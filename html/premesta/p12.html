<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2184, M. G. 60.
<P>&nbsp;&nbsp;&nbsp;&nbsp;&nbsp;U zamračenoj sali za rasprave, Ti Sandra i njen najbliži protivnik Rejf Olson iz Kopernika stajali su za govornicama, okupani zlatastom svetlošću. Ti Sandra je blago posmatrala publiku, osmehujući se i klimajući glavom. Rasprave su se održavale na MUS-u i uživo bile prenošene širom Marsa. Tri miliona odraslih Marsovaca pomno je gledalo; jedna desetina postotka publike najpopularnijeg Litvida na Zemlji.
<BR>&nbsp;&nbsp;&nbsp;&nbsp;&nbsp;Marsovski poslovi bili su zanemarljivi u brojkama, ali značajni po emotivnom učinku. Litvidovi signali već su se širili preko spoljnje mreže, uz pisane komentare iz svih krajeva Trojne Federacije. Marsovska izborna kampanja svuda je predstavljala važnu vest, prvu probu sveta-nacije, pri čemu je sve ostalo bilo rađanje i uvežbavanje.
<BR>&nbsp;&nbsp;&nbsp;&nbsp;&nbsp;Ja sam se namučila u raspravama sa svojim protivnicima i pokazala se srazmerno dobro, ali Ti Sandri nije bilo ravnog na Marsu. Ona se uživela u svoju ulogu sa toliko stila i prefinjenosti da sam se pitala kako bi je iko mogao zameniti. Trpeljivo je prihvatala sve pritiske i razvejavala ih, postajući još jača. Olson je bio smiren i sposoban i znao je znanje; često sam pomišljala da bi on bio dobar predsednik. Možda je bio pametniji od Ti Sandre. Ali za vođstvo nikad nije dovoljna samo pamet. Olson je, koliko nam je bilo poznato, imao bar tri pojačanja, dva društvena i jedno tehničko, pa ipak joj nije bio dorastao po instinktu i ophođenju.
<BR>&nbsp;&nbsp;&nbsp;&nbsp;&nbsp;Sedela sam u prvom redu, levo od mene Dendi Brejker, desno rektor MUS-a i njegova žena, a iza nas hiljadu studenata u gustim redovima sedišta. Taj prizor mogao se odigravati i pre mnogo vekova; vrlo demokratski, vrlo ljudski, nadmetanje najboljih koje je Mars iznedrio.
<BR>&nbsp;&nbsp;&nbsp;&nbsp;&nbsp;Rektor, Helmut Frankel, potapša me po ruci i šapnu mi na uho: "Crveni zečevi mogu biti ponosni, zar ne?"
<BR>&nbsp;&nbsp;&nbsp;&nbsp;&nbsp;Složila sam se uz osmeh. Znala sam da Ilaja gleda; osećala sam tu vrstu zajedništva i bliskosti s njim. Znala sam da će i Čarls gledati. Neka igre počnu.
<BR>&nbsp;&nbsp;&nbsp;&nbsp;&nbsp;Mislilac MUS-a, Maršal, ugrađen dve godine ranije, projektovao je sliku pravog marsovskog profesora univerziteta, melanoznog muškarca od oko dvadeset pet godina, dostojanstveno progrušane kose. Slika se naklonila publici, koja učtivo zapljeska, zatim i ka pozornici. "Predsednice Erzul, kandidate Olsone", poče mislilac, "sakupio sam pitanja koja su postavljali građani naše mlade republike, ljudi i mislioci, i brižljivo ih analizirao kako bih izvukao probleme koji pobuđuju najveće zanimanje. Prvo bih hteo da upitam kandidata Olsona, kako biste vi odredili politiku republike u odnosu na uvoz visokoprimenljivih dobara kao što su nanonacrti?"
<BR>&nbsp;&nbsp;&nbsp;&nbsp;&nbsp;Olson naizgled nije mnogo premišljao. "Trojna federacija mora se ponašati prema Marsu kao prema punopravnom ekonomskom partneru, bez ograničenja na visprim dobra. Iako naša ekonomska snaga nije naročito velika u odnosu na Zemlju, glavnog izvoznika nanonacrta, ja verujem da mi imamo moralnu snagu, kao dete u roditeljskom svetu. Zašto se Zemlja prema nama ne bi ponašala kao prema punopravnom partneru, s krajnjim ciljem ujedinjenja celog Sunčevog sistema u savez, pri čemu sve suverene države i svetovi priznaju zajednički cilj?"
<BR>&nbsp;&nbsp;&nbsp;&nbsp;&nbsp;"Je li taj zajednički cilj, možda, takozvani Prodor, pokret da se proširimo na zvezde?"
<BR>&nbsp;&nbsp;&nbsp;&nbsp;&nbsp;"Na duge staze, svakako; ja delim uverenje vlada na Zemlji da su krajnje granice neophodne za razvoj. No drugi ciljevi su mnogo preči, među njima i otvorena vrata za sva naučna i tehnološka otkrića, kako bi se otklonio jaz nejednakog tehnološkog napretka."
<BR>&nbsp;&nbsp;&nbsp;&nbsp;&nbsp;Olson nije mnogo znao o Olimpljanima, ako je uopšte nešto znao, i sigurno je mislio na Marsove pritužbe na ograničen pristup Zemljinoj tehnologiji, ali za mene je ta izjava imala veću težinu.
<BR>&nbsp;&nbsp;&nbsp;&nbsp;&nbsp;"Predsednice Erzul, vaš komentar na odgovor kandidata Olsona?"
<BR>&nbsp;&nbsp;&nbsp;&nbsp;&nbsp;Ti Sandra položi ruke na govornicu, napravivši kratku pauzu. Tišina od nekoliko časaka bila je veoma značajna. Ti Sandra nije želela da izgleda kao da daje unapred smišljene odgovore ili da pitanju i odgovoru pristupa brzo i olako.
<BR>&nbsp;&nbsp;&nbsp;&nbsp;&nbsp;"Nijedna nacija niti političko telo ne rade iz čovekoljublja, na duge staze, i nema razloga da očekujemo od Zemlje da se prema nama ponaša kao majka prema detetu. Mi imamo sopstveni planetni ponos, sopstvene kvalitete, sopstvena dobra i izume koje možemo ponuditi, a oni će u svoje vreme biti veoma značajni. Moramo se razvijati kao prijateljski takmičari i moramo zaslužiti svoje mesto u Trojnoj federaciji, bez poklona, bez usluga. Drugima možda trebaju krajnje granice, ali Mars je još krajnja granica sam po sebi. Mars je mlad, ali snažan. Mi možemo da se razvijamo, i razvijaćemo se, do sopstvene zrelosti u sopstveno vreme."
<BR>&nbsp;&nbsp;&nbsp;&nbsp;&nbsp;"Ali zar Trojna Federacija ne bi trebalo da se prema nama odnosi kao prema punopravnom partneru, istorijskih veza radi?" upita Maršal.
<BR>&nbsp;&nbsp;&nbsp;&nbsp;&nbsp;Ti Sandra potvrdi da bi to bilo dobro, ali dodade: "Mi ne nameravamo da ometamo razvoj Zemlje niti ma koje druge suverene sile u Trojnoj Federaciji. Tražimo jedino, kad se sve uzme u obzir, da nam Trojna Federacija ne staje na put. Prihvatamo ekonomske veze, prihvatamo sve oblike slobodne trgovine, ali ne smemo se oslanjati na prevelika očekivanja ili osećanja."
<BR>&nbsp;&nbsp;&nbsp;&nbsp;&nbsp;Imala je još trideset sekundi za odgovor, pa ih je iskoristila da pojasni ovaj stav. "Mars je bogata pustinja, po kojoj su rasejana naselja puna krepkih i odanih ljudi. Razvijali smo se kao nezavisne porodice, sarađujući da bismo jedni druge održali u životu, trgujući i deleći da bismo napredovali. Verujem da je to prirodan poredak stvari: dobra volja među svojeglavim, ali odanim, ravnopravnim ljudima, takmacima koji se nikad ne osujećuju, koji dele zajednička bogatstva kroz jaku i pravičnu centralnu vlast. Dobra vlada održava ravnotežu i popravlja one nedostatke koji se ne mogu sami popraviti. Uspeh marsovske vlade leži u tome da se ne sputavaju naše najjače snage zarad njihovog uklapanja u nekakav veliki intelektualni kalup koji nema ostvarenog prethodnika u istoriji."
<BR>&nbsp;&nbsp;&nbsp;&nbsp;&nbsp;Rektor Frankel se naže da mi se obrati. "Izvrsno izloženo i ponovljeno", reče, žustro klimajući glavom. "Nadam se da ona nije stvarno uverena u sve to."
<BR>&nbsp;&nbsp;&nbsp;&nbsp;&nbsp;Maršalova slika se okrete prema Olsonu. "Privremena vlada predsednice Erzul već se dokazala kao uspešna uspešna uzp ežn..."
<BR>&nbsp;&nbsp;&nbsp;&nbsp;&nbsp;Slika se naglo zamrzla, zatim nestala. Litvidovi ekrani u gledalištu zavrteše se na ograničenim kružnim putanjama i zamračiše se. Prigušeno zujanje ispuni sobu, isprazne brojke iz zvučnika u gledalištu, a onda i to utihnu. Pored mene, Dendi skoči na noge, zgrabi me za rame i doslovno podiže sa stolice. Dva stražara i jedan arbajter poleteše na pozornicu da okruže Ti Sandru, a drugi stražar se postavi kraj Olsona. Svetla u gledalištu se pogasiše.
<BR>&nbsp;&nbsp;&nbsp;&nbsp;&nbsp;"Lezite dole", grubo prošaputa Dendi. Pala sam na kolena pored njega. Gledalište se ispuni zabrinutim glasovima, uz poneki povik i vrisak. Mogla sam da osetim kako mi se telo ispunjava strahom pre no što je moj duh stigao da reaguje.
<BR>&nbsp;&nbsp;&nbsp;&nbsp;&nbsp;Dendi me gurnu otpozadi i povede me preko poda, i dalje na laktovima i kolenima. Pokrivao me je poput grubog ljubavnika dok se nismo obreli u sigurnosti stepenišnog okna. Ti Sandra je huktala pokraj mene. "Jesi tu, Kesi?" upita.
<BR>&nbsp;&nbsp;&nbsp;&nbsp;&nbsp;"Ovde sam", rekoh.
<BR>&nbsp;&nbsp;&nbsp;&nbsp;&nbsp;"Tišina", zapovedi Dendi.
<BR>&nbsp;&nbsp;&nbsp;&nbsp;&nbsp;Upali se baterijska svetiljka, poluskrivena rukom čuvara koji je čitao malu mapu na metalnoj pločici pričvršćenoj za priručje u podnožju stepenica. Ti Sandrin šef obezbeđenja, Petsi Di Vorno, mlada žena oštrog lica i neverovatnih ruku i ramena, zalepi mi oko ruke komad guste bele mase nalik na modelarsku glinu. Prigušeno sam ciknula kad se masa brzo raširila i pokrila mi torzo, vrat i glavu, skupljajući mi kosu i bolno je čupajući. Ostavljala mi je proreze kroz koje mogu da gledam i dišem. Di Vornova obmota i po jedan komad oko obe Ti Sandrine ruke. Sad smo bile pokrivene reaktivnim nanopancirom. Pancir je bio inteligentan i pokretan; mogao je da oseti približavanje projektila i da nas smota u čvrsto klupko brzinom koju imaju mišići. Svako brzometno zrno koje bi udarilo u pancir bilo bi odbijeno. To nas je činilo opasnim po sve oko nas.
<BR>&nbsp;&nbsp;&nbsp;&nbsp;&nbsp;Uz nekoliko polurazgovetnih reči, predsednica i ja smo bile odvučene, sprovedene i odgurane uza stepenice kao nekakav teret. U malom skladištu, prohladnom i mračnom, čuvari nas gurnuše nisko uza zid do ulaza. Upalili su svetiljke i osvetlili niz spoljnji hodnik. Kodirane komunikacione veze prodirale su kroz zidove poput tajnog, jedva čujnog šapata među uplašenom decom.
<BR>&nbsp;&nbsp;&nbsp;&nbsp;&nbsp;Niko nas nije pratio. Četiri čuvara i dva arbajtera postaviše sigurnosnu stanicu u toj sobi, lepeći brzošireće senzore na zidove i izvukavši oružje. Arbajteri su bili mnogo bolje naoružani nego što sam pretpostavljala, a nosili su brzometne puške sa projektilima, elektronske mlazeve kratkog dometa i selektivne bioomamljivače koji bi čitavu armiju živih napadača - bilo ljudi ili životinja - mogli baciti u stanje šoka.
<BR>&nbsp;&nbsp;&nbsp;&nbsp;&nbsp;Zagrlila sam Ti Sandru i ona je zagrlila mene, dok je pancir škriputao između nas kao guma. Tek tad smo shvatile da je i Olson sa nama u sobi. Ti Sandra ga zaprepašćeno pogleda, pa i njega zagrlismo.
<BR>&nbsp;&nbsp;&nbsp;&nbsp;&nbsp;"Šta je ovo, kog đavola?" nesigurnim glasom upita Olson. Činilo se da mu je dostojanstvo poljuljano, i on nas odgurnu.
<BR>&nbsp;&nbsp;&nbsp;&nbsp;&nbsp;"Energetski kolaps", odvaži se Ti Sandra. Najbliži čuvar, koga sam znala jedino kao Džeka, odmahnu glavom u svetlosti svetiljke, dok je senka iznad njega zaigrala još odlučnijim opovrgavanjem.
<BR>&nbsp;&nbsp;&nbsp;&nbsp;&nbsp;"Ne, gospođo", reče Petsi Di Vorno, vrativši se u sobu. "U ovakvim zgradama nema energetskog kolapsa. Posvećeni mislilac se isključio, a sa njim je nestala i sva pomoćna kontrola. To se ne dešava. Imamo planiran gubitak pomoćnih sistema."
<BR>&nbsp;&nbsp;&nbsp;&nbsp;&nbsp;"Oh", reče Olson, zinuvši.
<BR>&nbsp;&nbsp;&nbsp;&nbsp;&nbsp;Petsin mozak - uključivši pojačanje za brzinu - dospeo je u viši stepen prenosa i ona stade da izostavlja reči. "Sad vodimo vaš šatl na nepoznato. Rizik ako neprijateljski vazdušni tim traži..."
<BR>&nbsp;&nbsp;&nbsp;&nbsp;&nbsp;"Ili od sabotaže", reče Dendi Brejker. "Sad treba da razdvojimo predsednicu i potpredsednicu. Kandidat može poslužiti kao mamac."
<BR>&nbsp;&nbsp;&nbsp;&nbsp;&nbsp;Olsonova donja vilica pade još niže.
<BR>&nbsp;&nbsp;&nbsp;&nbsp;&nbsp;"Izvinite, gospodine", nastavi Dendi, kamenog lica i s očima koje žmirkaju na jakom svetlu. Jedva da sam mogla išta da vidim, osim u kvadratima jarko belog i zvezdano crnog.
<BR>&nbsp;&nbsp;&nbsp;&nbsp;&nbsp;"Vi imate obavezu", reče Olson, ali njegov čuvar ga prekide.
<BR>&nbsp;&nbsp;&nbsp;&nbsp;&nbsp;"Gospodine, mi nameravamo i vas da izvučemo odavde. Brejker hoće da kaže da će se svaki tim kretati zasebno. Tri strelice odavde, pri čemu svaka odvlači pažnju od ostalih." On podiže ruku, a oni nas ponovo zgrabiše i izguraše u hodnik. Iz gledališta su još dopirali krici i zabrinuti glasovi.
<BR>&nbsp;&nbsp;&nbsp;&nbsp;&nbsp;"Ne brinite, gospođo", reče mi Brejker. "Nema pucnjave i nema znaka za napad."
<BR>&nbsp;&nbsp;&nbsp;&nbsp;&nbsp;"Pazite na zidove koji se ljušte", reče drugi čuvar. Nanootrovi, brzosklapajuće oružje i naprave, sve je bilo moguće.
<BR>&nbsp;&nbsp;&nbsp;&nbsp;&nbsp;"Ko?" upita Ti Sandra, zajapurenog lica, dok je njeno krupno telo iznenada postalo ranjivo i slabo, velika, spora meta.
<BR>&nbsp;&nbsp;&nbsp;&nbsp;&nbsp;"To nas trenutno ne zanima, gospođo predsednice", odgovori drugi čuvar.
<BR>&nbsp;&nbsp;&nbsp;&nbsp;&nbsp;Ja rekoh Dendiju: "Ako me opet uhvatiš za dupe, bolje bi ti bilo da to misliš ozbiljno." On mi dobaci iznenađen pogled, osmehnu se i reče: "Izvin'te, gospođo."
<BR>
<BR>&nbsp;&nbsp;&nbsp;&nbsp;&nbsp;Sporednim tunelima kretali smo se prema uzletištu za šatlove, žustro koračajući okruženi čuvarima i arbajterima spreda i pozadi. "Isuse, meni ovo ne treba", reče Olson pre no što smo se rastali, dok ga je njegov jedini čuvar požurivao do tunela za vozove.
<BR>&nbsp;&nbsp;&nbsp;&nbsp;&nbsp;"Gospođo potpredsednice, vi imate drugi šatl", reče Di Vornova. "Predsednica ide zasebno. Srećno, Dendi."
<BR>&nbsp;&nbsp;&nbsp;&nbsp;&nbsp;Dendi, Džek i jedan arbajter povedoše me do ulaza u drugi šatl. Znala sam da tim uvek putuje u dva šatla, ali dosad nikad nisam videla taj drugi. Nije izgledao raskošno; oskudno opremljen, nevelik, oklopljen i brz.
<BR>&nbsp;&nbsp;&nbsp;&nbsp;&nbsp;Tada Dendi učini nešto što me je strašno zapanjilo. Izvukao je nekakav paketić iz džepa, prišao ukrasnom vodoskoku na terminalu i razbio paketić iznad najvećeg mlaza. Paketić se brzo naduo u vodi, kao grudva narastajućeg testa. Iz te mase pojavi se majušni mehanički osmatrač i hitro me oboji crvenim svetlećim linijama u obliku rešetke. Grudva pade u jezerce oko vodoskoka, a iz nje izrastoše ruke i noge. Noge preskočiše izrastanje prstiju, a umesto njih oblikovaše cipele.
<BR>&nbsp;&nbsp;&nbsp;&nbsp;&nbsp;To je počelo da liči na mene, po odelu i svemu drugom, čak do kvrgavog, belog pancira. Za nekoliko časaka, to je ustalo, zaškripalo i ubedljivim, iako negracioznim korakom, ušlo za arbajterom u šatl. Šatl je zapečatio mostove na terminalu, kao i svoje otvore, odrulao i uzleteo u ružičasto popodnevno nebo na plamenom perju bele pare.
<BR>&nbsp;&nbsp;&nbsp;&nbsp;&nbsp;Stresla sam se ne bih li smirila naježenu kožu na vratu.
<BR>&nbsp;&nbsp;&nbsp;&nbsp;&nbsp;"Ja sam na potezu, gospođo", reče Dendi. On i Džek uzeše me svaki za po jednu ruku i povedoše me niz hodnik. "Vozovi za održavanje odavde idu do starih staničnih tunela. Putovaćemo jednim od njih."
<BR>
<BR>&nbsp;&nbsp;&nbsp;&nbsp;&nbsp;I tako sam se opet našla tu gde je za mene sve počelo, u rodnom mestu svoje političke svesti. Pionirski tuneli iza MUS-ove stanice voza još su bili mračni i tesni i prepuni zaboravljenih otpadaka koji čekaju na konačnu reciklažu. Vazduh je bio veoma hladan i zaudarao je. Vrtelo mi se u glavi kad su Dendi i Džek zastali da pregledaju svoje pločice.
<BR>&nbsp;&nbsp;&nbsp;&nbsp;&nbsp;"Sve komunikacije prekinute osim sigurnosnih kanala, a oni nisu aktivni", reče Džek. Odmahnuo je glavom. "Komsat ne radi. Možda možemo da se priključimo na port i probamo unutrašnje optičke."
<BR>&nbsp;&nbsp;&nbsp;&nbsp;&nbsp;"Nema ovde portova", odvrati Dendi. "Zašto nema komunikacije preko sigurnosnih kanala?"
<BR>&nbsp;&nbsp;&nbsp;&nbsp;&nbsp;Džek na trenutak razmisli. "Sumnjam da iko išta šalje. Predsedničin tim ostaće ćutke u vazduhu dok im se ne javi Tačka Jedan."
<BR>&nbsp;&nbsp;&nbsp;&nbsp;&nbsp;"Tačka Jedan se ne oslanja na koordinaciju preko mislislaca..." promrmlja Dendi. "Ali oni imaju veze s misliocima, a kompjuteri usmeravaju komunikaciju kao i bilo gde drugde."
<BR>&nbsp;&nbsp;&nbsp;&nbsp;&nbsp;"Evoluoni?" upitah.
<BR>&nbsp;&nbsp;&nbsp;&nbsp;&nbsp;Dendi protrese glavom, ne pristajući ni na kakve teorije. Džek, međutim, podiže dugačke ruke do tavanice tunela, prstima zagreba po njoj i reče: "Mi smo zemaljske mislioce vratili na dužnost posle pretrage. MUS je svojim svakodnevnim poslovima upravljao preko mislilaca."
<BR>&nbsp;&nbsp;&nbsp;&nbsp;&nbsp;"Ne i životnim funkcijama", rekoh.
<BR>&nbsp;&nbsp;&nbsp;&nbsp;&nbsp;"Ne, ali sve je povezano... Kompjuteri razgovaraju s misliocima, mislioci daju kompjuterima najviša uputstva, čak se i pomoćni sistemi obraćaju šefu sistema... a to je mislilac. Tražili smo ih i promašili smo, to je sve."
<BR>&nbsp;&nbsp;&nbsp;&nbsp;&nbsp;"Zemaljski evoluoni", reče Dendi. "Zašto?"
<BR>&nbsp;&nbsp;&nbsp;&nbsp;&nbsp;Džek spusti ruku, otirući ledene kristale o pantalone, i reče: "Gospođo potpredsednice, gde su sada Olimpljani?"
<BR>&nbsp;&nbsp;&nbsp;&nbsp;&nbsp;"Neki od vaših ljudi ih čuvaju", odgovorih.
<BR>&nbsp;&nbsp;&nbsp;&nbsp;&nbsp;"Naravno, ali znate li gde su?"
<BR>&nbsp;&nbsp;&nbsp;&nbsp;&nbsp;"Pretpostavljam da je većina u Melan Dorsi. Frenklinova ključna grupa. Neki su možda na Istraživačkom univerzitetu u Tarzi sa Leanderom."
<BR>&nbsp;&nbsp;&nbsp;&nbsp;&nbsp;"Moram da znam neke stvari", reče Džek. "Hoćete li mi dati podatke?"
<BR>&nbsp;&nbsp;&nbsp;&nbsp;&nbsp;"Pokušaću", rekoh.
<BR>&nbsp;&nbsp;&nbsp;&nbsp;&nbsp;"Hajde da nađemo neko skrovište sa izolacijom. Tu ćemo se smestiti dok nam Tačka Jedan ne kaže šta da radimo... pod pretpostavkom da su u stanju. Ako se ne budemo čuli za nekoliko sati, rekviriraćemo voz i otići odavde."
<BR>&nbsp;&nbsp;&nbsp;&nbsp;&nbsp;U mraku, nas troje smo sedeli u starom ogranku, još obloženom šupljikavim stenama, jedva nešto toplijem od dugačkih tunela. Pitala sam se da li bih još umela da nađem put do naseljeničke kupole gde sam prvi put razgovarala sa Čarlsom, gde su se studenti okupili pre no što će izaći Gore.
<BR>&nbsp;&nbsp;&nbsp;&nbsp;&nbsp;"Imam teoriju", poče Džek. "Ali najpre mi morate reći neke stvari."
<BR>&nbsp;&nbsp;&nbsp;&nbsp;&nbsp;"U redu", rekoh.
<BR>&nbsp;&nbsp;&nbsp;&nbsp;&nbsp;"Ne prenagljujte, gospođo", reče Dendi, pola u šali. "Proverite njegovu propusnicu."
<BR>&nbsp;&nbsp;&nbsp;&nbsp;&nbsp;Džek usrdno klimnu glavom. "To bi trebalo da bude prvo, u pravu je", reče.
<BR>&nbsp;&nbsp;&nbsp;&nbsp;&nbsp;Približila sam svoju pločicu njegovoj i proverila njegovu sigurnosnu propusnicu poredeći kodirane signale. Signali su se uklopili. I Džek i Dendi su imali pristup strogo poverljivim informacijama, ali samo ako je zaista bilo potrebno da znaju.
<BR>&nbsp;&nbsp;&nbsp;&nbsp;&nbsp;"Mislim da se Zemlja poigrava našom mrežom podataka", poče Džek. "To ne valja. Đavolski smo ranjivi. Naši planovi za slučaj opasnosti nalažu da vas odvedemo na sigurno mesto po svom izboru. Tada ćemo ponovo okupiti vladu tako što ćemo podići zaštićen komsat. Pod pretpostavkom da oni još imaju evoluone u većini naših mislilaca, i da su evoluoni zatrovali kompjutere, Mars će biti u gadnom stanju. Stanice će biti odsečene, izuzimajući direktne optičke veze, a i one će neko vreme biti u prekidu. Guverneri nekoliko dana neće moći da se jave u Mnoga Brda. Tehničari će morati da uđu sa kompjuterima marsovske proizvodnje i da počnu s preuređenjem mreže podataka."
<BR>&nbsp;&nbsp;&nbsp;&nbsp;&nbsp;"Biće još poigravanja", reče Dendi. "Možeš da se kladiš da će i naši kompjuteri biti zatrovani."
<BR>&nbsp;&nbsp;&nbsp;&nbsp;&nbsp;"To dolazi od prevelikog oslanjanja na Zemlju", gorko reče Džek. "Gospođo, moram da znam zašto bi Zemlja ovo uradila? Samo da nam zezne vladu?"
<BR>&nbsp;&nbsp;&nbsp;&nbsp;&nbsp;"Ne", odgovorih. "Oni bi hteli da posluju sa stabilnom vladom."
<BR>&nbsp;&nbsp;&nbsp;&nbsp;&nbsp;"Radimo li mi nešto što bi ih tako strašno uplašilo?" upita Džek.
<BR>&nbsp;&nbsp;&nbsp;&nbsp;&nbsp;"Da", rekoh, presecajući svu svoju instinktivnu dvosmislenost. Život mi verovatno zavisi od ova dva čoveka.
<BR>&nbsp;&nbsp;&nbsp;&nbsp;&nbsp;"Olimpljani?" upita Džek.
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Pitam samo zato što su oni pre mesec dana stavljeni pod najvišu bezbednosnu zaštitu, a ja sam razradio postupak", reče Džek. "Neuobičajeno za industrijske stvari."
<BR>&nbsp;&nbsp;&nbsp;&nbsp;&nbsp;"Postoji li bilo kakva mogućnost da je ovo samo lokalni kolaps?" upitah s očitom napetošću u glasu. Moj poslednji tračak nade bio je na putu da se ugasi.
<BR>&nbsp;&nbsp;&nbsp;&nbsp;&nbsp;"Ne, gospođo", reče Dendi. "Odmah bismo dobili Tačku Jedan."
<BR>&nbsp;&nbsp;&nbsp;&nbsp;&nbsp;"Onda bih želela da budem s Olimpljanima, i to što je moguće pre", rekoh.
<BR>&nbsp;&nbsp;&nbsp;&nbsp;&nbsp;Dendi i Džek u tišini razmisliše o tome. "Gospođo, vi nesumnjivo imate svoje razloge. Ali mi se moramo postarati da budete dostupni za razgovore sa pregovaračima koji zastupaju agresora. Bićete izloženi pre predsednice, za slučaj da agresori pokušaju da obezglave Mars. Sigurnost Olimpljana podrazumeva da će biti ubijeni ukoliko agresor zna gde se oni nalaze. Premestiće ih iz Melan Dorse što je pre moguće, a mi ne znamo gde će oni biti."
<BR>&nbsp;&nbsp;&nbsp;&nbsp;&nbsp;"Onda moram da stupim u vezu s njima."
<BR>&nbsp;&nbsp;&nbsp;&nbsp;&nbsp;"Niko ni sa kim neće razgovarati u sledećih nekoliko sati, možda i duže, ako je naša procena tačna."
<BR>&nbsp;&nbsp;&nbsp;&nbsp;&nbsp;"Ako je tako strašno, onda ljudi umiru", rekoh.
<BR>&nbsp;&nbsp;&nbsp;&nbsp;&nbsp;Džek klimnu glavom. "Da, gospođo. Gubitak energije, tunelski kolapsi u boljim stanicama, nestanak kiseonika, kvarovi u reciklatorima..."
<BR>&nbsp;&nbsp;&nbsp;&nbsp;&nbsp;Vrat mi se, ispod pancira, stegao od besa. "Kad ćemo Ti Sandra i ja moći da razgovaramo?"
<BR>&nbsp;&nbsp;&nbsp;&nbsp;&nbsp;Dendi se spremao da odgovori, kad se njegova pločica oglasi. Kodirani signali zasvetlucaše na ekranu.
<BR>&nbsp;&nbsp;&nbsp;&nbsp;&nbsp;"To je Tačka Jedan", reče on. "Neko je isturio mini-komsat. Stvari se brzo odvijaju. Treba da vas odvedemo do šatla i smesta prebacimo u Mnoga Brda. Treba da se sastanete s nekim ko nosi poruku od Zemlje."
<BR>&nbsp;&nbsp;&nbsp;&nbsp;&nbsp;"Nadam se da volite pustolovinu, gospođo potpredsednice", reče Džek.
<BR>&nbsp;&nbsp;&nbsp;&nbsp;&nbsp;"Ne ovakvu", odvratih.
<BR>&nbsp;&nbsp;&nbsp;&nbsp;&nbsp;"Ni ja, gospođo."
<BR>&nbsp;&nbsp;&nbsp;&nbsp;&nbsp;"Kako se prezivaš, Džek?"
<BR>&nbsp;&nbsp;&nbsp;&nbsp;&nbsp;"Zovem se Ivan Ivanovič Vasilkovski, gospođo, iz PG Jamaguči u Australu."
<BR>
<BR>&nbsp;&nbsp;&nbsp;&nbsp;&nbsp;Strah može samo toliko potrajati pre nego što se pretvori u obamrlost i mučninu u stomaku.
<BR>&nbsp;&nbsp;&nbsp;&nbsp;&nbsp;Glatka crno-crvena lokomotiva voza za održavanje bila je smeštena na sporednom koloseku stanične okretnice. Ušli smo kroz otvor za mašinovođu. Dendi je proverio kompjuter i ustanovio da je potpuno onesposobljen. Dendi i Džek zajednički su skinuli kompjuter sa glavnog napajanja da se ne bi uključio pri pokretanju lokomotive, prebacili motor na pomoćni ručni pogon, uključili sigurnosne senzore, ali ne i svetla, i izveli nas iz okretnice. Dendi je preuzeo prvu smenu na vozačkom sedištu.
<BR>&nbsp;&nbsp;&nbsp;&nbsp;&nbsp;Nisam želela da idem u Mnoga Brda, ali njihovi su argumenti bili neoborivi. Vozeći neopterećena na pravoj trasi, lokomotiva je mogla dostići brzinu od četiri stotine kinsa. Putovanje će trajati najmanje petnaest sati.
<BR>&nbsp;&nbsp;&nbsp;&nbsp;&nbsp;Opterećena vlašću, daleko od Ti Sandre, sa kojom se verovatno danima neću čuti, osećala sam se kao izgubljeno dete. Uglavnom sam ćutke boravila u majušnom kupeu, opružena na tvrdom ležaju koji je sasvim neopravdano nosio naziv od pre nekoliko vekova - 'perina'.
<BR>&nbsp;&nbsp;&nbsp;&nbsp;&nbsp;Džek Vasilkovski sedeo je na rasklopivom sedištu, s nedokučivim izrazom na licu. On bi za mene dao svoj život ako ustreba. I ubio bi.
<BR>&nbsp;&nbsp;&nbsp;&nbsp;&nbsp;I ranije sam razmišljala o tim stvarima, ali nikad toliko duboko ni iz tako preke potrebe. Ja više nisam bila samo ja, čak ni samo potpredsednica. Bila sam lice republike, sve dok Ti Sandra ne bude mogla slobodno da se pojavi.
<BR>&nbsp;&nbsp;&nbsp;&nbsp;&nbsp;Za nekoliko sati proučiću sve planove za slučaj opasnosti, koje su izradile naše službe za odbranu i bezbednost. Nedugo zatim, bez obzira na to da li budem razgovarala sa Ti Sandrom, susrešću nekoga ko predstavlja Zemlju - koga? I sa kakvim zahtevima?
<BR>&nbsp;&nbsp;&nbsp;&nbsp;&nbsp;Majušni otvor u kupeu pružao je skučen vidik na ružičasto predvečernje nebo koje je počinjalo da tamni. Ružičasta boja pretopila se u tamnosmeđu, punu zvezda. Zatim je duž obzorja nakratko sevnula bledoplava, nešto što nikad ranije nisam videla uživo, a potom noć, crna i hladna.
<BR>&nbsp;&nbsp;&nbsp;&nbsp;&nbsp;Kupe je mirisao na ustajali nano i prašinu. Lokomotiva je letela punom brzinom, tiho na pravim šinama. Možda na tom koloseku ima drugih zaustavljenih vozova, čiji se kompjuteri raspadaju od nemilosrdnih Zemljinih evoluona. Džek je izgledao spreman da ih svom silom odgurne s našeg puta - ali onda sam počela da razmišljam više nalik njemu i Dendiju, i shvatila sam da bi oni naprosto rekvirirali sledeću lokomotivu, ostavljajući putnike da se staraju sami za sebe.
<BR>&nbsp;&nbsp;&nbsp;&nbsp;&nbsp;Začudo, tek sam tad pojmila da će ovi događaji biti istorijski. Bilo da pobedimo ili izgubimo, raštrkavanje Marsovih vođa - predsednice, potpredsednice, a verovatno i oblasnih guvernera - postaće marsovska legenda. Spletke, mamci, letovi šatlom i vozovi u noći.
<BR>&nbsp;&nbsp;&nbsp;&nbsp;&nbsp;Džekova pločica se oglasi i pojavi se još jedna kodirana poruka. "Još jedno isturanje", reče on suvo. "Tačka Jedan još radi, ali skidaju nam satelite čim ih postavimo. Mora biti da hoće istinski da nas uplaše."
<BR>&nbsp;&nbsp;&nbsp;&nbsp;&nbsp;"Kakva je poruka?" upitah, ustajući sa ležaja.
<BR>&nbsp;&nbsp;&nbsp;&nbsp;&nbsp;"Imam nešto od predsednice, samo za vaše oči, i status onoga s kim razgovaramo u Mnogim Brdima. Izgleda da Kejleteti rade, a možda i nekoliko manjih otpadničkih PG. Ništa više."
<BR>&nbsp;&nbsp;&nbsp;&nbsp;&nbsp;On prenese Ti Sandrinu poruku na moju pločicu, običan tekst i jedna slika.
<BR>
<BR>&nbsp;&nbsp;&nbsp;&nbsp;&nbsp;Najdraža Kaseja,
<BR>&nbsp;&nbsp;&nbsp;&nbsp;&nbsp;Ti si sad pregovarač. Zemlja sa nama razgovara kroz prijateljska usta - porodice Kejletet. Priča se da ćeš se sresti s pregovaračem koga je izabrao Kraun Najdžer. Zemlja se plaši. Progovorio je neko ko mnogo zna. Zenger? Svi Olimpljani se kriju. Ja sam CF-u izdala uputstva koja su isuviše delikatna da bih ti sada o njima govorila. Reci šta god treba da bi se Mars vratio na stazu, ali u narednih nekoliko meseci, ili čak godina, mi držimo kečeve. Pri dolasku ćeš saznati za moju smrt. Volim te i poveravam ti naše dete. Nećemo razgovarati sve dok ne počnemo ponovo da se borimo. Skakavci su u zemljištu.
<BR>
<BR>&nbsp;&nbsp;&nbsp;&nbsp;&nbsp;Tekst je bio propraćen slikom Ti Sandre, nasmejanog, ali unezverenog lica. Dadoh znak da se poruka izbriše i slika nestade.
<BR>&nbsp;&nbsp;&nbsp;&nbsp;&nbsp;Skakavci.
<BR>&nbsp;&nbsp;&nbsp;&nbsp;&nbsp;Džek se naže napred, zabrinuto dodirnuvši moju ruku. "Jeste li dobro?" upita.
<BR>&nbsp;&nbsp;&nbsp;&nbsp;&nbsp;"Šta znaš o skakavcima?" upitah.
<BR>&nbsp;&nbsp;&nbsp;&nbsp;&nbsp;Džek se uspravi na sedištu i protrlja ruke o kolena. "Isuse", reče. "Zabranjeni sporazumom u celoj Trojnoj Federaciji. Šta mi, za ime Boga, možemo da uradimo Zemlji... Jesu li?"
<BR>&nbsp;&nbsp;&nbsp;&nbsp;&nbsp;"Predsednica kaže da jesu."
<BR>&nbsp;&nbsp;&nbsp;&nbsp;&nbsp;Izgledao je kao da će zaplakati, pritisnut gnevom i strahom, i nemoćan da ma šta učini. "Isuse", ponovi, a onda nekoliko časaka ništa nije mogao da kaže.
<BR>&nbsp;&nbsp;&nbsp;&nbsp;&nbsp;"Skakavci", rekoh, pokušavajući da ga prizovem svesti.
<BR>&nbsp;&nbsp;&nbsp;&nbsp;&nbsp;On prekrsti ruke i skloni pogled, nabranih veđa. "Kako da kontrolišete čitavu jednu planetu s drugog kraja Sunčevog sistema? Posejte je nanofabrikama koje mogu proizvesti mnoštvo raznog automatskog oružja, samopokretnih ratbajtera. Marsovo tle savršeno je za to. Mnogo silikata i aluminijuma, visok sadržaj gvožđa. Izaberite stare rudnike ili prividno iscrpljene lokacije, koje su još bogate osnovnim mineralima, otvorene za dubinsko istraživanje i skrivanje, a da se ne izazove uzbuna. Raspršite seme za nanofabrike sa orbite. Jedan jedini mali brod može to da obavi. Protiv takve grozote nemamo nikakvu odbranu."
<BR>&nbsp;&nbsp;&nbsp;&nbsp;&nbsp;Razmišljala sam o nastojanjima Kejleteta da prošire vlasništvo nad rudnicima. Kraun Najdžer kao da je pokušao da nas upozori, poslednja časna signalna zastavica pre no što se ponudio Zemlji na tanjiru, kao jedini preživeli političar osvojenog Marsa.
<BR>&nbsp;&nbsp;&nbsp;&nbsp;&nbsp;Sad sam se pitala jesu li Sten i Džejn uopšte živi. "Mogli bismo da se borimo protiv skakavaca", predložih.
<BR>&nbsp;&nbsp;&nbsp;&nbsp;&nbsp;"Mi ni izdaleka nemamo sredstava da uništimo sve fabrike", reče on. "Koncept skakavaca izričito je zabranjen sporazumom koji su potpisali svi narodi i alijanse."
<BR>&nbsp;&nbsp;&nbsp;&nbsp;&nbsp;"A mi smo suviše mladi i naivni da bismo mislili na odbranu."
<BR>&nbsp;&nbsp;&nbsp;&nbsp;&nbsp;"Teorijski", reče Džek, "za godinu ili dve, svi naši naučnici mogli bi napraviti neko odbrambeno sredstvo. Bolest u nanoravni. Ali ako su skakavci napravljeni na Zemlji, mi..." Nije završio.
<BR>&nbsp;&nbsp;&nbsp;&nbsp;&nbsp;Ali mi jesmo imali odbrambena sredstva, a ona su sama po sebi bila toliko zastrašujuća da su izazvala Zemlju... Krajnosti donose krajnosti. Budućnost nije izgledala samo opasna, ni samo sumorna; činila se neshvatljiva.
<BR>&nbsp;&nbsp;&nbsp;&nbsp;&nbsp;Dendi je nakratko ostavio komande da bi nam saopštio da je kolosek čist na dužini od pet stotina kliksa. Džek i ja mu prenesmo upozorenje o skakavcima. Njegovo lice je posivelo.
<BR>&nbsp;&nbsp;&nbsp;&nbsp;&nbsp;Ni jednom ni drugom nisam rekla o Ti Sandrinoj bliskoj smrti.
<BR>
<BR>&nbsp;&nbsp;&nbsp;&nbsp;&nbsp;Džek je zamenio Dendija, a lokomotiva je hitala preko Marsa, obilazeći krševite oblasti na sto kliksa južno od Mariner Velija i Eojine Provalije.
<BR>&nbsp;&nbsp;&nbsp;&nbsp;&nbsp;Nikad se nisam osećala tako usamljena, tako obavijena tišinom. Do nogu mi je dopiralo lagano podrhtavanje voza u krivini. Dendi je dremuckao na sedištu, oslonjen na pregradni zid kupea, nogu razmaknutih kao u dečaka, posuvraćenih čizama.
<BR>&nbsp;&nbsp;&nbsp;&nbsp;&nbsp;Narednih nekoliko sati proučavala sam planove za slučaj opasnosti, koji su bili dostupni na mojoj potpredsedničkoj pločici. Nijedan od njih nije bio primenljiv, niti je išta nagoveštavao. Nijedan nije uzimao u obzir ni skakavce ni Olimpljane. Oni koji su pripremali planove nisu znali za Olimpljane, a Marsovci su bili odveć puni poverenja da bi se nadali najgorem od majke Zemlje.
<BR>&nbsp;&nbsp;&nbsp;&nbsp;&nbsp;Koliko će Marsovaca sada umreti, hrabrih i bezazlenih?
<BR>&nbsp;&nbsp;&nbsp;&nbsp;&nbsp;Za koliko smrti možemo Ti Sandra i ja snositi krivicu?
<BR>&nbsp;&nbsp;&nbsp;&nbsp;&nbsp;Ponovo pogledah kroz otvor. Zvezde na nebu iznad Marsa, zastrtog velom noći, imale su svoj odjek u pesku - pijezoelektrični bleskovi, dok se skrama skuplja posle dnevne toplote, koji svetlucaju poput hiljada sićušnih svitaca. Ugasila sam svetlo u kupeu da bih bolje videla, i priljubila svoje pancirom prevučeno lice na staklo, kao devojčica. Za trenutak me je taj prizor naveo da zaboravim brige, pa sam se osetila kao da lebdim poput priviđenja, dečjeg duha koji leti preko peska. Kroz pojačanje sam sagledavala kako pritisak raste u skrami koju su tokom vekova stvorili ultraljubičasti zraci, kako vetar odnosi naslage taložnog peska i praha, iznenadne nalete hladnog noćnog vazduha koji dopiru s obližnjih padina, pritisak u glatkoj površini pustinje, koji steže sićušne kristale kvarca...
<BR>&nbsp;&nbsp;&nbsp;&nbsp;&nbsp;Onda sam zamislila da su ti bleskovi, zapravo, skakavci koji daju znak jedan drugom, i odmakla se od otvora uz prigušen uzvik. Dendi se smesta razbudi, ispravi noge i pogleda me, trepnuvši. Toliko brzo je izvukao pištolj da nisam ni videla pokret, već samo njegov ishod.
<BR>&nbsp;&nbsp;&nbsp;&nbsp;&nbsp;"Sanjali ste?" upita on, sklanjajući oružje bez izvinjenja.
<BR>&nbsp;&nbsp;&nbsp;&nbsp;&nbsp;"Ne", odgovorih. "Ali sam razmišljala o najgorem."
<BR>&nbsp;&nbsp;&nbsp;&nbsp;&nbsp;"To ne valja", reče on.
<BR>&nbsp;&nbsp;&nbsp;&nbsp;&nbsp;Džek uđe u kupe i obavesti nas da su šine, izgleda, prohodne kroz Skjaparelijev basen do Mnogih Brda. "Prošli smo dva voza koji su se automatski prebacili na sporedne koloseke", reče. "Kompjuteri su makar to uradili pre nego što su se zaključali."
<BR>&nbsp;&nbsp;&nbsp;&nbsp;&nbsp;"Ljudi su još u vozovima?" upitah.
<BR>&nbsp;&nbsp;&nbsp;&nbsp;&nbsp;"Pretpostavljam", odgovori on, nepomičnog lica.
<BR>&nbsp;&nbsp;&nbsp;&nbsp;&nbsp;Lokomotiva se popela uz nekoliko blagih, vilinski lakih zatalasanih mostova. Prešli smo iznad unutrašnjih padina Skjaparelijevog basena i spustili se u prostranu ravnicu, dvadeset pet sati pošto smo krenuli sa MUS-a. Mnoga Brda stajala su u sredini, u trošnim brežuljcima negdašnjeg središnjeg prstena. Lokomotiva uđe u novu, zaslepljujuće belu stanicu.
<BR>&nbsp;&nbsp;&nbsp;&nbsp;&nbsp;Beli zidovi i lukovi za pritisak stajali su naspram okolnog okera i crvenog, signalno svetlo za napad. Čitav grad bio je meta. Ali takav način ratovanja odavno je prestao. Sad su vojnici mogli biti nevidljivi, a rušenje se moglo izvoditi mašinama nalik na termite, iznutra, ne bombama spolja. Ratbajteri, kako ih je Džek nazvao. Jezivo čudno i neprijatno ime.
<BR>&nbsp;&nbsp;&nbsp;&nbsp;&nbsp;Sve je izgledalo napušteno, što se i moglo očekivati. Za vreme opasnosti, crveni zečevi okupljali su se blizu zaliha vode i kiseonika. Marsovska stanica, uostalom, spolja retko izgleda naseljena. A u novu republičku prestonicu još se ne beše uselilo čitavo njeno stanovništvo od činovnika, članova kabineta, pravnika, guvernera i predstavnika.
<BR>&nbsp;&nbsp;&nbsp;&nbsp;&nbsp;Tačka Jedan postavila je nekoliko nedelja ranije svoju komandu u Mnogim Brdima. Nadgledajući čuvare za predsednika i potpredsednika, sastavljajući prve korake marsovske obaveštajne službe i unutrašnje bezbednosti, Tačka Jedan je iznenađujuće brzo stekla sopstveni, brižljivo nadziran život. Bila sam tako zahvalna što na stanici vidim poznate muškarce i žene, naoružane, u odelima pod pritiskom, koji čekaju voz, sa smrknutim, ali profesionalnim izrazom lica.
<BR>&nbsp;&nbsp;&nbsp;&nbsp;&nbsp;Iskrcali smo se u podzemnom odeljenju, daleko od mogućeg bombardovanja, a mene oklopljenim kamionom smesta odvedoše do novih tunela istočno od zgrada vlade.
<BR>&nbsp;&nbsp;&nbsp;&nbsp;&nbsp;Dendi i Džek se u zadnjem delu kamiona sretoše sa svojim nadređenim, Tarekom Firkazijem. Vitak, plav muškarac iz Boreja, Firkazi je mesec dana ranije bio postavljen za šefa celokupnog obezbeđenja.
<BR>&nbsp;&nbsp;&nbsp;&nbsp;&nbsp;Dve žene skinule su mi reaktivni pancir i brižljivo ga odložile za otpad. "Hrabri ste kad ste čitav dan putovali u ovome, gospođo potpredsednice", reče jedna od njih.
<BR>&nbsp;&nbsp;&nbsp;&nbsp;&nbsp;Džek dođe napred, glasno škrgućući zubima, isturajući donju vilicu, kao da izigrava junačinu. U taj mah opazih da je njegov izraz, ma kako besmislen, zapravo iskren; on je tugovao.
<BR>&nbsp;&nbsp;&nbsp;&nbsp;&nbsp;"Gospođo potpredsednice, zadužen sam... odredili smo žrebom... da vam prenesem loše vesti. Sad imate još teži teret. Ti Sandra Erzul i njena posada imali su udes sa šatlom. Možda je bio nesrećan slučaj, ali nismo sigurni. Još nismo potvrdili mesto pada, a neko vreme nećemo ni moći. Signal za slučaj opasnosti javlja da spasilački arbajteri nisu našli nikog živog u ostacima šatla. Dovešćemo sudiju iz sudskih tunela. Položićete predsedničku zakletvu što je moguće pre, možda u narednih nekoliko minuta. Žao mi je."
<BR>&nbsp;&nbsp;&nbsp;&nbsp;&nbsp;Za trenutak nisam znala da li je to lažna nesreća na koju me je upozorila Ti Sandra, ili stvaran udes. Morala sam da pretpostavim da je ono prvo. Postaću vršilac dužnosti predsednika.
<BR>&nbsp;&nbsp;&nbsp;&nbsp;&nbsp;Dalje nisam ništa osećala. Postala sam arbajter koji radi za političku mašinu sa sopstvenim pravilima, neizbežnim i bezdušnim.
<BR>&nbsp;&nbsp;&nbsp;&nbsp;&nbsp;Tačka Jedan odigrala je ulogu zaštitnika komandnog lanca tokom mog putovanja vozom od Sinaja. Privremeni portparol Guvernerskog doma doleteo je šatlom iz Amazonije; portparol Doma naroda još je odranije bio u Mnogim Brdima. Privremeni kongres uhvaćen je usred kampanje, raštrkan po Marsu, izuzev tri guvernera i dva predstavnička kandidata. Oni su bili u dubokom tunelu, a čuvali su ih arbajteri i ljudstvo koje je Tačka Jedan uspela da prikupi.
<BR>&nbsp;&nbsp;&nbsp;&nbsp;&nbsp;Tačka Jedan preuzela je kontrolu nad svim dostupnim vezama. Spoljnja mreža bila je u prekidu, ali neke privatne mreže preko lokalnih optičkih prebačene su na ručne i prenosne uske opsege, tako da su nas obaveštavale o uslovima u stanicama oko Skjaparelijevog basena. U stvari, bilo je komunikacija, ali manje od jedne desetine postotka uobičajenih.
<BR>&nbsp;&nbsp;&nbsp;&nbsp;&nbsp;Još nismo mogli da razgovaramo s Olimpljanima. Od Ti Sandre nisam očekivala nove poruke tokom narednih dana, možda i duže.
<BR>&nbsp;&nbsp;&nbsp;&nbsp;&nbsp;Sva pravila su prenebregnuta, sve mogućnosti isključene.
<BR>&nbsp;&nbsp;&nbsp;&nbsp;&nbsp;Predvođeni Dendijem Brejkerom, pet stražara i dva arbajtera sprovedoše me u tesan pomoćni tunel dvesta metara ispod kongresne sale, neposredno iznad novog i proširenog vodenog izvora za Mnoga Brda. Tu sam se srela s obeshrabrenom grupom od sedam zakonodavaca. Za trenutak niko nije progovarao, a onda se svi okupiše u krug oko mene, stežući mi ruku, postavljajući pitanja.
<BR>&nbsp;&nbsp;&nbsp;&nbsp;&nbsp;Podigla sam ruke, zaobišla guvernera koji se spremao da me zagrli, i pozvala, što sam jasnije mogla, ne vičući: "Mi smo jedini koji mogu predstavljati zakonitu vladu republike! Moramo se držati reda!"
<BR>&nbsp;&nbsp;&nbsp;&nbsp;&nbsp;Portparol Guvernerskog doma, Henri Smit iz Amazonije, stamen čovek kratko potkresane brade i sitnih, pronicljivih očiju, gromkim glasom otvori sastanak. "Očigledno", dodade on, obraćajući se samo meni, "nemamo kvorum, ali ovo je vanredna sednica."
<BR>&nbsp;&nbsp;&nbsp;&nbsp;&nbsp;Složila sam se. "Cela naša obaveštajna služba, koju su okupili ljudi iz Tačke Jedan - svima njima hvala na izvanrednom radu..."
<BR>&nbsp;&nbsp;&nbsp;&nbsp;&nbsp;"Nisu sprečili ovu katastrofu!" povika predstavnik iz Argire.
<BR>&nbsp;&nbsp;&nbsp;&nbsp;&nbsp;"Oni nisu zaduženi za vojnu odbranu!" odgovori Henri Smit, podigavši čvrsto stegnutu pesnicu i uvukavši bradu, kao da je bik koji se sprema da napadne. Argirac zatvori usta i razrogači oči. Bili su to veoma uplašeni muškarci i žene.
<BR>&nbsp;&nbsp;&nbsp;&nbsp;&nbsp;"Molim vas, dozvolite mi da kažem ono što se mora kazati", nastavih.
<BR>&nbsp;&nbsp;&nbsp;&nbsp;&nbsp;"Bez upadica", naglasi Henri Smit.
<BR>&nbsp;&nbsp;&nbsp;&nbsp;&nbsp;"Predsednica je možda mrtva."
<BR>&nbsp;&nbsp;&nbsp;&nbsp;&nbsp;Neki od zakonodavaca, čak i nekoliko čuvara koji to ne behu čuli, klonuše od straha, lica bezizražajnih kao u zapanjene dece. "Bože moj", reče Henri Smit.
<BR>&nbsp;&nbsp;&nbsp;&nbsp;&nbsp;"Ja ću uskoro položiti zakletvu na predsednički položaj, ukoliko ne ustanovimo da je Ti Sandra Erzul živa. Čuli smo da se njen šatl srušio. Prepostavljam da je uništen u nekakvom napadačkom činu."
<BR>&nbsp;&nbsp;&nbsp;&nbsp;&nbsp;"Ko? Ko nam je, za ime Boga, to učinio?" uzviknu predstavnica Rudija Blaj iz Ikarije.
<BR>&nbsp;&nbsp;&nbsp;&nbsp;&nbsp;"Rečeno mi je da ćemo pregovarati s ljudima iz Kejleteta, koji predstavljaju Zemlju. Izgleda da je Zemlja naredila da svi naši kompjuteri budu isključeni aktiviranjem evoluona."
<BR>&nbsp;&nbsp;&nbsp;&nbsp;&nbsp;"Pa, pregledali smo ih!" viknu neko. "Imali su garancije!"
<BR>&nbsp;&nbsp;&nbsp;&nbsp;&nbsp;"Tišina!" povika Henri Smit.
<BR>&nbsp;&nbsp;&nbsp;&nbsp;&nbsp;Zamolila sam Li Voker, šefa komunikaciono-nadzornog tima Tačke Jedan, da nam podnese izveštaj. Njene reči nisu donele nikakvu utehu. Znali smo kakvo je stanje u većem delu Skjaparelijevog basena, a bilo je i povremenih informacija iz udaljenih mesta kao što su Milanković i Prometej Tera, ali bez celovite slike. "Veze sa ostalim delovima Marsa krajnje su ograničene", reče ona. "Čak i kad bismo imali podatke, ne bismo mogli da ih povežemo ni u šta suvislo. Simultani prevodioci ne rade. Sve je teško zagađeno osim naših pločica i nekoliko ličnih kompjutera marsovske izrade."
<BR>&nbsp;&nbsp;&nbsp;&nbsp;&nbsp;Kad je završila, ja ponovo uzeh reč. "Naš položaj je zasad možda neodrživ. Ne samo da je Mars paralisan, nego izgleda da su Zemljani neke delove planete posejali skakavcima."
<BR>&nbsp;&nbsp;&nbsp;&nbsp;&nbsp;Nisu svi zakonodavci razumeli ovaj izraz. Marsovci su oduvek bili poznati po isključivoj brizi za domaće poslove. Ukratko sam objasnila. "Je li to moguće?" upita jedan od njih.
<BR>&nbsp;&nbsp;&nbsp;&nbsp;&nbsp;Henri Smit me pogleda kao da mi pruža moralnu podršku. "Ja sam donekle obavešten o tome", reče. "To je pomalo zatrpana tehnološka kaljuga. Uglavnom niko ne priznaje takve stvari."
<BR>&nbsp;&nbsp;&nbsp;&nbsp;&nbsp;"Onda smo mrtvi", reče Argirac.
<BR>&nbsp;&nbsp;&nbsp;&nbsp;&nbsp;"Nemojte se miriti s nečim tako konačnim", rekoh oštro. "Još ima otvorenih mogućnosti."
<BR>&nbsp;&nbsp;&nbsp;&nbsp;&nbsp;Dendi Brejker uđe u sobu i reče mi da su pregovarači iz Kejleteta stigli šatlom na stanicu. "Čisti su i lepo odeveni", dodade prezrivo. "Njihova oprema, izgleda, radi."
<BR>&nbsp;&nbsp;&nbsp;&nbsp;&nbsp;Pogledala sam Li Voker, tražeći objašnjenje. Krajevi njenih usana se opustiše, a oči zaiskriše gnevom. "Kejleteti su isključeni sa naših veza u mreži", reče. "Možda nisu pogođeni, ali miruju. Preko veza Tačke Jedan ne dopire ništa iz njihovih oblasti."
<BR>&nbsp;&nbsp;&nbsp;&nbsp;&nbsp;Posmatrala sam zakonodavce. Trebaće mi svedok i malo podrške tokom pregovaranja. Morala sam mudro izabrati iz grupe koju sam tek ovlaš poznavala; privremena vlada nikad se nije sasvim okupila. Ti Sandra je sa ovim ljudima lično obavljala mnoge poslove, ali ja sam sretala samo nekolicinu, i to nakratko.
<BR>&nbsp;&nbsp;&nbsp;&nbsp;&nbsp;"Guverneru Smite, predstavnice Blaj, ako biste pošli sa mnom..."
<BR>&nbsp;&nbsp;&nbsp;&nbsp;&nbsp;Smit je izgledao nestrpljiv da ugodi, ali je bio pametan i čvrst - Ti Sandra mi je tako rekla, a ja sam verovala njenom sudu. Predstavnički kandidat Rudija Blaj iz Istočne Helade - bez protivnika - službovala je sa mnom u prestoničkom arhitektonskom odboru, nekoliko meseci ranije. Bila je uglavnom ćutljiva i s dobrom moći zapažanja, a ja sam se prijatno osećala pored nje.
<BR>&nbsp;&nbsp;&nbsp;&nbsp;&nbsp;Nisam htela da dugo razmišljam o važnosti svake odluke koju sad donosim, o ulogama koje će ovi ljudi igrati, niti o čemu ću razgovarati sa izdajnicima iz Kejleteta.
<BR>&nbsp;&nbsp;&nbsp;&nbsp;&nbsp;Neko je jednom rekao da niko ne plaća političare da imaju osećanja. Pa ipak, kad je sudija obavio predsedničku zakletvu, u malom predvorju Palate pravde, okruženom sivim policama usnulih, zagađenih mislilaca pravne biblioteke, ja sam tiho plakala.
<BR>&nbsp;&nbsp;&nbsp;&nbsp;&nbsp;Niko nije obratio pažnju na to.
<BR>
<BR>&nbsp;&nbsp;&nbsp;&nbsp;&nbsp;Šon Dikinson se likom malo promenio od onih dana u zemunicama. Stajao je uspravno, gipkih kolena, ruku prekrštenih na leđima, paradna poza za odmor. Stezao je i opuštao vilične mišiće, posmatrao me uporno i trepnuo samo jednom u nekoliko dugih trenutaka mog ispitivačkog pogleda.
<BR>&nbsp;&nbsp;&nbsp;&nbsp;&nbsp;Sastali smo se u još nedovršenoj guvernerskoj sali, sa skelama i arhitektonskom malterskom smesom iznad naših glava, a u vazduhu se osećao miris aktivnog nanoa, nalik na miris kvasca. Sve dok hranljive zalihe budu izdržale, vladina zgrada nastaviće da se gradi. Dikinson je stajao ispred ručno rezane govornice od ružičastog mermera, odakle bi Henri Smit - kad bi bio izabran - otvarao sednice Guvernerskog doma.
<BR>&nbsp;&nbsp;&nbsp;&nbsp;&nbsp;"Ja sam položila zakletvu kao predsednik Savezne Republike Marsa", rekoh. "Koliko sam shvatila, vi predstavljate porodicu Kejletet?"
<BR>&nbsp;&nbsp;&nbsp;&nbsp;&nbsp;"Poznajem vas", reče Dikinson, isprekidano, ali blago. "Kaseja Madžumdar. Sećate li nas se?"
<BR>&nbsp;&nbsp;&nbsp;&nbsp;&nbsp;Usne mu se pokrenuše kao da će se osmehnuti, ali on okrete glavu i baci umoran pogled ka Gretil Loton. Ona je stajala ispred njihovih pomoćnika, četiri muškarca i žene iz porodice Kejletet. Izgledali su nespokojni, svesni mogućih optužbi za izdaju, iako su pripadali nesvrstanoj PG. Gretil je postala još mršavija, nalik na hrta; namerno je nosila neuglednu odeću, kosa joj je posedela, a činilo se da je ne zanima kako izgleda.
<BR>&nbsp;&nbsp;&nbsp;&nbsp;&nbsp;"Sećam se", odgovorih.
<BR>&nbsp;&nbsp;&nbsp;&nbsp;&nbsp;"Zajedno smo učinili štošta hrabro, pre ne tako mnogo godina. Nekad ste tvrdili da prezirete centraliste."
<BR>&nbsp;&nbsp;&nbsp;&nbsp;&nbsp;"A sad sam jedan od njih."
<BR>&nbsp;&nbsp;&nbsp;&nbsp;&nbsp;"Još gore. Vi ste centralna vlast."
<BR>&nbsp;&nbsp;&nbsp;&nbsp;&nbsp;Niko od nas nije se trudio da razveje hladnu i neprijatno zvaničnu atmosferu. "Gde su vaši dokumenti? Neću da razgovaram sa vama dok ne budem uverena da imate ovlašćenja na koja se pozivate."
<BR>&nbsp;&nbsp;&nbsp;&nbsp;&nbsp;Dikinson reče: "Imamo odgovarajuće dokumente. Mi predstavljamo stranke na Zemlji koje sad imaju kontrolu nad velikim delom Marsa. Oni ne žele da se otkriju, ali su nam dali kodirane identifikacije zarad provere. Naši dokumenti su ručno overeni, pošto vaši bezbednosni mislioci i druge mašine ne rade."
<BR>&nbsp;&nbsp;&nbsp;&nbsp;&nbsp;"Je li to tačno?" upitah Li Voker, koja je stajala kraj Henrija Smita. Tarek Firkazi ušao je u salu i neopaženo seo na jedno od mesta na galeriji.
<BR>&nbsp;&nbsp;&nbsp;&nbsp;&nbsp;"Njihovi kodovi slažu se sa zemaljskim kodovima poslatim svim vladama u Trojnoj Federaciji", odgovori Li.
<BR>&nbsp;&nbsp;&nbsp;&nbsp;&nbsp;"Krajnji kukavičluk", rekoh, odmahujući glavom. "Da li se oni plaše sopstvenih plebiscita? Ovo je strahota, nezakonit postupak."
<BR>&nbsp;&nbsp;&nbsp;&nbsp;&nbsp;Dikinson se osmehnu. "Možemo li da se uozbiljimo?" upita.
<BR>&nbsp;&nbsp;&nbsp;&nbsp;&nbsp;Prostrelih ga pogledom. U tom trenutku, to je bilo jedino što sam mogla da učinim kako bih sebe sprečila da ne zamahnem i ne udarim ga.
<BR>&nbsp;&nbsp;&nbsp;&nbsp;&nbsp;Odabrali smo sto u pregradi za svedoke i seli.
<BR>&nbsp;&nbsp;&nbsp;&nbsp;&nbsp;"Ovlašćen sam da vam iznesem jednu ponudu."
<BR>&nbsp;&nbsp;&nbsp;&nbsp;&nbsp;Pokretom dadoh znak Li. Uređaji za snimanje u sali se uključiše. "Mars je napadnut bez razloga", rekoh. "Da li Kejleteti sarađuju s agresorima?"
<BR>&nbsp;&nbsp;&nbsp;&nbsp;&nbsp;Šon se blago naže napred. "Republika, država kojoj je Mars odlučio da se preda, razvija veoma opasno oružje. S obzirom na političke prilike u Trojnoj Federaciji - potpuno mirne u poslednjih šezdesetak godina - to izgleda neprikladno i đavolski glupo."
<BR>&nbsp;&nbsp;&nbsp;&nbsp;&nbsp;"Ne razvijamo nikakvo oružje", rekoh.
<BR>&nbsp;&nbsp;&nbsp;&nbsp;&nbsp;"Kažu mi da to oružje može biti razornije od svih dosad napravljenih."
<BR>&nbsp;&nbsp;&nbsp;&nbsp;&nbsp;Nisam videla razlog da i dalje raspravljam o tom pitanju. "Iznesite svoje predloge i dajte da završimo s ovim."
<BR>&nbsp;&nbsp;&nbsp;&nbsp;&nbsp;"Strane koje učestvuju u ovoj akciji upozorenja ukloniće svu blokadu marsovske mreže podataka, ukoliko ljudi popisani na ovoj pločici..." On gurnu napred svoju pločicu, a ja je okrenuh da vidim ekran. "...budu predati u moje ruke u roku od sedamdeset dva sata. Ja ću ih preuzeti ovde, u Mnogim Brdima, i prebaciti ih na drugo mesto. Na kraju, oni će otići na Zemlju."
<BR>&nbsp;&nbsp;&nbsp;&nbsp;&nbsp;Pročitala sam spisak: svi Olimpljani, Zenger, Kasares i još devetnaestoro ljudi - među njima najbolji naučnici na Marsu.
<BR>&nbsp;&nbsp;&nbsp;&nbsp;&nbsp;"Šta će se ovim postići?" upitah.
<BR>&nbsp;&nbsp;&nbsp;&nbsp;&nbsp;"Mir", odvrati Dikinson. "Povratak uobičajenom protoku podataka. Spaseni životi."
<BR>&nbsp;&nbsp;&nbsp;&nbsp;&nbsp;"Bez skakavaca?" upitah.
<BR>&nbsp;&nbsp;&nbsp;&nbsp;&nbsp;"Skakavaca?"
<BR>&nbsp;&nbsp;&nbsp;&nbsp;&nbsp;"Ratbajtera. Nanovojski", rekoh.
<BR>&nbsp;&nbsp;&nbsp;&nbsp;&nbsp;Izgledao je zbunjen.
<BR>&nbsp;&nbsp;&nbsp;&nbsp;&nbsp;"Vaši marionetski gospodari vam nisu sve rekli. Ili to, ili se svesno pravite da ne znate."
<BR>&nbsp;&nbsp;&nbsp;&nbsp;&nbsp;Dikinson slegnu ramenima.
<BR>&nbsp;&nbsp;&nbsp;&nbsp;&nbsp;"Ono što Zemlja sad radi Marsu poremetiće ravnotežu Trojne Federacije", rekoh, a glas me je izdavao. "Niko se neće osećati siguran."
<BR>&nbsp;&nbsp;&nbsp;&nbsp;&nbsp;"Molim vas, nemojte mi držati predavanja", reče Dikinson.
<BR>&nbsp;&nbsp;&nbsp;&nbsp;&nbsp;Gretil iskorači napred. "Mi bolje od vas razumemo tananu ravnotežu."
<BR>&nbsp;&nbsp;&nbsp;&nbsp;&nbsp;"Da, i svoje mladalačke ideale - zaboga, Šone, pa vi radite sa Kraunom Najdžerom!" Ućutkala sam sebe, ali telo mi je drhtalo od potiskivanog gneva. Tri dana. "Republika nema pravo da otima građane."
<BR>&nbsp;&nbsp;&nbsp;&nbsp;&nbsp;"Sve se, mislim, svodi na to da Zemlja svoju bezbednost smatra najvažnijom i nema poverenja u marsovske namere", zaključi Dikinson. "Devedeset osam postotaka celog čovečanstva još živi na Zemlji. Znajući ono što znam o ovoj vladi, ne bih vam ni ja verovao."
<BR>&nbsp;&nbsp;&nbsp;&nbsp;&nbsp;"Nikad nismo pokazali neprijateljstvo prema Zemlji. U stvari, upravo suprotno."
<BR>&nbsp;&nbsp;&nbsp;&nbsp;&nbsp;"Mars je trebalo da zadrži svoju nevinost", reče Dikinson. "Nikakva svetska država, podalje od prve lige, mir i srazmeran napredak. Čitavog života sam se borio protiv ovoga. Sve države na kraju pribegavaju sili."
<BR>&nbsp;&nbsp;&nbsp;&nbsp;&nbsp;"Pretpostavljam da ima još uslova?"
<BR>&nbsp;&nbsp;&nbsp;&nbsp;&nbsp;Dikinson pogleda na svoju pločicu. "Povratak na ekonomsko ustrojstvo PG za najmanje dvadeset godina. Postavljanje zemaljskih monitora u sve istraživačke centre i redovne posete nadzornih grupa svim vrstama postrojenja na Marsu."
<BR>&nbsp;&nbsp;&nbsp;&nbsp;&nbsp;Oni su digli ruke od nas. Hoće da budemo slabi, zaključani u sopstvenoj prošlosti, lišeni svoje nove moći. Neko je proračunao da će tehnološke prilike izmaći kontroli pre nego što mirovni pregovori budu završeni. "Okupacija od strane Zemlje", rekoh. "Potpuno neverovatno. Kako iko može verovati da je to izvodljivo?"
<BR>&nbsp;&nbsp;&nbsp;&nbsp;&nbsp;"To nije moj problem", reče Dikinson.
<BR>&nbsp;&nbsp;&nbsp;&nbsp;&nbsp;"A šta vi lično dobijate?"
<BR>&nbsp;&nbsp;&nbsp;&nbsp;&nbsp;"Progonstvo, pretpostavljam", odgovori Dikinson. "Nijedan Marsovac sad neće trpeti ni Gretil ni mene. Nema sumnje da bismo za nekoliko meseci bili mrtvi ako ostanemo ovde. Otići ćemo na Zemlju."
<BR>&nbsp;&nbsp;&nbsp;&nbsp;&nbsp;"Vi ste zadovoljni time?"
<BR>&nbsp;&nbsp;&nbsp;&nbsp;&nbsp;"Zarad kraja marsovske centralne države, drage volje prihvatam svoju smrt, kao i Gretilinu", reče Dikinson. "Ja sam veran svojim idealima. Nisam se promenio, Kaseja."
<BR>&nbsp;&nbsp;&nbsp;&nbsp;&nbsp;"Svaka istorija ima svoje izdajnike", rekoh.
<BR>&nbsp;&nbsp;&nbsp;&nbsp;&nbsp;Dikinson pređe preko toga, lako odmahnuvši glavom i trepnuvši. "Treba da mi odgovorite što pre."
<BR>&nbsp;&nbsp;&nbsp;&nbsp;&nbsp;"Kada?"
<BR>&nbsp;&nbsp;&nbsp;&nbsp;&nbsp;"Za jedan sat."
<BR>&nbsp;&nbsp;&nbsp;&nbsp;&nbsp;"Nemamo kvorum. Ako biste mogli da okupite preostale članove vlade..."
<BR>&nbsp;&nbsp;&nbsp;&nbsp;&nbsp;"Molim vas, ne pokušavajte da odugovlačite. Svi smo mi ovde da bismo sprečili još veću katastrofu. Ako ne uspemo, biće preduzete oštrije mere."
<BR>&nbsp;&nbsp;&nbsp;&nbsp;&nbsp;"Skakavci."
<BR>&nbsp;&nbsp;&nbsp;&nbsp;&nbsp;"Zaista ne znam. Kao predsedniku, vama je ustavom dopušteno da sklapate međunarodne sporazume."
<BR>&nbsp;&nbsp;&nbsp;&nbsp;&nbsp;"Ali ne i da pregovaram o predaji za vreme rata", rekoh.
<BR>&nbsp;&nbsp;&nbsp;&nbsp;&nbsp;"Ovo nije rat", odvrati Dikinson.
<BR>&nbsp;&nbsp;&nbsp;&nbsp;&nbsp;"Šta je onda, za Boga miloga?"
<BR>&nbsp;&nbsp;&nbsp;&nbsp;&nbsp;"Smišljeno, pogubno razaranje koje izaziva neuporedivo nadmoćnija sila", reče Dikinson. "Zašto da okolišimo? Mislim da niste glupi. Imate jedan sat. Koliko sam shvatio, ako Zemlja do tog roka ne dobije odgovor, omča će se zategnuti."
<BR>&nbsp;&nbsp;&nbsp;&nbsp;&nbsp;To nisu bili pregovori; bila je to ucena. Mars će biti udavljen ako ja ne pristanem na sve. Osećala sam pometnju u glavi, gotovo vrtoglavicu od potisnutog gneva.
<BR>&nbsp;&nbsp;&nbsp;&nbsp;&nbsp;"Imate li vi iole ljudsko srce?" upitah Dikinsona. "Osećate li nešto prema patnjama svoje planete?"
<BR>&nbsp;&nbsp;&nbsp;&nbsp;&nbsp;"Ja nisam taj koji je stvorio ovu situaciju", odseče on.
<BR>&nbsp;&nbsp;&nbsp;&nbsp;&nbsp;"Mi smo časni Marsovci", reče Gretil.
<BR>&nbsp;&nbsp;&nbsp;&nbsp;&nbsp;Nema izbora. Nema izlaza. Prodati budućnost republike, sve oko čega smo se trudili; biću žigosana kao izdajnik. Nekakvo bunilo stade polako da me obuzima s primamljivom upornošću. Umri, ali ne čini to. Nisam mogla da slušam.
<BR>&nbsp;&nbsp;&nbsp;&nbsp;&nbsp;Li je nekoliko trenutaka posmatrala svoju pločicu. Sad je ustala sa galerije i prišla mi oprezno kao rak, očiju punih mržnje uprtih u Dikinsona. Nagnula se i prošaputala mi na uvo. "Gospođo predsednice, uspostavili smo vezu s Olimpljanima. Rečeno mi je da ne treba da prodajete imanje i da morate napustiti ovaj sastanak i poći sa mnom na površinu. Čarls kaže da treba da ide kod nekog čoveka zbog opasnog psa."
<BR>&nbsp;&nbsp;&nbsp;&nbsp;&nbsp;Pogledala sam je, zbunjena. Li se uspravi i odmaknu.
<BR>&nbsp;&nbsp;&nbsp;&nbsp;&nbsp;"Htela bih da o tome porazgovaram sa ljudima koje sam ovde okupila", rekoh Dikinsonu. On klimnu glavom, kao da mu je pomalo dosadno. "Dobićete odgovor", rekoh.
<BR>&nbsp;&nbsp;&nbsp;&nbsp;&nbsp;Ustala sam od stola i pokretom dala znak Smitu i Blajovoj da pođu sa mnom iz sale. Sa Firkazijem smo se sastali u guvernerskoj garderobi. "Šta se dešava?" upitah Li i Firkazija, napetih živaca, izgubljenog samopouzdanja.
<BR>&nbsp;&nbsp;&nbsp;&nbsp;&nbsp;Li prepusti reč Firkaziju.
<BR>&nbsp;&nbsp;&nbsp;&nbsp;&nbsp;"Treba da vas izvedemo Gore u sledećih deset minuta. Na vrhu glavne vladine zgrade postoji mala osmatračka platforma, ali još nije pod pritiskom."
<BR>&nbsp;&nbsp;&nbsp;&nbsp;&nbsp;"Po čijem naređenju?"
<BR>&nbsp;&nbsp;&nbsp;&nbsp;&nbsp;"To nije naređenje, gospođo", reče Firkazi. "Čarls Frenklin je zahtevao vaše prisustvo i kazao je da je veoma važno."
<BR>&nbsp;&nbsp;&nbsp;&nbsp;&nbsp;Stadoh da se smejem, ali se obuzdah pre no što se smeh pretvorio u histerično cerekanje. "Šta je, do đavola, važnije od pregovora sa Zemljom?"
<BR>&nbsp;&nbsp;&nbsp;&nbsp;&nbsp;"Ja samo prenosim poruku", reče Li, ukrutivši se i gledajući me pravo u oči. To me je obuzdalo.
<BR>&nbsp;&nbsp;&nbsp;&nbsp;&nbsp;"Hajdemo, onda", rekoh.
<BR>&nbsp;&nbsp;&nbsp;&nbsp;&nbsp;"Nemamo mnogo vremena", reče Firkazi. "Moramo da obučemo odela i popnemo se preko građevinske skele."
<BR>&nbsp;&nbsp;&nbsp;&nbsp;&nbsp;Sa mnom su pošli Dendi, Li i Firkazi; svi drugi, senatori i pomoćnici, ostadoše gde su, nevažni za ovaj zadatak.
<BR>&nbsp;&nbsp;&nbsp;&nbsp;&nbsp;Liftom smo otišli do gornjih nivoa, dva sprata iznad površine. Bila sam suviše obamrla i zbunjena da bih brinula o politici i protokolu. Osećala sam mračnu pretnju da će Mars biti uništen zemaljskom silom, pomoću vojski u pesku; nisam mogla da odagnam misao da je ovo zagađenje, ovo razaranje, već odnelo mnogo života i da se uskoro mora okončati, ili... Dikinson mi je postavio neprihvatljiv ultimatum - a ja nisam imala drugog izbora osim da ga prihvatim. Šta bi ma ko mogao da učini ili kaže da to promeni?
<BR>&nbsp;&nbsp;&nbsp;&nbsp;&nbsp;Stajala sam u zamagljenoj, hladnoj sobi dok su Dendi i Li izvlačili odela, proveravali ih i ustanovili da su ispravna. Obukli smo se i prikopčali prečistače. Impregnatori su proradili. Odelo se automatski prilagodilo mom telu.
<BR>&nbsp;&nbsp;&nbsp;&nbsp;&nbsp;Li, Dendi i jedan arhitekta čije ime nisam razumela proveli su me kroz kratak lavirint hranljivih buradi i tankova sa građevinskim malterom. Iza sigurnosnih ograda, mračna, tiha sala izlazila je na kratak, vijugav hodnik, s otvorenim vratima na kojima je svetlucalo crveno svetlo, upozoravajući na nizak atmosferski pritisak, i pogled na tamnosmeđe nebo i raštrkane oblake porumenele od zore.
<BR>&nbsp;&nbsp;&nbsp;&nbsp;&nbsp;Stajali smo na parapetu, sa koga se pružao pogled na Mnoga Brda, okruženi Skjaparelijevim basenom, dvadeset metara iznad crvenkasto-smeđe površine. Glatka, nagomilana lava prošarana mrljama viskozne prašine pružala se miljama unaokolo. Vazduh je bio hladan i nepomičan, tišina potpuna. Nismo uključili predajnike na šlemovima, iz straha da ne privučemo pažnju ubica. Zemaljski brodovi mogli su nas uočiti i sa daljine od nekoliko hiljada kliksa i učiniti s nama šta god im se prohte.
<BR>&nbsp;&nbsp;&nbsp;&nbsp;&nbsp;U čudu sam podigla ruke, pitajući se čemu to treba da budem svedok. Gotovo slučajno sam zadržala pogled na Fobosu, jedan sat po izlasku, četiri sata pre no što će zaći na istoku. Onda sam pogledala kraj njega i osetila kako mi se vrat stegao, a oči ovlažile. Opasan pas.
<BR>&nbsp;&nbsp;&nbsp;&nbsp;&nbsp;Čarls je rekao da će otići do nekog čoveka zbog opasnog psa. Nisam znala šta će Čarls učiniti. Ali beznadežna želja, suluda pretpostavka duboko u meni, probijala se, mašta se pretvarala u ubeđenje. Uklapalo se. Merkur ih može odvesti donde, s opremom i misliocima, a Čarls je pripadao baš toj mučaljivoj vrsti megalomana koja bi tako nešto mogla da smisli i tajno ponudi Ti Sandri.
<BR>&nbsp;&nbsp;&nbsp;&nbsp;&nbsp;Počela sam da govorim, ali sam shvatila da me niko neće čuti. Uprla sam prstom u mesec. Privukla sam Li bliže sebi, tako da su nam se šlemovi dodirivali, i doslovno zavrištala rečenicu iz Šekspira. "'Vikni rasulo i pusti pse rata'! Strah! Strah i užas, psi rata! Pogledaj Fobos! Bože moj, Li! On će to učiniti! On će to učiniti!"
<BR>&nbsp;&nbsp;&nbsp;&nbsp;&nbsp;Ona se odmače, zabrinuto žmirkajući bademastim očima, kao da sam ja poludela. Smejala sam se i plakala, uverena da znam, uverena da će ovaj teški teret uskoro nekako biti skinut s mojih pleća. Dendi dodirnu moj šlem svojim i brižno reče: "Je l' nešto nije u redu, gospođo?"
<BR>&nbsp;&nbsp;&nbsp;&nbsp;&nbsp;Zgrabila sam ga za ramena i okrenula prema zapadu, da bi video onaj poznati mesec koji smo tako često gledali od samog rođenja, taj jezivi pseći Strah što prati Boga rata, toliko bezazlen i nedužan za tako jezivo ime, majušan i izbrazdan meteoritima i kopanjem ruda za vreme prvih naseobina, koji je svakih sedam sati i četrdeset minuta obilazio oko Marsa na šest hiljada kilometara visine, nizak i brz, u pratnji svog psećeg sabrata Užasa.
<BR>&nbsp;&nbsp;&nbsp;&nbsp;&nbsp;Li, Dendi i ja okrenusmo se prema zapadu. Arhitekta je ostao u senci, ne mareći da se izloži onome što je nas toliko raspomamilo.
<BR>&nbsp;&nbsp;&nbsp;&nbsp;&nbsp;Svetao i pun naspram tamnog, zvezdama osutog neba, Fobos se penjao iza niskog pramena ledenih oblaka. Postao je avetinjski bled u oblaku, zatreperio, a potom izronio kristalno jasan, stvarniji i oštrijih obrisa nego što sam ikad ranije videla. Usredsredila sam na njega svoju volju, kao da pomažem Čarlsu, kao da se u ovoj krajnosti između svih nas uspostavila fizička veza i da svako od nas zna šta onaj drugi misli i radi. Moja volja je odletela i dodirnula mesec, a ja sam bila napola luda od užasnute želje.
<BR>&nbsp;&nbsp;&nbsp;&nbsp;&nbsp;Fobos nestade. Na nebu nije bilo oblaka, niti maglene prašine. Blistava, tamnosiva stena naprosto je iščezla sa orbite.
<BR>&nbsp;&nbsp;&nbsp;&nbsp;&nbsp;Moja želja se pretvorila u ushićenje. Dendi i Li su pretraživali nebo, ne razumevajući; nisu znali ono što sam ja znala.
<BR>&nbsp;&nbsp;&nbsp;&nbsp;&nbsp;Onda se Li okrete prema meni, očiju razrogačenih od straha. Ona i Dendi me istovremeno dodirnuše šlemovima. "Jesu li ga digli u vazduh?" upita Dendi.
<BR>&nbsp;&nbsp;&nbsp;&nbsp;&nbsp;"Ne", rekoh kroz plač. "Ne! Pokazali su Zemlji šta možemo da učinimo!"
<BR>&nbsp;&nbsp;&nbsp;&nbsp;&nbsp;Oni i dalje nisu shvatali. Mene nije bilo briga. U svom olakšanju i oduševljenju - u ogromnom strahu za Čarlsa - ja sam ih volela kao da su mi rođena deca. Uhvatila sam ih za ruke i vikala, dok su nam šlemovi bili čvrsto priljubljeni jedan uz drugi: "Otišli su na Fobos i premestili ga. Nemojte ovo nikad zaboraviti! Nikad! Ne zaboravite!"
<BR>&nbsp;&nbsp;&nbsp;&nbsp;&nbsp;Na parapetu buduće osmatračnice, napravila sam šašavu, malu piruetu, zatim se uhvatila za stub i zagledala se preko crvenog i narandžatog prostranstva basena. Fobos je napustio Marsovo nebo, a ja nisam znala da li će se, i kada, vratiti.
<BR>&nbsp;&nbsp;&nbsp;&nbsp;&nbsp;Ali znala sam, zasigurno kao da su mi Čarls i Ti Sandra sami rekli kuda su ga poslali. I znala sam da Čarls putuje na njemu... Kroz Sunčev sistem, ka Zemlji, zastrašujuće upozorenje njenog kinjenog deteta.
<BR>&nbsp;&nbsp;&nbsp;&nbsp;&nbsp;Fobos se sada uzdizao na nebu Majke svih nas.
<BR>&nbsp;&nbsp;&nbsp;&nbsp;&nbsp;Nemoj me tlačiti.
<BR>
<BR>&nbsp;&nbsp;&nbsp;&nbsp;&nbsp;Dikinson je sedeo tamo gde sam ga i ostavila, Gretil pored njega. Izgledali su spokojni, zadovoljni što igraju svoju ulogu u ovom velikom zbivanju. Proći će skoro čitav sat dok sa Zemlje ne bude poslata poruka. Do tada, mogla sam da se poigravam s njim, a osećala sam se više nego zlobno.
<BR>&nbsp;&nbsp;&nbsp;&nbsp;&nbsp;Neobavešteni koliko i Dikinson, zakonodavci sedoše na svoja mesta pošto su ustali da me pozdrave.
<BR>&nbsp;&nbsp;&nbsp;&nbsp;&nbsp;"Gospodine Dikinsone", rekoh, "odbijam vaš ultimatum. Vi ste uhapšeni. Po zakonu Savezne Republike Marsa..." pogledala sam na pločicu, nagnula se preko stola i uprla prstom u njega, "optuženi ste za zločin protiv republike, uključujući veleizdaju, špijunažu, neprijavljivanje u svojstvu stranog agenta i ugrožavanje bezbednosti republike." Okrenula sam se ka Gretil. "I ti, srce", rekoh.
<BR>&nbsp;&nbsp;&nbsp;&nbsp;&nbsp;Dikinson baci pogled na svoja četiri pomoćnika iz Kejleteta. Onda se okrete ka meni, trepćući. Njegova mirnoća nimalo me nije uzbudila. "To je vaš odgovor?" upita on.
<BR>&nbsp;&nbsp;&nbsp;&nbsp;&nbsp;"Ne. Moj odgovor vama i grupama koje predstavljate jeste da ćemo, u propisno ugovoreno vreme i pod odgovarajućim okolnostima, kad u ovoj republici bude povraćen red i kad sve pretnje budu povučene, kao civilizovani narodi razgovarati o suštinskim pitanjima sa zvanično identifikovanim zemaljskim vladama. U ovoj sali ćemo okupiti izabrane i imenovane zvaničnike, kao i priznate diplomate i pregovarače sa Zemlje. Učinićemo to na zakonit način i otvoreno."
<BR>&nbsp;&nbsp;&nbsp;&nbsp;&nbsp;Gretil je pomalo izgubila prisebnost; pogledom je streljala po sobi kao jelen u kavezu. Setila sam se one žestoke Gretil koja je strgla masku, voljna da se žrtvuje na površini. A sa bolnom jasnoćom sam se setila i kako sam nekad mislila da je Šon Dikinson najplemenitiji muškarac koga sam ikad videla - hrabar, tih i iskren. Da je predložio, ja bih tada smesta spavala s njim. A on bi i u krevetu bio tih i uzdržan, pomalo hladan. Ja bih se zaljubila u njega razornom ljubavlju. On bi me uništio i odbacio.
<BR>&nbsp;&nbsp;&nbsp;&nbsp;&nbsp;Osećala sam se blagoslovena što mi se nikad nije pružila takva prilika.
<BR>&nbsp;&nbsp;&nbsp;&nbsp;&nbsp;"Jeste li sigurni da je to ono što želite da kažem?" upita on.
<BR>&nbsp;&nbsp;&nbsp;&nbsp;&nbsp;"Da", odgovorih. "Recite Kraunu Najdžeru da vaši akreditivi nisu prihvatljivi." Okrenula sam se Dendiju. "Kad on završi", rekoh, "pobrini se da budu uhapšeni. Svi."
<BR>&nbsp;&nbsp;&nbsp;&nbsp;&nbsp;Guverner Henri Smit iz Amazonije izgledao je kao da će se tog časa onesvestiti.
<BR>&nbsp;&nbsp;&nbsp;&nbsp;&nbsp;Dikinson ustade, iznenada prebledevši. "Nadam se da znate šta radite", primeti.
<BR>&nbsp;&nbsp;&nbsp;&nbsp;&nbsp;Za trenutak smo posmatrali jedno drugo. Šon trepnu, polako se okrete i reče: "Nikad ti nisam verovao. Od samog početka."
<BR>&nbsp;&nbsp;&nbsp;&nbsp;&nbsp;"A ja sam bila spremna da za tebe dam život", rekoh. "Ali bila sam mlada i glupa."
<BR>
<BR>&nbsp;&nbsp;&nbsp;&nbsp;&nbsp;Sada bih htela da zastanem, da za trenutak otpočinem i ponovo razmislim o svojoj priči. Osećanja tog trenutka sećam se toliko živo da se vraćam u tu salu. Gornje redove napisala sam plačući kao devojčica. Bio je to vrhunac mog života, možda zato što su potonji događaji bili previše tužni i ogromni da bi bili stvarni.
<BR>&nbsp;&nbsp;&nbsp;&nbsp;&nbsp;Od tog časa, zbivanja se nižu u mom sećanju poput mrtvih stvorenja duž drevnog morskog dna, pljosnatih i sabijenih, nestvarnih.
<BR>&nbsp;&nbsp;&nbsp;&nbsp;&nbsp;Ne kažem da nisam bila odgovorna. Bila sam više upletena i stoga odgovornija nego većina drugih; krivica je pala samo na mene, i ja je prihvatam.
<BR>
<BR>&nbsp;&nbsp;&nbsp;&nbsp;&nbsp;Fobos se pojavio na nebu iznad Zemlje u širokoj elipsastoj putanji, s nagibom od trideset stepeni u odnosu na polutar, najmanjom udaljnošću od hiljadu kilometara i najvećom od sedam hiljada.
<BR>&nbsp;&nbsp;&nbsp;&nbsp;&nbsp;Fobosovo svetlo lice, brzo rastući i opadajući, promenilo je celu situaciju onako kako je ništa drugo nije moglo promeniti. Mars je mogao da baca mesece na Zemlju. U strateškoj ravnoteži, naš tas na vagi sada je pretegnuo.
<BR>&nbsp;&nbsp;&nbsp;&nbsp;&nbsp;Zemlja nije znala da na Fobosu putuju oprema i ljudi neophodni za upravljanje ovom moći. Ono što nisu znali, oslabilo ih je.
<BR>&nbsp;&nbsp;&nbsp;&nbsp;&nbsp;A ono što će Zemlja uskoro saznati ili naslutiti, moglo je naposletku oslabiti nas.
<BR>&nbsp;&nbsp;&nbsp;&nbsp;&nbsp;Evoluoni su se povukli u roku od šest sati, po naređenju Zemljinih satelita oko Marsa. Zatim su se ti sateliti samouništili, ostavljajući tanke, crvene pruge naspram tamnog neba. Dobili smo uveravanja da skakavci nisu ubačeni; zbunjenost i slabost, u tom trenutku, naterali su nas da to prihvatimo. Mars je ponovo počeo da oživljava; tekao je krvotok njegove mreže podataka.
<BR>&nbsp;&nbsp;&nbsp;&nbsp;&nbsp;Komunikacione mreže, koje su prethodnih dana uspostavili amateri, ubeležene su na karte, ozvaničene, organizovane i pripremljene za svoje dužnosti. Više nećemo dozvoliti da nas uhvate tako ranjive. U stanicama širom Marsa, inženjeri su postavljali jednostavnije, sigurnije sisteme protoka podataka, vraćajući nas pedeset i više godina unazad, ali jemčeći da ćemo disati, piti čistu vodu, da više nećemo gledati strašne prizore vakuumskog crvenila u raznesenim tunelima.
<BR>&nbsp;&nbsp;&nbsp;&nbsp;&nbsp;Mars je počeo da prebrojava svoje mrtve, i svaka strahota je prenošena širom Trojne Federacije. Zemljina taktika se vratila kao bumerang - barem zasad.
<BR>&nbsp;&nbsp;&nbsp;&nbsp;&nbsp;Među žrtvama su bile Alisa Jedan i Dva. Polovina mislilaca visokog nivoa nije mogla biti oživljena. Njihove memorije su spasene, a delovi ličnosti mogli su biti snimljeni za upotrebu na drugim misliocima, ali je srž - duša mislioca - nestala. Nisam mogla da je oplakujem; bilo je previše toga za oplakivanje. Kad bih počela da oplakujem, nikad ne bih prestala; a još sam čekala da mi se jave Ilaja i Ti Sandra.
<BR>
<BR>&nbsp;&nbsp;&nbsp;&nbsp;&nbsp;Dva dana su šatlovi i vozovi pristizali u novu prestonicu, dovozeći zakonodavce, pravnike, nestrpljive da potvrde nezavisnost republike, čak i samo njeno postojanje; donoseći svežu opremu, stručnjake rešene da ponovo pretraže i očiste zemaljsko zagađenje.
<BR>&nbsp;&nbsp;&nbsp;&nbsp;&nbsp;Dva dana sam upravljala u svojstvu predsednika, znajući da je moj položaj privremen - verujući, ali ne znajući pouzdano, da je Ti Sandra negde živa. Brinulo me je to što se sad nije pojavila. Nije ličilo na nju da malo ne rizikuje. Politika je zahtevala da se ona vrati, makar samo da umiri građane Marsa.
<BR>&nbsp;&nbsp;&nbsp;&nbsp;&nbsp;Nisam spavala, jedva sam imala vremena da jedem, i kretala sam se od stanice do stanice po Arabija Teri, vozom i šatlom, ne provodeći više od nekoliko sati u svakom od mesta. Nismo verovali Zemljinim izjavama. Koga su zmije ujedale, taj se i guštera plaši.
<BR>&nbsp;&nbsp;&nbsp;&nbsp;&nbsp;Pet dana po prebacivanju Fobosa, pozvana sam da posmatram njegov povratak iz osmatračke kupole u Stanici Pasha nedaleko od Kasinijevog basena. Guvernerka Arabija Tere Leksis Kar Kameron i tri njena najviša pomoćnika, Kao i Dendi Brejker i Li Voker stajali su kraj mene pod širokom, plastičnom kupolom. Podigli smo čaše šampanjca, ovog puta gledajući na istok.
<BR>&nbsp;&nbsp;&nbsp;&nbsp;&nbsp;"Đavolski bih volela da znam šta sve ovo znači", reče guvernerka Kameron.
<BR>&nbsp;&nbsp;&nbsp;&nbsp;&nbsp;"Ja takođe", odvratih.
<BR>&nbsp;&nbsp;&nbsp;&nbsp;&nbsp;Li se odvaži da iznese neuobičajeno mišljenje. "To znači da više nikad ne moramo da se pokoravamo."
<BR>&nbsp;&nbsp;&nbsp;&nbsp;&nbsp;Osmehnula sam se, ali nisam mogla da delim njen optimizam. Naša pobeda biće kratkog veka.
<BR>&nbsp;&nbsp;&nbsp;&nbsp;&nbsp;"Trideset sekundi", reče Li.
<BR>&nbsp;&nbsp;&nbsp;&nbsp;&nbsp;Čekali smo. Jedva sam mogla da razmišljam od silnog nagomilanog umora. Trebalo mi je potpuno čišćenje tela; do đavola, činilo mi se da bi mi dobro došlo sasvim novo telo.
<BR>&nbsp;&nbsp;&nbsp;&nbsp;&nbsp;Fobos se pojavi uz treptaj, polumesec koji se uzdiže devet ili deset stepeni iznad obzorja. Posle nekoliko merenja, koja je izvršila Li, potvrdili smo da se Fobos vratio na svoju pravu orbitu.
<BR>&nbsp;&nbsp;&nbsp;&nbsp;&nbsp;Opasan pas sad je bio kod kuće, naoko ništa opasniji nego pre putovanja.
<BR>&nbsp;&nbsp;&nbsp;&nbsp;&nbsp;Nisam ispila šampanjac. Zahvalivši guvernerki, pružila sam joj svoju čašu, a Dendi me je brzo otpratio iz centra. Nema vremena za oklevanje...
<BR>&nbsp;&nbsp;&nbsp;&nbsp;&nbsp;Li je uspostavila veze sa novim komsatima i pokazala mi reakcije Litvida širom Trojne Federacije. Gledala sam i slušala ćutke, tonući iz obamrlosti u ledenu usamljenost.
<BR>&nbsp;&nbsp;&nbsp;&nbsp;&nbsp;Sa Ilajom se nisam čula još od Zamrzavanja - ime koje su kratkotrajnom ratu dodelili marsovski Litvidi.
<BR>&nbsp;&nbsp;&nbsp;&nbsp;&nbsp;Širom Trojne Federacije, osećanje gneva prema Zemlji je planulo, zgaslo, pa iznova planulo, pretvarajući se u sveopšti poziv na bojkot od strane svih koji raspolažu svemirskim izvorištima. To nije bilo praktično - Zemlja je nagomilala zaliha za nekoliko godina, kao odbranu od promena na tržištu. Ali političke posledice biće ozbiljne.
<BR>&nbsp;&nbsp;&nbsp;&nbsp;&nbsp;Inženjeri u gradovima na asteroidima obrušili su se u gustim redovima na zemaljske konzulate, zahtevajući objašnjenje za agresiju.
<BR>&nbsp;&nbsp;&nbsp;&nbsp;&nbsp;Mesec je, kako se i moglo predvideti, nastojao da se drži neupadljivo. Ali čak su i na Mesecu nezavisne mreže vrvele od zastrašujućih, ljutitih poziva na ostavke, istrage, ponovne plebiscite. Nekoliko nezavisnih Mesečevih PG izrazile su solidarnost sa opsednutom Saveznom Republikom Mars. Mogla sam da osetim kako strah odjekuje širom Sunčevog sistema, naročito u lako ranjivim Pojasevima. Više niko u Trojnoj Federaciji nije mogao da veruje staroj Majci.
<BR>&nbsp;&nbsp;&nbsp;&nbsp;&nbsp;Konačno je predsednik Sjedinjenih Država Zapadne Hemisfere zatražio istragu o uzrocima sukoba. "Moramo razumeti šta se tu dogodilo i otkriti ko je na sebe preuzeo da izdaje naređenja, i sve to učiniti", zaključio je, "kako bismo izbegli još gore nesreće u budućnosti."
<BR>&nbsp;&nbsp;&nbsp;&nbsp;&nbsp;"Osvrnite se po vlastitoj kući", promrmljah. Nisam verovala ničemu što govore zemaljski političari.
<BR>&nbsp;&nbsp;&nbsp;&nbsp;&nbsp;"Ovo je vrlo zanimljivo", reče Li, stavljajući preda me svoju pločicu. Ona se probila kroz nekoliko nivoa do male i ekskluzivne zemaljske obaveštajne mreže zvane Lumen. Nije mi rekla kako je uspela da uđe u takvu pretplatu - Mars je imao svoje upadače i tragače za zabranjenim znanjem, a nema sumnje da je Tačka Jedan regrutovala mnoge od najboljih. "Ovo je otišlo pretplatnicima pre oko šest sati."
<BR>&nbsp;&nbsp;&nbsp;&nbsp;&nbsp;Naočita, postarija žena umornih, zboranih crta lica i u besprekorno skrojenom zelenom kostimu, sedela je ukočeno na pljosnatoj slici, pričajući i pozivajući tekstualne izveštaje iz svih krajeva Zemlje. Na prvi pogled, program je izgledao dosadan i staromodan čak i po marsovskim merilima. Ali prisilila sam sebe da slušam ono što se govori.
<BR>&nbsp;&nbsp;&nbsp;&nbsp;&nbsp;"Nijedna nacija ni alijansa nije preuzela odgovornost za otpočinjanje akcije protiv Marsa, a nijedan učenjak nije pružio odgovarajuće objašnjenje zašto bi ma koja vlast to učinila. Pozivi na presudu plebiscitom, odsustvo očiglednih počinilaca, veoma zabrinjavaju ovog posmatrača... Mislim da se, i ovog puta, suočavamo sa sivim eminencijama koje su se uzdigle iznad plebiscita, čak iznad alijansi, i tražim ih u povezanim umovima koji upravljaju najvećim i najobezbeđenijim misliocima, onima što nadziru Zemljine imovinske i novčane prilike. Ponikavši iz starog sistema državne prismotre, ustanovljenog u Sjedinjenim Državama pre više od jednog i po veka, nekad ograničenog samo na nadzor, ovi povezani umovi su - po nikad potvrđenim glasinama - postali najveći procesori podataka u ljudskoj istoriji.
<BR>&nbsp;&nbsp;&nbsp;&nbsp;&nbsp;S prelaskom svemirske odbrane na alijanse, oni sad možda nisu ograničeni na savetodavnu ulogu; možda su odlučili da vladaju. Ako je tako, onda naši pretplatnici mogu poželeti da se povuku sa svih tržišta razmene podataka za sledećih nekoliko meseci ili čak godina. Nešto se pomera, veće nego što obični pojedinci mogu podneti."
<BR>&nbsp;&nbsp;&nbsp;&nbsp;&nbsp;Čak i onako iscrpljena, stresla sam se. "Jesi li ti čula za njih?" upitah Li.
<BR>&nbsp;&nbsp;&nbsp;&nbsp;&nbsp;"Samo kroz glupe glasine", odgovori Li. "Ali ovo je skupa obaveštajna mreža. Možda trideset hiljada legalnih pretplatnika. Po svoj prilici, tu se nikad ne daju ishitrene ili besmislene izjave."
<BR>&nbsp;&nbsp;&nbsp;&nbsp;&nbsp;"Mali grupni um", rekoh tiho. "Iznad običnog krda. Odozgo šalju naređenja alijansama, narodima. Ko, najverovatnije?"
<BR>&nbsp;&nbsp;&nbsp;&nbsp;&nbsp;"Šefovi VIZA-e", natuknu Li. "Oni kontrolišu odbranu Sunčevog sistema."
<BR>&nbsp;&nbsp;&nbsp;&nbsp;&nbsp;Dendi se promeškolji na sedištu. "Video sam i čuo dovoljno strašnih stvari za čitav život", reče.
<BR>
<BR>&nbsp;&nbsp;&nbsp;&nbsp;&nbsp;Nezvanično, Mars je bio na ratnoj stazi, a po odredbama ustava, kao vršilac dužnosti predsednika do Ti Sandrinog povratka, ja sam imala vanredna ovlašćenja...
<BR>&nbsp;&nbsp;&nbsp;&nbsp;&nbsp;Ali čak se ni moja vanredna ovlašćenja nisu mogla protegnuti na Kejletete. Prema njima smo morali da se odnosimo kao prema suverenom stranom narodu; mogli smo da objavimo neku vrstu rata, što ćemo i učiniti, ali to će biti finansijski rat. Brinula sam se za Stena i nadala se da koristi svu svoju poveliku pamet kako bi sačuvao svoju bezbednost i bezbednost svoje porodice.
<BR>
<BR>&nbsp;&nbsp;&nbsp;&nbsp;&nbsp;Izveštaji o šteti sad su brzo pristizali. Stanica po stanica, oblast po oblast, spiskovi mrtvih, nestalih, procene oštećenja, zahtevi za vanrednu pomoć, sve se to tiskalo na popravljenim kanalima. Tačka Jedan prebacivala je pozive na vladinu mrežu, a Li ih je skidala sa zakonodavnog i predsedničkog kanala, sažimajući ih i uređujući.
<BR>&nbsp;&nbsp;&nbsp;&nbsp;&nbsp;Još se znalo veoma malo o pojedinim oblastima. Protok podataka nije svugde bio ponovo uspostavljen; neki mislioci na ključnim mestima su, izgleda, 'umrli' i nisu mogli biti ponovo oživljeni.
<BR>&nbsp;&nbsp;&nbsp;&nbsp;&nbsp;Mars je vrištao od bola; odjednom mi se učinilo da prikupljene informacije čujem kao jedan jedini glas. Hitro sam se otresla toga. Nisam sebi mogla da dozvolim tako mračno raspoloženje.
<BR>&nbsp;&nbsp;&nbsp;&nbsp;&nbsp;Tokom leta šatlom do Mnogih Brda, pokušala sam da se odmorim, ali nisam uspevala da sklopim oči na duže od nekoliko trenutaka. Neočekivano sam ponovo počela da osećam svoje pojačanje i stala da izračunavam podešavanja neophodna za premeštanje mase veličine Fobosa. U višestrukim slojevima jednačina, vizuelno sam predstavila sebi funkcije koje opisuju prenos koreakcija za očuvanje tih veličina u većem sistemu... Čitavoj Galaksiji. Niko neće primetiti da ga nema. Postali smo lopovi u ogromnoj riznici.
<BR>&nbsp;&nbsp;&nbsp;&nbsp;&nbsp;Mrmljala sam naglas neke od radnji pojačanja.
<BR>&nbsp;&nbsp;&nbsp;&nbsp;&nbsp;Dendi uđe u zamračenu kabinu, noseći mi večeru. "Molim?" upita.
<BR>&nbsp;&nbsp;&nbsp;&nbsp;&nbsp;"Moja muza", rekoh. "Opsednuta sam fizikom."
<BR>&nbsp;&nbsp;&nbsp;&nbsp;&nbsp;"Oh", odvrati on. "Šta vam kaže 'fizika'?"
<BR>&nbsp;&nbsp;&nbsp;&nbsp;&nbsp;Odmahnula sam glavom. "Nisam gladna", rekoh.
<BR>&nbsp;&nbsp;&nbsp;&nbsp;&nbsp;"Tarek kaže da, ako ne budete jeli, dužnost ga obavezuje da vas na silu hrani." Ovlaš se nasmešio i spustio poslužavnik preda me. Neko vreme sam bockala po hrani, pojela nekoliko zalogaja i vratila se nastojanjima da zaspim.
<BR>&nbsp;&nbsp;&nbsp;&nbsp;&nbsp;Mora biti da sam nakratko i uspela u tome, jer su Dendi i Li iznenada stajali preda mnom. Li mi nežno protrese ruku. "Gospođo potpredsednice", reče, "ozvaničeno je. Ona je živa."
<BR>&nbsp;&nbsp;&nbsp;&nbsp;&nbsp;Zurila sam odozdo u nju, bunovna i zbunjena.
<BR>&nbsp;&nbsp;&nbsp;&nbsp;&nbsp;"Ti Sandra je živa. Potvrdili smo."
<BR>&nbsp;&nbsp;&nbsp;&nbsp;&nbsp;"Hvala", rekoh.
<BR>&nbsp;&nbsp;&nbsp;&nbsp;&nbsp;"Imam poruku od predsednice", nastavi Li.
<BR>&nbsp;&nbsp;&nbsp;&nbsp;&nbsp;"Ona je povređena", dodade Dendi. "Drže je na oporavku na tajnom mestu."
<BR>&nbsp;&nbsp;&nbsp;&nbsp;&nbsp;Uzela sam svoju pločicu, prislonila je uz onu koju je držala Li, a oni me ostaviše da nasamo slušam Ti Sandru. Oči mi se ispuniše suzama kad sam ugledala njeno lice; jedva sam raspoznavala opremu za održavanje života oko nje. Nije izgledala kao da je u bolovima, ali oči joj nisu bile usredsređene, i to me je navelo na pravi zaključak. Njen nervni sistem bio je pod nano kontrolom.
<BR>&nbsp;&nbsp;&nbsp;&nbsp;&nbsp;"Sestrice Kesi", poče ona. Usne su joj načas ostale slepljene, prigušujući njene reči. Neko joj dade da otpije gutljaj vode iz čaše. Kapljice su joj blistale na usnama. "Tako sam zahvalna što si prethodne nedelje nosila ovo strahovito breme. Naš mali trik gotovo da se obistinio. Imali smo pravi udes sa šatlom na padinama Paunove Glave. Ja sam bila posebna meta. Pol je mrtav."
<BR>&nbsp;&nbsp;&nbsp;&nbsp;&nbsp;Suze mi tad kliznuše niz obraze, a grudi mi se naglo podigoše i spustiše. Osećala sam se kao da će mi telo iznenada popustiti, a srce zakazati. Zaječala sam.
<BR>&nbsp;&nbsp;&nbsp;&nbsp;&nbsp;Dendi načas proviri unutra, zatim opet zatvori vrata.
<BR>&nbsp;&nbsp;&nbsp;&nbsp;&nbsp;"Izgubila sam pola tela, kažu. Svog velikog, divnog tela. Oporaviću se. Baš sad uzgajamo novo. Ali bez nadzora mislilaca, bez kompjutera - samo dvadeset ljudi-lekara koji se stalno smenjuju. Osećam se gramzivo što uzimam tako mnogo kad su toliki drugi povređeni... Ali ne puštaju me ni blizu nečega što bi moglo još više da naškodi. Trenutno ne osećam nikakvu tugu, draga moja. Veoma dugo i neću, kako kažu.
<BR>&nbsp;&nbsp;&nbsp;&nbsp;&nbsp;Kesi, ja sam rekla Čarlsu i Stivenu da to učine, odmah posle nesreće, pre nego što su me uspavali. Nadam se da sam bila pri zdravoj pameti. To ipak ubrzava stvari, zar ne? Pitala sam, a oni su me uveravali da su spremni. Postojala je opasnost, ali to se moglo učiniti. Sad je učinjeno, a ti im moraš reći koliko smo svi mi zahvalni. Ali ima još toliko toga da se uradi.
<BR>&nbsp;&nbsp;&nbsp;&nbsp;&nbsp;Moraš me zamenjivati još neko vreme. Ti si sad više nego moja potpora, Kesi. Moraš istovremeno da budeš i ja i ti. Ne mogu da mislim onako jasno kako bi trebalo."
<BR>&nbsp;&nbsp;&nbsp;&nbsp;&nbsp;Strašno sam poželela da ponovo budem devojčica, neodgovorna i zaštićena od drugih. Još gore, osećanje potpunog užasa ukorenilo se u meni. Isključila sam pločicu, zaustavivši Ti Sandru u pola reči, i gotovo vriskom pozvala Li unutra. Ona uđe na vrata, prebledelog lica, i kleče kraj mog sedišta.
<BR>&nbsp;&nbsp;&nbsp;&nbsp;&nbsp;"Nađite Ilaju", zatražih, hvatajući je za vrat ispod potiljka.
<BR>&nbsp;&nbsp;&nbsp;&nbsp;&nbsp;"Pokušavamo", reče Li. "Tražimo otkako je počeo da se vraća protok podataka."
<BR>&nbsp;&nbsp;&nbsp;&nbsp;&nbsp;"Molim te, samo ga nađite i javite mi!"
<BR>&nbsp;&nbsp;&nbsp;&nbsp;&nbsp;Ona klimnu glavom, steže mi ruku i ponovo iziđe iz kabine.
<BR>&nbsp;&nbsp;&nbsp;&nbsp;&nbsp;Ti Sandra nastavi na moj dodir. "...mislim da sad imamo vrlo malo vremena da sklopimo konsenzus. Izbori su nemogući. Republika je još pod pretnjom, možda većom pretnjom nego ikad ranije. Ovaj Sunčev sistem je poguban. Poguban po Mars. Traži od Čarlsa da ti objasni. Sve je van ravnoteže. Mi smo upotrebili strah da se borimo protiv posledica užasa. Slušaj: mi smo jaganjci, ti i ja. Možemo biti žrtvovane zarad većeg dobra.
<BR>&nbsp;&nbsp;&nbsp;&nbsp;&nbsp;Ne mislim tu na naše živote, dušo. Mislim na naše duše."
<BR>
<BR>&nbsp;&nbsp;&nbsp;&nbsp;&nbsp;Istraživački centar u Melan Dorsi bio je napušten kad je počelo Zamrzavanje. Čarls i Stiven Leander otišli su na Merkuru; ostali su izvučeni traktorom, sa svom opremom koja se mogla spasti. Slike sa te lokacije potvrđivale su da je bilo mudro držati Olimpljane u pokretu: ostaci svih tunela, čak i samog zemljišta oko stanice, bili su isprevrtani kao da je tuda prošlo na hiljade podzemnih insekata ili krtica.
<BR>&nbsp;&nbsp;&nbsp;&nbsp;&nbsp;Skakavci. Zemlja je poricala da ih je postavila, pa smo širom Trojne Federacije objavili dokaze o njihovom korišćenju; drugi deo rata nerava. Tarek Firkazi i Li predložiše da Mars smatramo zauvek 'ozvučen', a da svako buduće planiranje predvidi mogućnost pojave skrivenih ratbajtera. Nikad nećemo biti u stanju da potpuno očistimo planetu.
<BR>&nbsp;&nbsp;&nbsp;&nbsp;&nbsp;Firkazi je mrgodno pregledao ostatke laboratorije u Melan Dorsi i zaključio da više nikad ne može biti nastanjena. Morali smo da utvrdimo novo mesto za još veću laboratoriju, gde ćemo smestiti još veći istraživački poduhvat.
<BR>&nbsp;&nbsp;&nbsp;&nbsp;&nbsp;Sa orbite, Čarls je predložio mesto za novu laboratoriju. Setio se traganja svog oca, od pre deset godina, za ledenim sočivima nedovoljnim za održavanje velikih stanica. Takva sočiva postojala su ispod Kaibaba u Ofir Planumu, ostacima plitkog, prašnjavog jezera od pre četvrt milijarde marsovskih godina. Mesto je bilo neočekivano, nalazilo se na pustom i nezgodnom zemljištu, daleko od ma koje druge stanice, a bilo je malo verovatno da se tamo mogu sresti skakavci.
<BR>&nbsp;&nbsp;&nbsp;&nbsp;&nbsp;Za samo dvadeset četiri sata, arhitektonski nano, koji je dovezla i aktivirala eskadrila šatlova, napravio je čvrstu, srazmerno udobnu početnu građevinu, skrovište kraj ruba zaravni. U prvo vreme, tu je u osami moglo boraviti nekoliko desetina ljudi. Kasnije se lokacija mogla proširiti za veći poduhvat.
<BR>&nbsp;&nbsp;&nbsp;&nbsp;&nbsp;Čarls i Stiven Leander vratili su se sa Fobosa, spustivši Merkur pod zaštitom proređene peščane oluje iz Sinaja. Nekoliko hektara izmrvljene i poravnate lave poslužilo je kao gruba sletna staza.
<BR>&nbsp;&nbsp;&nbsp;&nbsp;&nbsp;Moj šatl sleteo je u Kaibab nekoliko sati posle Merkurovog dolaska. Teren je bio paklen - useci oštrih ivica i drevne, izrovašene reke lave s visokim sadržajem silicijuma, svaka ivica poput noža, sva ulegnuća ispunjena staklastim, crvenim oksidom gvožđa. Bila je to zaista pustolina, gora od ičeg što sam dotad videla da ljudi nastanjuju na Marsu.
<BR>&nbsp;&nbsp;&nbsp;&nbsp;&nbsp;Idući za Li i Dendijem, iskoračila sam iz otvora šatla i provukla se ispod niskog tunelskog poklopca. Najpre sam ugledala Leandera i Niemaju Rojsa. Zatim sam se okrenula i spazila Čarlsa. Stajao je na kraju rampe. Sivi hirurški nano pokrivao mu je neke delove glave i vrata. On se osmehnu i pruži ruku. Ja je čvrsto stegoh obema šakama.
<BR>&nbsp;&nbsp;&nbsp;&nbsp;&nbsp;"Baš je lepo što vas vidim, gospođo predsednice", reče on.
<BR>&nbsp;&nbsp;&nbsp;&nbsp;&nbsp;"Više nisam predsednica, hvala Bogu", odvratih.
<BR>&nbsp;&nbsp;&nbsp;&nbsp;&nbsp;Čarls sleže ramenima. "Ti imaš vlast", reče. "To je najvažnije." On me pokretom pozva da pođem napred.
<BR>&nbsp;&nbsp;&nbsp;&nbsp;&nbsp;Prolazeći pored Li, ponovo sam je zgrabila za ruku i upiljila se u nju. Ilaje još nije bilo.
<BR>&nbsp;&nbsp;&nbsp;&nbsp;&nbsp;"Naći ćemo ga", reče ona. "On je dobro, sigurna sam."
<BR>&nbsp;&nbsp;&nbsp;&nbsp;&nbsp;Prenebregla sam to umirivanje. Tvrd kao kremen, mislila sam. Vinston Čerčil u blickrigu. Zapamti. Tvrd kao kremen.
<BR>&nbsp;&nbsp;&nbsp;&nbsp;&nbsp;'Pomičnik' je bio premešten sa Merkura i postavljen na klupu u jednom uglu prenatrpanog tunela. Brzo sam pregledala odaju za nultu temperaturu, sa sivim, zdepastim pumpama za rasipanje sile, KL misliocem i tumačem marsovske izrade, kablovima, napajanjem.
<BR>&nbsp;&nbsp;&nbsp;&nbsp;&nbsp;Leander je uredio da čaj i kolači budu posluženi na niskom stolu u blizini. Sedeli smo na debelim jastucima iz republičkog šatla. Osim Čarlsa i Leandera, samo je još dvoje Olimpljana bilo prisutno: Niemaja Rojs i Ejmi Viko-Persof. Tačka Jedan je nalagala da se, za vreme trajanja opasnosti, na jednom mestu ne sme naći više od četvoro Olimpljana. Ostali su bili smešteni na Istraživačkom univerzitetu u Tarzi, pod strogim obezbeđenjem.
<BR>&nbsp;&nbsp;&nbsp;&nbsp;&nbsp;"Koliko je težak, sve zajedno?" upitah Leandera dok je Čarls sipao čaj.
<BR>&nbsp;&nbsp;&nbsp;&nbsp;&nbsp;"Oko četiri stotine kilograma", odgovori Leander. "Znatno smo ga smanjili u poslednjoj verziji. Težina je pretežno u pumpama."
<BR>&nbsp;&nbsp;&nbsp;&nbsp;&nbsp;"Pa, pričajte mi", rekoh, prekstivši noge i grejući ruke na toploj šolji.
<BR>&nbsp;&nbsp;&nbsp;&nbsp;&nbsp;Čarls je nasuo svoju šolju na kraju i klekao na jastuk. Pogledao me je, ja sam se osmehnula, a on obori oči kao da se snebiva. Zagledao se u sto i kolače. "Odmah smo pogodili šta se dešava. Ti Sandra takođe." Reči kao da su s mukom nadolazile. Posmatrala sam Čarlsa kao da tolim neku novu glad, osećajući mešavinu strahopoštovanja i snažne naklonosti.
<BR>&nbsp;&nbsp;&nbsp;&nbsp;&nbsp;"Ti Sandra nam je naložila da se dokopamo Fobosa kako god znamo, sa pomičnikom, i da pođemo na put."
<BR>&nbsp;&nbsp;&nbsp;&nbsp;&nbsp;"Znala je da ste spremni da to učinite?" upitah. "Ja nisam."
<BR>&nbsp;&nbsp;&nbsp;&nbsp;&nbsp;"Pretpostavljala je, ili je samo iznela plahovit zahtev... Sigurno da nismo bili spremni za toliko, i tako brzo. Napunili smo Merkur gorivom, preneli na njega sve što smo mogli. Najteži deo je bio obezbediti nesmetano napajanje za pumpe. To smo nekako uspeli. Bili smo spremni za poletanje dvanaest sati po početku Zamrzavanja."
<BR>&nbsp;&nbsp;&nbsp;&nbsp;&nbsp;"A koordinate, plovidba?" upitah.
<BR>&nbsp;&nbsp;&nbsp;&nbsp;&nbsp;"To smo razradili čekajući dalja naređenja od Ti Sandre. Stiven i ja smo napravili radnu hipotezu za pomake relativnog položaja, utvrdili koreaktivnost i merenje deskriptora momenta i energije, naznačili konačan položaj i stanje, podstakli pomičnik da uđe u deskriptore svake čestice na Fobosu, posmatranom kao potpun sistem..."
<BR>&nbsp;&nbsp;&nbsp;&nbsp;&nbsp;"Čarls je morao da se priključi na KL-a", reče Leander.
<BR>&nbsp;&nbsp;&nbsp;&nbsp;&nbsp;"Jesi li dobro?" upitah Čarlsa.
<BR>&nbsp;&nbsp;&nbsp;&nbsp;&nbsp;"Dobro sam", reče on. "Svi su obavili valjan posao. Niko nije znao sve osim Stivena i mene, ali svi su osećali hitnost. Svi su znali da je to važno."
<BR>&nbsp;&nbsp;&nbsp;&nbsp;&nbsp;"Trebalo bi dodeliti mnogo ordenja", reče Leander.
<BR>&nbsp;&nbsp;&nbsp;&nbsp;&nbsp;"Naročito Čarlsu. On je vodio KL-a", reče Rojs.
<BR>&nbsp;&nbsp;&nbsp;&nbsp;&nbsp;Čarls odmahnu glavom. "Uglavnom se ne sećam svega toga. Vremenom će mi se vratiti. Imali smo i pilota sa sobom..."
<BR>&nbsp;&nbsp;&nbsp;&nbsp;&nbsp;"Još jedan orden", reče Leander.
<BR>&nbsp;&nbsp;&nbsp;&nbsp;&nbsp;"On nije imao pojma šta će se dogoditi. Rekli smo mu, ne proveravajući njegovu bezbednosnu propusnicu."
<BR>&nbsp;&nbsp;&nbsp;&nbsp;&nbsp;"On je OK", reče Li, koja je sedela izvan kruga oko niskog stola. "Zasebno smo ga saslušali."
<BR>&nbsp;&nbsp;&nbsp;&nbsp;&nbsp;"Zašto si se povezao sa KL-om?"
<BR>&nbsp;&nbsp;&nbsp;&nbsp;&nbsp;"Tumač nije prenosio sve što nam je trebalo. KL je počeo da izbacuje beznačajne rezultate, besmislene nizove. Mislim da je istraživao mogućnosti naizmeničnog sistema deskriptora. To mu je bilo zabavnije od pravog. Ja sam ga povratio da ponovo daje suvisle rezultate. Onda je čitav uređaj postao usklađen."
<BR>&nbsp;&nbsp;&nbsp;&nbsp;&nbsp;"Brujao je", reče Ejmi, iznenada zadrhtavši. "Bože moj, stvarno je brujao. Plašila sam se za njih. Izišla sam iz Merkura, a oni su uzleteli."
<BR>&nbsp;&nbsp;&nbsp;&nbsp;&nbsp;Svi su čak i sad izgledali kao da su pomalo u šoku.
<BR>&nbsp;&nbsp;&nbsp;&nbsp;&nbsp;"Kakvo je to osećanje bilo?" upitah Čarlsa.
<BR>&nbsp;&nbsp;&nbsp;&nbsp;&nbsp;"Kao što rekoh, ne sećam se tačno. Mi - KL i ja - smo komunicirali: ja sam iznosio svoje zahteve, a on je izvlačio odgovore iz svojih ne-beznačajnih sinklinalnih pretraga."
<BR>&nbsp;&nbsp;&nbsp;&nbsp;&nbsp;"Odgovore?"
<BR>&nbsp;&nbsp;&nbsp;&nbsp;&nbsp;"Zapravo, uputstva. Koja treba preneti pomičniku. Bez KL-a, možda bismo bili u stanju da uradimo istu stvar - uz nekih šest meseci programiranja mislioca na visokom nivou. KL je skratio to vreme na samo nekoliko sati. U roku od osam sati, bili smo bezbedno smešteni u staroj rudarskoj bazi u Krateru Stikni na Fobosu. Izmerili smo sve što je trebalo da izmerimo, sve je i dalje bilo povezano i usklađeno. Ti Sandra nam je rekla da krenemo. Imala je nesreću, i trebalo nam je nekoliko dana da ponovo uspostavimo vezu sa njom."
<BR>&nbsp;&nbsp;&nbsp;&nbsp;&nbsp;Mene su potpuno isključili iz igre, iako sam bila zadužena za čitav projekat. Nisam znala da li da se prepustim ozlojeđenosti ili olakšanju što je Ti Sandra na svojim plećima ponela to breme.
<BR>&nbsp;&nbsp;&nbsp;&nbsp;&nbsp;"Bila je u bolovima", reče Čarls, kao da mi čita misli. "Verujem da nije imala vremena da ti kaže šta je planirano. Kad nam je prvi put dala naređenja, nismo znali da to možemo da uradimo. Sve je bilo veoma zbrkano."
<BR>&nbsp;&nbsp;&nbsp;&nbsp;&nbsp;"Razumem. Otišli ste na Zemlju. Kako je bilo?"
<BR>&nbsp;&nbsp;&nbsp;&nbsp;&nbsp;"Zvezde su se promenile", reče Čarls. "Osetili smo kako se nešto u nama pomerilo - sasvim malo. Još nismo sigurni šta je to bilo - gravitacija, psihička reakcija, ne znamo."
<BR>&nbsp;&nbsp;&nbsp;&nbsp;&nbsp;"Verovatno sve zajedno", reče Leander.
<BR>&nbsp;&nbsp;&nbsp;&nbsp;&nbsp;"Gledali smo kroz prozore šatla, videli rub sunca na izlasku, sunca mnogo sjajnijeg i većeg... Zemlje. Požurili smo da proverimo udaljenost i orbitalnu putanju. Bili smo tačno na pravcu, ali stotinak kilometara iza predviđene tačke za ulazak na orbitu."
<BR>&nbsp;&nbsp;&nbsp;&nbsp;&nbsp;"Još radimo na tome", reče Leander.
<BR>&nbsp;&nbsp;&nbsp;&nbsp;&nbsp;"Slušali smo, ali nismo ništa emitovali. Prošlo je petnaestak minuta dok nam neko nije poslao signal. Bio je od samostalnog radio-operatera iz Meksika. Govorio nam je na španskom. Rekao je: 'Zdravo, novi meseče. Odakle si?'"
<BR>&nbsp;&nbsp;&nbsp;&nbsp;&nbsp;Nasmejali smo se. Čarls se osmehnuo. "Naš pilot je odgovorio: 'Ne pitaj. Nećeš nam verovati.'"
<BR>&nbsp;&nbsp;&nbsp;&nbsp;&nbsp;"Nekoliko minuta posle toga, počeli smo da primamo zvanične signale", reče Leander. "Imali smo uputstva od Ti Sandre šta da kažemo. Emitovali smo iste reči - bez prestanka."
<BR>&nbsp;&nbsp;&nbsp;&nbsp;&nbsp;"Očekivali smo da budemo uništeni", reče Čarls. "Ali pretpostavljam da je to bilo prilično glupo. Neki zvaničnici delovali su prestravljeno. Neki su se ponašali kao da se baš ništa nije dogodilo, uz krajnje uobičajen diplomatski razgovor. Razgovarali smo s vladinim pregovaračima i diplomatama iz Evrokona, VIZA-e, VAJH-a i pet-šest ostalih. Svima smo rekli jedno te isto."
<BR>&nbsp;&nbsp;&nbsp;&nbsp;&nbsp;"Šta to?"
<BR>&nbsp;&nbsp;&nbsp;&nbsp;&nbsp;"'Mars su napale nepoznate vlade sa Zemlje. Imate deset sati da se povučete i uklonite pretnju, ili ćemo odgovoriti odmazdom.'" Čarlsov glas zvučao je šuplje dok je ponavljao izjavu, urezanu u pamćenje.
<BR>&nbsp;&nbsp;&nbsp;&nbsp;&nbsp;"Kakav odgovor? Kakva odmazda?"
<BR>&nbsp;&nbsp;&nbsp;&nbsp;&nbsp;"Ti Sandra nam je rekla da vašingtonsku Belu kuću daljinski pretvorimo u kontramateriju", reče Čarls. "Simboličan čin."
<BR>&nbsp;&nbsp;&nbsp;&nbsp;&nbsp;Tišina u čitavoj sobi.
<BR>&nbsp;&nbsp;&nbsp;&nbsp;&nbsp;"Jeste li mogli to da uradite?" upitah.
<BR>&nbsp;&nbsp;&nbsp;&nbsp;&nbsp;Čarls klimnu glavom. "Bez mnogo preciznosti. Nije nam rekla da je prvo evakuišemo, ali ja sam nameravao da dam nekakvo upozorenje. Pola sata ili tako nešto."
<BR>&nbsp;&nbsp;&nbsp;&nbsp;&nbsp;Pokrila sam usta rukom, jer mi je iznenada pripala muka. Ubrzo me je prošlo. Zatvorila sam oči i polako spustila ruku. "Svi ste bili izuzetno hrabri", rekoh.
<BR>&nbsp;&nbsp;&nbsp;&nbsp;&nbsp;"Da, gospođo", reče Čarls, uz neozbiljno salutiranje koje me je uvredilo. Digla sam pogled prema njemu, zapanjena i zbunjena. Čarls se naže napred, očiju skupljenih kao od bola.
<BR>&nbsp;&nbsp;&nbsp;&nbsp;&nbsp;"Izvršavali smo uputstva. Uradili smo sve što nam je rečeno, po cenu... gotovo... naših duša. Razumeli smo stratešku neophodnost, i verujemo dovoljno da bismo se žrtvovali za tu stvar, ali, Kaseja, sad ne dajem ni prebijene pare za ordenje rodoljublja. Smrtno se bojim onoga što će se dogoditi. Zabavili smo se, napravili smo leteću cirkusku vožnju sa Fobosom i zadali noćne more deci i odraslima širom Zemlje. Misliš li da će se na tome završiti? Misliš li da nam je uopšte ostalo vremena?"
<BR>&nbsp;&nbsp;&nbsp;&nbsp;&nbsp;"Ne", rekoh.
<BR>&nbsp;&nbsp;&nbsp;&nbsp;&nbsp;"Dobro", odvrati Čarls, odsekavši reč i nagnuvši se unazad, lica rumenog od uzbuđenja. "Prokleto dobro. Zato što sam uveren da će ovo biti kraj ljudske vrste. Saopšti nam nešto od svog razmišljanja, o, gospodarice politike. Mi smo deca izgubljena u šumi."
<BR>&nbsp;&nbsp;&nbsp;&nbsp;&nbsp;"I ja sam, Čarlse", rekoh tiho. "Svi znamo šta će se sad dogoditi. Ti Sandra zna. Videli su da ste premestili Fobos. Oni imaju sredstava, u ljudima i mašinama i laboratorijama, da kopiraju vaša otkrića, s tim putokazom. A čim budu mogli da urade ono što mi radimo, biće samo pitanje vremena pre no što neko ne udari na nekog drugog."
<BR>&nbsp;&nbsp;&nbsp;&nbsp;&nbsp;"To je tako đavolski zgodno", reče Leander.
<BR>&nbsp;&nbsp;&nbsp;&nbsp;&nbsp;Čarls se složio. "Možda otkriju i stvari koje mi još ne znamo."
<BR>&nbsp;&nbsp;&nbsp;&nbsp;&nbsp;"Napad može biti brz, može biti potpun", rekoh, "i može jemčiti preživljavanje u inače neizvesnoj situaciji."
<BR>&nbsp;&nbsp;&nbsp;&nbsp;&nbsp;"Preživljavanje za koliko dugo?" upita Ejmi Viko-Persof. "Koliko će vremena proći pre nego što se podelimo na oblast protiv oblasti, ili mi protiv Kejleteta? VIZA protiv VAJH-a?"
<BR>&nbsp;&nbsp;&nbsp;&nbsp;&nbsp;"Hajde da ne budemo tako zloguki", reče Čarls, podigavši ruku. "Ovo nikad neće biti kućna nauka kuhinjskog tipa. Postoji možda četiri ili pet mesta na Zemlji gde ima dovoljno sredstava i teoretičara da kopiraju naš rad. Nemoj da te zavara neznatna veličina pomičnika. To je jedan od najsavršenijih uređaja koje je ikad napravilo ljudsko biće. Ratovanje pomoću bitova trenutno nije naš pravi problem, a možda nikad neće ni biti."
<BR>&nbsp;&nbsp;&nbsp;&nbsp;&nbsp;Ali ti si u pravu - oni će to učiniti, i to uskoro - za dve nedelje, mesec dana, dva meseca. Moramo što pre naći političko rešenje."
<BR>&nbsp;&nbsp;&nbsp;&nbsp;&nbsp;"Politika, do đavola", reče Leander. "Pogledajte šta je politika dosad postigla. Mi moramo da odemo." On pogleda unaokolo po sobi kao da je nešto skrivio, kao dete koje je izgovorilo bezobraznu reč.
<BR>&nbsp;&nbsp;&nbsp;&nbsp;&nbsp;"Da evakuišemo Mars?" upita Rojs, lica nabranog od čuđenja.
<BR>&nbsp;&nbsp;&nbsp;&nbsp;&nbsp;Niko od njih nije mnogo razmišljao o tome, videla sam - osim Čarlsa i Leandera. Mozgajući u svom malom brodu, pričvršćenom za putujući mesec.
<BR>&nbsp;&nbsp;&nbsp;&nbsp;&nbsp;"Ne", rekoh. "Da ga premestimo."
<BR>&nbsp;&nbsp;&nbsp;&nbsp;&nbsp;"Isuse!" kriknu Li, skočivši sa stolice. Ona iziđe iz sobe, odmahujući glavom i psujući.
<BR>&nbsp;&nbsp;&nbsp;&nbsp;&nbsp;Nekoliko dugih časaka niko nije progovarao. Čarls je zurio u mene, zatim skrstio ruke. "Mi nemamo prava da sami, bez ikoga, donosimo takve odluke. Naučnici i političari nemaju to pravo."
<BR>&nbsp;&nbsp;&nbsp;&nbsp;&nbsp;"Nema ni vremena ni mogućnosti za plebiscit. Zemlja to jemči", rekoh. "Naš izbor je vrlo ograničen. Ti Sandra je rekla da će Sunčev sistem postati previše opasan. Ubiće nas."
<BR>&nbsp;&nbsp;&nbsp;&nbsp;&nbsp;Oprema u sobi izgledala je bezazleno, čak sirovo. "Koliko smo daleko dospeli, Kaseja?" upita Čarls.
<BR>&nbsp;&nbsp;&nbsp;&nbsp;&nbsp;"Predaleko. Nekada davno, sećam se da sam te proklinjala zbog nevolja koje si prouzrokovao. Otad smo daleko stigli."
<BR>&nbsp;&nbsp;&nbsp;&nbsp;&nbsp;"Nikad nisam osećao da imam kontrolu", reče Čarls. Rojs i Viko-Persofova kao da su nas rado pustili da na trenutak porazgovaramo. Dendi je stajao nekoliko koraka iza mene, ukočen kao kip. Čarls i ja smo dobili širok prostor u kome ćemo donositi odluke, koliko iz straha, toliko iz poštovanja.
<BR>&nbsp;&nbsp;&nbsp;&nbsp;&nbsp;"Još niko nije umro", rekoh. "Mislim, mi nismo nikog ubili. Zemlja jeste. I dalje dobijamo izveštaje - ali mnoge stanice su potpuno odsečene."
<BR>&nbsp;&nbsp;&nbsp;&nbsp;&nbsp;"Znam", reče Čarls.
<BR>&nbsp;&nbsp;&nbsp;&nbsp;&nbsp;"Mi nismo zadali prvi udarac. Nećemo ovo upotrebiti kao oružje."
<BR>&nbsp;&nbsp;&nbsp;&nbsp;&nbsp;"Sranje", reče Čarls, opet me podbadajući. "Ja sam imao naređenje da napravim štetu ako treba. Kad ti i Ti Sandra budete istrošene i odbačene, neko drugi će doći, a očajanje i strah će..." On proguta knedlu i razdvoji ruke, otirući ih o kolena. "Veruj. To što smo stvorili ubijaće ljude, mnogo ljudi."
<BR>&nbsp;&nbsp;&nbsp;&nbsp;&nbsp;"Znači, stalno se vraćamo na to", rekoh.
<BR>&nbsp;&nbsp;&nbsp;&nbsp;&nbsp;"Razgovaraćeš sa Ti Sandrom uskoro?" upita Čarls.
<BR>&nbsp;&nbsp;&nbsp;&nbsp;&nbsp;"Da. Mislim da je ništa od ovoga neće iznenaditi."
<BR>&nbsp;&nbsp;&nbsp;&nbsp;&nbsp;Li se vratila, zajapurenog lica, bleskastog izraza, i stala pokraj Dendija. Ustala sam, klimnula glavom Čarlsu, Leanderu, Rojsu i Viko-Persofovoj, zahvalila im na čaju i otišla sa svojim telohraniteljem i savetnikom za komunikacije.
<BR>&nbsp;&nbsp;&nbsp;&nbsp;&nbsp;Jedva sam čekala spartanski ležaj i nekoliko sitnih udobnosti.
<BR>&nbsp;&nbsp;&nbsp;&nbsp;&nbsp;Li elektronskim ključem otključa vrata moje sobe. Bila je spartanska koliko god sam mogla poželeti, čista, nova i prazna. Mirisala je na štirak i svež hleb.
<BR>&nbsp;&nbsp;&nbsp;&nbsp;&nbsp;"Ako je predsednica budna i oseća se dobro, treba sad da porazgovaram s njom", rekoh.
<BR>&nbsp;&nbsp;&nbsp;&nbsp;&nbsp;Li je izgledala uznemirena. Sklonila je pogled i odmahnula glavom. Dendi uđe u sobu, opuštenih ruku. "Za ovo ne postoji dobar čas, gospođo. Upravo je stigla vest, pre nekoliko minuta. Pronašli smo vašeg muža."
<BR>&nbsp;&nbsp;&nbsp;&nbsp;&nbsp;"On je u Kijaninim Brazdama?" upitah.
<BR>&nbsp;&nbsp;&nbsp;&nbsp;&nbsp;"Evakuisan je i odveden u malu stanicu u Jovis Tolusu. Koliko sam shvatio, donde je stigao bezbedno, ali stanica je bila nova. Imala je pokretnu arhitekturu, pod kontrolom mislilaca."
<BR>&nbsp;&nbsp;&nbsp;&nbsp;&nbsp;"Zašto ga naprosto niste ostavili u laboratoriji u Kijani?" sela sam na krevet, očekujući da čujem Ilajine pustolovine sa obezbeđenjem, nesigurnom stanicom, tehničku komediju koja će me osloboditi osećanja potištenosti.
<BR>&nbsp;&nbsp;&nbsp;&nbsp;&nbsp;"To nije bio dobar potez", priznade Dendi. Bilo mu je teško da sačuva pribranost. "U Jovisu je došlo do eksplozije glavnih prostorija. Kopali su i identifikovali tela poslednjih pet dana. Pet stotina mrtvih, tri stotine povređenih."
<BR>&nbsp;&nbsp;&nbsp;&nbsp;&nbsp;"On je mrtav, Kaseja", reče Li. "Pronašli su ga i mrtav je. Nismo nameravali da vam kažemo dok ne budemo sigurni."
<BR>&nbsp;&nbsp;&nbsp;&nbsp;&nbsp;Nije bilo prikladnog odgovora, a ja nisam imala snage za melodramu. Činilo mi se da sam rupa u koju stvari padaju; ne pozitivna snaga, već negativna.
<BR>&nbsp;&nbsp;&nbsp;&nbsp;&nbsp;"Hoćete li da ostanem?" upita Li. Legla sam poleđuške na krevet, zureći u ravnu tavanicu, bezlične, plave ormančiće.
<BR>&nbsp;&nbsp;&nbsp;&nbsp;&nbsp;"Da, molim te", rekoh.
<BR>&nbsp;&nbsp;&nbsp;&nbsp;&nbsp;Li dodirnu Dendijevu ruku i on iziđe, zatvorivši vrata za sobom. Ona sede na krevet i nasloni se na zid. "Moja sestra i njena deca stradali su u Njutonu", reče. "Devedeset mrtvih."
<BR>&nbsp;&nbsp;&nbsp;&nbsp;&nbsp;"Veoma mi je žao", rekoh.
<BR>&nbsp;&nbsp;&nbsp;&nbsp;&nbsp;"Često sam razgovarala s njom pre nego što sam pristupila Tački Jedan", reče ona. "Vreme izmiče. Sve je ovo izgledalo tako važno."
<BR>&nbsp;&nbsp;&nbsp;&nbsp;&nbsp;"Znam na šta misliš", rekoh.
<BR>&nbsp;&nbsp;&nbsp;&nbsp;&nbsp;"Ilaja mi se dopadao", reče ona. "Izgledao je veoma dobar i ispravan."
<BR>&nbsp;&nbsp;&nbsp;&nbsp;&nbsp;"I bio je", rekoh. Ovaj nestvarni tok razgovora pokazao mi je koliko sam nepropusnih slojeva obavila oko svojih osećanja, očekujući upravo ovakve vesti, ali odbijajući da prihvatim tu mogućnost - a kako su dani odmicali, izvesnost. "Pričaj mi o svojoj sestri."
<BR>&nbsp;&nbsp;&nbsp;&nbsp;&nbsp;"Mislim da još nisam spremna da govorim o njima, Kesi."
<BR>&nbsp;&nbsp;&nbsp;&nbsp;&nbsp;"Razumem", rekoh.
<BR>&nbsp;&nbsp;&nbsp;&nbsp;&nbsp;"Laboratorija u Brazdama je dobro prošla", reče ona. "Dendi misli da smo ga mi ubili."
<BR>&nbsp;&nbsp;&nbsp;&nbsp;&nbsp;"To je glupo", rekoh.
<BR>&nbsp;&nbsp;&nbsp;&nbsp;&nbsp;"Njemu to teško pada."
<BR>&nbsp;&nbsp;&nbsp;&nbsp;&nbsp;"Moram da razgovaram sa Ti Sandrom."
<BR>&nbsp;&nbsp;&nbsp;&nbsp;&nbsp;"Mislim da bi trebalo da sačekaš nekoliko minuta", reče Li. "Zaista."
<BR>&nbsp;&nbsp;&nbsp;&nbsp;&nbsp;"Ukoliko se budem bavila bilo čim osim poslom, skrenuću", rekoh. "Ima previše toga da se uradi."
<BR>&nbsp;&nbsp;&nbsp;&nbsp;&nbsp;Li poravna preklop na svom sivom odelu i zadrža ruku iznad moje. "Molim te, odmori se malo", reče.
<BR>&nbsp;&nbsp;&nbsp;&nbsp;&nbsp;"Ne", odgovorih.
<BR>&nbsp;&nbsp;&nbsp;&nbsp;&nbsp;Ona ustade s kreveta, pruži dugačku ruku i dugačke, divne prste, i otvori sobni optički port. Dodala sam joj svoju pločicu i ona je pričvrsti. Nekoliko poteza i govornih uputstava, niz kodova i sigurnosnih provera, i već je upostavila vezu sa Tačkom Jedan u Mnogim Brdima. Oni su dovršili povezivanje.
<BR>&nbsp;&nbsp;&nbsp;&nbsp;&nbsp;Sa Ti Sandrom sam razgovarala deset minuta kasnije. Nisam joj rekla šta se dogodilo sa Ilajom.
<BR>&nbsp;&nbsp;&nbsp;&nbsp;&nbsp;Razgovarale smo o situaciji, o mojoj raspravi sa Čarlsom. Još umotana u hirurški nano, teških kapaka, usana koje su se trzale dok je govorila grubim šapatom: "Slažemo se, Stiven, ti i ja. Ali mi nismo dovoljni. Mora biti posledica, a ne možemo otići makar kuda. Pa kakva je onda to ideja? Treba nam još stručnjaka. Treba ozbiljno da razmislimo."
<BR>&nbsp;&nbsp;&nbsp;&nbsp;&nbsp;"Olimpljani mogu da nas pokrenu", predložih. "Treba sve da sakupimo otprilike tokom sledeće nedelje; da rizikujemo."
<BR>&nbsp;&nbsp;&nbsp;&nbsp;&nbsp;"Ljudi iz Tačke Jedan mogu im dati sve što je potrebno. Ti si i dalje vršilac dužnosti predsednika, Kaseja. Kako si, dušo?" upita Ti Sandra.
<BR>&nbsp;&nbsp;&nbsp;&nbsp;&nbsp;"Ne baš dobro", odgovorih.
<BR>&nbsp;&nbsp;&nbsp;&nbsp;&nbsp;"Svi smo mi sluđeni. Treba nam promena okoline. Je li tako?"
<BR>&nbsp;&nbsp;&nbsp;&nbsp;&nbsp;"Tako je", rekoh.
<BR>&nbsp;&nbsp;&nbsp;&nbsp;&nbsp;"Dovedi stručnjake iz svih krajeva Marsa. Svakog ko može da pomogne. Bićemo u vezi. Pokušaću da ostanem budna, Kaseja."
<BR>&nbsp;&nbsp;&nbsp;&nbsp;&nbsp;Dodirnula sam njeno lice na pločici i oprostila se. Li je nestrpljivo čekala, stojeći u uglu sobice.
<BR>&nbsp;&nbsp;&nbsp;&nbsp;&nbsp;"Zašto ćemo to uraditi?" upita.
<BR>&nbsp;&nbsp;&nbsp;&nbsp;&nbsp;Ponovo sam se ispružila na krevetu. "Kaži ti meni", rekoh.
<BR>&nbsp;&nbsp;&nbsp;&nbsp;&nbsp;"Zato što će, ako to ne uradimo, mnogo ljudi poginuti", reče ona. "Ali koliko će ljudi poginuti ako se premestimo?"
<BR>&nbsp;&nbsp;&nbsp;&nbsp;&nbsp;"Treba da saznamo", rekoh. Kroz izolaciju, kroz maglu nadolazeće reakcije, moje pojačanje stalo je da razrađuje problem naglog uklanjanja mase veličine Marsa iz blizine Sunca i njegovog stavljanja na drugo mesto.
<BR>&nbsp;&nbsp;&nbsp;&nbsp;&nbsp;Nema rastojanja. Lopovi koji kradu iz galaktičke riznice.
<BR>&nbsp;&nbsp;&nbsp;&nbsp;&nbsp;"Areolozi, mislim", reče Li.
<BR>&nbsp;&nbsp;&nbsp;&nbsp;&nbsp;"Tačno. Građevinski inženjeri za stanice. Ljudi kojima možemo verovati, ali moramo malo sniziti merila. Ljudi će uskoro saznati."
<BR>&nbsp;&nbsp;&nbsp;&nbsp;&nbsp;"Sastanak će morati da se održi uživo, bez komunikacije sa spoljnjim svetom", reče Li. "Svi učesnici moraće da ostanu izolovani dok se ne premestimo."
<BR>&nbsp;&nbsp;&nbsp;&nbsp;&nbsp;"Oh?" upitah, još slušajući svoje pojačanje.
<BR>&nbsp;&nbsp;&nbsp;&nbsp;&nbsp;"Najveća opasnost jeste da stvar procuri na Zemlju. Oni mogu preduzeti akciju i na sam nagoveštaj da mi radimo na nečem tako drastičnom."
<BR>&nbsp;&nbsp;&nbsp;&nbsp;&nbsp;"Da", rekoh, pustivši je da zasad razmišlja umesto mene, pustivši je da se napreže kako bi obuhvatila zamisao.
<BR>&nbsp;&nbsp;&nbsp;&nbsp;&nbsp;"To će zahtevati mnogo planiranja", reče ona.
<BR>&nbsp;&nbsp;&nbsp;&nbsp;&nbsp;"Dvadeset stručnjaka, ne više", rekoh. "Trebaće nam bezbedno mesto za sastanak."
<BR>&nbsp;&nbsp;&nbsp;&nbsp;&nbsp;"Ovo je isto tako sigurno kao i ma koje drugo", reče Li.
<BR>&nbsp;&nbsp;&nbsp;&nbsp;&nbsp;"U redu." Odjednom sam se uplašila i same pomisli da boravim u ovoj sobi, u kojoj sam saznala za Ilajinu smrt. "Pitaj Olimpljane šta im je potrebno da izgrade nekoliko velikih pomičnika. Pitaj koliko brzo mogu da ih završe."
<BR>&nbsp;&nbsp;&nbsp;&nbsp;&nbsp;"Probudiću vas za osam sati", reče ona i ode.
<BR>&nbsp;&nbsp;&nbsp;&nbsp;&nbsp;Zatvorila sam oči.
<BR>&nbsp;&nbsp;&nbsp;&nbsp;&nbsp;Kad je bol naišao, stisnula sam oči dok me nisu zabolele, pokušavajući da zadržim suze, pokušavajući da ne izgubim vlast nad sobom. Nisam mogla da prihvatim. Nisam mogla da verujem. Prefinjenost odraslih nije značila ništa spram potrebe koja se protezala na moju detinju ličnost. Neprestano sam videla majčino lice, nestalo pre no što je sve ovo počelo; izgubljeno za mene, izgubljeno za mog oca. Nisam htela da nosim očev bol, da izgubim svoje unutrašnje biće. Ilajinog lica nisam mogla jasno da se setim, bar ne kao slike. Podigla sam pločicu i potražila dobru sliku i, da, on je bio tamo, nasmejan iznad materinske ciste u Kijaninim Brazdama, i tu, na dan venčanja, uzvrpoljen u svečanom odelu.
<BR>&nbsp;&nbsp;&nbsp;&nbsp;&nbsp;Činilo mi se da mu nikad nisam rekla dovoljno o svojoj ljubavi i potrebi. Proklinjala sam sebe, tako škrtu na rečima i otkrivanju osećanja prema onima koje volim.
<BR>&nbsp;&nbsp;&nbsp;&nbsp;&nbsp;Protrljala sam oči. Osećala sam se kao da mi je utroba od iseckane gume. Na trenutak sam pomislila da pozovem medicinskog arbajtera i iščupam ovaj preveliki bol. Rekla sam sebi da ne mogu dozvoliti da moja osećanja stanu na put dužnosti. Ali to nisam učinila za svoju majku, pa neću učiniti ni sada.
<BR>&nbsp;&nbsp;&nbsp;&nbsp;&nbsp;Naterala sam svoje telo da se opusti. Zatim sam, bez nagoveštaja, zaspala, kao da mi se u glavi prekinulo nekakvo malo kolo, i tih osam sati začas je prošlo.
</P></TD></TR></TABLE>
<P class="next">
<A HREF=p13.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
