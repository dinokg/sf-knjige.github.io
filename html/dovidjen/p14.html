<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>13.
<P>&nbsp;&nbsp;&nbsp;&nbsp;&nbsp;Te noći, kod kuće, dok je skakao unaokolo, pretvarajući se da usporeno gazi kukuruznim poljem, i pri tom svaki čas prskao u smeh, Artur pomisli da bi čak mogao da podnese da odsluša album gajdaške muzike koji je dobio kao nagradu. Bilo je osam sati i on odluči da natera sebe, da prisili sebe, da odsluša čitavu ploču pre nego što joj telefonira. Možda će to čak i da odloži za sutra. To bi bilo staloženo. Ili možda do sledeće nedelje.
<BR>&nbsp;&nbsp;&nbsp;&nbsp;&nbsp;Ne. Bez igara. Želeo ju je i nije mario da li to neko zna. Neopozivo i potpuno ju je želeo, obožavao ju je, žudeo za njom, želeo da učini više stvari nego što za njih postoji naziva.
<BR>&nbsp;&nbsp;&nbsp;&nbsp;&nbsp;Zapravo, tokom svog luckastog skakutanja po kući on zateče sebe kako viče stvari kao što su 'Jupi'. Njene oči, njena kosa, njen glas, sve...
<BR>&nbsp;&nbsp;&nbsp;&nbsp;&nbsp;Stao je.
<BR>&nbsp;&nbsp;&nbsp;&nbsp;&nbsp;Staviće ploču muzike na gajdama. Onda će je pozvati.
<BR>&nbsp;&nbsp;&nbsp;&nbsp;&nbsp;A da je možda najpre pozove?
<BR>&nbsp;&nbsp;&nbsp;&nbsp;&nbsp;Ne. Evo šta će da uradi. Staviće ploču muzike na gajdama. Odslušaće je celu, svaki njen veštičji vrisak redom. A onda će je pozvati. To je bio ispravan redosled. Eto šta će da uradi.
<BR>&nbsp;&nbsp;&nbsp;&nbsp;&nbsp;Plašio se da dodiruje stvari kako ne bi eksplodirale kada to učini.
<BR>&nbsp;&nbsp;&nbsp;&nbsp;&nbsp;Podigao je ploču. Nije eksplodirala. Izvukao ju je iz omota. Otvorio je gramofon i uključio pojačalo. Oboje su preživeli. Bleskasto se kikotao dok je spuštao iglu na ploču.
<BR>&nbsp;&nbsp;&nbsp;&nbsp;&nbsp;Sedeo je i svečano slušao 'Škotskog vojnika'.
<BR>&nbsp;&nbsp;&nbsp;&nbsp;&nbsp;Odslušao je 'Emejzing Grejs'.
<BR>&nbsp;&nbsp;&nbsp;&nbsp;&nbsp;Odslušao je nešto o nekom tamo Glenu, ili kome već ono beše.
<BR>&nbsp;&nbsp;&nbsp;&nbsp;&nbsp;Razmišljao je o svom čudotvornom podnevu.
<BR>&nbsp;&nbsp;&nbsp;&nbsp;&nbsp;Upravo su se spremali da pođu, kada ih je pomeo užasni nalet 'ju-huuukanja'. Strašna napirlitana gospoja mahala im je preko sale, nalik na neku glupu pticu slomljenog krila. Svi u pabu okrenuli su se prema njima i činilo se da očekuju nekakav odgovor.
<BR>&nbsp;&nbsp;&nbsp;&nbsp;&nbsp;Nisu saslušali deo o tome kako će srećna i zadovoljna biti Endži zbog 4 funte i 30 penija za koliko su joj svi skupa pomogli da se približi ceni veštačkog bubrega; bili su nejasno svesni da je neko za susednim stolom dobio kutiju čokoladnih bombona sa likerom i trebalo im je trenutak ili dva da shvate činjenicu da ih je gospoja koja je vikala 'ju-hu' pitala imaju li srećku broj 37.
<BR>&nbsp;&nbsp;&nbsp;&nbsp;&nbsp;Artur otkri da je ima. Besno je bacio pogled na sat.
<BR>&nbsp;&nbsp;&nbsp;&nbsp;&nbsp;Fenčerč ga gurnu.
<BR>&nbsp;&nbsp;&nbsp;&nbsp;&nbsp;"Idi", rekla je, "idi i uzmi. Nemoj da budeš mrgud. Održi im lep govor o tome koliko si srećan, a onda možeš da mi telefoniraš i da mi ispričaš kako je bilo. I ja bih htela da čujem ploču. Idi."
<BR>&nbsp;&nbsp;&nbsp;&nbsp;&nbsp;Kvrcnula ga je prstom i otišla.
<BR>&nbsp;&nbsp;&nbsp;&nbsp;&nbsp;Organizatori su smatrali da je njegov govor prilikom prijema malo previše oduševljen. Na kraju krajeva, reč je bila o običnom albumu gajdaške muzike.
</P></TD></TR></TABLE>
<P class="next">
<A HREF=p15.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
