<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1.
<P>&nbsp;&nbsp;&nbsp;&nbsp;&nbsp;Te večeri se rano smračilo, što je bilo normalno za to doba godine. Bilo je hladno i vetrovito, što je takođe bilo normalno.
<BR>&nbsp;&nbsp;&nbsp;&nbsp;&nbsp;Počela je kiša, što je bilo naročito normalno.
<BR>&nbsp;&nbsp;&nbsp;&nbsp;&nbsp;Sleteo je jedan svemirski brod, što nije bilo normalno.
<BR>&nbsp;&nbsp;&nbsp;&nbsp;&nbsp;U okolini nije bilo nikoga da ga vidi izuzev nekoliko neopisivo glupih četvoronožaca koji blage veze nisu imali šta bi s njim, i da li uopšte treba nešto da imaju s njim, da li treba da ga pojedu, ili šta već. I zato su uradili ono što su uvek činili, a to je bilo da počnu da beže od njega i da pokušavaju da se sakriju jedan ispod drugog, što nikada nije palilo.
<BR>&nbsp;&nbsp;&nbsp;&nbsp;&nbsp;On skliznu iz oblaka, naizgled balansirajući na jednom jedinom snopu svetlosti.
<BR>&nbsp;&nbsp;&nbsp;&nbsp;&nbsp;Iz daljine jedva da ste ga mogli i primetiti kroz sevanje i olujne oblake, ali viđen izbliza izgledao je neobično lepo - siva letelica elegatno oblikovanih linija, sasvim mala.
<BR>&nbsp;&nbsp;&nbsp;&nbsp;&nbsp;Razume se, nikada ne možete imati valjanu predstavu o tome koje će veličine i kakvog oblika biti raznorazne vrste, ali ako prihvatite ishode poslednjeg srednjegalaktičkog popisnog izveštaja kao neku vrstu ispravnog vodiča u pogledu statističkih proseka, verovatno ćete zaključiti da će se na letelici nalaziti otprilike šest osoba, i bićete u pravu.
<BR>&nbsp;&nbsp;&nbsp;&nbsp;&nbsp;To biste verovatno i inače pogodili. Popisni izveštaj, kao i većina takvih dokumenata, stajao je užasno mnogo novaca i nikome nije rekao ništa što ovaj već nije znao - osim da svaka svakcijata osoba u Galaksiji ima po 2,4 noge u proseku i poseduje hijenu. Pošto to očigledno nije istina, čitava stvar je na kraju morala da se odbaci.
<BR>&nbsp;&nbsp;&nbsp;&nbsp;&nbsp;Letelica bešumno kliznu kroz kišu, dok su je slaba navigaciona svetla obavijala dugom prijatnog izgleda. Tiho je hujala, šumom koji je postepeno bio sve bučniji i dublji kako se primicala tlu i koji se na visini od petnaest centimetara pretvorio u teško brujanje.
<BR>&nbsp;&nbsp;&nbsp;&nbsp;&nbsp;Najzad se spustila i utišala.
<BR>&nbsp;&nbsp;&nbsp;&nbsp;&nbsp;Poklopac se otvori. Kratke stepenice razmotaše se same od sebe.
<BR>&nbsp;&nbsp;&nbsp;&nbsp;&nbsp;Svetlost se pojavi u otvoru, blistava svetlost koja je kuljala u vlažnu noć, a senke su se kretale u njoj.
<BR>&nbsp;&nbsp;&nbsp;&nbsp;&nbsp;Jedan visoki lik pojavi se u svetlosti, obazre se unaokolo, trže se i pojuri niz stepenice, noseći ispod miške veliku torbu.
<BR>&nbsp;&nbsp;&nbsp;&nbsp;&nbsp;Okrenuo se i kratko mahnuo prema brodu. Kiša mu je već curila kroz kosu.
<BR>&nbsp;&nbsp;&nbsp;&nbsp;&nbsp;"Hvala", povika, "Hvala vam veli..."
<BR>&nbsp;&nbsp;&nbsp;&nbsp;&nbsp;Prekinu ga oštri prasak grmljavine. On bojažljivo podiže pogled, a na neku iznenadnu misao poče da pretura po velikoj plastičnoj torbi za šoping, na čijem je dnu sada otkrio jednu rupu.
<BR>&nbsp;&nbsp;&nbsp;&nbsp;&nbsp;Sa strane je na torbi bilo odštampano (za sve one koji umeju da dešifruju kentaursku azbuku) DUTY FREE MEGA-MARKET, PORT BRASTA, ALFA KENTAURA. BUDITE KAO NAPALJENI DVADESET PRVI SLON U SVEMIRSKOM BRODU!
<BR>&nbsp;&nbsp;&nbsp;&nbsp;&nbsp;"Stani!" povika prilika i mahnu ka brodu.
<BR>&nbsp;&nbsp;&nbsp;&nbsp;&nbsp;Stepenice, koje su počele da se uvlače u prolaz, zaustaviše se, ponovo izvukoše i pustiše ga nazad.
<BR>&nbsp;&nbsp;&nbsp;&nbsp;&nbsp;Pojavio se ponovo nekoliko sekundi kasnije noseći otrcani i zamrljani peškir koji je ugurao u torbu.
<BR>&nbsp;&nbsp;&nbsp;&nbsp;&nbsp;Ponovo je mahnuo, smestio torbu pod mišku i potrčao da se skloni pod skupinom drveća dok je, iza njega, svemirski brod već počinjao uspon.
<BR>&nbsp;&nbsp;&nbsp;&nbsp;&nbsp;Sevanje blesnu nebom i natera priliku da zastane na trenutak, a onda je stvor nastavio da trči, promenivši pravac da bi obišao drveće u širokom luku. Hitro je trčao po tlu, okliznuvši se tu i tamo, pognut pred kišom koja je sada lila sve jače i jače, kao da se nebo provalilo.
<BR>&nbsp;&nbsp;&nbsp;&nbsp;&nbsp;Noge su mu šljapkale po blatu. Grmljavina je groktala u brdima. Uzaludno je obrisao kišne kapi sa lica i nastavio da se tetura.
<BR>&nbsp;&nbsp;&nbsp;&nbsp;&nbsp;Još svetlosti.
<BR>&nbsp;&nbsp;&nbsp;&nbsp;&nbsp;Ovog puta to nisu bile munje, već razlivenija i slabija svetlost koja je lagano plesala nad obzorjem, pojačavala se i zamirala.
<BR>&nbsp;&nbsp;&nbsp;&nbsp;&nbsp;Prilika ponovo zastade kada je videla svetlost, a zatim udvostruči korake, hitajući pravo prema tački na obzorju na kojoj se ova pojavila.
<BR>&nbsp;&nbsp;&nbsp;&nbsp;&nbsp;Tle je sada bilo strmije, dizalo se naviše i posle sledećih dve ili tri stotine metara najzad je dovelo stvora do prepreke. Prilika zastade da bi bolje osmotrila prepreku, a zatim baci preko nje torbu koju je nosila, pre nego što će se i sama popeti.
<BR>&nbsp;&nbsp;&nbsp;&nbsp;&nbsp;Jedva da je dotakala tle sa druge strane, kada prema njoj kroz kišu kliznu mašina čija je svetlost kuljala kroz vodenu zavesu. Stvor se trže nazad dok je mašina hitala ka njemu. Bila je niska, kruškastog oblika, nalik na malog kita koji se tocilja po vodi - elegantna, siva i zaobljena, a kretala se zastrašujućom brzinom.
<BR>&nbsp;&nbsp;&nbsp;&nbsp;&nbsp;Prilika nagonski ispruži ruke da bi se zaštitila, ali pogodio ju je samo mlaz vode kada je mašina sunula pokraj nje i odjurila u noć.
<BR>&nbsp;&nbsp;&nbsp;&nbsp;&nbsp;Nakratko je još jedan titraj sevanja prešao nebom i dozvolio namočenoj prilici pokraj puta da pročita mali natpis na zadnjem delu mašine pre nego što je ova nestala.
<BR>&nbsp;&nbsp;&nbsp;&nbsp;&nbsp;Na očevidnu zapanjenost i nevericu stvora, natpis je glasio: 'I moja druga kola su Porše.'
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
