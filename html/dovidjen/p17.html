<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>16.
<P>&nbsp;&nbsp;&nbsp;&nbsp;&nbsp;Posle ogavne nedelje provedene u pražnjenju kanti za otpatke iza paba u Tauntonu, gde nije uspeo da nađe ništa, nikakvu srećku, nikakav telefonski broj, Artur je probao sve da nađe Fenčerč, a što je više stvari pokušavao, više je nedelja prolazilo.
<BR>&nbsp;&nbsp;&nbsp;&nbsp;&nbsp;Besneo je i psovao sebe, sudbinu, svet i svoje vreme. Čak je, u svojoj tuzi i gnevu, otišao i sedeo u kafeteriji servisne stanice na auto-putu u kojoj je bio neposredno pre nego što ju je sreo.
<BR>&nbsp;&nbsp;&nbsp;&nbsp;&nbsp;"A naročito sam potišten kad pada sitna kiša."
<BR>&nbsp;&nbsp;&nbsp;&nbsp;&nbsp;"Hoćeš li, molim te, da prekineš o sitnoj kiši", zareža Artur.
<BR>&nbsp;&nbsp;&nbsp;&nbsp;&nbsp;"Prekinuo bih ja kada bi ona prekinula da sipi."
<BR>&nbsp;&nbsp;&nbsp;&nbsp;&nbsp;"Čuj..."
<BR>&nbsp;&nbsp;&nbsp;&nbsp;&nbsp;"Ali ja ću da ti kažem šta će da radi kada prekine da sipi, hoćeš?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Šibaće."
<BR>&nbsp;&nbsp;&nbsp;&nbsp;&nbsp;"Šta."
<BR>&nbsp;&nbsp;&nbsp;&nbsp;&nbsp;"Ima da šiba pljusak."
<BR>&nbsp;&nbsp;&nbsp;&nbsp;&nbsp;Artur je preko ruba svoje šoljice kafe gledao tmurni, spoljašnji svet. Bilo je potpuno besmisleno doći na ovo mesto, shvatio je on, a tu ga je dovelo više sujeverje nego logika. Međutim, kao da želi da ga mami nagoveštajem da takve podudarnosti, u stvari, mogu da se dešavaju, sudbina je odabrala da ga ponovo spoji sa kamiondžijom koga je tu sreo prošli put.
<BR>&nbsp;&nbsp;&nbsp;&nbsp;&nbsp;Što se više trudio da ne obraća pažnju na njega, otkrivao je da ga sve više uvlači gravitacioni vrtlog čovekovog izluđujućeg razgovora.
<BR>&nbsp;&nbsp;&nbsp;&nbsp;&nbsp;"Izgleda", reče Artur nejasno, proklinjući sebe zbog toga što se uopšte bakće da to izgovori, "da popušta."
<BR>&nbsp;&nbsp;&nbsp;&nbsp;&nbsp;"Ha!"
<BR>&nbsp;&nbsp;&nbsp;&nbsp;&nbsp;Artur sleže ramenima. Trebalo bi da pođe. Eto šta treba da uradi. Treba naprosto da pođe.
<BR>&nbsp;&nbsp;&nbsp;&nbsp;&nbsp;"Kiša nikada ne prestaje!" dreknuo je kamiondžija. Tresnuo je pesnicom po stolu, prosuo svoj čaj i stvarno je, na trenutak, izgledalo da se puši.
<BR>&nbsp;&nbsp;&nbsp;&nbsp;&nbsp;Čovek ne može da ode a da ne uzvrati na takvu izjavu.
<BR>&nbsp;&nbsp;&nbsp;&nbsp;&nbsp;"Naravno da prestaje", reče Artur. Teško da je tu bilo posredi elegantno pobijanje, ali morao je to da kaže.
<BR>&nbsp;&nbsp;&nbsp;&nbsp;&nbsp;"Kiša... stalno... pada", besneo je čovek, ponovo lupajući po stolu u ritmu reči.
<BR>&nbsp;&nbsp;&nbsp;&nbsp;&nbsp;Artur zavrte glavom.
<BR>&nbsp;&nbsp;&nbsp;&nbsp;&nbsp;"Baš je glupo reći da stalno pada..." rekao je.
<BR>&nbsp;&nbsp;&nbsp;&nbsp;&nbsp;Čovekove obrve uvređeno skočiše.
<BR>&nbsp;&nbsp;&nbsp;&nbsp;&nbsp;"Glupo? Zašto je glupo? Zašto je glupo reći da kiša stalno pada kad stalno pada?"
<BR>&nbsp;&nbsp;&nbsp;&nbsp;&nbsp;"Nije padala juče."
<BR>&nbsp;&nbsp;&nbsp;&nbsp;&nbsp;"Jeste u Darlingtonu."
<BR>&nbsp;&nbsp;&nbsp;&nbsp;&nbsp;Artur zastade, na oprezu.
<BR>&nbsp;&nbsp;&nbsp;&nbsp;&nbsp;"Hoćeš da me pitaš gde sam bio juče?" upita čovek. "Ha?"
<BR>&nbsp;&nbsp;&nbsp;&nbsp;&nbsp;"Ne", reče Artur.
<BR>&nbsp;&nbsp;&nbsp;&nbsp;&nbsp;"Ali pretpostavljam da možeš da pogodiš."
<BR>&nbsp;&nbsp;&nbsp;&nbsp;&nbsp;"Zar."
<BR>&nbsp;&nbsp;&nbsp;&nbsp;&nbsp;"Počinje sa D."
<BR>&nbsp;&nbsp;&nbsp;&nbsp;&nbsp;"Je li."
<BR>&nbsp;&nbsp;&nbsp;&nbsp;&nbsp;"A tamo ti je pišalo na sve strane, ja da ti kažem."
<BR>&nbsp;&nbsp;&nbsp;&nbsp;&nbsp;"Ma nemoj tu da sediš, drugar", reče veselo Arturu jedan neznanac u kabanici koji je prolazio tuda. "To ti je kutak za olujne oblake. Rezervisano posebno za našeg starog 'Kiša pada, trava raste'. Ima jedno takvo mesto u svakom drumskom kafiću odavde sve do sunčane Danske. Vozi dalje i ne osvrći se, to ti je moj savet. To ti i mi svi radimo. Kako posao, Robe? Šljakaš? Jesi li stavio gume za vlažan teren? Ha, ha!"
<BR>&nbsp;&nbsp;&nbsp;&nbsp;&nbsp;Produžio je dalje i otišao da nekom za obližnjim stolom ispriča vic o Brit Ekland.
<BR>&nbsp;&nbsp;&nbsp;&nbsp;&nbsp;"Vidiš, niko od te kopiladi ne shvata me ozbiljno", reče Rob MekKena. "Ali", mračno je dodao, nagao se napred i zakolutao očima, "svi znaju da je istina."
<BR>&nbsp;&nbsp;&nbsp;&nbsp;&nbsp;Artur se namrštio.
<BR>&nbsp;&nbsp;&nbsp;&nbsp;&nbsp;"Kao moja žena", prošištao je jedini vlasnik 'MekKeninog prevoza za svako vreme'. "Priča da je sve to besmislica i da dižem galamu i kukam ni zbog čega, ali", dramatično je zastao i sevnuo opasnim pogledom, "uvek unosi veš u kuću kada joj telefoniram da stižem kući!" Mahnuo je kašičicom. "Šta kažeš na to?"
<BR>&nbsp;&nbsp;&nbsp;&nbsp;&nbsp;"Pa..."
<BR>&nbsp;&nbsp;&nbsp;&nbsp;&nbsp;"Imam beležnicu", produžio je. "Imam beležnicu. Dnevnik. Vodim ga petnaest godina. Ima svako svakcijato mesto na kom sam ikada bio. Svaki dan. Beležim i kakvo je bilo vreme. A bilo je neprekidno", zareža on, "grozno. Bio sam po celoj Engleskoj, Škotskoj, Velsu. Po čitavom kontinentu, Italiji, Nemačkoj, tamo-amo do Danske, bio sam u Jugoslaviji. Sve je zabeleženo i ucrtano. Čak i kada sam otišao u posetu mom bratu", dodao je "u Sietl."
<BR>&nbsp;&nbsp;&nbsp;&nbsp;&nbsp;"Pa", reče Artur i podiže se da najzad pođe, "možda bi najbolje bilo kada bi to nekome pokazao."
<BR>&nbsp;&nbsp;&nbsp;&nbsp;&nbsp;"I hoću", reče Rob MekKena.
<BR>&nbsp;&nbsp;&nbsp;&nbsp;&nbsp;To je i učinio.
</P></TD></TR></TABLE>
<P class="next">
<A HREF=p18.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
