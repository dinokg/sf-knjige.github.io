<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>11.
<P>&nbsp;&nbsp;&nbsp;&nbsp;&nbsp;"A naročito mrzim aprilske pljuskove."
<BR>&nbsp;&nbsp;&nbsp;&nbsp;&nbsp;Koliko god da je nedruželjubivo Artur zagroktao, čovek je, izgleda, bio čvrsto rešen da razgovara sa njim. Upitao se da li da ustane i da pređe za drugi sto, ali činilo se da u čitavoj kafeteriji nema nijednog slobodnog. Oštro je mešao svoju kafu.
<BR>&nbsp;&nbsp;&nbsp;&nbsp;&nbsp;"Prokleti aprilski pljuskovi. Mrzim, mrzim, mrzim."
<BR>&nbsp;&nbsp;&nbsp;&nbsp;&nbsp;Artur namršteno pogleda kroz prozor. Laki, sunčani prah kiše visio je nad auto-putem. Prošla su već dva meseca. Povratak u stari život bio je komično lak. Ljudska sećanja tako su neverovatno kratka, uključujući i njegovo. Osam godina sumanutog lutanja uzduž i popreko Galaksije sada mu nisu izgledali toliko kao ružan san koliko kao film koji je snimio sa TV, pa sada drži kasetu u dnu ormana i ne muči se da je pogleda.
<BR>&nbsp;&nbsp;&nbsp;&nbsp;&nbsp;Ali jedno dejstvo se još zadržalo, a to je bila njegova radost što se vratio. Sada kada mu se zemaljska atmosfera konačno zauvek sklopila nad glavom, u šta je, pogrešno, verovao, sve unutar nje pružalo mu je izuzetno zadovoljstvo. Uputivši pogled na srebrnaste kapljice kiše, osetio je da mora da se pobuni.
<BR>&nbsp;&nbsp;&nbsp;&nbsp;&nbsp;"E, ja ih volim", rekao je naglo, "i to sve iz očiglednih razloga. Laki su i osvežavajući. Svetlucaju i zbog njih se lepo osećaš."
<BR>&nbsp;&nbsp;&nbsp;&nbsp;&nbsp;Čovek prezrivo frknu. "Svi tako kažu", rekao je i namrgodio se.
<BR>&nbsp;&nbsp;&nbsp;&nbsp;&nbsp;Bio je kamiondžija. Artur je to znao zbog toga što je njegova otvorena, ničim izazvana izjava glasila: "Ja sam kamiondžija. Mrzim da vozim po kiši. Koja je to ironija, zar ne? Prokleta ironija."
<BR>&nbsp;&nbsp;&nbsp;&nbsp;&nbsp;Ukoliko je u toj primedbi bilo ikakvog skrivenog smisla, Artur nije bio u stanju da ga razazna i samo je malo zagroktao, prijateljski, ali ne ohrabrujuće.
<BR>&nbsp;&nbsp;&nbsp;&nbsp;&nbsp;Ali to čoveka tada nije odbilo, baš kao ni sada. "To svi kažu o prokletim aprilskim pljuskovima", rekao je. "Tako su prokleto prijatni, tako prokleto osvežavajući, tako divno prokleto vreme."
<BR>&nbsp;&nbsp;&nbsp;&nbsp;&nbsp;Nagao se napred i iskrivio lice kao da će da kaže nešto strašno o vladi.
<BR>&nbsp;&nbsp;&nbsp;&nbsp;&nbsp;"A ja bi hteo da znam ovo", reče. "Ako će već da bude lepo vreme, zašto ne može da bude lepo bez proklete kiše?"
<BR>&nbsp;&nbsp;&nbsp;&nbsp;&nbsp;Artur odustade. Ostavio je kafu, koja je bila previše vrela da bi se ispila na brzinu i previše gadna da bi se pila kad se ohladi.
<BR>&nbsp;&nbsp;&nbsp;&nbsp;&nbsp;"Pa, ode ti", reče on i umesto toga sam ustade. "Zdravo."
<BR>&nbsp;&nbsp;&nbsp;&nbsp;&nbsp;Zaustavio se kod prodavnice servisne stanice, a zatim se peške vratio kroz auto-park, uživajući u finoj igri kišnih kapi na svome licu. Čak je, primeti on, blaga duga svetlucala iznad bregova Devona. I u tome je uživao.
<BR>&nbsp;&nbsp;&nbsp;&nbsp;&nbsp;Ušao je u svoj izdrndani, ali obožavani, stari, crni golf GTi, zaškripao gumama i krenuo pokraj ostrva benzinskih pumpi klizavim puteljkom koji će ga dovesti do auto-puta.
<BR>&nbsp;&nbsp;&nbsp;&nbsp;&nbsp;Grešio je kad je mislio da se atmosfera Zemlje jednom za svagda zatvorila nad njegovom glavom.
<BR>&nbsp;&nbsp;&nbsp;&nbsp;&nbsp;Grešio je kada je mislio da će ikada moći da odloži za sobom zamršenu mrežu oklevanja u koju su ga uvukla galaktička putovanja.
<BR>&nbsp;&nbsp;&nbsp;&nbsp;&nbsp;Grešio je što je mislio da će sada moći da zaboravi da je velika, tvrda, masna, prljava, dugom ukrašena Zemlja na kojoj je živeo samo mikroskopska tačka izgubljena u nezamislivoj beskonačnosti Vaseljene.
<BR>&nbsp;&nbsp;&nbsp;&nbsp;&nbsp;I tako je vozio, pevušeći, iako je grešio u pogledu svih tih stvari.
<BR>&nbsp;&nbsp;&nbsp;&nbsp;&nbsp;Razlog zbog koga je grešio stajao je kraj klizavog puteljka pod malim kišobranom.
<BR>&nbsp;&nbsp;&nbsp;&nbsp;&nbsp;Čeljust mu se razjapi. Istegao je zglob na pedali kočnice i zaokrenuo tako naglo da je gotovo preturio kola.
<BR>&nbsp;&nbsp;&nbsp;&nbsp;&nbsp;"Feni!" dreknuo je.
<BR>&nbsp;&nbsp;&nbsp;&nbsp;&nbsp;Pošto je za dlaku izbegao da je udari kolima, udario ju je vratima kola kada se nagao preko i otvorio ih prema njoj.
<BR>&nbsp;&nbsp;&nbsp;&nbsp;&nbsp;Zakačila su joj ruku i izbila kišobran, koji je zatim počeo divljački da se kotrlja preko puta.
<BR>&nbsp;&nbsp;&nbsp;&nbsp;&nbsp;"Sranje", dreknu Artur da bi time sebi pomogao što je bolje moguće, skočio je kroz svoja vrata, za dlaku izbegao da ga ne zgazi 'MekKenin prevoz po svakom vremenu' i gledao u stravi kako umesto toga gazi Fenin kišobran. Kamion odjuri putem i nestade.
<BR>&nbsp;&nbsp;&nbsp;&nbsp;&nbsp;Kišobran je ležao kao zgnječeni pauk-kosac koji tužno izdiše na zemlji. Pod blagim udarima vetra malo je podrhtavao.
<BR>&nbsp;&nbsp;&nbsp;&nbsp;&nbsp;On ga podiže.
<BR>&nbsp;&nbsp;&nbsp;&nbsp;&nbsp;"Ovaj", rekao je. Nije mu se činilo da ima puno smisla da joj ponudi stvar nazad.
<BR>&nbsp;&nbsp;&nbsp;&nbsp;&nbsp;"Otkud znaš moje ime?" pitala je.
<BR>&nbsp;&nbsp;&nbsp;&nbsp;&nbsp;"Ovaj, pa..." rekao je. "Čuj, nabaviću ti drugi..."
<BR>&nbsp;&nbsp;&nbsp;&nbsp;&nbsp;Pogledao ju je i postepeno se utišao.
<BR>&nbsp;&nbsp;&nbsp;&nbsp;&nbsp;Bila je poviša, tamne kose, koja joj je u talasima padala oko bledog i ozbiljnog lica. Dok je stajala bez pokreta, sama, činila se gotovo uzvišena, poput kipa neke važne, ali nepopularne vrline u vrtu formalnosti. Činilo se da gleda nešto drugo, a ne ono u šta je izgledalo da gleda.
<BR>&nbsp;&nbsp;&nbsp;&nbsp;&nbsp;Ali kada bi se nasmešila, kao sada, bilo je to kao da je iznenada doputovala odnekud. Toplina i život potekoše joj u lice, a nemoguće dražestan pokret u telo. Dejstvo je bilo vrlo zbunjujuće, a Artura je baš đavolski pomelo.
<BR>&nbsp;&nbsp;&nbsp;&nbsp;&nbsp;Nasmešila se, bacila torbu na zadnje sedište i spustila se na prednje.
<BR>&nbsp;&nbsp;&nbsp;&nbsp;&nbsp;"Ne brini za kišobran", reče mu kada je i on seo. "Pripadao je mom bratu, a njemu se sigurno nije dopadao, inače mi ga ne bi dao." Nasmejala se i stavila sigurnosni pojas. "Nisi slučajno prijatelj moga brata?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;Nije postojao nijedan deo nje koji nije izgovorio: 'Dobro.'
<BR>&nbsp;&nbsp;&nbsp;&nbsp;&nbsp;Njeno fizičko prisustvo ovde u kolima, njegovim kolima, bilo je za Artura krajnje neobično. Osećao se, kada je lagano krenuo kolima, da jedva uspeva da misli ili da diše, a nadao se da nijedna od tih funkcija nije od životne važnosti za njegovu vožnju, inače su u gadnoj nevolji.
<BR>&nbsp;&nbsp;&nbsp;&nbsp;&nbsp;Ono što je, dakle, iskusio u drugim kolima, kolima njenog brata, one noći kada se iscrpljen i zbunjen vratio posle košmarnih godina provedenih na zvezdama, nije bila trenutna neravnoteža, ili, ako je i bila, sada je bio bar dvaput neravnotežniji, te mu se vrlo lako moglo desiti da padne sa onoga na čemu već uravnoteženi ljudi drže ravnotežu.
<BR>&nbsp;&nbsp;&nbsp;&nbsp;&nbsp;"I tako..." reče on, u nadi da pokrene razgovor prema uzbudljivom početku.
<BR>&nbsp;&nbsp;&nbsp;&nbsp;&nbsp;"Trebalo je da me odveze - moj brat - ali je telefonirao da mi kaže da ne može. Raspitala sam se o autobusima, ali je čovek počeo da gleda u kalendar umesto u red vožnje, pa sam odlučila da stopiram. I eto."
<BR>&nbsp;&nbsp;&nbsp;&nbsp;&nbsp;"Eto."
<BR>&nbsp;&nbsp;&nbsp;&nbsp;&nbsp;"I eto mene ovde. A volela bih da znam otkud mi znaš ime."
<BR>&nbsp;&nbsp;&nbsp;&nbsp;&nbsp;"Možda bi prvo trebalo da razjasnimo", reče Artur, zagledan preko ramena dok je ubacivao kola u saobraćaj auto-puta, "kuda te vodim."
<BR>&nbsp;&nbsp;&nbsp;&nbsp;&nbsp;Vrlo blizu, nadao se, ili daleko. Blizu bi značilo da živi blizu njega, daleko bi značilo da može da je vozi sve donde.
<BR>&nbsp;&nbsp;&nbsp;&nbsp;&nbsp;"Htela bih do Tauntona", kazala je, "molim te. Ako može. Nije daleko. Mogao bi da me odbaciš kod..."
<BR>&nbsp;&nbsp;&nbsp;&nbsp;&nbsp;"Živiš u Tauntonu?" upitao je, nadajući se da mu je pošlo za rukom da zazvuči samo radoznalo, a ne oduševljeno. Taunton je bio divno blizu. Mogao bi...
<BR>&nbsp;&nbsp;&nbsp;&nbsp;&nbsp;"Ne, u Londonu", rekla je. "Imam voz za manje od jednog sata."
<BR>&nbsp;&nbsp;&nbsp;&nbsp;&nbsp;Bila je to najgora mogućnost. Taunton se nalazio na par minuta vožnje auto-putem. Pitao se šta da radi, i dok se tako pitao u užasu začu sebe kako govori: "Oh, ja te mogu odvesti do Londona. Daj da te odvezem do Londona..."
<BR>&nbsp;&nbsp;&nbsp;&nbsp;&nbsp;Smotani idiot. Zašto je, za ime sveta, morao da kaže 'daj' na tako tupav način? Ponašao se kao dvanaestogodišnjak.
<BR>&nbsp;&nbsp;&nbsp;&nbsp;&nbsp;"Pošao si za London?" pitala je.
<BR>&nbsp;&nbsp;&nbsp;&nbsp;&nbsp;"Ne", reče on, "ali..." Smotani idiot.
<BR>&nbsp;&nbsp;&nbsp;&nbsp;&nbsp;"Baš si ljubazan", reče ona, "ali stvarno ne. Volim da putujem vozom." I iznenada je nestala. Ili, tačnije, nestao je onaj deo koji ju je oživeo. Zagledala se kroz prozor u daljinu i nešto je lako pevušila za svoj groš.
<BR>&nbsp;&nbsp;&nbsp;&nbsp;&nbsp;Nije mogao da poveruje.
<BR>&nbsp;&nbsp;&nbsp;&nbsp;&nbsp;Trideset sekundi razgovora, i već je sve upropastio.
<BR>&nbsp;&nbsp;&nbsp;&nbsp;&nbsp;Odrasli ljudi, reče on sebi, protivurečeći vekovima nakupljenog iskustva o načinu ponašanja odraslih ljudi, ne ponašaju se tako.
<BR>&nbsp;&nbsp;&nbsp;&nbsp;&nbsp;TAUNTON 5 MILJA, reče znak pored puta.
<BR>&nbsp;&nbsp;&nbsp;&nbsp;&nbsp;Tako je zgrabio volan da su se kola zanela. Moraće da uradi nešto dramatično.
<BR>&nbsp;&nbsp;&nbsp;&nbsp;&nbsp;"Feni", rekao je.
<BR>&nbsp;&nbsp;&nbsp;&nbsp;&nbsp;Oštro ga je pogledala.
<BR>&nbsp;&nbsp;&nbsp;&nbsp;&nbsp;"Još mi nisi rekao kako..."
<BR>&nbsp;&nbsp;&nbsp;&nbsp;&nbsp;"Čuj", reče Artur, "reći ću ti, iako je priča prilično čudna. Vrlo čudna."
<BR>&nbsp;&nbsp;&nbsp;&nbsp;&nbsp;Još ga je gledala, ali nije rekla ništa.
<BR>&nbsp;&nbsp;&nbsp;&nbsp;&nbsp;"Čuj..."
<BR>&nbsp;&nbsp;&nbsp;&nbsp;&nbsp;"To si već rekao."
<BR>&nbsp;&nbsp;&nbsp;&nbsp;&nbsp;"Jesam li? Oh. Moram da ti govorim o nekim stvarima i da ti ispričam neke stvari... priča koju ti moram reći... za nju bi..." Stalno je okolišao. U stvari je želeo da kaže nešto u stilu: 'Tvoje upletene i zamršene kovrdže da rasplićem dok svaka vlas ne bude stajala odvojeno poput bodlji nemirnoga dikobraza', ali nije verovao da bi mogao da istera to do kraja, a i nije mu se dopadalo pominjanje bodljikavog praseta.
<BR>&nbsp;&nbsp;&nbsp;&nbsp;&nbsp;"...za nju bi trebalo više od pet milja", odluči se na kraju nezadovoljno, a uz to je sve izgovorio prilično nespretno.
<BR>&nbsp;&nbsp;&nbsp;&nbsp;&nbsp;"Pa..."
<BR>&nbsp;&nbsp;&nbsp;&nbsp;&nbsp;"Samo pretpostavimo", rekao je, "samo pretpostavimo..." pojma nije imao šta sad dolazi i zato je pomislio da bi trebalo da naprosto sedne i sluša, "...da postoji neki izuzetan način na koji si mi ti veoma važna, i da sam, iako ti to ne znaš, ja veoma važan tebi, ali sve je propalo zbog toga što imamo na raspolaganju samo pet milja, a pošto sam ja glupi idiot kada treba da kažem nešto veoma važno nekome koga sam tek sreo, a da istovremeno ne počnem da se sudaram sa kamionima, šta bi ti rekla..." bespomoćno se okrenuo i pogledao je, "da... treba da uradim?"
<BR>&nbsp;&nbsp;&nbsp;&nbsp;&nbsp;"Pazi na put!" vrisnula je.
<BR>&nbsp;&nbsp;&nbsp;&nbsp;&nbsp;"Sranje!"
<BR>&nbsp;&nbsp;&nbsp;&nbsp;&nbsp;Za dlaku je izbegao da uleti među sto italijanskih mašina za pranje veša na nemačkom kamionu.
<BR>&nbsp;&nbsp;&nbsp;&nbsp;&nbsp;"Čini mi se", reče ona uz trenutni uzdah olakšanja, "da bi trebalo da mi kupiš piće pre nego što mi pođe voz."
</P></TD></TR></TABLE>
<P class="next">
<A HREF=p13.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
