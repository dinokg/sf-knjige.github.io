<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>14. MOĆ IMENA
<P>&nbsp;&nbsp;&nbsp;&nbsp;&nbsp;Bejli je ostao na nogama, ukočen od šoka, dok mu je Džesi pritrčala, grleći ga i čvrsto ga držeći za ramena.
<BR>&nbsp;&nbsp;&nbsp;&nbsp;&nbsp;Prošaptao je bledim usnama: "Bentli?"
<BR>&nbsp;&nbsp;&nbsp;&nbsp;&nbsp;Pogledala ga je i zatresla glavom, dok joj je smeđa kosa lepršala. "Ben je dobro."
<BR>&nbsp;&nbsp;&nbsp;&nbsp;&nbsp;"Pa onda..."
<BR>&nbsp;&nbsp;&nbsp;&nbsp;&nbsp;Džesi je izgovorila kroz bujicu jecaja, tihim glasom koji se jedva mogao razumeti: "Ne mogu više, Elija. Ne mogu. Ne mogu ni da spavam ni da jedem. Moram ti reći."
<BR>&nbsp;&nbsp;&nbsp;&nbsp;&nbsp;"Nemoj ništa govoriti", reče Bejli zabrinuto. "Zaboga, Džesi, ne sada."
<BR>&nbsp;&nbsp;&nbsp;&nbsp;&nbsp;"Moram. Učinila sam nešto strašno. Nešto odista strašno. Ah, Elija..." Glas joj je postao nerazumljiv.
<BR>&nbsp;&nbsp;&nbsp;&nbsp;&nbsp;Bejli beznadežo reče: "Nismo sami, Džesi." Podigla je oči i pogledala R. Denila, ne prepoznavši ga. Suze u njenim očima pretvorile su robota u nejasnu mrlju.
<BR>&nbsp;&nbsp;&nbsp;&nbsp;&nbsp;R. Denil tiho promrmlja: "Dobar dan, Džesi."
<BR>&nbsp;&nbsp;&nbsp;&nbsp;&nbsp;Upitala je, uzbuđena daha: "Je li to - robot?"
<BR>&nbsp;&nbsp;&nbsp;&nbsp;&nbsp;Obrisala je rukom oči i izvukla se iz Bejlijevog zagrljaja. Duboko je uzdahnula i na trenutak se na njenim usnama pojavio drhtavi smešak. "To si ti, zar ne?"
<BR>&nbsp;&nbsp;&nbsp;&nbsp;&nbsp;"Da, Džesi."
<BR>&nbsp;&nbsp;&nbsp;&nbsp;&nbsp;"I tebi ništa ne smeta ako te nazovem robotom?"
<BR>&nbsp;&nbsp;&nbsp;&nbsp;&nbsp;"Ne, Džesi. Ja jesam robot."
<BR>&nbsp;&nbsp;&nbsp;&nbsp;&nbsp;"A ja se neću uvrediti ako me neko nazove glupačom i idiotom i subverzivnim agentom, jer ja to zaista jesam."
<BR>&nbsp;&nbsp;&nbsp;&nbsp;&nbsp;"Džesi!" promumla Bejli.
<BR>&nbsp;&nbsp;&nbsp;&nbsp;&nbsp;"Nemoj, Elija", rekla je. "Ako je tvoj partner, onda i on sme da zna. Ne mogu više da živim s tim. Od juče mi je neopodnošljivo. Ne tiče me se ako me i uhapse. Svejdeno mi je, čak, ako me pošalju i u najniže kvartove i nateraju me da živim od sirovog kvasca i vode. Svejedno mi je... Nećeš dozvoliti da mi to učine, zar ne, Elija? Nemoj dozvoliti da mi išta učine. Ja se... ja se bojim."
<BR>&nbsp;&nbsp;&nbsp;&nbsp;&nbsp;Bejli je potapša po ramenu i pusti je da se isplače.
<BR>&nbsp;&nbsp;&nbsp;&nbsp;&nbsp;On se obrati R. Denilu: "Nije joj dobro. Ne možemo je ovde držati. Koliko je sati?"
<BR>&nbsp;&nbsp;&nbsp;&nbsp;&nbsp;R. Denil reče, uopšte ne pogledavši ni na kakav sat: "Četrnaest časova i četrdeset pet minuta."
<BR>&nbsp;&nbsp;&nbsp;&nbsp;&nbsp;"Komesar se može vratiti svakog trenutka. Pozovi, molim te, policijska kola. O svemu možemo razgovarati i na podzemnom auto-putu."
<BR>&nbsp;&nbsp;&nbsp;&nbsp;&nbsp;Džesi trže glavu: "Na podzemnom auto-putu? Ah, ne, Elija!"
<BR>&nbsp;&nbsp;&nbsp;&nbsp;&nbsp;Bejli reče što je mogao mirnijim tonom: "Služaj, Džesi, nemoj imati predrasuda. Ne možemo koristiti tračni ekspres dok si u ovakvom stanju. Budi dobra i smiri se, ili nećemo moći da prođemo ni kroz kancelarijske prostorije. Doneću ti vode."
<BR>&nbsp;&nbsp;&nbsp;&nbsp;&nbsp;Obrisala je lice vlažnom maramicom i rekla: "Ah, pogledaj moju šminku."
<BR>&nbsp;&nbsp;&nbsp;&nbsp;&nbsp;"Ne brini za šminku", reče Bejli. "Denile, šta je s kolima?"
<BR>&nbsp;&nbsp;&nbsp;&nbsp;&nbsp;"Već nas čekaju, parnteru Elija."
<BR>&nbsp;&nbsp;&nbsp;&nbsp;&nbsp;"Hajde, Džesi."
<BR>&nbsp;&nbsp;&nbsp;&nbsp;&nbsp;Ali ona mu izmače. "Molim te. Ne mogu ovako pred ljude. Biću odmah gotova."
<BR>&nbsp;&nbsp;&nbsp;&nbsp;&nbsp;Čovek i robot su čekali. Čovek je nervozno stezao šake; robot je bio potpuno miran.
<BR>&nbsp;&nbsp;&nbsp;&nbsp;&nbsp;Džesi je pretražila svoju torbicu, tražeći potrebne predmete. (Bejli je jednom svečano izjavio da je ženska tašna jedina stvar koja se, još od medijevalnih vremena, oduprla naprektu. Čak se ni elektromagnetski šavovi nisu mogli probiti da zamene metalne kopče.) Džesi izvuče ogledalce i malu plastičnu vrećicu s predmetima za kozmetiku, koje joj je Bejli kupio za jedan rođendan.
<BR>&nbsp;&nbsp;&nbsp;&nbsp;&nbsp;"Tako", rekla je posle nekoliko trenutaka šminkanja. Još je nekoliko puta poravnala kosu, ali je i dalje izgledala vrlo nezadovoljna sobom. "Pa, valjda će biti dobro."
<BR>&nbsp;&nbsp;&nbsp;&nbsp;&nbsp;"Šminkanje se Bejliju činilo beskrajno dugo.
<BR>&nbsp;&nbsp;&nbsp;&nbsp;&nbsp;"Hajde", reče najzad on. Imala je jedva dovoljno vremena da vrati vrećicu u tašnu, a on ju je već gurao kroz vrata.
<BR>&nbsp;&nbsp;&nbsp;&nbsp;&nbsp;Mistična tišina podzmenog auto-puta okružila ih je sa svih strana.
<BR>&nbsp;&nbsp;&nbsp;&nbsp;&nbsp;Bejli reče: "Hajde, Džesi."
<BR>&nbsp;&nbsp;&nbsp;&nbsp;&nbsp;Mir koji je prekrivao Džesino lice otkako su napustili komesarovu sobu sada se počeo mutiti. Pogledala je najpre muža, a onda Denila, bespomćno ćuteći.
<BR>&nbsp;&nbsp;&nbsp;&nbsp;&nbsp;Bejli ponovi: "Govori, Džesi. Molim te. Da li si počinila neki zločin? Stvarni zločin?"
<BR>&nbsp;&nbsp;&nbsp;&nbsp;&nbsp;"Zločin?" Nesigurno je zatresla glavom.
<BR>&nbsp;&nbsp;&nbsp;&nbsp;&nbsp;"Savladaj se. Nemoj posati histerična. Samo reci - da ili ne, Džesi. Jesi li" - malo je oklevao - "nekog ubila?"
<BR>&nbsp;&nbsp;&nbsp;&nbsp;&nbsp;"Šta ti pada na pamet, Elija Bejli!"
<BR>&nbsp;&nbsp;&nbsp;&nbsp;&nbsp;"Da ili ne, Džesi?"
<BR>&nbsp;&nbsp;&nbsp;&nbsp;&nbsp;"Ne. Naravno da ne."
<BR>&nbsp;&nbsp;&nbsp;&nbsp;&nbsp;Čvrst čvor u Bejlijevom želucu naglo je popustio. "Da li si nešto ukrala? Falsifikovala bonove za racionisanje? Ili nekoga napala? Nešto uništila? Govori, Džesi."
<BR>&nbsp;&nbsp;&nbsp;&nbsp;&nbsp;"Nisam ništa učinila - ništa naročito. Nije mi ni palo na um ništa slično." Pogledala je preko ramena. "Elija, moramo li ovde ostati?"
<BR>&nbsp;&nbsp;&nbsp;&nbsp;&nbsp;"Ostaćemo ovde dok ne završimo. A sada, počni ispočetka. Šta si htela da nam kažeš?" Iznad Džesine sagnute glave Bejlijeve oči susretoše se sa R. Denilovim.
<BR>&nbsp;&nbsp;&nbsp;&nbsp;&nbsp;Džesi je počela tihim glasom, koji je, što je duže govorila, postajao sve sigurniji i jasniji.
<BR>&nbsp;&nbsp;&nbsp;&nbsp;&nbsp;"Reč je o onim ljudima, medijevalistima. Znaš, Elija. Svuda ih ima, uvek nešto govore. Čak i u starim danima, dok sam bila dijetetski asistent, bilo je tako. Sećaš li se one moje prijateljice, Elizabete Tornbon? I ona je bila medijevalist. Uvek je govorila da sve naše nevolje dolaze od Grada i kako je sve bilo bolje pre nego što su nastali Gradovi."
<BR>&nbsp;&nbsp;&nbsp;&nbsp;&nbsp;"Pitala sam je kako u to može biti tako sigurna, naročito pošto smo se ti i ja upoznali, Elija. (Sećaš li se o čemu smo razgovarali?) A ona bi onda navela nešto iz onih mikropamfleta koje je napisao onaj tip. Ne sećam mu se imena."
<BR>&nbsp;&nbsp;&nbsp;&nbsp;&nbsp;Bejli odsutno reče: "Ogrinski."
<BR>&nbsp;&nbsp;&nbsp;&nbsp;&nbsp;"Da, samo su mnogi drugi pamfleti bili još gori. A onda, kad sam se udala za tebe, postala je sarkastična. Govorila je kako ću ja sada postati veliki pristalica Grada, pošto sam se udala za policajca. Posle toga nismo mnogo razgovarale, a onda sam ja napustila posao, i to je bilo sve. Govorila je mnoge stvari samo da me šokira, ili da sama izgleda tajanstveno i zagonetno. Bila je usedelica i nije se udala sve do svoje smrti. Mnogi medijevalisti su takvi, na ovaj ili onaj način. Sećaš li se, Elija, da si jednom rekao da ljudi svoje vlastite nedostatke ponekad pripisuju društvu i da žele da preurede Gradove zato što ne znaju kako bi doveli u red svoj život."
<BR>&nbsp;&nbsp;&nbsp;&nbsp;&nbsp;Bejli se sećao, ali sada su mu vlastite reči zvučale neozbiljno i površno. Blago je kazao: "Drži se teme, Džesi."
<BR>&nbsp;&nbsp;&nbsp;&nbsp;&nbsp;Ona je nastavila: "Liza je uvek govorila kako će jednom doći dan kada će se ljudi morati zajedno odupreti svemu ovome. Rekla je da su za sve krivi Svemirci, jer oni žele da Zemlja ostane slaba i zaostala. Jedan od njenih najmilijih izraza bio je, da smo mi 'dekadentni'. Pogledala bi jelovnik koji sam pripremala za sledeću sedmicu, namršitla se i rekla: "Dekadentno, dekadentno!" U kuhinji bi je Džejn Majers oponašala, a mi bismo svi umirali od smeha. Elizabeta je takođe govorila da ćemo jednog dana svršiti sa Gradovima i vratiti se prirodi, kao i da ćemo se obračunati s Svemircima koji pokušavaju da nas zauvek privežu za Gradove, uvodeći robote. Samo, ona ih nikad nije zvala robotima. Obično bi rekla: "Bezdušne čudovišne mašine - oprosti na izrazu, Denile."
<BR>&nbsp;&nbsp;&nbsp;&nbsp;&nbsp;Robot reče: "Ne znam šta znači prvi pridev koji si navela, Džesi, ali u svakom slučaju ti se oprašta. Molim te, nastavi."
<BR>&nbsp;&nbsp;&nbsp;&nbsp;&nbsp;Bejli se nemirno meškoljio. Uvek je bilo tako sa Džesi. Nikakva žurba, nikakva kriza nije je mogla naterati da nešto ispiriča na bilo koji drugi način, osim ovakvim okolišanjem.
<BR>&nbsp;&nbsp;&nbsp;&nbsp;&nbsp;Ona nastavi: "Elizabeta se uvek izražavala tako kao da sa njom stoji mnogo ljudi. Uvek bi govorila koliko ih je bilo na poslednjem sastanku, a onda bi zastala i gledala me s ponosom, a, istovremeo, i s nekim strahom, kao da bih je ja mogla uvaliti u neku nevolju. Očekivala je da ću je nešto više o tome ispitivati. Naravno, nikada je nisam ništa pitala. Nisam joj to htela priuštiti."
<BR>&nbsp;&nbsp;&nbsp;&nbsp;&nbsp;"Međutim, kad sam se udala za tebe sve je i onako bilo gotovo..."
<BR>&nbsp;&nbsp;&nbsp;&nbsp;&nbsp;Zastala je na trenutak.
<BR>&nbsp;&nbsp;&nbsp;&nbsp;&nbsp;"Nastavi, Džesi", reče Bejli.
<BR>&nbsp;&nbsp;&nbsp;&nbsp;&nbsp;"Sećaš li se, Elija, one naše svađe? Mislim na ono kad smo se svađali oko imena Džezabel?"
<BR>&nbsp;&nbsp;&nbsp;&nbsp;&nbsp;"Pa šta?" I samom Bejliju bilo je potrebno nekoliko trenutaka da se seti da je to Džesino puno ime, a ne ime neke druge žene.
<BR>&nbsp;&nbsp;&nbsp;&nbsp;&nbsp;Okrenuo se R. Denilu, da objasni: "Džesino puno ime je Džezabel. Ona ga ne voli i zato ga ne upotrebljava."
<BR>&nbsp;&nbsp;&nbsp;&nbsp;&nbsp;R. Denil je ozbiljno klimnuo, a Bejli je pomisli: do đavola, zašto mu to govorim?
<BR>&nbsp;&nbsp;&nbsp;&nbsp;&nbsp;"Ta svađa me je veoma uznemirila, Elija", nastavila je Džesi. "Zaista jeste. Možda je to glupo, ali ja sam razmišljala i razmišljala o onome što si rekao. Mislim ono, da je Džezabel samo starovremska žena koja se borila za način života svojih predaka, a protiv čudnih običaja došljaka. Na kraju krajeva, i ja sam Džezabel i uvek sam..."
<BR>&nbsp;&nbsp;&nbsp;&nbsp;&nbsp;Zastala je, tražeći reč. Bejli joj priskoči u pomoć. "Poistovetila sebe s njom?"
<BR>&nbsp;&nbsp;&nbsp;&nbsp;&nbsp;"Da." Ali odmah zatrese glavom i pogleda nekud daleko. "Ne stvarno, naravno. Ne doslovno. Ne onako kako sam je zamišljala, znaš. Ja nisam bila takva."
<BR>&nbsp;&nbsp;&nbsp;&nbsp;&nbsp;"Znam to, Džesi. Ne budi luda."
<BR>&nbsp;&nbsp;&nbsp;&nbsp;&nbsp;"Ali, ipak, razmišljajući mnogo, došla sam do ubeđenja da je i današnje vreme upravo onakvo kakvo je bilo i onda. Mi, žitelji Zemlje, imali smo svoj način života, a onda su došli Svemirci s mnogim novim stvarima i pokušali da nas prisile da živimo kao i oni. Pomislila sam, onda, da su medijevalisti ipak u pravu. Možda bismo se zaista morali vratiti starim načinima života. I tako sam potražila Elizabetu."
<BR>&nbsp;&nbsp;&nbsp;&nbsp;&nbsp;"Da, nastavi."
<BR>&nbsp;&nbsp;&nbsp;&nbsp;&nbsp;"Ona je rekla da ne zna o čemu ja to govorim, i da sam, osim toga, policajčeva žena. Ja sam rekla da to nema veze i konačno mi je obećala da će s nekim razgovarati. Oko mesec dana kasnije došla je i rekla da im se mogu priključiti i sve od tada je pohađam njihove sastanke."
<BR>&nbsp;&nbsp;&nbsp;&nbsp;&nbsp;Bejli je tužno pogleda. "I nikad mi ništa o tome nisi rekla?"
<BR>&nbsp;&nbsp;&nbsp;&nbsp;&nbsp;Džesin glas je zadrhtao: "Žao mi je, Elija."
<BR>&nbsp;&nbsp;&nbsp;&nbsp;&nbsp;"Od žaljenja nema pomoći. Reci mi sada sve što znaš o sastancima. Najpre, gde su se održavali?"
<BR>&nbsp;&nbsp;&nbsp;&nbsp;&nbsp;Počeo ga je preplavljivati osećaj oduzetosti. Ono u šta ne bi nikad poverovao pokazalo se kao činjenica izvan svake sumnje. U izvesnom smislu, pošto je neizvesnost minula, bilo mu je lakše.
<BR>&nbsp;&nbsp;&nbsp;&nbsp;&nbsp;Odgovorila je: "Ovde dole."
<BR>&nbsp;&nbsp;&nbsp;&nbsp;&nbsp;"Ovde dole? Misliš, na ovom mestu? Šta, zapravo, misliš da kažeš?"
<BR>&nbsp;&nbsp;&nbsp;&nbsp;&nbsp;"Ovde, na podzemnim auto-putevima. Zato nisam ni želela da dođem ovamo. Premda je ovo divno mesto za sastanke. Sakupili bismo se..."
<BR>&nbsp;&nbsp;&nbsp;&nbsp;&nbsp;"Koliko vas?"
<BR>&nbsp;&nbsp;&nbsp;&nbsp;&nbsp;"Nisam sasvim sigurna - oko šezdeset, sedamdeset. Mi smo činili samo lokalni ogranak. Ovamo bi doneli stolice na sklapanje i malu zakusku i neko bi održao govor, ponajviše o tome kako je divan bio život u staro doba i kako ćemo jednoga dana uništiti čudovišta, to jest robote, a s njima i Svemirce. Govori su bili prilično dosadni, jer su svi bili jednaki. Prosto, podnosili smo ih. Najzgodnije je bilo to što smo se tako sastajali i što smo se osećali veoma važni. Neprestano smo se zaklinjali i izmišljali tajne pozdrave kojima ćemo se pozdravljati kad se sretnemo negde napolju."
<BR>&nbsp;&nbsp;&nbsp;&nbsp;&nbsp;"Zar vas niko nikad nije prekinuo? Nisu prolazila policijska kola ili vatrogasna milicija?"
<BR>&nbsp;&nbsp;&nbsp;&nbsp;&nbsp;"Ne. Nikada."
<BR>&nbsp;&nbsp;&nbsp;&nbsp;&nbsp;R. Denil upade: "Zar to nije neobično, Elija?
<BR>&nbsp;&nbsp;&nbsp;&nbsp;&nbsp;"Možda i nije" odgovori Bejli zamišljeno. "Postoje neki manji prolazi koji se gotovo nikada ne koriste. Međutim, prilično je teško utvrditi koji su to prolazi. Da li je to sve što ste radili na sastancima, Džesi? Držali govore i igrali se zaverenika?"
<BR>&nbsp;&nbsp;&nbsp;&nbsp;&nbsp;"To je uglavnom sve. Ponekad smo pevali pesme. I, naravno, bilo je tu jela i pića. Ne mnogo. Obično sendviči i nekakav voćni sok."
<BR>&nbsp;&nbsp;&nbsp;&nbsp;&nbsp;"U tom slučaju", reče Bejli gotovo grubo, "šta ti je sada na savesti?"
<BR>&nbsp;&nbsp;&nbsp;&nbsp;&nbsp;Džesi zatrepta: "Ti si besan."
<BR>&nbsp;&nbsp;&nbsp;&nbsp;&nbsp;"Molim te", reče Bejli sa gvozdenim strpljenjem, "odgovori na moje pitanje. Ako je sve to bilo tako bezazleno, zašto si juče i danas bila u takvoj panici?"
<BR>&nbsp;&nbsp;&nbsp;&nbsp;&nbsp;"Mislila sam da će te ubiti, Elija. Zaboga, zašto se praviš da ne razumeš? Objasnila sam ti."
<BR>&nbsp;&nbsp;&nbsp;&nbsp;&nbsp;"Ne, nisi. Još nisi. Ispričala si mi nešto o bezazlenoj maloj trač-partiji kojoj si pripadala. Jesu li ikada držali otvorene demonstracije? Da li su ikada uništavali robote? Podstrekivali na pobune? Ubijali ljude?"
<BR>&nbsp;&nbsp;&nbsp;&nbsp;&nbsp;"Nikada, Elija, ne bih radila takve stvari. Ne bih ostala njihov član da su me na tako nešto počeli nagovarati."
<BR>&nbsp;&nbsp;&nbsp;&nbsp;&nbsp;"Pa zašto onda kažeš da si učinila strašnu stvar? Zašto očekuješ da će te uhapsiti?"
<BR>&nbsp;&nbsp;&nbsp;&nbsp;&nbsp;"Pa, govorili su da će jednog dana izvršiti pritisak na vladu. Trebalo je da budemo organizoavani, a kasnije bi došli ogromni štrajkovi i razne sabotaže. Mogli bismo prisiliti vladu da istera sve robote i da prinudi Svemirce da se vrate odakle su i došli. Mislila sam da su to samo prazne priče, a onda je počelo ovo s tobom i Denilom. Rekli su: 'Sada moramo stupiti u akciju' i 'Ovo mora svima poslužiti kao primer i odmah u zametku zaustaviti robotsku invaziju'. To su govorili u ličnim prostorijama, ne znajući o kome govore. Ali ja sam znala. Odmah."
<BR>&nbsp;&nbsp;&nbsp;&nbsp;&nbsp;Glas joj je zamro.
<BR>&nbsp;&nbsp;&nbsp;&nbsp;&nbsp;Bejli je omekšao. "Hajde, Džesi, nije to ništa. To su samo priče. I sama vidiš da mi se ništa nije dogodilo."
<BR>&nbsp;&nbsp;&nbsp;&nbsp;&nbsp;"Ah, tako sam se bojala. Mislila sam da sam i ja delimično krivac za to. Da je došlo do ubijanja i razaranja - mogli ste biti ubijeni i ti i Bentli - a sve bi to bila moja greška. Mislila sam da bi me poslali u zatvor jer sam s njima sarađivala."
<BR>&nbsp;&nbsp;&nbsp;&nbsp;&nbsp;Bejli je pusti da se isplače. Prebacio joj je ruku preko ramena i stisnutih ustiju gledao je R. Denila koji mu mirno uzvrati pogled.
<BR>&nbsp;&nbsp;&nbsp;&nbsp;&nbsp;Bejli nastavi: "A sada, molim te, razmisli, Džesi. Ko je bio vođa grupe?"
<BR>&nbsp;&nbsp;&nbsp;&nbsp;&nbsp;Ona je postala mirnija i brisala je oči maramicom. "Vođa je bio neki čovek po imenu Džozef Klemin, ali on je, u stvari, neki jadničak. Čovek vrlo malog rasta, koji se uvek uzrujavao. Mislim da je potpuno bezazlen. Nećeš ga uhapsiti, zar ne, Elija? Samo zato što sam ti ja rekla?" Očigleno je imala grižu savesti.
<BR>&nbsp;&nbsp;&nbsp;&nbsp;&nbsp;"Još nisam nikoga uhapsio. Od koga je Klemin dobijao uputstva?"
<BR>&nbsp;&nbsp;&nbsp;&nbsp;&nbsp;"Ne znam."
<BR>&nbsp;&nbsp;&nbsp;&nbsp;&nbsp;"Da li su kakvi stranci dolazili na sastanak? Znaš šta mislim - nekakve glavešine iz glavnog štaba?"
<BR>&nbsp;&nbsp;&nbsp;&nbsp;&nbsp;"Ponekad bi dolazili neki da održe koji govor. To nije bilo vrlo često, dvaput godišnje."
<BR>&nbsp;&nbsp;&nbsp;&nbsp;&nbsp;"Možeš li ih imenovati?"
<BR>&nbsp;&nbsp;&nbsp;&nbsp;&nbsp;"Ne. Predstavljali bi ih uvek kao 'jednog od naših', ili kao 'prijatelja' iz tog i tog kraja."
<BR>&nbsp;&nbsp;&nbsp;&nbsp;&nbsp;"Shvatam. Denile!"
<BR>&nbsp;&nbsp;&nbsp;&nbsp;&nbsp;"Da, Elija", reče R. Denil.
<BR>&nbsp;&nbsp;&nbsp;&nbsp;&nbsp;"Opiši ljude koji su nas onda sledili. Zanima me da li ih Džesi može prepoznati."
<BR>&nbsp;&nbsp;&nbsp;&nbsp;&nbsp;R. Denil je izrecitovao ceo spisak, s kliničkom tačnošću. Džesi je slušala s izrazom dosade, kad god bi robot u brojkama iznosio fizičke osobine pojedinaca, a onda bi odlučno zatresla glavom.
<BR>&nbsp;&nbsp;&nbsp;&nbsp;&nbsp;"Ne mogu. Ne mogu", povikala je. "Ne mogu ničega da se setim! Ne mogu da se setim ni kako su izgledali..."
<BR>&nbsp;&nbsp;&nbsp;&nbsp;&nbsp;Zastala je i izgledalo je kao da razmišlja. Zatim je rekla: "Jesi li kazao da je jedan od njih radio na farmi kvasca?"
<BR>&nbsp;&nbsp;&nbsp;&nbsp;&nbsp;"Frensis Klusar", reče R. Denil. "Zaposlen je na njujorškoj farmi kvasca."
<BR>&nbsp;&nbsp;&nbsp;&nbsp;&nbsp;"Sećam se da je jednom jedan čovek držao govor, dok sam ja sedela u prvom redu, i učinilo mi se da je mirisao na kvasac. Znate šta mislim. Sećam se toga samo zato što sam tog dana imala pokvaren želudac i od mirisa kvasca mi je pozlilo. Morala sam da ustanem i da se preselim u zadnje redove. Naravno, nisam mogla objasniti u čemu je stvar. Bilo mi je tako neprijatno. Možda je to čovek o kome govorite. Na kraju krajeva, kad čovek čitavo vreme radi s kvascem, miris mu se zavuče u odeću." Šmrknula je.
<BR>&nbsp;&nbsp;&nbsp;&nbsp;&nbsp;"Da li se sećaš kako je izgledao?" upita Bejli.
<BR>&nbsp;&nbsp;&nbsp;&nbsp;&nbsp;"Ne", odgovorila je odlučno.
<BR>&nbsp;&nbsp;&nbsp;&nbsp;&nbsp;"Onda, u redu. Slušaj, Džesi, odvešću te tvojoj majci. Bentli će ostati s tobom i nijedno od vas dvoje ne sme napustiti Sekciju. Ben može izostati iz škole, a ja ću udesiti da vam se obroci šalju u stan i da policija stražari u hodnicima i pred zgradom."
<BR>&nbsp;&nbsp;&nbsp;&nbsp;&nbsp;"A ti?" zadrhtala je Džesi.
<BR>&nbsp;&nbsp;&nbsp;&nbsp;&nbsp;"Ja neću biti u opasnosti."
<BR>&nbsp;&nbsp;&nbsp;&nbsp;&nbsp;"Kad ću te videti?"
<BR>&nbsp;&nbsp;&nbsp;&nbsp;&nbsp;"Ne znam. Možda za dan ili dva." Reči su mu zvučale šuplje.
<BR>&nbsp;&nbsp;&nbsp;&nbsp;&nbsp;Vratili su se na auto-put. Bejli i R. Denil bili su sada sami. Bejli je smrknuto razmišljao.
<BR>&nbsp;&nbsp;&nbsp;&nbsp;&nbsp;"Čini mi se", reče on, "da pred sobom imamo organizaciju ustrojenu na dva nivoa. Prvo, tu je široka osnova bez nekog naročitog programa, čija je svrha samo to da u slučaju eventualne pobune pruži masovnu podršku. U drugom planu je mnogo uža grupa, elita koja ima dobro isplaniran program akcije. Tu elitu moramo pronaći. Operativne grupe, o kojima je Džesi govorila, mogu se zanemariti."
<BR>&nbsp;&nbsp;&nbsp;&nbsp;&nbsp;"Sve je to tačno", uzvrati R. Denil, "ako Džesinu priču možemo da uzmemo kao pouzdanu."
<BR>&nbsp;&nbsp;&nbsp;&nbsp;&nbsp;"Mislim", reče Bejli ukočeno, "da se Džesina priča može prihvatiti kao postpuno istinita."
<BR>&nbsp;&nbsp;&nbsp;&nbsp;&nbsp;"Tako izgleda", reče R. Denil. "U njenim cerebroimpulsima nema ničega što bi ukazivalo na sklonost prema laganju."
<BR>&nbsp;&nbsp;&nbsp;&nbsp;&nbsp;Bejli uvređeno pogleda robota. "I ja mislim da nema. Ali, razumeš, nema potrebe da se njeno ime spominje u našem izveštaju":
<BR>&nbsp;&nbsp;&nbsp;&nbsp;&nbsp;"Ako ti tako želiš, partneru Elija, slažem se", odvrati mirno R. Denil, "ali naši izveštaji onda neće biti ni potpuni ni tačni."
<BR>&nbsp;&nbsp;&nbsp;&nbsp;&nbsp;Bejli reče: "Možda je i tako, ali to neće nikome naneti štetu. Ona nam je dala sve informacije za koje je znala, a ako joj pomenemo ime, samo bi dospela u policijsku arhivu. Ne želim da se to dogodi."
<BR>&nbsp;&nbsp;&nbsp;&nbsp;&nbsp;"U tom slučaju, pristajem - ako je sigurno da se od nje ništa više ne može saznati."
<BR>&nbsp;&nbsp;&nbsp;&nbsp;&nbsp;"Ona više ništa ne zna. Jamčim za to."
<BR>&nbsp;&nbsp;&nbsp;&nbsp;&nbsp;"Možeš li mi objasniti kako je to reč Džezabel - samo zvuk jednog imena - mogla navesti tvoju ženu da sasvim promeni mišljenje? Motiv mi se čini prilično nejasan."
<BR>&nbsp;&nbsp;&nbsp;&nbsp;&nbsp;Putovali su polako kroz vijugav prazan tunel.
<BR>&nbsp;&nbsp;&nbsp;&nbsp;&nbsp;Bejli odvrati: "Teško je to objasniti. Džezabel je retko ime. Pripadalo je nekada ženi vrlo rđavog ugleda. Moja žena je znala za to i pričinjavalo joj je zadovoljstvo da se oseća pokvarenom i zlom. Bila joj je to nekakva protivteža za vrlo solidan život koji je vodila."
<BR>&nbsp;&nbsp;&nbsp;&nbsp;&nbsp;"Zašto bi jedna dobra žena želela da se oseća pokvarenom?"
<BR>&nbsp;&nbsp;&nbsp;&nbsp;&nbsp;Bejli se gotovo nasmejao. "Žene su žene, Denile. Svojevremeno sam učinio vrlo glupu stvar. Jednom, kad sam bio nervozan, ustvrdio sam da istorijska Džezabel nije bila baš naročito pokvarena i da je u krajnjoj liniji bila dobra žena. Kasnije sam to požalio. Ispalo je da sam time učinio Džesi strašno nesrećnom. Razorio sam joj nešto što se nije moglo zameniti nečim durgim. Mislim da je ono što je sledilo predstavljalo njen način osvete. Uveren sam da je poželela da me kazni na taj način što je počela da radi stvari sa kojima se ja nikako ne bi složio. Ne bi se, ipak, moglo reći da je ta njena želja bila svesna."
<BR>&nbsp;&nbsp;&nbsp;&nbsp;&nbsp;"Može li želja biti drugačija nego svesna? Zar to nije protivurečnost pojmova?"
<BR>&nbsp;&nbsp;&nbsp;&nbsp;&nbsp;Bejli se upilji u R. Denila, pomislivši da je beznadežno pokušati da mu se objasni šta je to podsvest. Umesto toga, rekao je: "Kako izgleda, Biblija ima veliki uticaj na ljudsko mišljenje i osećanje."
<BR>&nbsp;&nbsp;&nbsp;&nbsp;&nbsp;"Šta je to Biblija?"
<BR>&nbsp;&nbsp;&nbsp;&nbsp;&nbsp;Bejli je za trenutak zastao iznenađen, a zatim se iznenadio zbog svoje iznenađenosti. Znao je da su Svemirci živeli u skladu sa strogom mehanicističkom filosofijom i da je R. Denil mogao znati samo ono što je njima bilo blisko; ne više od toga.
<BR>&nbsp;&nbsp;&nbsp;&nbsp;&nbsp;Rekao je osorno: "To je sveta knjiga najmanje polovine zemaljskog stanovništva."
<BR>&nbsp;&nbsp;&nbsp;&nbsp;&nbsp;"Ne shvatam smisao prideva 'sveta'."
<BR>&nbsp;&nbsp;&nbsp;&nbsp;&nbsp;"To znači da je veoma uvažavana. Njeni razni delovi, ako se tumače na pravi način, sadrže pravila za ponašanje koja su, po mišljenju velikog broja ljudi, najpogodnija za konačno ostvarenje ljudske sreće."
<BR>&nbsp;&nbsp;&nbsp;&nbsp;&nbsp;Izgledalo je da R. Denil pažljivo razmatra njegove reči. "Da li su ta pravila uključena u vaše zakone?"
<BR>&nbsp;&nbsp;&nbsp;&nbsp;&nbsp;"Bojim se da nisu. Zakon, sam po sebi, ne sprovodi ta pravila. Njih čovek treba da sledi iz svojih unutarnjih potreba. U izvesnom smislu, ta su pravila iznad svakog zakona."
<BR>&nbsp;&nbsp;&nbsp;&nbsp;&nbsp;Bejli se čudno nasmeja: "Hoćeš li da ti navedem delove iz Biblije? Jesi li rad da ih čuješ?"
<BR>&nbsp;&nbsp;&nbsp;&nbsp;&nbsp;"Da, molim te."
<BR>&nbsp;&nbsp;&nbsp;&nbsp;&nbsp;Bejli uspori kola, a zatim ih zaustavi. Nekoliko trenutaka držao je oči zatvorene, prisećajući se. Želeo je da upotrebi patetični ton srednjeg veka, ali bi taj jezik R. Denilu zvučao kao trtljanje.
<BR>&nbsp;&nbsp;&nbsp;&nbsp;&nbsp;Počeo je, tobože slučajno koristeći reči osavremenjene verzije, kao da priča kakvu priču iz sadašnjeg života, umesto da je iznosi kao povest koja dopire iz daleke, maglom obavijene čovekove prošlosti.
<BR>&nbsp;&nbsp;&nbsp;&nbsp;&nbsp;"Isus se popeo na Maslinovu goru, a u zoru se vratio u hram. Ljudi su mu prišli i on je počeo da im drži propoved. Mudraci i fariseji doveli su pred njega jednu ženu uhvaćenu u preljubi i zapitali ga: 'Učitelju, ova je žena bila zatečena na delu, u preljubi. Mojsijevi nas zakoni uče da bi je trebalo kamenovati. Šta ti kažeš?'
<BR>&nbsp;&nbsp;&nbsp;&nbsp;&nbsp;Govorili su tako, postavljajući mu zamku, kako bi kasnije mogli podići optužbu protiv njega. Ali je Isus, sagnut, ispisivao nešto prstom po tlu, kao da ih ne čuje. Pošto su nekoliko puta ponovili svoje pitanje, Isus se uspravi i reče: 'Onaj među vama koji je bez greha neka prvi baci kamen na nju.'
<BR>&nbsp;&nbsp;&nbsp;&nbsp;&nbsp;Zatim se ponovo sangnuo i nastavio da piše po tlu. Oni koji su čuli njegove reči, povučeni svojom savešću, počeše se razilaziti, najpre najstariji među njima, a zatim i svi drugi. Isus ostade sam sa ženom koja je stajala pred njim. Kada se ponovo uspravio i video da više nema nikog osim žene, upita je: 'Ženo, gde su tvoji tužitelji? Zar te niko nije osudio?'
<BR>&nbsp;&nbsp;&nbsp;&nbsp;&nbsp;Ona je odgovorila: 'Niko, Gospode.'
<BR>&nbsp;&nbsp;&nbsp;&nbsp;&nbsp;Onda joj Isus reče: 'Ni ja te ne osuđujem. Pođi i ne greši više.'"
<BR>&nbsp;&nbsp;&nbsp;&nbsp;&nbsp;R. Denil je pažljivo saslušao, a zatim upita: "Šta je to preljuba?"
<BR>&nbsp;&nbsp;&nbsp;&nbsp;&nbsp;"Nije važno. Bio je to prestup i u to doba kazna je bila kamenovanje; što će reći, ljudi su bacali kamenje na okrivljenog sve dok ga ne bi ubili."
<BR>&nbsp;&nbsp;&nbsp;&nbsp;&nbsp;"A da li je žena počinila prestup?"
<BR>&nbsp;&nbsp;&nbsp;&nbsp;&nbsp;"Jeste."
<BR>&nbsp;&nbsp;&nbsp;&nbsp;&nbsp;"Zašto je onda nisu komenovali?"
<BR>&nbsp;&nbsp;&nbsp;&nbsp;&nbsp;"Niko od tužilaca nije osetio da bi to mogao učiniti, posle onoga što je Isus rekao. Ova priča pokazuje da postoji i nešto više nego što je osećaj za pravdu koji je u tebe usađen. Postoji ljudski postupak koji se naziva milosrđe; ponašanje koje se naziva praštanje."
<BR>&nbsp;&nbsp;&nbsp;&nbsp;&nbsp;"Te mi reči nisu poznate, partneru Elija."
<BR>&nbsp;&nbsp;&nbsp;&nbsp;&nbsp;"Znam", promrlja Bejli. "Znam."
<BR>&nbsp;&nbsp;&nbsp;&nbsp;&nbsp;Pokrenuo je policijska kola koja su s trzajem pojurila divljom brzinom. Bejli je osećao kako ga pogon pritiska uz sedište.
<BR>&nbsp;&nbsp;&nbsp;&nbsp;&nbsp;"Kuda ćemo" upita R. Denil.
<BR>&nbsp;&nbsp;&nbsp;&nbsp;&nbsp;"U fabriku kvasca", reče Bejli, "da izvučemo istinu iz zaverenika Frensisa Klusara."
<BR>&nbsp;&nbsp;&nbsp;&nbsp;&nbsp;"Znaš li na koji ćemo način to učiniti, Elija?"
<BR>&nbsp;&nbsp;&nbsp;&nbsp;&nbsp;"Ja ne. Ali ti znaš, Denile. Vrlo jednostavan način."
<BR>&nbsp;&nbsp;&nbsp;&nbsp;&nbsp;Pojurili su punom brzinom.
</P></TD></TR></TABLE>
<P class="next">
<A HREF=p15.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
