<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8. RASPRAVA O ROBOTU
<P>&nbsp;&nbsp;&nbsp;&nbsp;&nbsp;Bejli je u tom trenutku osećao kako mu srce bučno udara. Činilo mu se kao da je vreme stalo. Izraz R. Denila, kao i uvek, nije odavao nikakvo osećanje. Lice Hana Fastolfa pokazivalo je samo dobro vaspitano iznenađenje i ništa više.
<BR>&nbsp;&nbsp;&nbsp;&nbsp;&nbsp;Međutim, Bejlija je najviše zanimala reakcija komesara Džulijusa Enderbija. Trimenziovizijski prijemnik, sa koga je u njega zurio Enderbi, nije davao savršenu reprodukciju. Uvek se javljalo blago treperenje. Nešto usled nesavršenog prenosa, a nešto zbog komesarovih naočara, izraz Enderbijevih očiju ostao mu je nedokučiv.
<BR>&nbsp;&nbsp;&nbsp;&nbsp;&nbsp;Bejli pomisli: memoj me sada napuštati, Džulijuse. Potreban si mi.
<BR>&nbsp;&nbsp;&nbsp;&nbsp;&nbsp;Nije očekivao, zapravo, da će Fastolf reagovati brzo ili implusivno. Negde je bio pročitao da Svemirci nemaju religije i da su je zamenili hladnim i flegmatičnim intelektualizmom koji su uzdigli u filosofske visine. Znajući to, s tim je i računao. Oni će delovati odmereno i samo na osnovu intelektualne procene.
<BR>&nbsp;&nbsp;&nbsp;&nbsp;&nbsp;Da je bio sam među njima kad je ono rekao, bio je siguran da se više nikad ne bi vratio u Grad. Hladni razum nalagao bi tako nešto. Planovi koje su imali značili su Svemircima daleko više, mnogo puta više, nego život jednog gradskog potucala. Izmislili bi već neko izvinjenje Džulijusu Enderbiju. Možda bi predali komesaru i leš, tresli glavama i ponovo govorili o posledicama zemaljske zavere. Komesar bi im poverovao. Bio je takav čovek. Iako je mrzeo Svemirce, mrzeo ih je usled straha. Jednostavno se ne bi usudio da im ne poveruje.
<BR>&nbsp;&nbsp;&nbsp;&nbsp;&nbsp;Zato je i morao imati svedoka ovih događaja, štaviše svedoka izvan domašaja proračunatih mera bezbednosti Svemiraca.
<BR>&nbsp;&nbsp;&nbsp;&nbsp;&nbsp;Komesar reče, gušeći se: "Elija, nisi u pravu. Video sam telo dr Sartona."
<BR>&nbsp;&nbsp;&nbsp;&nbsp;&nbsp;"Video si ugljenisane ostatke nečega za šta su ti rekli da je telo dr Sartona", uzvrati smelo Bejli. Razmišljao je smrknuto o komesarovim razbijenim naočarima. To je bile neočekivana pogodnost za Svemirce.
<BR>&nbsp;&nbsp;&nbsp;&nbsp;&nbsp;"Ne, ne, Elija. Dobro sam poznavao dr Sartona, a njegova glava je bila neoštećena. To je bio on." Komesar je prineo ruku naočarima, nelagodno, kao da se priseća, i dodao: "Pogledao sam ga izbliza, sasvim izbliza."
<BR>&nbsp;&nbsp;&nbsp;&nbsp;&nbsp;"Šta mislite o ovome, komesare?" upita Bejli, pokazujući opet R. Denila. "Ne liči li vam on na dr Sartona?"
<BR>&nbsp;&nbsp;&nbsp;&nbsp;&nbsp;"Da, liči, ali kao što bi ličio kip."
<BR>&nbsp;&nbsp;&nbsp;&nbsp;&nbsp;"Ovako bezizražajno ponašanje može se i glumiti, komesare. Pretpostavimo da je ono što si ti video bio uništeni robot. Kažeš da si gledao izbliza. Da li si se dovoljno približio da vidiš da li je ugljenisana površina zaista razoreno organsko tkivo, ili namerno naslagani ugljen na metalu."
<BR>&nbsp;&nbsp;&nbsp;&nbsp;&nbsp;Komesar se razgnevio, uzviknuvši: "Smešan si."
<BR>&nbsp;&nbsp;&nbsp;&nbsp;&nbsp;Bejli se obrati Svemircu: "Da li ste spremni da, u interesu istrage, izvršimo ekshumaciju, dr Fastolfe?"
<BR>&nbsp;&nbsp;&nbsp;&nbsp;&nbsp;Dr Fastolf se nasmešio. "Pod uobičajenim okolnostima ne bih imao ništa protiv, gospodine Bejli, ali, na žalost, mi ne zakopavamo mrtvace. Kremacija je naš davni običaj."
<BR>&nbsp;&nbsp;&nbsp;&nbsp;&nbsp;"Vrlo zgodno", reče Bejli.
<BR>&nbsp;&nbsp;&nbsp;&nbsp;&nbsp;"Recite mi, gospodine Bejli", nastavi dr Fastolf, "kako ste došli do ovog neobičnog zaključka?"
<BR>&nbsp;&nbsp;&nbsp;&nbsp;&nbsp;Bejli pomisli: ovaj se ne predaje. Upotrebiće sve da me pobije.
<BR>&nbsp;&nbsp;&nbsp;&nbsp;&nbsp;On reče: "Nije bilo teško. Mislim da je podražavanje robota nešto mnogo više od zamrznute maske na licu i vođenja razgovora na naročit način. Vi, ljudi Spoljnjih svetova, previše ste navikli na robote. Vi ih morate prihvatati kao ljudska bića. Postali ste već slepi za razlike. Na Zemlji je drugačije. Mi smo vrlo svesni robota.
<BR>&nbsp;&nbsp;&nbsp;&nbsp;&nbsp;Prvo i prvo, R. Denil izgleda previše ljudski, da bi bio robot. Moj prvi utisak bio je da je on Svemirac. Morao sam se napregnuti da se prilagodim njegovoj izjavi da je robot. I, naravno, razlog je taj što on jeste Svemirac, a ne robot."
<BR>&nbsp;&nbsp;&nbsp;&nbsp;&nbsp;R. Denil upade u razgovor, ni najmanjim znakom ne pokazujući da je svestan da je upravo on tema ove rasprave. "Kao što sam ti već objasnio, partneru Elija", primeti on, "mene su sazdali s ciljem da privremeno boravim u ljudskom društvu. Sličnost ljudskom biću namerna je."
<BR>&nbsp;&nbsp;&nbsp;&nbsp;&nbsp;"Čak tolika sličnost", upita Bejli, "da se naprave i oni delovi tela koji bi pri običnom toku zbivanja bili uvek pokriveni odećom? Čak do imitacije organa koji kod robota ne bi imali nikakvu funkciju?"
<BR>&nbsp;&nbsp;&nbsp;&nbsp;&nbsp;Enderbi iznenad upita: "Kako si to primetio?"
<BR>&nbsp;&nbsp;&nbsp;&nbsp;&nbsp;Bejli pocrvene: "U ličnim prostorijama. Nisam mogao da ne vidim."
<BR>&nbsp;&nbsp;&nbsp;&nbsp;&nbsp;Enderbi je bio šokiran.
<BR>&nbsp;&nbsp;&nbsp;&nbsp;&nbsp;Fastolf primeti: "Treba da shvatite da sličnost mora biti što potpunija da bi mogala biti korisna. Za naše svrhe polumere su isto tako loše kao i nedostatak bilo kakvih mera."
<BR>&nbsp;&nbsp;&nbsp;&nbsp;&nbsp;Bejli naglo upita: "Smem li da zapalim?"
<BR>&nbsp;&nbsp;&nbsp;&nbsp;&nbsp;Tri lule duvana dnevno bile su smešna nastranost, ali Bejli je sada bio usred bure bezglave neproračunatosti i osećao je potrebu za duvanom. Na kraju krajeva, on se suprotstavio Svemircima. On će pobiti njihove laži.
<BR>&nbsp;&nbsp;&nbsp;&nbsp;&nbsp;Fastolf je rekao: "Žao mi je, ali radije bih da ne pušite."
<BR>&nbsp;&nbsp;&nbsp;&nbsp;&nbsp;Bila je to želja, ali izrečena kao zapovest. Bejli je to dobro osećao. Sklonio je ponovo lulu, koju je već izvadio, očekujući automatsko dopuštenje.
<BR>&nbsp;&nbsp;&nbsp;&nbsp;&nbsp;Naravno da ne smem, pomislio on ogorčeno. Enderbi me nije upozorio, jer on sam ne puši, ali to je logično. Oni ne puše na svojim higijenskim Spoljnjim svetovima, ne piju, nemaju običnih ljudskih poroka. Nije ni čudo što prihvataju robote u onom svom - kako je on R. Denil rekao? - C/Fe društvu. Nije ni čudo što R. Denil može ovako dobro izigravati robota. Da budemo pošteni, svi su oni ionako roboti.
<BR>&nbsp;&nbsp;&nbsp;&nbsp;&nbsp;"Prevelika sličnost", reče on, "samo je jedan od mnogih argumenata. U mojoj Sekciji gotovo je došlo do pobune dok sam njega vodio kući. (Morao je opet pokazati prstom. Nije mogao izgovoriti ni R. Denil, ni dr Sarton). "On je sprečio pobunu i to tako što je uperio revolver na potencijalne pobunjenike."
<BR>&nbsp;&nbsp;&nbsp;&nbsp;&nbsp;"Zaboga", reče Enderbi žurno, "izveštaj kaže da si ti..."
<BR>&nbsp;&nbsp;&nbsp;&nbsp;&nbsp;"Znam, komesare", reče Bejli. "Izvještaj se zasnivao na mojim informacijama. Nisam mogao dopustiti da se u izveštaju napiše da je robot zapretio ljudima revolverom."
<BR>&nbsp;&nbsp;&nbsp;&nbsp;&nbsp;"Ne, ne. Naravno, ne." Enderbi je očigledno bio krajnje užasnut. Nagnuo se da pogleda u nešto što se nalazilo izvan opsega trimenziovizijskog prijemnika.
<BR>&nbsp;&nbsp;&nbsp;&nbsp;&nbsp;Bejli je mogao pogoditi šta je gledao. Komesar je proveravo kontrolni aparat, da utvrdi da možda neko ne prisluškuje, prikopčavši se na prenosnik.
<BR>&nbsp;&nbsp;&nbsp;&nbsp;&nbsp;"Je li to jedan od vaših dokaza?" upita Fastolf.
<BR>&nbsp;&nbsp;&nbsp;&nbsp;&nbsp;"Naravno da jeste. Prvi Zakon robotike kaže da robot ne može povrediti ljudsko biće."
<BR>&nbsp;&nbsp;&nbsp;&nbsp;&nbsp;"Ali R. Denil nije nikoga povredio."
<BR>&nbsp;&nbsp;&nbsp;&nbsp;&nbsp;"To je istina. On je čak kasnije rekao da ni pod kojim uslovima ne bi pucao. Ipak, još nikada nisam čuo da je bilo koji robot povredio duh Prvog zakona do te mere, da je zapretio da će pucati u čoveka, čak i kad mu to i nije bila namera."
<BR>&nbsp;&nbsp;&nbsp;&nbsp;&nbsp;"Shvatam. Da li ste vi stručnjak za robotiku, gospodine Bejli?"
<BR>&nbsp;&nbsp;&nbsp;&nbsp;&nbsp;"Ne, gospodine, ali pohađao sam kurs opšte robotike i pozitronske analize. Nisam puka neznalica."
<BR>&nbsp;&nbsp;&nbsp;&nbsp;&nbsp;"To je lepo", reče ljubazno Fastolf, "ali shvatate, ja sam stručnjak za robotiku i uveravam vas da suština robotskog mišljenja leži u potpuno doslovnom tumačenju stvarnosti. Ono ne priznaje nikakav duh Prvog zakona, već samo slovo tog zakona. Jednostavni modeli, koje vi na Zemlji imate, toliko su prenatrpani dodatnim obezbeđenjima Prvog zakona, da su možda nesposobni i da zaprete čoveku. Usavršen model, kakav je R. Denil, sasvim je druga stvar. Ako sam tačno shvatio, Denilova pretnja bila je neophodna kako bi se sprečila pobuna. Dakle, njegova je namera bila da spreči obimniju povredu ljudskih bića. Zapravo, on se pokoravao Prvom zakonu, a nije ga kršio."
<BR>&nbsp;&nbsp;&nbsp;&nbsp;&nbsp;Bejli je iznutra zadrhtao, ali je spolja zadržao svoj mir. Osećao je da će biti teško, ali je znao da može pobediti Svemirca na njegovom vlastitom terenu.
<BR>&nbsp;&nbsp;&nbsp;&nbsp;&nbsp;"Možda možete pobiti svaku tačku posebno, ali sve zajedno one ipak nešto govore, rekao je. "Prošle noći u našoj raspravi oko takozvanog ubistva ovaj takozvani robot je utvrdio da je probraćen u detektiva instaliranjem novog instinkta u njegovu pozitronsku mrežu. Instinkta pravde, kako je rekao."
<BR>&nbsp;&nbsp;&nbsp;&nbsp;&nbsp;"To jemčim", reče Fastolf. "To je bilo učinjeno pre tri dana, pod mojim vlastitim nadzorom."
<BR>&nbsp;&nbsp;&nbsp;&nbsp;&nbsp;"Ali pravda, razumete li? Pravda, dr Fastolfe, predstavlja samo apstrakciju. Samo ljudsko biće može shvatiti taj pojam."
<BR>&nbsp;&nbsp;&nbsp;&nbsp;&nbsp;"Ako pravdu definišete na takav način, naime, da je apstrakcija, i ako kažete da ona označava pružanje, svakom čoveku, onoga što mu pripada, da pravda znači pristajanje uz istinito i pravo, ili nešto slično, ja bih se složio sa vašim argumentom, gospodine Bejli. Ljudsko razumevanje apstrakcije, pri stanju naše nauke, ne može se ugraditi u pozitronski mozak."
<BR>&nbsp;&nbsp;&nbsp;&nbsp;&nbsp;"Vi onda priznajete, kao stručnjak za robote, da...?"
<BR>&nbsp;&nbsp;&nbsp;&nbsp;&nbsp;"Naravno. Pitanje je, međutim, u tome šta je R. Denil podrazumevao pod pojmom pravde?"
<BR>&nbsp;&nbsp;&nbsp;&nbsp;&nbsp;"Iz našeg razgovora jasno je proizlazilo da podrazumeva isto ono što podrazumevamo vi i ja, ili bilo koje ljudsko biće, ono što jedan robot ne može biti u stanju."
<BR>&nbsp;&nbsp;&nbsp;&nbsp;&nbsp;"Zašto ne zatražite, gospodine Bjeli, da on sam definiše taj pojam?"
<BR>&nbsp;&nbsp;&nbsp;&nbsp;&nbsp;Bejli oseti izvestan gubitak samopouzdanja. Obratio se R. Denilu: "Šta veliš?"
<BR>&nbsp;&nbsp;&nbsp;&nbsp;&nbsp;"Da, Elija?"
<BR>&nbsp;&nbsp;&nbsp;&nbsp;&nbsp;"Kakva je tvoja definicija pravde?"
<BR>&nbsp;&nbsp;&nbsp;&nbsp;&nbsp;"Pravda je, Elija, stanje koje nastaje kad se sprovode svi zakoni."
<BR>&nbsp;&nbsp;&nbsp;&nbsp;&nbsp;Fastolf klimnu. "Dobra definicija, gospodine Bjeli, za jednog robota. Želja da se sprovode svi zakoni ugrađena je u R. Denila. Za njega je pravda vrlo konkretan pojam, jer se zasniva na sporovođenju zakona uošte, a ovaj se, opet, zasniva na pojedinačnim i utvrđenim zakonima. Tu nema ničeg apstraktnog. Samo ljudsko biće može uvideti činjenicu da na osnovu nekog apstraktnog moralnog kriterijuma neki zakoni mogu biti loši, a njihovo sprovođenje neopravdano. Šta na to kažeš, R. Denile?"
<BR>&nbsp;&nbsp;&nbsp;&nbsp;&nbsp;"Nepravedan zakon", reče. R. Denil jednolično, "znači unutarnju protivurečnost samog tog pojma."
<BR>&nbsp;&nbsp;&nbsp;&nbsp;&nbsp;"Za robota to i jeste protivurečnost, gospodine Bejli. Shvatite, ne smete mešati vaš pojam pravde s R. Denilovim."
<BR>&nbsp;&nbsp;&nbsp;&nbsp;&nbsp;Bejli se oštro obrati R. Denilu: "Prošle noći napustio si moj stan."
<BR>&nbsp;&nbsp;&nbsp;&nbsp;&nbsp;R. Denil odgovori. "Jesam. Žao mi je ako je moj odlazak poremetio tvoj san."
<BR>&nbsp;&nbsp;&nbsp;&nbsp;&nbsp;"Gde si išao?"
<BR>&nbsp;&nbsp;&nbsp;&nbsp;&nbsp;"U lične prostorije."
<BR>&nbsp;&nbsp;&nbsp;&nbsp;&nbsp;Za trenutak, Bejli se osetio ošamućeno. Bio je to odgovor koji je priželjkivao, ali nije mislio da će R. Denil odmah prizanti istinu. Osetio je kako još malo njegovog samopouzdanja isparuje, ali se ipak i dalje čvrsto držao. Komesar je posmatrao prizor dok su mu oči, pokrivene naočarima, skakale s lica na lice. Bejli se sada nikako nije mogao povući, ma kakve sofizme upotrebljavali protiv njega. Morao je dokazati svoju teoriju.
<BR>&nbsp;&nbsp;&nbsp;&nbsp;&nbsp;"Kad smo stigli u moju Sekciju, insistirao je da sa mnom uđe u lične prostorije", rekao je Bejli. "Njegov izgovor bio je vrlo slab. U toku noći ponovo je otišao da poseti lične prostorije, kao što i sam priznaje. Kad bi on bio čovek, ne bi u tome bilo ničeg čudnog, imao bi na to puno pravo. To je očigledno. Budući, međutim, da je robot, noćni izlet je potpuno besmislen. Zaključak: on može biti samo čovek."
<BR>&nbsp;&nbsp;&nbsp;&nbsp;&nbsp;Fastolf klimnu. Izgledalo je da nije ni najmanje zbunjen. "Vrlo zanimljivo", reče on. Upitajmo Denila zašto je prošle noći išao u lične prostorije."
<BR>&nbsp;&nbsp;&nbsp;&nbsp;&nbsp;Komesar Enderbi naganuo se napred. "Molim vas, dr Faslolfe", promrmljao je, "nije pristojno..."
<BR>&nbsp;&nbsp;&nbsp;&nbsp;&nbsp;"Ne morate se uzbuđivati, komesare", reče Fastolf. Tanke usne su mu se zatengule, kao da se smeje, iako se nije smejao. "Uveren sam da Denilov odgovor neće povrediti vaš osećaj pristojnosti, kao ni osećaj pristojnosti gospodina Bejlija. Reci nam, Denile."
<BR>&nbsp;&nbsp;&nbsp;&nbsp;&nbsp;R. Denil reče: "Elijeva žena, Džesi, prošle je noći otišla iz stana s potpuno prijateljskim osećanjima prema meni. Bilo je sasvim očigledno da nema nikakvo razloga da misli da sam nešto drugo, a ne čovek. Vratila se u stan sa saznanjem da sam robot. Zaključak je očigledan: tavku informaciju mogla je dobiti samo negde napolju. Iz toga je sledilo da je neko prisluškivao moj razvogo s Elijom. Nikako drugačije tajna moje prave prirode nije mogla postati opštepoznata stvar.
<BR>&nbsp;&nbsp;&nbsp;&nbsp;&nbsp;Elija mi je rekao da je stan dobro izolovan. Razgovarali smo vrlo tiho. Obično prisluškivanje ne bi moglo otkriti ništa. Ipak, poznato je da je Elija policajac. Ako postoji zavera u Gradu, koja je tako dobro organizovana da može planirati ubistvo dr Sartona, onda su zaverenici mogli saznati da je Eliji stavljena u dužnost istraga o tom ubistvu. Bilo bi, dakle, verovatno da su u njegov stan ubacili prisluškivače.
<BR>&nbsp;&nbsp;&nbsp;&nbsp;&nbsp;Pošto su Elija i Džesi otišli na počinak, pretražio sam stan koliko što sam pomnije mogao, ali nisam našao ni traga mikrofonu. To je komplikovalo stvari. Fokus dvostrukih prislušnih talasa mogao bi poslužiti umesto mikrofona, ali za otkrivanje takvog trika bila bi mi potrebna prilično opsežna aparatura.
<BR>&nbsp;&nbsp;&nbsp;&nbsp;&nbsp;Analiza situacije dovela me je do zaključka da su lične prostorije jedino mesto gde gradski žitelj može činiti sve, a da ga niko ništa ne pita. Tamo se čak mogao postaviti i dvostruki talasni prisluškivač. Običaj da čovek u ličnim prostorijama ima potpun mir vrlo je snažan i niko ne bi takvog prestupnika ni pogledao. Sekcijske lične prostorije nalaze se vrlo blizu Elijinog stana, tako da daljina ne bi predstavljala smetnju. Mogao se upotrebiti obični, ručni model prisluškivača. Zato sam otišao u lične prostorije da ispitam stvar."
<BR>&nbsp;&nbsp;&nbsp;&nbsp;&nbsp;"I šta si našao?" upita Bejli brzo.
<BR>&nbsp;&nbsp;&nbsp;&nbsp;&nbsp;"Ništa, Elija. Ni traga prisluškivaču."
<BR>&nbsp;&nbsp;&nbsp;&nbsp;&nbsp;Dr Fastolf upita: "Gospodine Bejli, da li vam ovo zvuči kao dovoljno dobar razlog?"
<BR>&nbsp;&nbsp;&nbsp;&nbsp;&nbsp;Sada je nestalo Bejlijeve nesigurnosti. "Dovoljno dobar razlog, možda, ali ni izdaleka savršen. On ne zna da mi je moja žena rekla gde je dobila informacije i kada. Saznala je da je Denil robot čim je izišla iz kuće. Glasine su se već satima širile gradom. I tako, saznanje da je u pitanju robot nije moglo proizići iz prisluškivanja našeg razgovora."
<BR>&nbsp;&nbsp;&nbsp;&nbsp;&nbsp;"Ali, ipak", reče dr Fastolf, "robotov odlazak u lične prostorije je objašnjen."
<BR>&nbsp;&nbsp;&nbsp;&nbsp;&nbsp;"Ima, međutim, tu nešto što nije objašnjeno", žestoko odgovori Bejli. "Kada, gde i kako se saznalo da je u pitanju robot? Kako su se proširile vesti da je robot Svemiraca u Gradu? Koliko znam, samo je nama dvojici bilo poznato nešto o tome, komesaru Enderbiju i meni, a mi to nismo nikome rekli. Komesare, da li je iko u Odseku znao za to?"
<BR>&nbsp;&nbsp;&nbsp;&nbsp;&nbsp;"Nije", reče Enderbi zabrinuto. "Čak ni gradonačelnik. Samo mi i dr Fastolf."
<BR>&nbsp;&nbsp;&nbsp;&nbsp;&nbsp;"I on", dodao je Bejli, pokazujući prstom.
<BR>&nbsp;&nbsp;&nbsp;&nbsp;&nbsp;"Ja?" upita R. Denil.
<BR>&nbsp;&nbsp;&nbsp;&nbsp;&nbsp;"Da, ti."
<BR>&nbsp;&nbsp;&nbsp;&nbsp;&nbsp;"Pa ja sam sve vreme bio s tobom, Elija."
<BR>&nbsp;&nbsp;&nbsp;&nbsp;&nbsp;"Nisi bio", reče Bejli besno. "Ja sam bio u ličnim prostorijama oko pola sata, a možda i više, pre nego što smo došli do mog stana. U to vreme nismo bili u vezi i tada si ti stupio u dodir sa svojom grupom u Gradu."
<BR>&nbsp;&nbsp;&nbsp;&nbsp;&nbsp;"Kakvom grupom?" upita Fastolf.
<BR>&nbsp;&nbsp;&nbsp;&nbsp;&nbsp;"Kakvom grupom?" čuo se kao odjek komesar Enderbi, skoro istovremeno.
<BR>&nbsp;&nbsp;&nbsp;&nbsp;&nbsp;Bejli ustade sa stolice i okrenu se prema trimenziovizijskom prijemniku. "Komesare, molio bih te da ovo pažljivo saslušaš. Kaži mi, ako se nešto ne slaže. Vest o ubistvu u čudnoj je podudarnosti s tvojim prispećem u grad Svemiraca, gde si imao sastanak s ubijenim. Pokazuju ti telo nečega što može biti ljudsko biće; ali telo je u međuvremenu nestalo i više se ne može dobiti za bližu istragu.
<BR>&nbsp;&nbsp;&nbsp;&nbsp;&nbsp;Svemirci smatraju da je ubistvo počino neki Zemljanin, premda je jedini način, na koji mogu opravdati takvu optužbu, pretpostavka da je gradski čovek napusti Grad i došao k njima preko otvorenog prostora, sam i po noći. I sam znaš koliko je to neverovatno.
<BR>&nbsp;&nbsp;&nbsp;&nbsp;&nbsp;Zatim šalju takozvanog robota u Grad; zapravo, oni insistiraju na tome da ga primimo. Prvo što taj robot čini jeste da revolverom preti gomili ljudi. Drugo, on razglašava po gradu da je među nas došao robot Svemiraca. Glasine su čak tako određene, da mi je Džesi rekla da se zna da taj robot sarađuje s policijom. To znači da će se uskoro saznati da je robot bio taj koji je rukovao onim revolverom. Možda se već sada šire glasine, preko kvaščevih farmi i tamo u hidroponskim centralama Long Ajlenda, da se robot-ubica nalazi u Gradu."
<BR>&nbsp;&nbsp;&nbsp;&nbsp;&nbsp;"To je nemoguće. Nemoguće", prostenjao je Enderbi.
<BR>&nbsp;&nbsp;&nbsp;&nbsp;&nbsp;"Ne, nije. To se upravo događa, komesare. Zar ne shvatate? U Gradu zaista postoji zaverenička organizacija, ali njome upravljaju iz Grada Svemiraca. A Svemirci žele da sebi stvore mogućnost da pošalju izveštaj o ubistvu. Oni žele nerede. Oni žele napad na Grad Svemiraca. Što god stvari budu išle gore, to će za njih biti bolje - i vasionski brodovi će doći i okupirati gradove na Zemlji."
<BR>&nbsp;&nbsp;&nbsp;&nbsp;&nbsp;Fastolf reče blago: "Pa, dvadeset pet godina imali smo dobar izgovor - Pobunu protiv Zida."
<BR>&nbsp;&nbsp;&nbsp;&nbsp;&nbsp;"Onda niste bili spremni. Sada jeste." Bejlijevo srce ludački je udaralo.
<BR>&nbsp;&nbsp;&nbsp;&nbsp;&nbsp;"Vi nam pripisujete vrlo složenu zaveru, gospodine Bejli. Kad bismo zaista želeli da zauzmemo Zemlji, mogli bismo to učiniti na mnogo jednostavniji način."
<BR>&nbsp;&nbsp;&nbsp;&nbsp;&nbsp;"Možda i ne biste, dr Fastolfe. Vaš takozvani robot mi je rekao da se javno mnjenje na Spoljnjim svetovima ne slaže u pitanju Zemlje. Mislim da je bar u tom trenutku govorio istinu. Možda osvajački rat vaši ljudi ne bi primili tako laka srca. Možda je potreban neki incident. Dobar incident. Dobar incident koji bi sve okrenuo protiv nas."
<BR>&nbsp;&nbsp;&nbsp;&nbsp;&nbsp;"Kao, na primer, ubistvo? To mislite? Priznaćete da bi to moralo biti namešteno ubistvo. Ne mislite, nadam se, da bismo zarad incidenta zaista ubili nekog našeg čoveka?"
<BR>&nbsp;&nbsp;&nbsp;&nbsp;&nbsp;"Napravili ste robota koji izgleda kao dr Sarton, pucali u njega iz revolvera i ostatke pokazali komesaru Enderbiju."
<BR>&nbsp;&nbsp;&nbsp;&nbsp;&nbsp;"Ali onda", reče dr Fastolf, "ako smo uzeli R. Denila da predstavlja dr Sartona u lažnom ubistvu, mi sad moramo upotrebljavati dr Sartona da glumi R. Denila u lažnoj istrazi lažnog ubistva."
<BR>&nbsp;&nbsp;&nbsp;&nbsp;&nbsp;"Tačno. Govorim vam to u prisustvu svedoka koji nije ovde glavom i koga ne možete naprosto zbrisati; koji je, pored toga, dovoljno važan da mu može verovati Gradska uprava, pa i sam Vašington. Mi ćemo biti spremni da vas dočekamo i mi znamo kakve su vam namere. Ako bude potrebno, naša će se vlada obratiti direktno vašem narodu i objaviti mu situaciju kakva jeste. Sumnjam da se može nekažnjeno sprovoditi ovakva međuzvezdana agresija."
<BR>&nbsp;&nbsp;&nbsp;&nbsp;&nbsp;Fastolf zatrese glavom: "Molim vas, gospodine Bjeli, postajete sasvim nerazumni. Imate zaista čudne ideje. Pokušajte da mirno pretpostavite da je R. Denil zaista R. Denil. Pretpostavimo da je on stvarno robot. Zar ne bi, onda, bilo prirodno da je ubijeni, čije je telo komesar Enderbi video, zaista bio dr Sarton? Teško bi bilo verovati da je to bio neki treći robot. Komesar Enderbi je bio svedok prilikom sazdavanja R. Denila i može jemčiti da postoji samo jedan takav robot."
<BR>&nbsp;&nbsp;&nbsp;&nbsp;&nbsp;"Kad smo već kod toga", reče tvrdoglavo Bejli, "ni komesar nije stručnjak za robotiku. Možda imate deset takvih robota."
<BR>&nbsp;&nbsp;&nbsp;&nbsp;&nbsp;"Budite razboriti, gospodine Bejli. Šta ako je R. Denil zaista R. Denil? Zar ne bi onda cela zgrada vaše teorije pala u vodu? Zar biste tada i dalje imali osnova da verujete u tu potpuno melodramsku i nemoguću međuzvezdanu zaveru koju ste samo izmislili?"
<BR>&nbsp;&nbsp;&nbsp;&nbsp;&nbsp;"Kad bi on bio robot! Ja tvrdim da je on čovek."
<BR>&nbsp;&nbsp;&nbsp;&nbsp;&nbsp;"Ipak, niste stvar ispitali do kraja, gospodine Bejli", reče Fastolf. "Da bi se od ljudskog bića razlikovao robot, čak i robot veoma nalik na čoveka, nije potrebno stvarati neisugrne dokaze na temelju nekih sitnica, onoga što on izgovori ili učini. Na primer, da li ste pokušali da zabodete iglu u R. Denila?"
<BR>&nbsp;&nbsp;&nbsp;&nbsp;&nbsp;"Šta?" Bejli je ostao otvorenih ustiju.
<BR>&nbsp;&nbsp;&nbsp;&nbsp;&nbsp;"To je vrlo jednostavan opit. Ima i drugih, koji možda nisu toliko jednostavni. Njegova koža i kosa izgledaju kao prave, ali da li ste pokušali da ih pogledate pod dovoljno velikim uvećanjem? S druge strane, on naizgled diše, naročito kada upotrebljava vazduh da artikuliše svoj govor, ali da li ste primetili da je njegovo disanje nepravilno, da katkada prolaze minuti, a da uopšte ne uzdahne. Mogli ste čak uzeti nešto vazduha, koji on izdiše, i izmeriti koliko u njemu ima ugljen-dioksida. Mogli ste pokušati i da analizirate njegovu krv. Mogli ste proveriti otkucaje njegovog bila, ili oslušniti njegovo srce. Da li shvatate na šta mislim, gospodine Bejli?"
<BR>&nbsp;&nbsp;&nbsp;&nbsp;&nbsp;"Prazne priče", uzvrati Bejli nelagodno. "Ne možete me ovako blefirati. Zaista sam mogao pokušati nešto od toga, ali zar mislite da bi mi dopustio da mu se približim sa siringom, stetoskopom ili mikroskopom?"
<BR>&nbsp;&nbsp;&nbsp;&nbsp;&nbsp;"Naravno, shvatam vaše razloge", reče Fastolf. Pogledao je R. Denila i mahnuo mu.
<BR>&nbsp;&nbsp;&nbsp;&nbsp;&nbsp;R. Denil je dotakao manžetu na desnom rukavu košulje i dijamagnetski šav otvorio se duž cele njegove ruke. Glatka, mišićava i naizgled ljudska ruka ležala je pred Bejlijem. Kratke, smeđe malje bile su po količini, boji i rasporedu upravo onakave kao u čoveka.
<BR>&nbsp;&nbsp;&nbsp;&nbsp;&nbsp;Bejli reče: "Pa?"
<BR>&nbsp;&nbsp;&nbsp;&nbsp;&nbsp;R. Denil pritisnu vrh svog desnog srednjeg prsta palcem i kažprstom leve ruke. Šta je tačno robot učinio Bejli nije mogao videti.
<BR>&nbsp;&nbsp;&nbsp;&nbsp;&nbsp;Ali baš kao što se tkanina rukava rastavila u dvoje, kad se oslobodilo dijamagnetsko polje šava, tako se sada i ruka isto tako rastavila na dva dela. I tu, pod tankom naslagom materije, koja je toliko bila nalik na meso, nalazilo se mutnoplavo sivilo čelika koji ne rđa, mehaničkih zglobova, poluga i žica.
<BR>&nbsp;&nbsp;&nbsp;&nbsp;&nbsp;"Želite li možda da detaljnije razgledate Denilovu unutrašnjost?" upita dr Fastolf pristojno.
<BR>&nbsp;&nbsp;&nbsp;&nbsp;&nbsp;Bejli ga je jedva čuo. U ušima mu je šumelo, a s komesarove strane čuo se iznenada vrisak visokog i histeričnog smeha.
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
