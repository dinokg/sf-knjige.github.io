<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>11. TRČANJE PREKO TRAKA
<P>&nbsp;&nbsp;&nbsp;&nbsp;&nbsp;Bejli je čvrsto stisnuo viljušku.
<BR>&nbsp;&nbsp;&nbsp;&nbsp;&nbsp;"Jesi li siguran?" upitao je automatski, ali dok je još govorio, shvatio je suvišnost svog pitanja. Čovek ne pita elektronski mozak da li je odgovor koji je dao tačan; pa, ni pozitronski mozak s rukama i nogama.
<BR>&nbsp;&nbsp;&nbsp;&nbsp;&nbsp;R. Denil odvrati: "Sasvim!"
<BR>&nbsp;&nbsp;&nbsp;&nbsp;&nbsp;"Da li su blizu nas?"
<BR>&nbsp;&nbsp;&nbsp;&nbsp;&nbsp;"Ne previše. Raštrkani su."
<BR>&nbsp;&nbsp;&nbsp;&nbsp;&nbsp;"Onda, u redu." Bejli je nastavio s jelom, mehanički prinoseći viljušku ustima. Ispod namrštenog lica mozak mu je grozničavo radio.
<BR>&nbsp;&nbsp;&nbsp;&nbsp;&nbsp;Pretpostavimo da je incident prošle noći organizovala neka grupa antirobotskih fanatika, da to nije bila, kako je izgledalo, spontana pobuna. Takva grupa agitatora mogla je imati ljude koji proučavaju robote, sa temeljitošću rođenom iz snažne opozicije. Neki od njih mogao je u R. Denilu prepoznati robota. (Komesar je to i rekao. Do đavola, taj čovek ga je ponekad iznenađivao oštroumnošću.)
<BR>&nbsp;&nbsp;&nbsp;&nbsp;&nbsp;Sve se uklapalo u logičnu celinu. Ako pretpostavimo da su se prošle večeri tamo našli slučajno i da nisu odmah mogli preduzeti organizovanu akciju, oni su ipak tu akciju mogli planirati za budućnost. Ako su u stanju da prepoznaju robota kakav je R. Denil, onda sigurno mogu primetiti i da je sam Bejli policajac. Policajac koji se nalazi u neobičnom društvu humadoidnog robota sigurno zauzima odgovoran položaj u hijerarhiji. (Bejli je lako mogao slediti tok njihovih misli).
<BR>&nbsp;&nbsp;&nbsp;&nbsp;&nbsp;Iz toga je proishodilo da će uhode koje dežuraju kraj Gradske većnice (ili, možda, agenti ubačeni u samu Grasku većnicu) zacelo, ranije ili kasnije, ugledati Bejlija, R. Denila, ili obojicu.
<BR>&nbsp;&nbsp;&nbsp;&nbsp;&nbsp;Nije bilo nikakvo čudo što im je to uspelo u toku poslednja dvadeset četiri časa. Mogli su u tome uspeti i ranije da Bejli nije veliki deo dana proveo u Gradu Svemiraca i na auto-putevima.
<BR>&nbsp;&nbsp;&nbsp;&nbsp;&nbsp;R. Denil je završio obrok. Sedeo je mirno, čekajući, dok su se njegove savršene ruke nepokretno odmarale na rubu stola.
<BR>&nbsp;&nbsp;&nbsp;&nbsp;&nbsp;"Zar ne bi bilo bolje da nešto preduzmemo?" upitao je.
<BR>&nbsp;&nbsp;&nbsp;&nbsp;&nbsp;"Ovde u kuhinji smo sigurni", reče Bejli. "Molim te, prepusti to meni."
<BR>&nbsp;&nbsp;&nbsp;&nbsp;&nbsp;Bejli se oprezno osvrnuo oko sebe i pogledao kuhinju kao da je vidi prvi put.
<BR>&nbsp;&nbsp;&nbsp;&nbsp;&nbsp;Oko njega je bilo više hiljada ljudi. Koliki je kapacitet prosečne kuhinje? Jednom je video brojku. Dve hiljade dvesta, pomislio je. Ovakva kuhinja bila je dvostruko veća.
<BR>&nbsp;&nbsp;&nbsp;&nbsp;&nbsp;Pretpostavimo da neko vikne: "Robot!" Začas bi se našli stisnuti kao... Nije uspeo da nađe odgovarajuće poređenje. To se neće dogoditi.
<BR>&nbsp;&nbsp;&nbsp;&nbsp;&nbsp;Pobuna je mogla planuti i u kuhinji, kao u hodnicima i u liftovima. Još lakše, možda. Za vreme jela ljudi se ne osećaju pod velikim pritiskom i ova opuštenost mogla se brzo izroditi u nešto mnogo ozbiljnije.
<BR>&nbsp;&nbsp;&nbsp;&nbsp;&nbsp;Ali planirana pobuna bila je nešto drugo. Ovde, u kuhinji, oni koji planiraju pobunu našli bi se i sami u klopci ogromne, ljudima nagruvane prostorije. Jednom kad tanjiri počnu da lete i stolovi da pucaju, ne bi bilo lako pobeći. Stotine bi sigurno poginule, a oni sami mogli bi biti među njima. Ne, bezbedna pobuna morala bi se planirati u gradskim avenijama, u nekom srazmerno uskom prolazu. Panika i hiterija polako bi rasli duž zavijutka avenije i njima bi ostalo dovoljno vremena da pobegnu nekim poprečnim prolazom, ili nekim stepenicama preko kojih bi se domogli više platforme i nestali.
<BR>&nbsp;&nbsp;&nbsp;&nbsp;&nbsp;Bejli se osećao kao u klopci. Bilo je sigurno i drugih koji su čekali napolju. Zacelo će slediti Bejlija i R. Denila do određenog mesta, a onda će, tamo, pobuna eksplodirati.
<BR>&nbsp;&nbsp;&nbsp;&nbsp;&nbsp;R. Denil upita: "Zašto ih ne bismo pohapsili?"
<BR>&nbsp;&nbsp;&nbsp;&nbsp;&nbsp;"Tek to bi dovelo do gužve. U stanju si da prepoznaš njihova lica, zar ne? Nećeš ih zaboraviti?"
<BR>&nbsp;&nbsp;&nbsp;&nbsp;&nbsp;"Nisam sposoban da išta zaboravim."
<BR>&nbsp;&nbsp;&nbsp;&nbsp;&nbsp;"Onda ćemo ih uhvatiti drugi put. Sad ćemo samo pokušati da pobegnemo iz njihove mreže. Sledi me. Radi tačno ono što i ja radim."
<BR>&nbsp;&nbsp;&nbsp;&nbsp;&nbsp;Ustao je, pažljivo preokrenuo svoj tanjir, postavljajući ga tačno na pokretni disk na kome je tanjir stigao. Zatim je odložio viljušku natrag u udubinu na pregradi. R. Denil je tačno oponašao njegove pokrete. Tanjiri i pribor su nestali.
<BR>&nbsp;&nbsp;&nbsp;&nbsp;&nbsp;R. Denil reče: "I oni ustaju."
<BR>&nbsp;&nbsp;&nbsp;&nbsp;&nbsp;"Ništa zato. Osećam da nam se neće previše približiti. Barem ne ovde." Stali su zatim u red, polako se pomerajući prema izlazu, gde su ljudi ponovo uzimali svoje žetone.
<BR>&nbsp;&nbsp;&nbsp;&nbsp;&nbsp;Bejli se osvrnuo kroz zamagljenu paru i buku i sa neskladnom oštrinom prisetio se posete gradskom zoološkom vrtu, kada je Ben imao šest ili sedam godina. Ne, osam, tek je bio proslavio osmi rođendan. (Ah, kako vreme brzo prolazi!).
<BR>&nbsp;&nbsp;&nbsp;&nbsp;&nbsp;Ben je bio vrlo uzbuđen, jer je to bila njegova prva poseta zoološkom vrtu. Na kraju krajeva, nikada ranije nije video mačku ili psa. A, povrh svega, tu je bio i kavez sa pticama. Čak i sam Bejli, koji ga je video više puta, nije mogao da se ne oseti opčinjen.
<BR>&nbsp;&nbsp;&nbsp;&nbsp;&nbsp;Ima u prizoru živih bića koja se bacaju kroz vazduh nečeg što čoveka posebno privlači. Bilo je baš vreme hranjenja u vrapčijem kavezu i čuvar je sipao izmrvljeni ječam u dugačko korito. (Ljudska bića su se navikla na kvaščeve surogate, ali životinje, na izvestan način konzervativnije, mogle su jesti samo prirodnu hranu).
<BR>&nbsp;&nbsp;&nbsp;&nbsp;&nbsp;Vrapci su se sjatili, krilom do krila, uz strahovito dživdžanje, i poređali se duž korita...
<BR>&nbsp;&nbsp;&nbsp;&nbsp;&nbsp;U tome je i bila stvar. Upravo je to bila slika koja je Bejliju pala na pamet kad je pogledao kuhinju koju je napuštao. Vrapci na koritu. Pomisao mu je bila odvratna.
<BR>&nbsp;&nbsp;&nbsp;&nbsp;&nbsp;Gospode, mora biti da ipak postoji neki bolji način.
<BR>&nbsp;&nbsp;&nbsp;&nbsp;&nbsp;Ali kakav bolji način? Šta nije u redu s ovim? Ranije ga nisu nikad mučila takva pitanja.
<BR>&nbsp;&nbsp;&nbsp;&nbsp;&nbsp;Naglo je rekao R. Denilu: "Jesi li spreman?"
<BR>&nbsp;&nbsp;&nbsp;&nbsp;&nbsp;"Spreman sam, Elija."
<BR>&nbsp;&nbsp;&nbsp;&nbsp;&nbsp;Napustili su kuhinju, a kako će pobeći dalje, ležalo je isključivo na Bejliju.
<BR>&nbsp;&nbsp;&nbsp;&nbsp;&nbsp;Postoji igra koju igraju deca, a nazivaju je: "Trčanje preko traka." Pravile te igre beznačajno su se razlikovala u raznim Gradovima, ali su u osnovi uvek bila jednaka. Dečak iz San Franciska mogao se bez ikakvih poteškoća priključiti igri u Kairu.
<BR>&nbsp;&nbsp;&nbsp;&nbsp;&nbsp;Cilj igre je u tome da se od tačke A do tačke B dođe preko brzog gradskog prevoznog sistema, pri čemu "vođa" pokušava da se otrese što je moguće više pratilaca. "Vođa", koji na odredište stigne potpuno sam, pobednik je u igri - odnosno pratilac koga se niko ne može otresti.
<BR>&nbsp;&nbsp;&nbsp;&nbsp;&nbsp;Igra se obično za vreme večernje gužve, kada se veliki broj ljudi vraća s posla i kada je igra mnogo hazardnija i složenija. "Vođa" povede, trčeći gore-dole po trakama za ubrzavanje. On uvek mora učiniti nešto neočekivano: dugo stajati na određenoj traci, a zatim iznenada skočiti u bilo kom pravcu. Može neprestano trčati preko nekoliko traka, a potom opet stati i čekati.
<BR>&nbsp;&nbsp;&nbsp;&nbsp;&nbsp;Progonitelj, koji bi neoprezno otišao jednu traku predaleko, ili se zaustavio za jednu traku prerano, nestao bi ogromnom brzinom ispred ili iza "vođe." Pre nego što bi uopšte shvatio svoju grešku, izgubio bi vođu iz vida. Vešti vođa mogao bi posle toga njegovu grešku učiniti još većom, krećući se brzo u suprotnom smeru.
<BR>&nbsp;&nbsp;&nbsp;&nbsp;&nbsp;Jedno dodatno pravilo znatno povećava složenost ove igre. Vođa se često penje na lokalne ili ekspresne trake, a onda iznenada silazi s druge strane. Smatra se nekorektnim ako čovek potpuno izbegava menjanje traka, a isto tako i ako se na njima predugo zadržava.
<BR>&nbsp;&nbsp;&nbsp;&nbsp;&nbsp;Privlačnost igre nije lako shvatljiva odraslom čoveku, naročito onome ko se u mladosti nikad nije bavio "trčanjem preko traka."
<BR>&nbsp;&nbsp;&nbsp;&nbsp;&nbsp;Redovni putnici vrlo su grubi prema igračima, jer ovi neizbežno na njih naleću. Policija ih nemilosrdno kažnjava, a isto tako i roditelji. Prijavljuju se u školama i preko subeterskog radija. Ne prođe ni godinu dana, a da četiri ili pet dečaka ne pogine u toj igri, da ih mnogo ne bude povređeno i da mnogi od nevinih posmatrača više ili manje ozbiljno nastradaju.
<BR>&nbsp;&nbsp;&nbsp;&nbsp;&nbsp;Ipak, nije bilo moguće ništa učiniti da se suzbiju trke preko traka. Što god je opasnost bila veća, trkači preko traka imali su vredniju od svih nagrada: čast u očima svojih prijatelja. Uspešni trkač mogao se hvalisati do mile volje, poznati "vođa" bio je junak dana.
<BR>&nbsp;&nbsp;&nbsp;&nbsp;&nbsp;Elija Bejli se i sada sa zadovoljstvom sećao da je nekad bio dobar trkač preko traka. Poveo bi grupu od dvadesetorice dečaka iz Sekcije Konkors sve do granice Kvinsa, prelazeći čak tri ekspresa. Tokom dva sata, neumorno i bez predaha, otresao bi se i najupornijih progonitelja i potpuno sam stigao na odredište. O takvoj se trci govorilo mesecima.
<BR>&nbsp;&nbsp;&nbsp;&nbsp;&nbsp;Naravno, Bejli je sada bio prešao četrdesetu. Već više od dvadeset godina nije trčao preko traka, ali se nekih trikova ipak sećao. Ono što je izgubio u pokrenosti, dobio je u drugom pogledu. Bio je policajac. Niko drugi osim drugog policajca, koji bi bio isto toliko iskusan kao i on, ne može tako dobro poznavati Grad, gotovo svaku njegovu uličicu.
<BR>&nbsp;&nbsp;&nbsp;&nbsp;&nbsp;Krenuo je od kuhinje hitro, ali ne prebrzo. Svakog trenutka očekivao je da će neko povikati: "Robot, robot" Početni koraci bili su najopasniji. Brojao je korake dok nije osetio kako mu se ispod nogu pomiče prva traka za ubrzavanje.
<BR>&nbsp;&nbsp;&nbsp;&nbsp;&nbsp;Zastao je za trenutak, dok je R. Denil stao kraj njega.
<BR>&nbsp;&nbsp;&nbsp;&nbsp;&nbsp;"Da li nas i dalje prate, Denile?" upitao je šapatom.
<BR>&nbsp;&nbsp;&nbsp;&nbsp;&nbsp;"Da. Sad nam se približavaju."
<BR>&nbsp;&nbsp;&nbsp;&nbsp;&nbsp;"Neće dugo", reče Bejli samopouzdano. Pogledao je na trake koje su se pružale s obe strane, dok je ljudski teret s njihove leve strane jurio sve brže i brže kako im se udaljenost povećavala. Te trake osećao je pod nogama mnogo puta na dan, skoro svakog dana u životu, ali već sedam hiljada dana, a možda i više, nije bio savio kolena s namerom da potrči preko traka. Osetio je staro, poznato uzbuđenje i dah mu se ubrzao.
<BR>&nbsp;&nbsp;&nbsp;&nbsp;&nbsp;Sasvim je zaboravio da je jednom uhvatio Bena u toj igri. Održao mu je dugu bukvicu i zapretio mu da će ga staviti pod policijski nadzor.
<BR>&nbsp;&nbsp;&nbsp;&nbsp;&nbsp;Lagano, ali krupnim koracima, pošao je preko traka. Oštro se nagnuo unapred, u nastojanju da savlada ubrzanje. Kraj njega je prolazila lokalna traka. Za trenutak se učinilo da će se na nju popeti, ali iznenada je počeo usporavati, oštro usporavati, gurajući se kroz gomilu na levo i desno. Na laganijim trakama bilo je mnogo više ljudi.
<BR>&nbsp;&nbsp;&nbsp;&nbsp;&nbsp;"Koliko ih je još iza nas, Denile?"
<BR>&nbsp;&nbsp;&nbsp;&nbsp;&nbsp;"Samo jedan, Elija." Robot je stajao uz njega, potpuno mirno, normalno dišući.
<BR>&nbsp;&nbsp;&nbsp;&nbsp;&nbsp;"Mora da je dobro trčao u svoje vreme, ali ni on neće dugo s nama."
<BR>&nbsp;&nbsp;&nbsp;&nbsp;&nbsp;Pun samopouzdanja, prisetio se zaboravljenih utisaka iz mlađih dana. Sastojali su se, delom, od osećanja učestvovanja u nekom mističnom obredu iz koga su drugi bili odstranjeni, delom od čisto fizičkog uživanja zbog vetra koji ga je udarao po licu, a delom od oštrog osećaja opasnosti.
<BR>&nbsp;&nbsp;&nbsp;&nbsp;&nbsp;"Ovo nazivaju korakom u stranu", reče on R. Denilu tihim glasom.
<BR>&nbsp;&nbsp;&nbsp;&nbsp;&nbsp;Hodao je dugačkim koracima, ali se kretao jednom jedinom trakom, nastojeći samo da se ne sudari s ostalim prolaznicima. Jednomerno je hodao, neprestano se približavajući rubu trake, dok ravnomerno kretanje njegove glave kroz gomilu nije postalo upravo hipnotsko u svojoj nepromenljivoj brzini. A zatim, ne menjajući korak, pomakao se samo nekoliko centimetara u stranu i već se nalazio na susednoj traci. Osetio je bol u nožnim mišićima, ali je uspeo da zadrži ravnotežu.
<BR>&nbsp;&nbsp;&nbsp;&nbsp;&nbsp;Progurao se kroz gomilu prolaznika i našao se na traci koja je išla četrdeset pet milja na sat.
<BR>&nbsp;&nbsp;&nbsp;&nbsp;&nbsp;"Kako je sada, Denile", upitao je.
<BR>&nbsp;&nbsp;&nbsp;&nbsp;&nbsp;"Još je s nama", čuo se miran odgovor.
<BR>&nbsp;&nbsp;&nbsp;&nbsp;&nbsp;Bejlijeva usta su se stisnula. Nije mu preostajalo ništa drugo nego da upotrebi sama vozila, ali to je zaista iziskivalo veliku izvežbanost; mnogo više izvežbanosti nego što je on sada imao.
<BR>&nbsp;&nbsp;&nbsp;&nbsp;&nbsp;Hitro se osvrnuo. Gde su se sada nalazili? Kraj njih je prošla ulica B-22d. Brzo je proračunao situaciju, a zatim krenuo. Potrčao je uz preostale trake, glatko i ravnomerno, i skočio na platformu lokalnog vozila.
<BR>&nbsp;&nbsp;&nbsp;&nbsp;&nbsp;Bezizražajna lica ljudi i žena, u dosadi putovanja, uvređeno su se uzbunila kad su se Bejli i R. Denil popeli i počeli gurati na drugu stranu.
<BR>&nbsp;&nbsp;&nbsp;&nbsp;&nbsp;"Šta je to sada?" kreštavo je povikala neka žena, pridržavajući šešir.
<BR>&nbsp;&nbsp;&nbsp;&nbsp;&nbsp;"Žalim", reče Bejli bez daha.
<BR>&nbsp;&nbsp;&nbsp;&nbsp;&nbsp;Progurao se između onih koji su stajali i u magnovenju se našao na drugoj strani. U poslednjem trenutku neki razbesneli putnik udario ga je s leđa. On posrnu.
<BR>&nbsp;&nbsp;&nbsp;&nbsp;&nbsp;Očajnički je pokušao da održi ravnotežu. Poleto je preko ivice trake, ali inenadna promena brzine srušila ga je na kolena, a zatim na bok.
<BR>&nbsp;&nbsp;&nbsp;&nbsp;&nbsp;Pred očima mu je iznenada zaigrala panična slika ljudi koji se s njime sudaraju i padaju, zbrke koja se neprestano širi na trakama, jednog od onih poznatih "tračnih zastoja" koji će sigurno napuniti bolnice ljudima, slomljenih ruku ili nogu. Ali pridržala ga je ruka R. Denila. Bejli oseti kako ga diže snagom jačom od ljudske.
<BR>&nbsp;&nbsp;&nbsp;&nbsp;&nbsp;"Hvala ti", drhtavo uzvrati Bejli. Nije bilo vremena za išta više.
<BR>&nbsp;&nbsp;&nbsp;&nbsp;&nbsp;Počeo se spuštati niz trake za usporavanje na složen način, kako bi se s ekpresom susreli na samom raskšću. Bez ikakvog gubitka ritma ponovo je počeo niz ubrzavanja, dok se nisu popeli na ekspres.
<BR>&nbsp;&nbsp;&nbsp;&nbsp;&nbsp;"Da li je još s nama, Denile?"
<BR>&nbsp;&nbsp;&nbsp;&nbsp;&nbsp;"Nema nikoga, Elija."
<BR>&nbsp;&nbsp;&nbsp;&nbsp;&nbsp;"Dobro. Kakav bi ti bio trkač preko traka, Denile! Hop, sada!"
<BR>&nbsp;&nbsp;&nbsp;&nbsp;&nbsp;Prešli su na drugo lokalno vozilo i ponovo se, s druge strane, spustili trakama do nekog ulaza koji je izgledao prilično veliki i služben. Stražar je ustao. Bejli pokaza svoju legitimaciju. "Službeni posao."
<BR>&nbsp;&nbsp;&nbsp;&nbsp;&nbsp;Ušli su.
<BR>&nbsp;&nbsp;&nbsp;&nbsp;&nbsp;"Energetska centrala", reče Bejli kruto. "To će nam potpuno zamesti trag."
<BR>&nbsp;&nbsp;&nbsp;&nbsp;&nbsp;Bio je i ranije u energetskim centralam, uključujući i ovu. Ali poznatost sredine nije umanjila osećaj neprijatnog strahopoštovanja. Osećaj je još pojačala pomisao da je njegov otac nekad visoko stajao u hijerarhiji jedne ovakve centrale. To jest, pre nego što...
<BR>&nbsp;&nbsp;&nbsp;&nbsp;&nbsp;Okružilu su ih zvuk ogromnih generatora, skrivenih u središnjoj hali centrale, oštrina ozona u vazduhu, mrka i ćutljiva pretnja crvenih linija koje su označavale granice preko kojih se nije smelo preći bez zaštitnog odela.
<BR>&nbsp;&nbsp;&nbsp;&nbsp;&nbsp;Negde u toj centrali (Bejli nije tačno znao gde) svaki se dan trošilo oko pola kilograma radioaktivnog materijala. S vremena na vreme radioaktivni otpaci, takozvani "vruć pepeo", izbacivali su se vazdušnim pritiskom kroz olovne cevi prema udaljeni "đubrištima", deset milja daleko u Okeanu, duboko na okeanskom dnu. Bejli se ponekad pitao šta će se dogoditi kad se jednog dana te podmorske pećine napune.
<BR>&nbsp;&nbsp;&nbsp;&nbsp;&nbsp;Rekao je R. Denilu s iznenadnom grubošću: "Čuvaj se crvenih linija." Ali se odmah prisetio da je Denil robot i dodao: "Ali tebi je to valjda svejedno."
<BR>&nbsp;&nbsp;&nbsp;&nbsp;&nbsp;"Je li u pitanju radioaktivnost?" upita Denil.
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Onda sam i ja ugrožen. Radijacija gama-zraka razara delikatno ustrojstvo pozitronskog mozga. Mene bi to oštetilo mnogo pre nego tebe."
<BR>&nbsp;&nbsp;&nbsp;&nbsp;&nbsp;"Misliš, to bi te ubilo?"
<BR>&nbsp;&nbsp;&nbsp;&nbsp;&nbsp;"Bio bi mi potreban novi pozitronski mozak. Budući da ne mogu postojati dva jednaka pozitronska mozga, bio bih nova jedinka. Denil, s kojim govoriš, bio bi na izvestan način mrtav."
<BR>&nbsp;&nbsp;&nbsp;&nbsp;&nbsp;Bejli ga sumnjičavo pogleda. "To nisam znao. Ovuda", dodade.
<BR>&nbsp;&nbsp;&nbsp;&nbsp;&nbsp;"O tome se ne govori. Grad Svemiraca želi da žitelje Zemlje uveri u korisnost ovakvih robota, a ne da ih upozna sa njihovim slabostima."
<BR>&nbsp;&nbsp;&nbsp;&nbsp;&nbsp;"Zašto mi to onda govoriš?"
<BR>&nbsp;&nbsp;&nbsp;&nbsp;&nbsp;R. Denil okrenu oči prema svom sadrugu. "Ti si moj partner, Elija. Dobro je da znaš za moje slabosti i nedostatke."
<BR>&nbsp;&nbsp;&nbsp;&nbsp;&nbsp;Bejli se nakašlja. Nije više imao šta da kaže.
<BR>&nbsp;&nbsp;&nbsp;&nbsp;&nbsp;"Ovim pravcem", rekao je trenutak kasnije, "i naći ćemo se u blizini našeg novog stana."
<BR>&nbsp;&nbsp;&nbsp;&nbsp;&nbsp;Bio je to mračan, bedan stan. Mala soba s dva kreveta. Dve stolice za sklapanje i mali plakar. Ugrađeni su subeterični prijemnik kojima se nije moglo ručno upravljati i koji je radio samo u određene sate, ako je uopšte radio. Nije bilo lavaboa niti bilo kakvih uređaja za kuvanje i zagrevanje vode. U jednom uglu sobe nalazila se mala cev za bacanje otpadaka; ružan, neukrašen, neprijatno funkcionalan predmet.
<BR>&nbsp;&nbsp;&nbsp;&nbsp;&nbsp;Bejli je slegao ramenima: "Eto. Nadam se da ćemo izdržati."
<BR>&nbsp;&nbsp;&nbsp;&nbsp;&nbsp;R. Denil priđe cevi za bacanje otpadaka. Njegova se košulja rastvorila na dodir, otkrivajući glatku i mišićavu površinu grudi.
<BR>&nbsp;&nbsp;&nbsp;&nbsp;&nbsp;"Šta to radiš?" upita Bejli.
<BR>&nbsp;&nbsp;&nbsp;&nbsp;&nbsp;"Bacam hranu koju sam progutao. Ako je ostavim, usmrdela bi se i bilo bi neprijatno biti u mojoj blizini."
<BR>&nbsp;&nbsp;&nbsp;&nbsp;&nbsp;R. Denil je pažljivo postavio dva prsta pod jednu bradavicu i pritisnuo je na naročit način. Njegov se grudni koš otvorio po dužini. R. Denil je posegao rukom i iz haosa sjajnog metala izvukao tanku, prozirnu plastičnu vrećicu, delimično ispunjenu. Otvorio ju je, dok ga je Bejli posmatrao s priličnim gađenjem.
<BR>&nbsp;&nbsp;&nbsp;&nbsp;&nbsp;R. Denil je oklevao. Zatim reče: "Hrana je savršeno čisa. Je ne lučim pljuvačku, niti žvaćem. Hrana je prošla kroz plastičnu cev, uvučena usisavanjem. Savršeno je dobra za jelo."
<BR>&nbsp;&nbsp;&nbsp;&nbsp;&nbsp;"Hvala lepo", reče blago Bejli. "Nisam gladan. Samo je ti baci."
<BR>&nbsp;&nbsp;&nbsp;&nbsp;&nbsp;R. Denilova vrećica za hranu bila je od fluorobikarbonske plastike. Hrana se uošte nije lepila za nju. Glatko je iscurila iz vrećice u cev za otpatke. Bejli pomisli: šteta što propada dobra hrana.
<BR>&nbsp;&nbsp;&nbsp;&nbsp;&nbsp;Seo je na krevet i skinuo košulju. Rekao je: "Predlažem da sutra rano krenemo."
<BR>&nbsp;&nbsp;&nbsp;&nbsp;&nbsp;"Postoji li neki naročiti razlog?"
<BR>&nbsp;&nbsp;&nbsp;&nbsp;&nbsp;"Naši neprijatelji još ne znaju gde se nalazi ovaj stan. Barem se nadam. Što ranije odemo, to smo bezbedniji. Kada budemo u Gradskoj većnici, odlučićemo da li je naša saradnja još korisna."
<BR>&nbsp;&nbsp;&nbsp;&nbsp;&nbsp;"Zar misliš da nije?"
<BR>&nbsp;&nbsp;&nbsp;&nbsp;&nbsp;Bejli je slegao ramenima i kiselo rekao: "Ne možemo svaki dan ovako."
<BR>&nbsp;&nbsp;&nbsp;&nbsp;&nbsp;"Ali meni se čini..."
<BR>&nbsp;&nbsp;&nbsp;&nbsp;&nbsp;R. Denila prekide oštri crveni blesak kućnog signala.
<BR>&nbsp;&nbsp;&nbsp;&nbsp;&nbsp;Bejli je tiho ustao i otkopčao futrolu revolvera. Signal na vratima još jednom je zasvetlio. Bejli lagano krenu prema ulazu, stavivši prst na okidač revolvera, dok je polako aktivirao "špijunku" na vratima. To baš nije bila bogzna kakva osmatračnica. Bila je mala i iskrivljavala je sliku, ali bila je ipak dovoljno dobra da Bejli pred vratima ugleda svoga sina, Bena.
<BR>&nbsp;&nbsp;&nbsp;&nbsp;&nbsp;Bejli hitro otvori vrata, grubo zgrabi Bena za nadlakticu, dok je dečak dizao ruku da po treći put pritisne signal, i povuče ga unutra.
<BR>&nbsp;&nbsp;&nbsp;&nbsp;&nbsp;Izraz straha i zbunjenosti polako se izgubio iz Benovih očiju, dok se bez daha naslanjao na zid uz koji ga je pritisnuo otac. Protrljao je nadlakticu.
<BR>&nbsp;&nbsp;&nbsp;&nbsp;&nbsp;"Tata", rekao je žalosno, "nisi me morao tako zgrabiti."
<BR>&nbsp;&nbsp;&nbsp;&nbsp;&nbsp;Bejli je opet bacio pogled kroz "špijunku". Koliko je mogao da se uveri, hodnik je bio prazan.
<BR>&nbsp;&nbsp;&nbsp;&nbsp;&nbsp;"Bene, da li si napolju video nekoga?"
<BR>&nbsp;&nbsp;&nbsp;&nbsp;&nbsp;"Nisam. Došao sam samo da vidim da li si zdrav i čitav.
<BR>&nbsp;&nbsp;&nbsp;&nbsp;&nbsp;"Zašto ne bih bio?"
<BR>&nbsp;&nbsp;&nbsp;&nbsp;&nbsp;"Ne znam. Mama mi je tako rekla. Plakala je i rekla mi da te nađem. Rekla je da će, ako ja ne pođem, poći sama i da onda ne zna šta se može dogoditi. Naterala me je da dođem, tata."
<BR>&nbsp;&nbsp;&nbsp;&nbsp;&nbsp;Bejli upita: "Kako si je našao? Zar je mama znala gde sam?"
<BR>&nbsp;&nbsp;&nbsp;&nbsp;&nbsp;"Ne, nije. Nazvao sam tvoju kancelariju."
<BR>&nbsp;&nbsp;&nbsp;&nbsp;&nbsp;"I oni su ti rekli?"
<BR>&nbsp;&nbsp;&nbsp;&nbsp;&nbsp;Ben ga iznenađeno pogleda, zbunjen očevom žestinom. Rekao je jedva čujnim glasom: "Naravno. Zar mi nisu smeli reći?"
<BR>&nbsp;&nbsp;&nbsp;&nbsp;&nbsp;Bejli i Denil se pogledaše.
<BR>&nbsp;&nbsp;&nbsp;&nbsp;&nbsp;Bejli teško uzdahnu. Rekao je: "Gde ti je sada majka, Bene? U stanu?"
<BR>&nbsp;&nbsp;&nbsp;&nbsp;&nbsp;"Ne, išli smo kod bake na večeru, pa smo tamo i ostali. Moram se tamo vratiti. Mislim, ako si ti u redu, tata."
<BR>&nbsp;&nbsp;&nbsp;&nbsp;&nbsp;"Ostaćeš ovde. Denile, da li si primetio gde se tačno nalazi kućni komunikator?"
<BR>&nbsp;&nbsp;&nbsp;&nbsp;&nbsp;Robot odgovori: "Da. Nameravaš li da iziđeš iz sobe zbog toga?"
<BR>&nbsp;&nbsp;&nbsp;&nbsp;&nbsp;"Moram. Moram razgovarati sa Džesi."
<BR>&nbsp;&nbsp;&nbsp;&nbsp;&nbsp;"Smem li primetiti da bi bilo mnogo logičnije da to učini Bentli. Izlazak predstavlja izvestan rizik, a Ben nam je manje vredan."
<BR>&nbsp;&nbsp;&nbsp;&nbsp;&nbsp;Bejli se zagelda: "Šta, ti..." A onda pomisli: zašto se ljutim?
<BR>&nbsp;&nbsp;&nbsp;&nbsp;&nbsp;Nastavio je mirnije: "Ne razumeš ti to, Denile. Kod nas nije običaj da čovek pošalje svog sina u opasnost, čak i kad je logično da se tako učini."
<BR>&nbsp;&nbsp;&nbsp;&nbsp;&nbsp;"Opasnost?" zaskičao je Ben, malo preplašen, ali ipak sav sretan. "Šta se to dešava, tata? Hoćeš li mi reći?"
<BR>&nbsp;&nbsp;&nbsp;&nbsp;&nbsp;"Ništa, Bene. Tebe se ne tiče. Shvataš? Spremi se za spavanje. I da si u krevetu kad se vratim. Jesi li me čuo?"
<BR>&nbsp;&nbsp;&nbsp;&nbsp;&nbsp;"Kakav si! Baš si mi mogao reći. Ne bih nikome niša rekao."
<BR>&nbsp;&nbsp;&nbsp;&nbsp;&nbsp;"U krevet."
<BR>&nbsp;&nbsp;&nbsp;&nbsp;&nbsp;"Vidiš kakav si."
<BR>
<BR>&nbsp;&nbsp;&nbsp;&nbsp;&nbsp;Bejli je raskopčao kaput, dok je stajao kod kućnog komunikatora, spreman da u svakom trenutku potegne revolver. Izgovorio je svoj lični broj u slušalicu i pričekao dok mašina udaljena petnaest milja nije proverila da li on uopšte sme da uputi poziv. Nije dugo čekao, jer policajac ima neograničeni broj poslovnih razgovora. Zatim je rekao broj stana svoje tašte.
<BR>&nbsp;&nbsp;&nbsp;&nbsp;&nbsp;Mali ekran na uređaju se zasvetlio i na njemu se pojavi taštino lice.
<BR>&nbsp;&nbsp;&nbsp;&nbsp;&nbsp;Rekao je tihim glasom: "Majko, daj mi Džesi."
<BR>&nbsp;&nbsp;&nbsp;&nbsp;&nbsp;Mora da ga je Džesi čekala. Smesta je došla. Bejli joj je pogledao lice, a onda je namerno zamračio ekran.
<BR>&nbsp;&nbsp;&nbsp;&nbsp;&nbsp;"U redu, Džesi, Ben je ovde. U čemu je stvar?" Njegove oči neprestano su igrale, osmatrajući okolinu.
<BR>&nbsp;&nbsp;&nbsp;&nbsp;&nbsp;"Šta je s tobom? Jesi li u neprilici?"
<BR>&nbsp;&nbsp;&nbsp;&nbsp;&nbsp;"Sa mnom je očigledno sve kako treba, Džesi. Prestani, molim te."
<BR>&nbsp;&nbsp;&nbsp;&nbsp;&nbsp;"Ah, Elija, tako sam se plašila."
<BR>&nbsp;&nbsp;&nbsp;&nbsp;&nbsp;"Čega?" upita je on ukočeno.
<BR>&nbsp;&nbsp;&nbsp;&nbsp;&nbsp;"Pa, žnaš. Zbog tvog prijatelja."
<BR>&nbsp;&nbsp;&nbsp;&nbsp;&nbsp;"Šta je s njim?"
<BR>&nbsp;&nbsp;&nbsp;&nbsp;&nbsp;"Rekla sam ti prošle noći. Može doći do svačega."
<BR>&nbsp;&nbsp;&nbsp;&nbsp;&nbsp;"Gluposti. Ben će noćas ostati sa mnom, a ti pođi na spavanje. Zbogom draga."
<BR>&nbsp;&nbsp;&nbsp;&nbsp;&nbsp;Prekinuo je vezu i pričekao da povrati dah, pre nego što krene natrag. Lice mu je bilo sivo od zabrinutosti i straha.
<BR>
<BR>&nbsp;&nbsp;&nbsp;&nbsp;&nbsp;Ben je stajao nasred sobe kad se Bejli vratio. Jedno od njegovih kontaktnih sočiva nalazilo se u gumenoj sisaljki. Drugo mu je još bilo u oku.
<BR>&nbsp;&nbsp;&nbsp;&nbsp;&nbsp;Ben upita: "Tata, zar ovde nema vode? Gospodin Olivav kaže da ne smem ići u lične prostorije."
<BR>&nbsp;&nbsp;&nbsp;&nbsp;&nbsp;"U pravu je, ne smeš. Stavi sočivo ponovo u oko, Bene. Neće ti ništa biti ako jednu noć spavaš sa sočivima."
<BR>&nbsp;&nbsp;&nbsp;&nbsp;&nbsp;"U redu." Ben uze sočivo i pope se u krevet. "Kakav je ovo madrac!"
<BR>&nbsp;&nbsp;&nbsp;&nbsp;&nbsp;Bejli reče R. Denilu: "Nadam se da ti neće smetati ako ostaneš na stolici."
<BR>&nbsp;&nbsp;&nbsp;&nbsp;&nbsp;"Naravno da neće. Zanima me kakvo to čudno staklo Bentli nosi u očima. Da li svi žitelji Zemlje to nose?"
<BR>&nbsp;&nbsp;&nbsp;&nbsp;&nbsp;"Ne. Samo neki." uzvrati Bejli odsutno. "Ja, na primer, ne nosim."
<BR>&nbsp;&nbsp;&nbsp;&nbsp;&nbsp;"Zašto se to nosi?"
<BR>&nbsp;&nbsp;&nbsp;&nbsp;&nbsp;Bejli se previše zadubio u misli da bi odgovorio. U svoje nelagodne misli.
<BR>&nbsp;&nbsp;&nbsp;&nbsp;&nbsp;Svetla su se pogasila.
<BR>&nbsp;&nbsp;&nbsp;&nbsp;&nbsp;Bejli je ostao budan. Nejasno je osećao kako Ben diše, duboko i ravnomerno. Kad je okrenuo glavu, ugledao je R. Denila kako sedi na stolici, ozbiljan i nepokretan, licem okrenut prema vratima. Zatim je zaspao i sanjao.
<BR>&nbsp;&nbsp;&nbsp;&nbsp;&nbsp;Sanjao je Džesi kako pada u halu za razbijanje atoma, u nekoj energetskoj centrali. Pružila je ruke prema njemu i vriskala, ali on je stajao na crvenoj liniji i nije mogao ništa da učini. Postajala je sve manja i manja, dok se nije pretvorila u udaljenu tačkicu. Mogao je jedino posmatrati, znajući da je on sam taj koji je gurnuo.
</P></TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
