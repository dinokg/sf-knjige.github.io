<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H2>Sedmi deo: ŠTA DA SE RADI?
<P>&nbsp;&nbsp;&nbsp;&nbsp;&nbsp;Onih nekoliko većih zgrada u Sabišiju imale su pročelja od uglačanog kamena, izabranog zbog boja koje su se retko sretale na Marsu: alabastera, žada, malahita, žutog jaspisa, tirkiza, oniksa, lapis lazulija. Manje zgrade bile su od drveta. Pošto su dugo putovali noću, a danju se krili, posetioci su uživali u šetnji na Suncu između niskih drvenih kuća, ispod platana i crvenih javorova, kroz kamene vrtove i preko širokih travnatih bulevara, pored kanala, oivičenih čempresima, koji su se povremeno širili u ribnjake pokrivene vodenim ljiljanima, premošćene visokim lukovima mostova. Ovde su bili sasvim blizu polutara, i zima je bila sasvim beznačajna; čak su i afelski hibiskus i rododendron bili u cvetu, a borovi i više vrsta bambusa rasli su visoko u topli, vetroviti vazduh.
<BR>&nbsp;&nbsp;&nbsp;&nbsp;&nbsp;Stari Japanci pozdravili su svoje goste kao davnašnje i cenjene prijatelje. Sabišijski isei nosili su kombinezone boje bakra, bili su bosi i imali su kosu upletenu u dugačke kike na leđima, kao i mnogo naušnica i ogrlica. Jedan od njih, ćelav starac, sa tankom, belom bradom i duboko izboranim licem, poveo je goste u šetnju, da protegnu noge posle duge vožnje. Zvao se Kendži i bio je prvi Japanac na Marsu, iako to više niko nije pamtio.
<BR>&nbsp;&nbsp;&nbsp;&nbsp;&nbsp;Stali su na gradskom zidu da vide ogromne uspravljene stene na okolnim brdima, izvajane u fantastična obličja.
<BR>&nbsp;&nbsp;&nbsp;&nbsp;&nbsp;"Jeste li ikad bili u Meduzi Fose?"
<BR>&nbsp;&nbsp;&nbsp;&nbsp;&nbsp;Kendži se samo nasmeši i odmahnu glavom. Rekao im je da su kami stene na brdima izbušene odajama i skladištima, rekao im je i da sada, sa lavirintom u brdu iznad mohoula, mogu da ugoste veliki broj ljudi, i do dvadeset hiljada, ako treba i godinu dana. Gosti su klimali glavama. Bilo je sasvim moguće da će to biti potrebno.
<BR>&nbsp;&nbsp;&nbsp;&nbsp;&nbsp;Kendži ih povede u stari deo grada, gde su im bile dodeljene sobe u prvobitnom naselju. Sobe su bile manje i oskudnije nameštene nego u većini studentskih stanova i imale su patinu vremešnosti i dugotrajne upotrebe koja ih je činila sličnijim gnezdima nego sobama. Iseiji su i dalje spavali u nekima od njih.
<BR>&nbsp;&nbsp;&nbsp;&nbsp;&nbsp;Hodajući kroz ove sobe, gosti su krili pogled jedni od drugih. Kontrast između njihove prošlosti i prošlosti Sabišijanaca bio je tako očigledan. Zurili su u nameštaj, zbunjeni, odsutni, postiđeni. A posle večere, pošto se popilo podosta sakea, neko od njih reče: "E, da smo i sami postigli ovako nešto..."
<BR>&nbsp;&nbsp;&nbsp;&nbsp;&nbsp;Nanao poče da svira bambusovu flautu.
<BR>&nbsp;&nbsp;&nbsp;&nbsp;&nbsp;"Nama je bilo lakše", reče Kendži. "Svi smo bili Japanci. Imali smo model."
<BR>&nbsp;&nbsp;&nbsp;&nbsp;&nbsp;"Meni ovo ne liči na Japan koji pamtim."
<BR>&nbsp;&nbsp;&nbsp;&nbsp;&nbsp;"Istina je. Ali ono nije pravi Japan."
<BR>&nbsp;&nbsp;&nbsp;&nbsp;&nbsp;Uzeli su šolje i nekoliko boca, i popeli se stepenicama do paviljona na vrhu drvene kule u blizini njihovih odaja. Odozgo se pružao pogled na drveće i krovove grada, kao i na niz nejednakih stena na crnom obzorju. Bio je poslednji sat sumraka, i osim poteza boje lavande na zapadu, nebo je bilo tople ponoćno plave boje, bogato poprskano zvezdama. U lugu crvenih javorova ispod njih svetlela je niska papirnih lampiona.
<BR>&nbsp;&nbsp;&nbsp;&nbsp;&nbsp;Mi smo pravi Japanci. Ono što danas vidite u Tokiju jeste transnacionalno. Postoji i drugi Japan. Naravno, više ne možemo da se vratimo na to. Bila je to ipak feudalna kultura, sa odlikama koje su neprihvatljive za nas. Ali ono što radimo ovde ima korene u toj kulturi. Nastojimo da pronađemo novi oblik, oblik koji oživljava stari, ili ga iznova stvara, za ovo novo mesto."
<BR>&nbsp;&nbsp;&nbsp;&nbsp;&nbsp;"Kasei Nipon."
<BR>&nbsp;&nbsp;&nbsp;&nbsp;&nbsp;"Da, ali ne samo za Mars! Za Japan takođe. Da im posluži kao model, razumete? Kao primer šta bi mogli da postanu."
<BR>&nbsp;&nbsp;&nbsp;&nbsp;&nbsp;I nastaviše da piju pirinčano vino pod zvezdama. Nanao je svirao flautu, a dole u parku, ispod papirnih lampiona, neko se smejao. Posetioci su sedeli naslonjeni jedni na druge, pili i razmišljali. Još neko vreme su razgovarali o utočištima, o razlikama između njih, kao i o sličnostima. Vino ih je polako opijalo.
<BR>&nbsp;&nbsp;&nbsp;&nbsp;&nbsp;"Ovaj sabor je dobra zamisao."
<BR>&nbsp;&nbsp;&nbsp;&nbsp;&nbsp;Gosti potvrdiše, odobravajući svako na svoj način.
<BR>&nbsp;&nbsp;&nbsp;&nbsp;&nbsp;"Upravo nam je tako nešto trebalo. Hoću da kažem, koliko se već godina okupljamo da proslavimo Džonov dan? I uvek je bilo dobro. Veoma prijatno. Veoma korisno. Bilo nam je potrebno zbog nas samih. Ali sada se stvari prebrzo menjaju. Ne možemo više da izigravamo kabal. Moramo da se suočimo sa ostatkog sveta."
<BR>&nbsp;&nbsp;&nbsp;&nbsp;&nbsp;Neko vreme su razmatrali pojedinosti: učesnike sabora, mere bezbednosti, moguće probleme.
<BR>&nbsp;&nbsp;&nbsp;&nbsp;&nbsp;Ko je napao jaje - znate, jaje?"
<BR>&nbsp;&nbsp;&nbsp;&nbsp;&nbsp;"Tim bezbednjaka iz Barouza. Subaraši i Armskor organizovali su takozvanu jedinicu za istraživanje sabotaža i naterali Prelaznu vladu da blagoslovi operaciju. Verovatno će uskoro ponovo posetiti jug. Da smo čekali još malo, bilo bi prekasno za sve."
<BR>&nbsp;&nbsp;&nbsp;&nbsp;&nbsp;"Instituciju - informaciju - su saznali od mene?"
<BR>&nbsp;&nbsp;&nbsp;&nbsp;&nbsp;Podrugljivo frktanje. "Bilo bi dobro da prestaneš da misliš da si toliko važan."
<BR>&nbsp;&nbsp;&nbsp;&nbsp;&nbsp;"To ionako nije važno. Sve je ovo počelo ponovnim pokretanjem lifta."
<BR>&nbsp;&nbsp;&nbsp;&nbsp;&nbsp;Sada grade jedan i na Zemlji. Tako da..."
<BR>&nbsp;&nbsp;&nbsp;&nbsp;&nbsp;"Vreme je da nešto preduzmemo."
<BR>&nbsp;&nbsp;&nbsp;&nbsp;&nbsp;A zatim, pošto su kamene boce sa sakeom nastavile da kruže i da se prazne, digoše ruke od ozbiljnih tema i počeše da razgovaraju o protekloj godini, stvarima koje su videli u divljini, novostima o zajedničkim poznanicima, nove viceve. Nanao izvadi paket balona, i oni ih naduvaše i otisnuše niz noćni povetarac grada, gledajući kako lebde među krošnjama i starim nastambama. Dodavali su u krug inhalator sa azotnim oksidom, udisali ga i smejali se. Nad glavama im je visila gusta mreža zvezda. Neko od njih je pričao priče o svemiru, o pojasu asteroida. Pokušavali su da zarežu izbočene delove stabla perorezima, i nije im uspelo. "Ovaj sabor biće ono što se kod nas zove nema-vaši. Priprema terena."
<BR>&nbsp;&nbsp;&nbsp;&nbsp;&nbsp;Dvoje među njima ustadoše, ljuljući se dok nisu uhvatili ravnotežu, pa podigoše šoljice, nazdravljajući.
<BR>&nbsp;&nbsp;&nbsp;&nbsp;&nbsp;"Iduće godine na Olimpusu."
<BR>&nbsp;&nbsp;&nbsp;&nbsp;&nbsp;"Iduće godine na Olimpusu", prihvatiše ostali i ispiše.
</P></TD></TR></TABLE>
<P class="next">
<A HREF=p31.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
