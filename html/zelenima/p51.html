<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>41.
<P>&nbsp;&nbsp;&nbsp;&nbsp;&nbsp;Saks je proučavao svoju pločicu, i Nađa ga pospano upita: "Šta se događa na Zemlji?"
<BR>&nbsp;&nbsp;&nbsp;&nbsp;&nbsp;"Nivo mora i dalje raste. Već je viši za četiri metra. Izgleda da su metanacionalke prestale da se kavže, bar privremeno. Svetski Sud se izborio za prekid vatre. Praksis je uposlio sve kapacitete u otklanjanje posledica potopa. Reklo bi se da će još neki metanati slediti primer. U Meksiko Sitiju je održana Generalna skupština UN. Indija je potvrdila da je potpisala sporazum sa vladom nezavisnog Marsa."
<BR>&nbsp;&nbsp;&nbsp;&nbsp;&nbsp;"Ęavolja pogodba", javi se Kojot sa drugog kraja vagona. "Indija i Kina su prevelike za nas. Videćete."
<BR>&nbsp;&nbsp;&nbsp;&nbsp;&nbsp;"Dole se, znači, više ne ratuje?" reče Nađa.
<BR>&nbsp;&nbsp;&nbsp;&nbsp;&nbsp;"Još se ne zna da li je to za stalno", reče Saks.
<BR>&nbsp;&nbsp;&nbsp;&nbsp;&nbsp;Maja frknu. "Malo sutra je za stalno."
<BR>&nbsp;&nbsp;&nbsp;&nbsp;&nbsp;Saks slegnu ramenima.
<BR>&nbsp;&nbsp;&nbsp;&nbsp;&nbsp;"Moramo da odaberemo vladu", reče Maja. "I to što pre, i da izađemo pred Zemlju kao jedinstven front. Što više budemo delovali organizovano, manji su izgledi da dođu da nas rasteraju."
<BR>&nbsp;&nbsp;&nbsp;&nbsp;&nbsp;"Doći će oni", reče Kojot tamo pored prozora.
<BR>&nbsp;&nbsp;&nbsp;&nbsp;&nbsp;"Neće, ako im dokažemo da će od nas dobiti sve što bi inače sami uzeli", reče Maja, ljuta na Kojota. "To će ih usporiti."
<BR>&nbsp;&nbsp;&nbsp;&nbsp;&nbsp;"Svejedno će doći."
<BR>&nbsp;&nbsp;&nbsp;&nbsp;&nbsp;Saks reče: "Bićemo u opasnosti dokle god se Zemlja ne umiri. Stabilizuje."
<BR>&nbsp;&nbsp;&nbsp;&nbsp;&nbsp;"Na Zemlji se to nikad neće dogoditi."
<BR>&nbsp;&nbsp;&nbsp;&nbsp;&nbsp;Saks slegnu ramenima.
<BR>&nbsp;&nbsp;&nbsp;&nbsp;&nbsp;"Moraćemo mi da je stabilizujemo!" uzviknu Maja, mašući prstom prema Kojotu. "Za naše dobro!"
<BR>&nbsp;&nbsp;&nbsp;&nbsp;&nbsp;"Areoformiranje Zemlje", reče Mišel, sa onim svojim ironičnim osmejkom.
<BR>&nbsp;&nbsp;&nbsp;&nbsp;&nbsp;"Sigurno. Što da ne?" reče Maja. "Ako se mora."
<BR>&nbsp;&nbsp;&nbsp;&nbsp;&nbsp;Mišel se nagnu i poljubi je u prašnjavi obraz.
<BR>&nbsp;&nbsp;&nbsp;&nbsp;&nbsp;Kojot je tresao glavom. "To je pokretanje sveta bez tačke oslonca", reče.
<BR>&nbsp;&nbsp;&nbsp;&nbsp;&nbsp;"Oslonac je u našim glavama", reče Maja, iznenadivši Nađu.
<BR>&nbsp;&nbsp;&nbsp;&nbsp;&nbsp;Marina je takođe pratila sliku na svojoj pločici, i sada reče: "Snage bezbednosti još drže Klark i kabl. Piter kaže da su napustili Šefild, ali ne i Utikač. A neko je javio - hej - neko je javio da je video Hiroko u Hiranjagarbi."
<BR>&nbsp;&nbsp;&nbsp;&nbsp;&nbsp;Na ovo svi ućutaše, zaokupljeni svako svojim mislima.
<BR>&nbsp;&nbsp;&nbsp;&nbsp;&nbsp;"Ušao sam u arhive UNTA o prvom preuzimanju Sabišija", reče Kojot posle nekog vremena, "i u njima nije bilo pomena o Hiroko, niti o bilo kome iz njene grupe. Mislim da ih nisu uhvatili."
<BR>&nbsp;&nbsp;&nbsp;&nbsp;&nbsp;Maja reče suvo: "Ono što je zabeleženo nema nikakve veze sa onim što se dogodilo."
<BR>&nbsp;&nbsp;&nbsp;&nbsp;&nbsp;"Na sanskritu", reče Marina, "Hiranjagarba znači 'Zlatni Embrion'."
<BR>&nbsp;&nbsp;&nbsp;&nbsp;&nbsp;Nađi se stegnu srce. Pojavi se, Hiroko, pomisli. Pojavi se, prokleta bila, iziđi, molim te, prokletinjo. Bilo je bolno gledati izraz na Mišelovom licu. Čitava njegova porodica, izgubljena...
<BR>&nbsp;&nbsp;&nbsp;&nbsp;&nbsp;"Još ne možemo da tvrdimo da smo ujedinili Mars", reče Nađa, da mu odvrati misli. On je pogleda. "U Dorsa Breviji nismo mogli da se složimo - zašto bismo sada?"
<BR>&nbsp;&nbsp;&nbsp;&nbsp;&nbsp;"Zato što smo slobodni", odgovori Mišel, sa uverenjem. "To je sada stvarnost. Slobodni smo da pokušamo. A ljudi se stvarno potrude tek kada nemaju druge."
<BR>&nbsp;&nbsp;&nbsp;&nbsp;&nbsp;Voz uspori da pređe polutarnu pistu, i oni se zaljuljaše s njim.
<BR>&nbsp;&nbsp;&nbsp;&nbsp;&nbsp;"Crveni dižu u vazduh sve crpne stanice u Vastitasu", reče Kojot. "Mislim da nećete postići saglasnost oko teraformiranja."
<BR>&nbsp;&nbsp;&nbsp;&nbsp;&nbsp;"To je sigurno", reče En promuklo. Pročisti grlo. "Nameravamo da uklonimo i soletu."
<BR>&nbsp;&nbsp;&nbsp;&nbsp;&nbsp;Mrko se zagleda u Saksa, ali on samo slegnu ramenima.
<BR>&nbsp;&nbsp;&nbsp;&nbsp;&nbsp;"Ekopoezija", reče on. "Biosfera već postoji. To je sve što nam treba. Predivan svet."
<BR>&nbsp;&nbsp;&nbsp;&nbsp;&nbsp;Napolju, u hladnoj svetlosti jutra, promicao je krševiti predeo. Padine Tirene bile su šarene od prisustva miliona krpica trava, mahovina i lišaja, zavučenih između kamenja. Nemo su posmatrali prizor. Nađa se osećala ošamućeno, nastojeći da mislio o svemu tome kao o jednom, da pomeša sve zajedno, da se sve zamuti kao te pokretne maskirne mrlje napolju...
<BR>&nbsp;&nbsp;&nbsp;&nbsp;&nbsp;Osmotrila je ljude oko sebe, i u njoj se okrenu neki ključ. Oči su joj još bile suve i ranjave, ali više nije bila pospana. Napetost u stomaku je popustila, prvi put od početka pobune. Slobodno je disala. Posmatrala je lica prijatelja - En je još bila ljuta na nju, Maja na Kojota, svi zajedno su bili iscrpljeni, prašnjavi, crvenih očiju kao mali crveni narod, zenica nalik na okrugle krhotine poludragog kamenja, jasno ocrtane u krvavim ležištima. Začu sebe kako izgovara: "Arkadije bi bio zadovoljan."
<BR>&nbsp;&nbsp;&nbsp;&nbsp;&nbsp;Ostali su izgledali iznenađeno. Shvatila je da nikada nije govorila o njemu.
<BR>&nbsp;&nbsp;&nbsp;&nbsp;&nbsp;"I Sajmon", reče En.
<BR>&nbsp;&nbsp;&nbsp;&nbsp;&nbsp;"I Aleks." "I Saša." "I Tatjana..."
<BR>&nbsp;&nbsp;&nbsp;&nbsp;&nbsp;"I svi nestali", reče Mišel brzo, pre nego što je lista postala preduga.
<BR>&nbsp;&nbsp;&nbsp;&nbsp;&nbsp;"Ali Frenk ne bi", reče Maja. "Frenk bi već bio ogorčen zbog nečega."
<BR>&nbsp;&nbsp;&nbsp;&nbsp;&nbsp;Svi se nasmejaše, a Kojot reče: "A mi moramo da nastavimo tradiciju, je li?" Ovo ih opet zasmeja, a ona mu zapreti prstom.
<BR>&nbsp;&nbsp;&nbsp;&nbsp;&nbsp;"A Džon?" upita Mišel, pa povuče Maju za podignutu ruku i pokaza na nju.
<BR>&nbsp;&nbsp;&nbsp;&nbsp;&nbsp;Maja oslobodi ruku i nastavi da preti prstom Kojotu. "Džon ne bi kukao i otpisivao Zemlju kao da možemo bez nje! Džon Bun bi u ovom trenutku bio presrećan!"
<BR>&nbsp;&nbsp;&nbsp;&nbsp;&nbsp;"Trebalo bi to da zapamtimo", reče Mišel brzo. "Trebalo bi da razmislimo kako bi on postupio."
<BR>&nbsp;&nbsp;&nbsp;&nbsp;&nbsp;Kojot se iskezi. "Trčao bi gore-dole ovim vozom, sve šašaviji. Već šašav. Bila bi žurka odavde do Odese. Muzika, igra i sve što ide uz to."
<BR>&nbsp;&nbsp;&nbsp;&nbsp;&nbsp;Zgledaše se.
<BR>&nbsp;&nbsp;&nbsp;&nbsp;&nbsp;"Pa?" reče Mišel.
<BR>&nbsp;&nbsp;&nbsp;&nbsp;&nbsp;Kojot pokaza napred. "Ne zvuči mi kao da im je potrebna naša pomoć."
<BR>&nbsp;&nbsp;&nbsp;&nbsp;&nbsp;"Pa šta", reče Mišel.
<BR>&nbsp;&nbsp;&nbsp;&nbsp;&nbsp;I pođoše kroz voz, napred.
</P></TD></TR></TABLE>
<P class="next">
<A HREF=p52.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
