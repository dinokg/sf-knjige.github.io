<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5.
<P>&nbsp;&nbsp;&nbsp;&nbsp;&nbsp;Izbor iz njujurškog Tajmsa od 30. juna:
<BR>&nbsp;&nbsp;&nbsp;&nbsp;&nbsp;PROMENA USPORAVA
<BR>&nbsp;&nbsp;&nbsp;&nbsp;&nbsp;Primećeno slabljenje, efekti
<BR>&nbsp;&nbsp;&nbsp;&nbsp;&nbsp;očigledno nepovratni
<BR>&nbsp;&nbsp;&nbsp;&nbsp;&nbsp;Rajaderova teorija može
<BR>&nbsp;&nbsp;&nbsp;&nbsp;&nbsp;da sadrži objašnjenje
<BR>&nbsp;&nbsp;&nbsp;&nbsp;&nbsp;OBJAVLJENA OBJEDINJENA TEORIJA POLJA
<BR>&nbsp;&nbsp;&nbsp;&nbsp;&nbsp;Rajader objavljuje proširenje Ajnštajnovih
<BR>&nbsp;&nbsp;&nbsp;&nbsp;&nbsp;teorija - međuzvezdano putovanje
<BR>&nbsp;&nbsp;&nbsp;&nbsp;&nbsp;teorijski moguće
<BR>&nbsp;&nbsp;&nbsp;&nbsp;&nbsp;FEDERALNA VLADA ODRIČE SE FUNKCIJA
<BR>&nbsp;&nbsp;&nbsp;&nbsp;&nbsp;Predsednik moli lokalne vlasti
<BR>&nbsp;&nbsp;&nbsp;&nbsp;&nbsp;da pokažu razboritost
<BR>&nbsp;&nbsp;&nbsp;&nbsp;&nbsp;Izvršni organi njujorških radnika pod vođstvom
<BR>&nbsp;&nbsp;&nbsp;&nbsp;&nbsp;Mandelbauma zalažu se za kooperativnost
<BR>&nbsp;&nbsp;&nbsp;&nbsp;&nbsp;U ZEMLJAMA SOVJETSKOG BLOKA -
<BR>&nbsp;&nbsp;&nbsp;&nbsp;&nbsp;REVOLUCIJE
<BR>&nbsp;&nbsp;&nbsp;&nbsp;&nbsp;Proglašena kontrola informacija -
<BR>&nbsp;&nbsp;&nbsp;&nbsp;&nbsp;šire se organizovani nemiri
<BR>&nbsp;&nbsp;&nbsp;&nbsp;&nbsp;Revolucionari razvili nova oružja
<BR>&nbsp;&nbsp;&nbsp;&nbsp;&nbsp;i vojne doktrine?
<BR>&nbsp;&nbsp;&nbsp;&nbsp;&nbsp;POGORŠANA SVETSKA EKONOMSKA KRIZA
<BR>&nbsp;&nbsp;&nbsp;&nbsp;&nbsp;Nemiri zbog hrane u Parizu, Dablinu,
<BR>&nbsp;&nbsp;&nbsp;&nbsp;&nbsp;Rimu, Hong Kongu
<BR>&nbsp;&nbsp;&nbsp;&nbsp;&nbsp;Hiljade radnika daje otkaz -
<BR>&nbsp;&nbsp;&nbsp;&nbsp;&nbsp;snabdevanje gotovo prekinuto
<BR>&nbsp;&nbsp;&nbsp;&nbsp;&nbsp;U LOS ANĐELESU POBUNA PRIPADNIKA KULTA TREĆEG BA'ALA
<BR>&nbsp;&nbsp;&nbsp;&nbsp;&nbsp;Demoralisana Nacionalna garda
<BR>&nbsp;&nbsp;&nbsp;&nbsp;&nbsp;Fanatici zauzeli ključne tačke -
<BR>&nbsp;&nbsp;&nbsp;&nbsp;&nbsp;ulične borbe nastavljene
<BR>&nbsp;&nbsp;&nbsp;&nbsp;&nbsp;Njujorška vlada upozorava na
<BR>&nbsp;&nbsp;&nbsp;&nbsp;&nbsp;aktivnost lokalnih kultista
<BR>&nbsp;&nbsp;&nbsp;&nbsp;&nbsp;TIGAR UBIO HRANIOCA I POBEGAO IZ
<BR>&nbsp;&nbsp;&nbsp;&nbsp;&nbsp;ZOOLOŠKOG VRTA U BRONKSU
<BR>&nbsp;&nbsp;&nbsp;&nbsp;&nbsp;Policija upozorava, organizovne hajke
<BR>&nbsp;&nbsp;&nbsp;&nbsp;&nbsp;Vlasti razmatraju ubijanje svih
<BR>&nbsp;&nbsp;&nbsp;&nbsp;&nbsp;opasnih vrsta
<BR>&nbsp;&nbsp;&nbsp;&nbsp;&nbsp;STRAH OD NOVIH NEREDA U HARLEMU
<BR>&nbsp;&nbsp;&nbsp;&nbsp;&nbsp;Šef policije: 'Ono što se juče dogodilo
<BR>&nbsp;&nbsp;&nbsp;&nbsp;&nbsp;samo je početak' - narastajuću
<BR>&nbsp;&nbsp;&nbsp;&nbsp;&nbsp;paniku izgleda nemoguće zaustaviti
<BR>&nbsp;&nbsp;&nbsp;&nbsp;&nbsp;PSIHIJTRI KAžU DA SE ČOVEK
<BR>&nbsp;&nbsp;&nbsp;&nbsp;&nbsp;'NESLUĆENO RAZVIO'
<BR>&nbsp;&nbsp;&nbsp;&nbsp;&nbsp;Kernes iz Belvija: 'Nepredvidljivi rezultati
<BR>&nbsp;&nbsp;&nbsp;&nbsp;&nbsp;nervnog ubrzanja čine neupotrebljivinm stare podatke
<BR>&nbsp;&nbsp;&nbsp;&nbsp;&nbsp;i metode kontrole - nemoguće je čak
<BR>&nbsp;&nbsp;&nbsp;&nbsp;&nbsp;i proceniti konačan ishod'
<BR>
<BR>&nbsp;&nbsp;&nbsp;&nbsp;&nbsp;Sutradan nije bilo novina; nije bilo papira na kome bi se štampale.
<BR>
<BR>&nbsp;&nbsp;&nbsp;&nbsp;&nbsp;Brok je mislio da je čudno što su ga ostavili da čuva imanje. Međutim, u poslednje vreme dogodilo se mnogo čudnih stvari.
<BR>&nbsp;&nbsp;&nbsp;&nbsp;&nbsp;Prvo je otišao gospodin Rosman. Onda, već sutradan, Stena Vilmera napale su svinje kada je otišao da ih nahrani. Krenule su na njega, roktale i cičale, gnječile ga teškim telesima, i nekoliko njih je moralo da bude ubijeno pre nego što su ga pustile. Najveći broj preostalih onda je navalio na ogradu. Udarale su u nju zajedno, probile je i nestale u šumi. Vilmer je bio prilično gadno povređen i morali su da ga odvezu u bolnicu; zakleo se da se nikada neće vratiti. Još dvojica radnika dala su otkaz istog dana.
<BR>&nbsp;&nbsp;&nbsp;&nbsp;&nbsp;Brok je bio suviše zbunjen, suviše ispunjen promenom u samom sebi da bi ga to zabrinulo. Bilo kako bilo, on nije imao bogzna šta da radi jer je sav posao, osim onog najosnovnijeg, bio prekinut. Pazio je na životinje, brinuo se da dobro postupa prema njima, i nosio pušku na boku, pa nije imao puno problema. Džoi je uvek bio uz njega. Ostatak vremena sedeo je negde i čitao, ili naprosto razmišljao sa šakom na bradi.
<BR>&nbsp;&nbsp;&nbsp;&nbsp;&nbsp;Bil Bergen pozvao ga je nekoliko dana posle epizode sa svinjama. Nadzornik kao da se nije puno promenio, bar ne spolja. Još je bio visok, kose boje peska i spor na rečima, s istom čačkalicom zaboravljenom između usana i istim čkiljavim svetlim očima. Međutim, sa Brokom je razgovarao još sporije i opreznije nego pre - ili se to tako samo činilo?"
<BR>&nbsp;&nbsp;&nbsp;&nbsp;&nbsp;"Pa, Arči", rekao je on, "Smit je upravo dao otkaz."
<BR>&nbsp;&nbsp;&nbsp;&nbsp;&nbsp;Brok se premestio s jedne noge na drugu i nastavio da gleda u pod.
<BR>&nbsp;&nbsp;&nbsp;&nbsp;&nbsp;"Rekao je da hoće da ide na koledž. Nisam uspeo da ga odgovorim." Bergenov glas sadržavao je tračak samozadovoljnog uživanja. "Idiot. Za mesec dana uopšte više neće biti koledža. Sad smo ostali samo ti, moja žena, Vos i ja."
<BR>&nbsp;&nbsp;&nbsp;&nbsp;&nbsp;"Nekako nas je malo", promrljao je Brok jer je osećao da bi trebalo da nešto kaže.
<BR>&nbsp;&nbsp;&nbsp;&nbsp;&nbsp;"Jedan čovek, ako mora, može da obavlja ono najnužnije", rekao je Bergen. "Srećom, leto je. Konji i krave mogu da budu napolju, pa ne mora da se čisti štala."
<BR>&nbsp;&nbsp;&nbsp;&nbsp;&nbsp;"A šta je s usevima?"
<BR>&nbsp;&nbsp;&nbsp;&nbsp;&nbsp;"Još nema puno posla. Uostalom, nek se nose."
<BR>&nbsp;&nbsp;&nbsp;&nbsp;&nbsp;Brok je pogledao u nebo. Za sve one godine koje je ovde proveo, Bergen je bio najpouzdaniji i najvredniji radnik koga su imali.
<BR>&nbsp;&nbsp;&nbsp;&nbsp;&nbsp;"A ti si postao pametan baš kao i mi, zar ne, Arči?" upita Bergen. "Rek'o bi' da si negde oko normale - normale pre promene, mislim. A nije gotovo. Bićeš ti još pametniji."
<BR>&nbsp;&nbsp;&nbsp;&nbsp;&nbsp;Brokovo lice se zažarilo.
<BR>&nbsp;&nbsp;&nbsp;&nbsp;&nbsp;"Izvini, nisam mislio ništa lično. Ti si dobar čovek." Na trenutak je prebirao po papirima razbacanim po stolu za kojim je sedeo. "Arči, ti si sada zadužen za ovo."
<BR>&nbsp;&nbsp;&nbsp;&nbsp;&nbsp;"A?"
<BR>&nbsp;&nbsp;&nbsp;&nbsp;&nbsp;"I ja odlazim."
<BR>&nbsp;&nbsp;&nbsp;&nbsp;&nbsp;"Ali, Bile... Ti ne možeš..."
<BR>&nbsp;&nbsp;&nbsp;&nbsp;&nbsp;"Mogu i hoću, Arči." Bergen je ustao. "Znaš, moja žena oduvek je želela da putuje, a ja moram da razmislim o nekim stvarima. Nije važno o kakvim; to je nešto o čemu sam mozgao mnogo godina, a sada verujem da vidim odgovor. Poći ćemo, našim kolima, na zapad."
<BR>&nbsp;&nbsp;&nbsp;&nbsp;&nbsp;"Ali ... ali ... gospodin Rosman, on ra-ču-na na tebe, Bile..."
<BR>&nbsp;&nbsp;&nbsp;&nbsp;&nbsp;"Bojim se da u životu postoje važnije stvari od vikendice na selu gospodina Rosmana", ravnodušno je rekao Bergen. "Ti si sposoban da upravljaš ovim, čak i ako te Vos ostavi."
<BR>&nbsp;&nbsp;&nbsp;&nbsp;&nbsp;Strah i zbunjenost pretočili su se u porugu: "Plašiš se životinja, a?"
<BR>&nbsp;&nbsp;&nbsp;&nbsp;&nbsp;"Ma, ne, Arči. Uvek se seti da si i dalje pametniji od njih i, što je još važnnije, da imaš ruke. Puška će sve zaustaviti." Bergen je prišao prozoru i pogledao napolje. Bio je vedar, vetrovit dan, i nemirne grane drveća kidale su sunčevu svetlost. "U stvari", nastavio je istim blagim, dalekim tonom, "farma je bezbednija od bilo kog drugog mesta koje mi pada na pamet. Ako proizvodni i distributivni sistemi otkažu, kao što mogu, i dalje ćeš imati šta da jedeš. Ali moja žena i ja nećemo se podmladiti. Ja sam čitavog života bio pouzdan, trezven, savestan čovek. Sad se pitam čemu sve te izgubljene godine."
<BR>&nbsp;&nbsp;&nbsp;&nbsp;&nbsp;Okrenuo je leđa. "Zbogom, Arči." Zvučalo je to kao naredba.
<BR>&nbsp;&nbsp;&nbsp;&nbsp;&nbsp;Brok je izašao u dvorište; vrteo je glavom i mrmljao sebi u bradu. Džoi je nesigurno cvileo i gurao mu njušku u dlan. Brok mu je promrsio zlatnu dlaku, seo na klupu i spustio glavu u šake.
<BR>&nbsp;&nbsp;&nbsp;&nbsp;&nbsp;Nevolja je, pomisli on, što su, osim mene i životinja, i svi drugi postali pametniji. Sam Bog zna šta se roji u glavi Bila Bergena.
<BR>&nbsp;&nbsp;&nbsp;&nbsp;&nbsp;Bila je to zastrašujuća pomisao. Brzina, opseg i oštrina njegovog uma postala mu je najednom okrutna. Nije smeo ni da zamisli na šta liči sada obično ljudsko biće.
<BR>&nbsp;&nbsp;&nbsp;&nbsp;&nbsp;To je zaista bilo teško shvatiti. Bergen nije postao Bog. Oči mu nisu blistale, glas mu nije bio rezonantan i postojan, nije počeo da gradi velike mašine koje su plamtele i urlale. Još je bio isti visoki čovek povijenih ramena i istrošenog lica, koji je strpljivo razvlačio reči u govoru; ništa drugo. Drveće je još bilo zeleno, jedna ptice cvrkutala iza ružičnjaka, kobaltnoplava muva stajala na naslonu za ruke na klupi.
<BR>&nbsp;&nbsp;&nbsp;&nbsp;&nbsp;Brok se maglovito prisećao propovedi koje je čuo kad je ono nekoliko puta bio u crkvi. Kraj sveta... Hoće li se nebo otvoriti, hoće li anđeli izliti gnev na Zemlju koja se trese i hoće li se Bog pojaviti da sudi sinovima čovekovim? Osluškivao je zvuk velikih galopirajućih kopita, ali čuo se samo vetar u drveću.
<BR>&nbsp;&nbsp;&nbsp;&nbsp;&nbsp;To je bilo ono najgore. Nebo nije bila briga. Zemlja se jednako vrtela kroz beskraj mraka i tišine, a ono što se događalo u tankoj skrami što vri na njenoj kori, nije bilo važno.
<BR>&nbsp;&nbsp;&nbsp;&nbsp;&nbsp;Nikoga nije bilo briga. I ni za koga to nije bilo važno.
<BR>&nbsp;&nbsp;&nbsp;&nbsp;&nbsp;Brok je pogledao svoje oguljene cipele, a zatim jake, kosmate ruke između kolena. Činile su se neverovatno tuđinskim - ruke stranca. Isuse dragi, pomisli on, da li mi se ovo zaista događa?
<BR>&nbsp;&nbsp;&nbsp;&nbsp;&nbsp;Zgrabio je Džoija za kuždrav vrat i privukao ga bliže. Iznenada je osetio divlju potrebu za ženom, za nekim ko će ga držati, razgovarati s njim i skrenuti mu misli s usamljenosti neba.
<BR>&nbsp;&nbsp;&nbsp;&nbsp;&nbsp;Ustao je, obliven hladnim znojem, i krenuo do kućice Bergenovih. Pretpostavljao je da je sad njegova.
<BR>&nbsp;&nbsp;&nbsp;&nbsp;&nbsp;Vos je bio mlad, klinac iz grada, ne preterano bistar, tako da nije mogao da nađe drugo zaposlenje. Zlovoljno je podigao glavu s knjige kad je drugi čovek ušao u malu dnevnu sobu.
<BR>&nbsp;&nbsp;&nbsp;&nbsp;&nbsp;"Pa", rekao je Brok, "sad je Bil dao otkaz."
<BR>&nbsp;&nbsp;&nbsp;&nbsp;&nbsp;"Znam. Šta ćemo mi?" Vos je bio uplašen, slab i voljan da prepusti vođstvo. Bergen mora da je to predvideo. Jačao je sopstveni osećaj odgovornosti.
<BR>&nbsp;&nbsp;&nbsp;&nbsp;&nbsp;"Biće nam dobro ako ostanemo ovde", rekao je Brok. "Samo ćemo da čekamo, da radimo isto što i pre, to je sve."
<BR>&nbsp;&nbsp;&nbsp;&nbsp;&nbsp;"Životinje..."
<BR>&nbsp;&nbsp;&nbsp;&nbsp;&nbsp;"Imaš pušku, zar ne? U svakom slučaju, saznaće kad preteraju. Samo budi pažljiv, uvek zaključavaj vrata za sobom, budi dobar s njima..."
<BR>&nbsp;&nbsp;&nbsp;&nbsp;&nbsp;"Ama neću ja da čekam nikakve proklete životinje", namrgođeno je rekao Vos.
<BR>&nbsp;&nbsp;&nbsp;&nbsp;&nbsp;"E baš 'oćeš." Brok je prišao ledari, izvadio dve konzerve piva i otvorio ih.
<BR>&nbsp;&nbsp;&nbsp;&nbsp;&nbsp;"Vidi, ja sam pametniji od tebe i..."
<BR>&nbsp;&nbsp;&nbsp;&nbsp;&nbsp;"A ja sam jači. Ako ti se ne sviđa, možeš da ideš." Brok je pružio Vosu jednu konzervu a drugu nakrenuo nad usta.
<BR>&nbsp;&nbsp;&nbsp;&nbsp;&nbsp;"Vidi", rekao je on trenutak kasnije, "ja poznajem ove životinje. One se većinom ponašaju po navici. Vrzmaće se okolo jer ne znaju ništa bolje, i zato što ih 'ranimo, i zbog - ovaj - zbog respekta prema čoveku, koji je uteran u njih. U šumi nema ni medveda ni vukova, ništa što bi moglo da nam pravi probleme, osim, možda, svinja. Što se mene tiče, ja bi' se više plašio da sam u gradu."
<BR>&nbsp;&nbsp;&nbsp;&nbsp;&nbsp;"Kako to?" Bez obzira što to nije hteo, Vos je bio nadvladan. Spustio je knjigu i uzeo pivo. Brok je bacio pogled na knjigu: Noć strasti; petparačko izdanje. Vos je možda dobio bolji um, ali se u ostalom nije izmenio. On naprosto nije želeo da razmišlja.
<BR>&nbsp;&nbsp;&nbsp;&nbsp;&nbsp;"Ljudi", rekao je Brok. "Sam Bog zna šta će raditi." Prišao je radiju, uključio ga i istoga trena začule su se vesti. To mu nije puno značilo; većinom se govorilo o novoj moći mozga, ali su reči bile sastavljene na način koji nije imao mnogo smisla. Uz to, vlasnik glasa zvučao je uplašeno.
<BR>&nbsp;&nbsp;&nbsp;&nbsp;&nbsp;Posle ručka, Brok je odlučio da prošvrlja šumom i vidi da li može da pronađe svinje i otkrije šta smeraju. Brinule su ga više nego što je želeo da prizna. Svinje su uvek bile pametnije nego što je to većina ljudi znala. Mogle su da dođu na pomisao da se domognu zaliha hrane na farmi koju paze samo dva čoveka.
<BR>&nbsp;&nbsp;&nbsp;&nbsp;&nbsp;Vosa čak nije ni pitao da pođe; ovaj bi to odbio, a u svakom slučaju pametno je imati jednog čoveka da čuva kuću. Brok i Džoi su, tako, sami prešli ogradu i zašli u šest stotina jutara šume.
<BR>&nbsp;&nbsp;&nbsp;&nbsp;&nbsp;Bila je zelena, senovita i puna šumova. Brok je tiho hodao, s puškom ispod ruke, i lako, naviknuto razgrtao nisko grmlje pred sobom. Nije spazio nijednu vevericu, iako ih je obično bilo mnogo. Pa ... mora da su došle do onog istog zaključka do koga su vrane već odavno stigle - da se treba kloniti čoveka s puškom. Pitao se koliko li ga očiju posmatra, i šta se događa iza tih očiju. Džoi mu se zalepio za pete i nije skakutao na sve strane kao što je to obično činio. Prenebregnuta grana podmuklo ga je tresnula u lice. Zastao je, i u deliću sekunde strah je narastao u njemu. Da li sad i drveće govori? Hoće li se ceo svet pobuniti.
<BR>&nbsp;&nbsp;&nbsp;&nbsp;&nbsp;Ne... Trenutak kasnije povratio je kontrolu nad sobom i čvrsto krenuo dalje kozjom stazom. Da bi ga ovo - šta god to bilo - promenilo, potrebno je da biće uopšte može da razmišlja. Drveće nema mozak. Činilo mu se da je neko nekad rekao da ga ni insekti nemaju, i napravio sebi zabelešku da ovo proveri. Dobro da gospodin Rosman ima tako veliku biblioteku.
<BR>&nbsp;&nbsp;&nbsp;&nbsp;&nbsp;A dobro je i da je, shvatio je Brok, on sam smiren. On se nikada nije previše uzbuđivao ni zbog čega, i primao je ovaj novi poredak mirnije nego što se činilo da je to moguće. Korak po korak, tako ti je to. Naprosto provodiš dan za danom, radiš sve što možeš da ostaneš živ.
<BR>&nbsp;&nbsp;&nbsp;&nbsp;&nbsp;Gustiš se rakrilio pred njim i svinja je izvirila iz njega. Bio je to stari crni vepar, veliko zlokobno stvorenje koje mu je nepomično stalo na put. Njuškoliko lice bilo je kao maska, ali Brok nikada nije video ništa tako hladno kao njegove oči. Džoi se nakostrešio i počeo da reži, a Brok je podigao pušku. Dugo su stajali tako, nepomični. Onda je vepar zagroktao - činilo se prezrivo - okrenuo se i skliznuo među senke. Brok je shvatio da je mokar od znoja.
<BR>&nbsp;&nbsp;&nbsp;&nbsp;&nbsp;Primorao je sebe da još nekoliko sati hoda; krstario je šumom, ali malo toga je video. Kada se vratio, bio je sav utonuo u misli. U redu, životinje su se promenile, ali nikako nije mogao da kaže koliko, niti šta će one sledeće da urade. Možda neće ništa.
<BR>&nbsp;&nbsp;&nbsp;&nbsp;&nbsp;"Razmišljao sam", rekao je Vos kada je ušao u kućicu. "Možda da se preselimo kod nekog drugog farmera. Ralfu Martinsonu je potrebna pomoć, sad kad mu je njegov radnik dao otkaz."
<BR>&nbsp;&nbsp;&nbsp;&nbsp;&nbsp;"Ja ostajem."
<BR>&nbsp;&nbsp;&nbsp;&nbsp;&nbsp;Vos ga je hladno okrznuo pogledom. "Jer ne želiš da ponovo budeš moron, a?"
<BR>&nbsp;&nbsp;&nbsp;&nbsp;&nbsp;Brok se trgnuo, ali reči su mu zazvučale ravnodušno: "Zovi to kako ti je drago."
<BR>&nbsp;&nbsp;&nbsp;&nbsp;&nbsp;"Ja neću da večno ostanem ovde."
<BR>&nbsp;&nbsp;&nbsp;&nbsp;&nbsp;"Niko ti to i ne traži. Hajde, vreme je za mužu."
<BR>&nbsp;&nbsp;&nbsp;&nbsp;&nbsp;"Judo, šta ćemo s mlekom od trideset krava? Kamion iz mlekare već tri dana ne dolazi."
<BR>&nbsp;&nbsp;&nbsp;&nbsp;&nbsp;"Mmmmm... da... Pa, smisliću već nešto. Tek ne možemo da ih pustimo da im se vimena rasprsnu."
<BR>&nbsp;&nbsp;&nbsp;&nbsp;&nbsp;"A što da ne?" promrmljao je Vos, ali je krenuo za njim u štalu.
<BR>&nbsp;&nbsp;&nbsp;&nbsp;&nbsp;Pomusti trideset krava nije bio lak posao, čak ni uz pomoć nekoliko mašina. Brok je odlučio da pokuša da većinu pomuze, ali to je tražilo puno vremena, jer ih je potrebno bilo postepeno sabijati. Dotle su one već postale nemirne i bilo ih je teško kontrolisati.
<BR>&nbsp;&nbsp;&nbsp;&nbsp;&nbsp;Izišao je, uzeo vile i počeo da preko ograde baca seno ovcama, koje su, kao i obično, pohrlile iz šume. Negde na pola posla, prenuo ga je Džoijev divlji cvilež. Okrenuo se i ugledao kako mu se približava ogroman holštajnski bik, koji je živeo na farmi.
<BR>&nbsp;&nbsp;&nbsp;&nbsp;&nbsp;Oslobodio se! Brokova ruka krenula je ka pištolju za pojasem, a zatim opet ka vilama. Pištoljče ne pomaže mnogo kod ovakvih čudovišta. Bik je frktao, udarao nogom o zemlju i mahao glavom s koje su bili odrezani rogovi.
<BR>&nbsp;&nbsp;&nbsp;&nbsp;&nbsp;"Polako, drugar." Brok je lagano krenuo ka njemu; oblizivao je suve usne. Buka njegovog srca glasno mu je odjekivala u ušima. "Dobro je, polako, 'ajd' nazad u tor."
<BR>&nbsp;&nbsp;&nbsp;&nbsp;&nbsp;Džoi je zarežao, kruto se držeći gazde. Bik je spustio glavu i krenuo.
<BR>&nbsp;&nbsp;&nbsp;&nbsp;&nbsp;Brok se trgnuo. Činilo se da div ispred njega ispunjava nebo.
<BR>&nbsp;&nbsp;&nbsp;&nbsp;&nbsp;Brok ga je ubo ispod čeljusti. Greška, u magnovenju je shvatio; trebalo je da gađa oči. Vile su mu bile izbačene iz ruku i osetio je udarac koji ga je oborio na zemlju. Bik je nabio glavu na Brokove grudi i pokušavao da ga probode rogovima kojih nije bilo.
<BR>&nbsp;&nbsp;&nbsp;&nbsp;&nbsp;Odjednom je zamukao, s užasom bola u glasu. Džoi mu je prišao s leđa i ščepao ga čeljustima za pravo mesto. Bik se okrenuo i jednim papkom zastrugao duž Džoijevih rebara. Čovek je dohvatio pištolj i opalio sa zemlje. Bik je jurnuo. Brok se zakotrljao, osovio na noge i jednim skokom se našao pored velike glave. Stavio mu je pištolj iza uva i opalio. Bik se posrnuo i pao na kolena. Brok je ispraznio pištolj u njegovu lobanju.
<BR>&nbsp;&nbsp;&nbsp;&nbsp;&nbsp;Posle toga, sručio se na telo, u kovitlacu se približavajući tami.
<BR>&nbsp;&nbsp;&nbsp;&nbsp;&nbsp;Došao je k sebi kad ga je Vos prodrmao.
<BR>&nbsp;&nbsp;&nbsp;&nbsp;&nbsp;"Arči, jesi li povređen?" Reči su se nerazumljivo gomilale u njegovoj glavi. "Jesi li povređen?"
<BR>&nbsp;&nbsp;&nbsp;&nbsp;&nbsp;Brok je dopustio da ga Vos povede do kućice. Posle jednog žestokog pića osetio se bolje i pregledao je sam sebe. "Dobro sam."
<BR>&nbsp;&nbsp;&nbsp;&nbsp;&nbsp;"Onda je sve rešeno." Vos je drhtao više od samog Broka. "Idemo odavde."
<BR>&nbsp;&nbsp;&nbsp;&nbsp;&nbsp;Riđa glava se protresla. "Ne."
<BR>&nbsp;&nbsp;&nbsp;&nbsp;&nbsp;"Jesi li poludeo? Sam ćeš da ostaneš ovde, a sve životinje su podivljale, sve je otišlo do đavola... Jesi li poludeo?
<BR>&nbsp;&nbsp;&nbsp;&nbsp;&nbsp;"Ja ostajem."
<BR>&nbsp;&nbsp;&nbsp;&nbsp;&nbsp;"Ja ne! A nameravam da i tebe ubedim da pođeš."
<BR>&nbsp;&nbsp;&nbsp;&nbsp;&nbsp;Džoi je zarežao. "Nemoj", rekao je Brok. Najednom je osetio samo neizmeran umor. "Idi, ako 'oćeš, ali mene pusti. Meni će da bude dobro."
<BR>&nbsp;&nbsp;&nbsp;&nbsp;&nbsp;"Pa..."
<BR>&nbsp;&nbsp;&nbsp;&nbsp;&nbsp;"Poteraću sutra nešto stoke do Martinsona, ako bude 'teo da i' primi. Ostalo mogu sam."
<BR>&nbsp;&nbsp;&nbsp;&nbsp;&nbsp;Vos se prepirao još neko vreme, a zatim je odustao, seo u džip i odvezao se. Brok se nasmešio a da mu nije bilo baš najjasnije zašto je to učinio.
<BR>&nbsp;&nbsp;&nbsp;&nbsp;&nbsp;Proverio je tor u kom je bio bik. Kapija je bila slomljena, odmerenim udarcem. Polovina funkcionalnosti ograda oduvek je poticala uz činjenice da životinje nisu bile dovoljno pametne da neprestano udaraju u njih. Pa, činilo se da su sada to postale.
<BR>&nbsp;&nbsp;&nbsp;&nbsp;&nbsp;"Moraću da buldozerom pokopam tog prikana", rekao je Brok, Sve prirodnije mu je bilo da se glasno obraća Džoiju. "Sutra. 'Ajmo sad da večeramo, momče, a onda ćemo malo da čitamo i slušamo muziku. Rekao bi' da smo odsad sami."
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
