<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10.
<P>&nbsp;&nbsp;&nbsp;&nbsp;&nbsp;U laboratoriji je vladao polumrak koji je još više pojačavao pulsirajuće svetlo u srcu mašine, čudesno plavo i nemirno između namotaja i nepokretnih merača. Dok se naginjao iznad njega, Grinevaldovo lice imalo je boju leša.
<BR>&nbsp;&nbsp;&nbsp;&nbsp;&nbsp;"Pa", bespotrebno je rekao, "izgleda da je to - to."
<BR>&nbsp;&nbsp;&nbsp;&nbsp;&nbsp;Prebacio je glavni prekidač, električno brujanje je prestalo a svetlo se ugasilo. Za trenutak je stajao i zamišljeno gledao uspavanog pacova unutar namotaja. Žice nalik na dlake vodile su s njegovog obrijanog tela do merača iznad kojih su stajali Johanson i Luis.
<BR>&nbsp;&nbsp;&nbsp;&nbsp;&nbsp;Luis klimnu. "Brzina nervnih veza opet je skočila." Izuzetno pažljivo dodirnuo je brojčanike osciloskopa. "I baš pada na krivu koju smo predvideli. U redu je, stvorili ste inhibitorsko polje." Biće potrebno još testova, detaljnijih istraživanja, ali to se može prepustiti asistentima. Glavni problem bio je rešen.
<BR>&nbsp;&nbsp;&nbsp;&nbsp;&nbsp;Grinevald je posegnuo unutra debelim rukama, ali je neobično pažljivo izvadio pacova i počeo da skida sonde. "Jadničak", promrmljao je, "Pitam se ne činimo li mu uslugu."
<BR>&nbsp;&nbsp;&nbsp;&nbsp;&nbsp;Korint, rasejano pogrbljen na stolici, oštro podiže pogled.
<BR>&nbsp;&nbsp;&nbsp;&nbsp;&nbsp;"A kakvu korist ima od inteligencije?" ustrajao je Grinevald. "Samo mu pomaže da shvati užas sopstvene situacije. U stvari, kakvu korist svi mi imamo od nje?"
<BR>&nbsp;&nbsp;&nbsp;&nbsp;&nbsp;"A je l' bi se ti vratio onda?" upita Korint.
<BR>&nbsp;&nbsp;&nbsp;&nbsp;&nbsp;"Bih." Grinevaldovo četvrtasto plavo lice odjednom je bilo prkosno. "Da, bih. Nije dobro previše misliti, ili misliti suviše jasno."
<BR>&nbsp;&nbsp;&nbsp;&nbsp;&nbsp;"Možda", prošapta Korint, "možda si u pravu. Nova civilizacija - ne samo njena tehnologija, već njen celokupni sistem vrednosti, svi njeni snovi i nadanja - moraće da bude sagrađena iznova, a to će trajati generacijama. Mi smo sada divljaci i nosimo svu jalovost bivstvovanja divljaka. Nauka ne predstavlja celinu života."
<BR>&nbsp;&nbsp;&nbsp;&nbsp;&nbsp;"Ne", kazao je Luis. "Ali naučnici - baš kao i umetnici svih vrsta, rekao bih - u najvećoj su meri sačuvali zdrav razum jer su imali cilj u životu, imali su od čega da krenu, imali nešto izvan sebe, čemu mogu da posvete sve što poseduju. Njegovo bucmasto lice blesnulo je osmehom mačora. "Takođe, Pite, kao starog gurmana, očaravaju me sve ove nove mogućnosti. Da, nema više umetnosti i muzike koje bi ushićivale, ali ja ništa manje ne uživam u dobrom vinu i kuhinji; u stvari, moja percepcija je povišena, ima nijansi za koje ranije nikad ne bih rekao da postoje."
<BR>&nbsp;&nbsp;&nbsp;&nbsp;&nbsp;Bio je to čudan razgovor, koji se sastojao od malo reči i mnogo gestova i izraza lica ubačenih u simultanu raspravu o tehničkim problemima.
<BR>&nbsp;&nbsp;&nbsp;&nbsp;&nbsp;"Pa", rekao je Johanson, "dobili smo naše inhibitorsko polje. Sad je na vama neurolozima da ga detaljno proučite i otkrijete šta se može očekivati da će se dogoditi sa životom na Zemlji."
<BR>&nbsp;&nbsp;&nbsp;&nbsp;&nbsp;"A-ha", rekao je Luis. "Ja sad, međutim, više neću da radim na tome, osim kao kibicer. Broncini i Mekendrjus umeju te stvari. Ja se pridružujem psihološkom odeljenju, koje ne samo da je zanimljivije, već je i od većeg praktičnog značaja. Ja ću se baviti neurološko-kibernetičkim vidom njihovog rada."
<BR>&nbsp;&nbsp;&nbsp;&nbsp;&nbsp;"Naša stara psihologija gotovo da je beskorisna", klimnuo je Korint. "Previše smo se promenili da bismo još razumeli sopstvenu motivaciju. Zašto većinu vremena provodim ovde kad bi možda trebalo da idem kući da pomognem Šili da se i sama prilagodi? Naprosto ne mogu da odolim, moram da istražujem ovu novu oblast, ali... Da bismo iznova počeli, na racionalnoj osnovi, moraćemo da saznamo nešto o dinamici čoveka... Što se mene tiče, i ja se skidam s ove bebice, sad kad smo zaista uspeli da generišemo polje. Rosman želi da počnem da radim na njegovom projektu svemirskog broda čim uspem da se organizujem."
<BR>&nbsp;&nbsp;&nbsp;&nbsp;&nbsp;"Svemirski brod ... putovanje brže od svetlosti, a?"
<BR>&nbsp;&nbsp;&nbsp;&nbsp;&nbsp;"Tako je. Zasniva se na jednom principu talasne mehanike za koji se pre promene nije znalo. Generisaćemo psi-talas koji... Nije važno, objasniću ti to kad završiš s učenjem tenzorske analize i matrične algebre. U zajednici s još nekima ovde radim na projektu toga, dok čekamo ljude i materijal za početak gradnje. Jednom kad dobijemo brod, trebalo bi da možemo da stignemo gde god hoćemo, širom galaksije."
<BR>&nbsp;&nbsp;&nbsp;&nbsp;&nbsp;Dve niti su se spojile. "Bežimo od nas samih", rekao je Grinevald. "Bežimo u svemir da bismo se spasli." Na trenutak, četiri čoveka su ćutala i razmišljala.
<BR>&nbsp;&nbsp;&nbsp;&nbsp;&nbsp;Korint je ustao. "Idem kući", grubo je rekao.
<BR>&nbsp;&nbsp;&nbsp;&nbsp;&nbsp;Dok je silazio stepenicama, um mu je predstavljao lavirint isprepletenih misaonih lanaca. Većinom je razmišljao o Šili, ali nešto je šaputalo i o Helgi, a tu su tekli i dijagrami i jednačine, vizija jezovitog beskraja kroz koji se Zemlja vrti kao komad prašine. Čudesno izdvojen delić njega hladno je proučavao tu mrežu misli da bi naučio kako radi i uvežbao sebe da upravlja sopstvenim potencijalima.
<BR>&nbsp;&nbsp;&nbsp;&nbsp;&nbsp;Jezik. Ljudi iz Instituta, koji su se međusobno poznavali, nehotice su razvijali nov komplet komunikacionih simbola, delikatnu i moćnu stvar u kojoj je svaki gest imao određeno značenje, a ubrzan mozak slušaoca, bez svesnog napora, popunjavao je praznine i hvatao mnogobrojne nivoe značenja. Bio je gotovo suviše efikasan; čovek je odavao svoje najdublje biće. Čovek budućnosti verovatno će hodati duhovno go, baš kao i telesno, a Korint nije bio siguran da mu se to sviđa.
<BR>&nbsp;&nbsp;&nbsp;&nbsp;&nbsp;Ali, onda, tu su bili on i Šila; međusobno razumevanje učinilo je njihov razgovor nejasnim svakom strancu. A širom sveta postojalo je na hiljade, na milione grupa koje su stvarale sopstvene dijalekte na bazi iskustva iz prošlosti, koje nije bilo podeljeno sa celokupnim čovečanstvom. Mora se pronaću neki arbitrarni jezik za ceo svet.
<BR>&nbsp;&nbsp;&nbsp;&nbsp;&nbsp;Telepatija? Više nije bilo sumnje da postoji, bar kod nekih ljudi. Mora se istražiti vančulno opažanje kad se stvari malo stišaju. Bilo je toliko toga, a život je tako kratak!
<BR>&nbsp;&nbsp;&nbsp;&nbsp;&nbsp;Korintje zadrhtao. Strah od ličnog nestanka trebalo bi da bude adolescentna reakcija; ali, na neki način, svi ljudi opet su bili adolescenti, na jednoj novoj osnovi, i to ne deca, bebe.
<BR>&nbsp;&nbsp;&nbsp;&nbsp;&nbsp;Pa, nema sumnje da će biolozi tokom sledećih godina pronaći neke načine da produže životni vek, da ga možda produže na vekove. Ali da li je to, na posletku, poželjno?
<BR>&nbsp;&nbsp;&nbsp;&nbsp;&nbsp;Izišao je na ulicu i ugledao automobil koji mu je Rosman obezbedio. Bar, cinično je pomislio dok je ulazio u njega, rešen problem s parkiranjem. Nema više nekadašnjeg saobraćaja.
<BR>&nbsp;&nbsp;&nbsp;&nbsp;&nbsp;U stvari, nema više Njujorka. Veliki gradovi nisu imali pravo ekonomsko opravdanje. On je došao iz malog grada i još voleo planine, šume i more. Ipak, bilo je nečega u ovom larmadžijskom, mahnitom, prenaseljenom, teškom, neljudskom, moćnom gradu, čije će odsustvo ostaviti prazno mesto u svetu koji će doći.
<BR>&nbsp;&nbsp;&nbsp;&nbsp;&nbsp;Bilo je to vruće veče. Košulja mu se zalepila uz telo, a vazduh se činio gust. Iznad, između zgrada koje su tamnele i mrtvih neonskih reklama, toplotne munje bledo su treptale i cela zemlja žudela je za kišom. Njegovi farovi pravili su mutne otkose kroz gumasto crnilo.
<BR>&nbsp;&nbsp;&nbsp;&nbsp;&nbsp;Napolju je bilo više kola nego pre nedelju dana. Grad gotovo da se umirio; rat između lukaša i dinapsihičara, suzbijen pre dve nedelje, kao da je bio poslednji izliv nasilja. Sledovanja su još bila mala, ali ljudi su se vraćali na posao, i biće im to dovoljno da prežive.
<BR>&nbsp;&nbsp;&nbsp;&nbsp;&nbsp;Korint se parkirao iza svoje stambene zgrade i pešice prešao do pročelja. Služba za racionisanje električne energije nedavno je dozvolila da se liftovi ponovo mogu u njoj koristiti, što je bio akt milosrđa. Nije mu se dopadalo što se pešice peo petnaest spratova u vreme kada zaista nije bilo struje.
<BR>&nbsp;&nbsp;&nbsp;&nbsp;&nbsp;Nadam se... Razmišljao je o Šili, ali je ostavio misao nedovršenu. Mršavila je, jadnica, i nije dobro spavala, a ponekad bi se probudila sa suvim vriskom u grlu i slepo posegnula za njim. Žalio je što ga posao toliko odvaja od nje. Jako joj je bilo potrebno društvo. Možda bi mogao da joj nađe neki posao, da joj ispuni vreme.
<BR>&nbsp;&nbsp;&nbsp;&nbsp;&nbsp;Kada je izišao na svom spratu, hodnik je bio mračan, osim mutnog noćnog svetla, ali svetlost je zračila ispod njegovih vrata. Bacio je pogled na sat i video da je prošlo vreme kada bi obično išla u krevet. Znači, ni večeras ne može da spava.
<BR>&nbsp;&nbsp;&nbsp;&nbsp;&nbsp;Pokušao je da uđe, ali su bila zaključana, pa je pokucao. Učinilo mu se da je iznutra čuo ublažen krik i zalupao je jače. Otvorila je vrata tako naglo da je gotovo pao unutra.
<BR>&nbsp;&nbsp;&nbsp;&nbsp;&nbsp;"Pite, Pite, Pite!" Pribila se uz njega i drhtala. S rukama oko nje, osetio je kako su joj rebra tik uz kožu. Svetlost svetiljke koja je ispunjavala sobu bila je oštra i nekako blistala u njenoj kosi. Kada je podigla lice, video je da je ono vlažno.
<BR>&nbsp;&nbsp;&nbsp;&nbsp;&nbsp;"Šta je bilo?" upitao je. Govorio je glasno, starim manirom, a glas mu je odjednom zadrhtao.
<BR>&nbsp;&nbsp;&nbsp;&nbsp;&nbsp;"Živci." Uvukla ga je unutra i zatvorila vrata. U spavaćici i bade-mantilu izgledala je patetično mlada, ali u njenim očima bilo je nečeg pradavnog.
<BR>&nbsp;&nbsp;&nbsp;&nbsp;&nbsp;"Vruća noć za bade-mantil", rekao je, pokušavajući da dođe do glasa.
<BR>&nbsp;&nbsp;&nbsp;&nbsp;&nbsp;"Bilo mi je hladno." Usne su joj drhtale.
<BR>&nbsp;&nbsp;&nbsp;&nbsp;&nbsp;Njegova usta postala su oštra linija, pa je seo u fotelju i povukao je u krilo. Obrglila ga je, privlačeći ga u zagrljaj, i on je osetio kako joj telo treperi.
<BR>&nbsp;&nbsp;&nbsp;&nbsp;&nbsp;"Ovo nije dobro", rekao je. "Ovo je najgori napad koji si imala."
<BR>&nbsp;&nbsp;&nbsp;&nbsp;&nbsp;"Ne znam šta bih radila da još nisi došao", bezizražajno je rekla.
<BR>&nbsp;&nbsp;&nbsp;&nbsp;&nbsp;Onda su počeli da razgovaraju, novim spletom reči i gestova, zvukova i tišina i zajedničkog prisećanja, koji je bio samo njihov.
<BR>&nbsp;&nbsp;&nbsp;&nbsp;&nbsp;"Previše sam razmišljala", rekla mu je. "Ovih dana svi previše razmišljamo." Pomozi mi, najdraži! Silazim u mrak i samo ti me možeš spasti.
<BR>&nbsp;&nbsp;&nbsp;&nbsp;&nbsp;"Moraš na to da se navikneš", tupo je odgovorio. Kako mogu da ti pomognem. Ruke mi posežu za tobom i sklapaju se oko praznine.
<BR>&nbsp;&nbsp;&nbsp;&nbsp;&nbsp;"Ti imaš snage..." zavapila je. "Daj je i meni!" Noćne more svaki put kada pokušam da spavam. Budim se i vidim svet i ljude kao treptaje u hladnoći i ništavilu, praznini na rubu večnosti. Ne mogu da podnesem tu viziju.
<BR>&nbsp;&nbsp;&nbsp;&nbsp;&nbsp;Umor, bespomoćnost: "Ja nemam snage", rekao je. "Ja samo nekako uspevam da to podnesem. Moraš i ti."
<BR>&nbsp;&nbsp;&nbsp;&nbsp;&nbsp;"Drži me čvrsto, Pite", lik oca, "drži me", procvilela je. Stišćući se uz njega kao da će je on zaštiti od spoljašnjeg crnila i tame iznutra, i stvari koje iz njih izranjaju: "Nemoj nikad da me pustiš!"
<BR>&nbsp;&nbsp;&nbsp;&nbsp;&nbsp;"Šila", rekao je. Voljena: ženo, ljubavnice, druže. "Šila, moraš da izdržiš. Sve ovo je samo posledica povećane sposobnosti razmišljanja ... predstavljanja, rukovanja podacima i snovima koje si sama stvorila. Ništa drugo."
<BR>&nbsp;&nbsp;&nbsp;&nbsp;&nbsp;"Ali to menja mene!" Užas smrti sad se uselio u nju. Borila se s tim s nečim nalik na žudnju: "...I gde je nestao naš svet? Gde su sve naše nade, planovi i zajedništvo?"
<BR>&nbsp;&nbsp;&nbsp;&nbsp;&nbsp;"Ne možemo da ih vratimo", odvratio je. Praznina, nepovratnost: "Sad moramo da smislimo šta ćemo dalje."
<BR>&nbsp;&nbsp;&nbsp;&nbsp;&nbsp;"Znam, znam ... i ne mogu!" Suze su joj blistale duž obraza. "Oh, Pite, sad više plačem zbog tebe", možda čak neću moći ni da te volim, "nego zbog sebe."
<BR>&nbsp;&nbsp;&nbsp;&nbsp;&nbsp;Pokušao je da ostane miran. "Preveliko povlačenje od stvarnosti dovodi do ludila. Ako poludiš..." Nezamislivost.
<BR>&nbsp;&nbsp;&nbsp;&nbsp;&nbsp;"Znam, znam", rekla je. "Predobro, Pite. Drži me čvrsto."
<BR>&nbsp;&nbsp;&nbsp;&nbsp;&nbsp;"A ne pomaže to što znaš..." rekao je i zapitao da li će inženjeri ikada moći da pronađu snagu loma ljudskog bića. Osetio je da je veoma blizu odustajanja.
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
