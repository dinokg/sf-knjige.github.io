<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4.
<P>&nbsp;&nbsp;&nbsp;&nbsp;&nbsp;Izbor iz njujurškog Tajmsa od 23. juna:
<BR>
<BR>&nbsp;&nbsp;&nbsp;&nbsp;&nbsp;PREDSEDNIK PORIČE OPASNOST
<BR>&nbsp;&nbsp;&nbsp;&nbsp;&nbsp;OD UBRZANJA MOZGA
<BR>&nbsp;&nbsp;&nbsp;&nbsp;&nbsp;'Budite mirni, ostanite na poslu',
<BR>&nbsp;&nbsp;&nbsp;&nbsp;&nbsp;savetuje Bela kuća - Promena neće
<BR>&nbsp;&nbsp;&nbsp;&nbsp;&nbsp;naškoditi ljudima
<BR>&nbsp;&nbsp;&nbsp;&nbsp;&nbsp;Naučnici SAD rade na
<BR>&nbsp;&nbsp;&nbsp;&nbsp;&nbsp;problemu - uskoro se očekuje odgovor
<BR>&nbsp;&nbsp;&nbsp;&nbsp;&nbsp;PAD AKCIJA NA BERZI
<BR>&nbsp;&nbsp;&nbsp;&nbsp;&nbsp;BRINE VOL STRIT
<BR>&nbsp;&nbsp;&nbsp;&nbsp;&nbsp;Smanjena prodaja obara
<BR>&nbsp;&nbsp;&nbsp;&nbsp;&nbsp;berzu i cene
<BR>&nbsp;&nbsp;&nbsp;&nbsp;&nbsp;SAD na rubu recesije
<BR>&nbsp;&nbsp;&nbsp;&nbsp;&nbsp;kažu ekonomisti
<BR>&nbsp;&nbsp;&nbsp;&nbsp;&nbsp;POBUNA U KINESKOJ ARMIJI
<BR>&nbsp;&nbsp;&nbsp;&nbsp;&nbsp;Komunistička vlada objavljuje
<BR>&nbsp;&nbsp;&nbsp;&nbsp;&nbsp;vanredno stanje
<BR>&nbsp;&nbsp;&nbsp;&nbsp;&nbsp;U LOS ANĐELESU OSNOVANA
<BR>&nbsp;&nbsp;&nbsp;&nbsp;&nbsp;NOVA RELIGIJA
<BR>&nbsp;&nbsp;&nbsp;&nbsp;&nbsp;Sojer naziva sebe 'Trećim Ba'alom'
<BR>&nbsp;&nbsp;&nbsp;&nbsp;&nbsp;- hiljade ljudi na masovnim skupovima
<BR>&nbsp;&nbsp;&nbsp;&nbsp;&nbsp;FESENDEN TRAŽI SVETSKU VLADU
<BR>&nbsp;&nbsp;&nbsp;&nbsp;&nbsp;Izolacionisti Ajove obrću stavove
<BR>&nbsp;&nbsp;&nbsp;&nbsp;&nbsp;govoreći u Senatu
<BR>&nbsp;&nbsp;&nbsp;&nbsp;&nbsp;DŽONSON KAŽE DA JE U OVOM TRENUTKU
<BR>&nbsp;&nbsp;&nbsp;&nbsp;&nbsp;SVETSKA VLADA NEPOTREBNA
<BR>&nbsp;&nbsp;&nbsp;&nbsp;&nbsp;Senator iz Oregona preokreće bivše
<BR>&nbsp;&nbsp;&nbsp;&nbsp;&nbsp;stavove
<BR>&nbsp;&nbsp;&nbsp;&nbsp;&nbsp;POBUNA U PROVINCIJSKOM DOMU ZA
<BR>&nbsp;&nbsp;&nbsp;&nbsp;&nbsp;SLABOUMNE
<BR>&nbsp;&nbsp;&nbsp;&nbsp;&nbsp;NEMIRI U ALABAMI
<BR>
<BR>&nbsp;&nbsp;&nbsp;&nbsp;&nbsp;Sastanak.
<BR>&nbsp;&nbsp;&nbsp;&nbsp;&nbsp;Svi su radili do kasno i tek u deset su mogli da se nađu na druženju koje je Korint organizovao u svojoj kući. Šila je navaljivala da posluži svoj uobičajeni meni, koji se sastojao od sendviča i kafe; posle je sela u ugao i tiho pričala sa Sarom Mandelbaum. Oči bi im povremeno odlutale do muževa, koji su igrali šah, a u tom prizoru bilo je nekog navirućeg užasa.
<BR>&nbsp;&nbsp;&nbsp;&nbsp;&nbsp;Korint je igrao bolje nego ikada pre. Obično su on i Mandelbaum bili prilično izjednačeni: fizičareva lagana, pažljiva strategija protiv uznemirujuće bravuroznosti sindikalca. Ali večeras je mlađi čovek bio suviše dekoncentrisan. Pravio je planove koji bi zadivili Kapablanku, a Mandelbaum ih je čitao i varvarski probijao njegovu odbranu. Korint najzad uzdahnu i zavali se unazad.
<BR>&nbsp;&nbsp;&nbsp;&nbsp;&nbsp;"Predajem", rekao je on. "Bio bi to mat u, ovaj, sedam poteza."
<BR>&nbsp;&nbsp;&nbsp;&nbsp;&nbsp;"Ne baš." Mandelbaum je pokazao savijenim prstom na kraljevog lovca. "Da si ga pomerio ovde, a onda..."
<BR>&nbsp;&nbsp;&nbsp;&nbsp;&nbsp;"A, da, u pravu si. Bez obzira. Naprosto nisam raspoložen. Šta li je zadržalo Neta?"
<BR>&nbsp;&nbsp;&nbsp;&nbsp;&nbsp;"Stići će. Polako." Mandelbaum se premestio u fotelju i počeo da puni lule s velikom glavom.
<BR>&nbsp;&nbsp;&nbsp;&nbsp;&nbsp;"Ne razumem kako možeš da sediš tako kad..."
<BR>&nbsp;&nbsp;&nbsp;&nbsp;&nbsp;"Kad mi se svet pred nosem raspada? Vidi, Pite, raspada se otkad znam za njega. Do sada, u ovoj epizodi, još nije bilo pucanja."
<BR>&nbsp;&nbsp;&nbsp;&nbsp;&nbsp;"Uskoro može da bude." Korint je ustao i stao pored prozora. Ruke su mu bile ukrštene na leđima, ramena opuštena. Neumorno bleštanje svetala grada izdvajalo ga je iz tame. "Zar ne vidiš, Felikse, da će ovaj novi činilac - ako ga uopšte preživimo - potpuno izmeniti život ljudi? Naše društvo izgradila je, za svoje potrebe, jedna vrsta ljudi. Sada sam čovek postaje nešto drugo."
<BR>&nbsp;&nbsp;&nbsp;&nbsp;&nbsp;"Sumnjam u to." Zvuk šibice koju je Mandelbaum zapalio o svoju cipelu bio je zapanjujuće glasan. "Još smo iste stare životinje."
<BR>&nbsp;&nbsp;&nbsp;&nbsp;&nbsp;"Koliki ti je bio IQ pre promene?"
<BR>&nbsp;&nbsp;&nbsp;&nbsp;&nbsp;"Ne znam."
<BR>&nbsp;&nbsp;&nbsp;&nbsp;&nbsp;"Nikad se nisi testirao?"
<BR>&nbsp;&nbsp;&nbsp;&nbsp;&nbsp;"Ma, jesam, naravno. Tu i tamo naterali bi me na to, da bih dobio ovaj ili onaj posao, ali nikada nisam pitao za rezultat. Šta je IQ osim rezultata na testu IQ."
<BR>&nbsp;&nbsp;&nbsp;&nbsp;&nbsp;"Nije samo to. Time se vrednuje sposobnost da barataš podacima, prihvataš i stvaraš apstraktne..."
<BR>&nbsp;&nbsp;&nbsp;&nbsp;&nbsp;"Ako si kavkaski tip zapadnoevropskog kulturnog zaleđa. Ti testovi su stvoreni za njih. Bušman iz Kalaharija bi se nasmejao ako bi saznao da tu nije uključena sposobnost da nađeš vodu. To je njemu važnije od sposobnosti da barata brojevima. Ja ne potcenjujem logiku i vizuelizaciju kao elemente ličnosti, ali ne delim tvoju dirljivu veru u njih. Čovek je više od toga, i automehaničar može da bude sposobniji za opstanak od matematičara."
<BR>&nbsp;&nbsp;&nbsp;&nbsp;&nbsp;"Opstanak ... pod kakvim okolnostima?"
<BR>&nbsp;&nbsp;&nbsp;&nbsp;&nbsp;"Bilo kakvim. Prilagodljivost, čvrstoća, brzina ... te stvari se najviše računaju."
<BR>&nbsp;&nbsp;&nbsp;&nbsp;&nbsp;"Ja mislim da dobrota puno znači", stidljivo je rekla Šila.
<BR>&nbsp;&nbsp;&nbsp;&nbsp;&nbsp;"Bojim se da je to luksuz, iako nas, naravno, takvi luksuzi čine ljudima", rekao je Mandelbaum. "Dobrota prema kome? Ponekad moraš da podivljaš i da budeš nasilan. Neki ratovi su neophodni."
<BR>&nbsp;&nbsp;&nbsp;&nbsp;&nbsp;"Ne bi bili da su ljudi bili inteligentniji", rekao je Korint. "Drugi svetski rat ne bio bio neophodan da je Hitler zaustavljen pre nego što je ušao u Rajnsku. Jedna divizija bi ga zatukla. Ali političari su bili suviše glupi da bi predvideli..."
<BR>&nbsp;&nbsp;&nbsp;&nbsp;&nbsp;"Nije tako", rekao je Mandelbaum. "Naprosto bilo je razloga zbog kojih nije bilo zgodno - da kažemo? - da se pošalje ta divizija. A devedeset devet procenata pripadnika ljudske rase, bez obzira koliko pametni bili, radiće zgodne stvari umesto mudrih stvari, i zavaravati se razmišljanjem da će nekako izbeći posledice. Mi smo naprosto tako sagrađeni. Uz to, svet je toliko pun starih mržnji i predrasuda, a toliko je ljudi fino, tolerantno i praktično kad je o tome reč, da je vraški čudno da tokom istorije češće nije ključalo." Gorčina se osećala u njegovom glasu. "Možda su praktični ljudi, oni koji se prilagođavaju, u principu u pravu. Možda je zaista najmoralnije staviti 'mene, moju ženu i mog malog krivonogog Hasana' na prvo mesto. Kao što je jedan od mojih sinova uradio. Sad je u Čikagu. Promenio je ime i skratio nos. On se ne stidi svojih roditelja, ne, ali je spasao sebe i svoju porodicu od mnogo nevolja i poniženja. A ja, iskreno, ne znam da li da ga cenim zbog njegove odlučne prilagodljivosti ili da ga nazovem izrodom beskičmenim."
<BR>&nbsp;&nbsp;&nbsp;&nbsp;&nbsp;"Prilično smo se udaljili od predmeta", rekao je Korint, doveden u nepriliku. "Večeras želimo da pokušamo da procenimo šta nas čeka, šta čeka ceo svet." Odmahnuo je glavom. "Moj IQ je s pređašnjih 160 za nedelju dana porastao na oko 200. Razmišljam o stvarima koje mi nikada ranije nisu padale na pamet. Moji pređašnji profesionalni problemi deluju mi smešno laki. Samo, sve ostalo je zbrkano. Um mi neprestano luta najfantastičnijim stazama misli, a neke od njih su prilično divlje i morbidne. Nervozan sam kao mače, skačem na svaku senku, bezrazložno se plašim. Tu i tamo blesne mi nešto i sve se učini groteskno ... kao noćna mora."
<BR>&nbsp;&nbsp;&nbsp;&nbsp;&nbsp;"Još se nisi prilagodio svom novom mozgu, to je sve", rekla je Sara.
<BR>&nbsp;&nbsp;&nbsp;&nbsp;&nbsp;"Ja osećam isto što i Pit", rekla je Šila. Glas joj je bio tanak i uplašen. "To nije vredno toga."
<BR>&nbsp;&nbsp;&nbsp;&nbsp;&nbsp;Druga žena slegla je ramenima i raširila ruke. "Što se mene tiče, ja mislim da je to zabavno."
<BR>&nbsp;&nbsp;&nbsp;&nbsp;&nbsp;"Pitanje osnovne ličnosti ... koja se nije promenila", rekao je Mandelbaum. "Sara je uvek bila od onih prizemnih. Ti naprosto ne uzimaš svoj novi um za ozbiljno, Liebchen. Tebi je moć apstraktnog razmišljanja samo igračka. To ima malo veze s ozbiljnim kućnim poslovima." Puhnuo je i zapleo lice u mrežu bora dok je žmirkao kroz dim. "A ja, ja, baš kao i ti, Pite, imam napade ludila, ali ne dozvoljavam da me to zabrine. To je samo fiziološki, a ja nemam vremena za takve budalaštine. Sad pogotovu. Svako u radničkom pokretu kao da ima neku sopstvenu luckastu ideju kako bi trebalo da postupamo. Jedan od električara misli da bi električari trebalo da štrajkuju i preuzmu dužnost čitave vlade. Prekjuče je neko čak pucao na mene."
<BR>&nbsp;&nbsp;&nbsp;&nbsp;&nbsp;"Je li?"
<BR>&nbsp;&nbsp;&nbsp;&nbsp;&nbsp;Mandelbaum je slegnuo ramenima. "Jadan hitac. Ali neki ljudi su pošandrcali, drugi postaju zli, a većina se naprosto plaši. Oni kao što sam ja, pokušavaju da zauzdaju oluju i stvari drže, koliko je to moguće, blizu normale. Ljudi ovih dana više razmišljaju, ali ne i logičnije."
<BR>&nbsp;&nbsp;&nbsp;&nbsp;&nbsp;"Naravno", rekao je Korint. "Prosečan čovek..." Zvono na ulaznim vratima ga je prekinulo. "Mora da su oni", rekao je. "Uđite."
<BR>&nbsp;&nbsp;&nbsp;&nbsp;&nbsp;Ušla je Helga Arnulfsen; njena vitka visoka prilika nakratko je zaklonila masu Nejtana Luisa. Delovala je hladnokrvno, elegantno i tvrdo, baš kao i pre, ali pod očima bile su joj senke. "Zdravo", rekla je bezlično.
<BR>&nbsp;&nbsp;&nbsp;&nbsp;&nbsp;"Muke, a?" upita Šila, sa simpatijom.
<BR>&nbsp;&nbsp;&nbsp;&nbsp;&nbsp;Helga je napravila grimasu. "Noćne more."
<BR>&nbsp;&nbsp;&nbsp;&nbsp;&nbsp;"I ja ih imam." Jeza je prošla sitnim Šilinim telom.
<BR>&nbsp;&nbsp;&nbsp;&nbsp;&nbsp;"Net, šta je s psihićem koga je trebalo da dovedeš?" upita Korint.
<BR>&nbsp;&nbsp;&nbsp;&nbsp;&nbsp;"Odbio je u zadnji čas", rekao je Luis. "Pala mu je na pamet neka ideja za novi test inteligencije. A njegov kolega je suviše zauzet puštanjem miševa kroz lavirinte. Nema veze, u stvari nam i ne trebaju." Izgledalo je kao da jedino on nema briga i zlih slutnji, kao da je suviše zabavljen dostizanjem novih obzorja da bi imao vremena za sopstvene probleme. Prišao je posluženju, uzeo sendvič i zagrizao ga. "Mmmmm... delikat. Šila, zašto se ne ratosiljaš ovog osvežavajućeg vodopije i udaš se za mene?"
<BR>&nbsp;&nbsp;&nbsp;&nbsp;&nbsp;"Da ga zamenim za osvežavajućeg pivopiju?" drhtavo se nasmešila.
<BR>&nbsp;&nbsp;&nbsp;&nbsp;&nbsp;"TouchQ! I ti si se promenila, zar ne? Ali, stvarno, morala si da učiniš nešto više za mene. Jedan osvežavajući skoč, ako ništa drugo."
<BR>&nbsp;&nbsp;&nbsp;&nbsp;&nbsp;"Konačno", sumorno je rekao Korint, "ovde nismo iz nekog posebnog razloga. Ja sam prosto pomislio da bi jedna opšta rasprava svima nama razjasnila stvari, i možda nam pružila neke ideje."
<BR>&nbsp;&nbsp;&nbsp;&nbsp;&nbsp;Luis je seo za sto. "Vidim da je vlada konačno priznala da se nešto događa", rekao je on i klimnuo glavom prema novinama koje su ležale pored njega. "Pretpostavljam da su morali, ali priznanje neće nimalo pomoći da se ublaži panika. Ljudi se plaše, ne znaju šta ih čeka i... Pa, dok sam dolazio ovamo, video sam jednog čoveka kako trči ulicom i vrišti da je došao kraj sveta. U Central parku održava se religijski skup čudovišnih razmera. Tri pijanca koškala su se ispred bara a nigde na vidiku nije bilo pandura da ih rastavi. Čuo sam požarne sirene... nešto veliko plamti iz pravca Kvinsa."
<BR>&nbsp;&nbsp;&nbsp;&nbsp;&nbsp;Helga je zapalila cigaretu, uvukla obraze i napola sklopila oči. "Džon Rosman je sada u Vašingtonu", rekla je. Trenutak kasnije dodala je Mandelbaumu: "Došao je u Institut pre neki dan, zatražio od naših pametnica da ovo ispitaju ali da nalaze ne objavljuju, i odleteo u prestonicu. Uz pomoć svojih veza on će nam sastaviti priču, pre nego bilo ko drugi."
<BR>&nbsp;&nbsp;&nbsp;&nbsp;&nbsp;"Iskreno, ne bih rekao da trenutno ima mnogo toga da se kaže", rekao je Mandelbaum. "Tek pokoja stvarčica koje smo svi već okusili, širom sveta. Istina, one se slažu u veću celinu, ali još se ne vidi čitava slika."
<BR>&nbsp;&nbsp;&nbsp;&nbsp;&nbsp;"Tek ćete da vidite", veselo je dodao Luis. Uzeo je još jedan sendvič i šolju kafe. "Predviđam da će, za manje od nedelju dana, sve krenuti do đavola."
<BR>&nbsp;&nbsp;&nbsp;&nbsp;&nbsp;"Činjenica je..." Korint je ustao iz stolice u koju se bio uvalio, i počeo da šetka po sobi. "Činjenica je da promena nije gotova, da se i dalje nastavlja. Koliko naši najbolji instrumenti mogu da kažu - iako ni oni nisu baš najtačniji, jer su i sami pogođeni - promena se čak ubrzava."
<BR>&nbsp;&nbsp;&nbsp;&nbsp;&nbsp;"Unutar granica greške, mislim da vidim manje-više hiperboličan napredak", rekao je Luis. "Tek smo na početku, braćo. Onako kako smo počeli, svi ćemo biti blizu IQ 400 još pre kraja sledeće nedelje."
<BR>&nbsp;&nbsp;&nbsp;&nbsp;&nbsp;Dugo su sedeli, ćuteći. Korint je stajao, stisnute pesnice slobodno su mu visile uz telo, a Šila je bez reči zacvilela, otrčala do njega i obesila mu se na ruku. Mandelbaum je otpuhivao oblake dima i mrštio se dok je vario informaciju; jedna ruka iskrala se da pomazi Sarinu, a ona ju je zahvalno stisnula. Luis se kezio nad svojim sendvičem ali nije prestajao da jede. Helga je nepomično sedela; duge čiste krivine njenog lica bile su potpuno bezizražajne. Grad je slabašno toptao ispod njih, oko njih.
<BR>&nbsp;&nbsp;&nbsp;&nbsp;&nbsp;"Šta će da se dogodi?" najzad je prozborila Šila. Drhtala je toliko da je to bilo vidno. "Šta će biti s nama?"
<BR>&nbsp;&nbsp;&nbsp;&nbsp;&nbsp;"Sam Bog zna", rekao je Luis, ne bez nežnosti.
<BR>&nbsp;&nbsp;&nbsp;&nbsp;&nbsp;"Hoće li se to nastaviti unedogled?" upitala je Sara.
<BR>&nbsp;&nbsp;&nbsp;&nbsp;&nbsp;"Jok", rekao je Luis. "Ne može. U pitanju je povećanje brzine reakcije neuronskih lanaca i intenziteta signala koje prenose. Fizička struktura ćelije može samo ovoliko da podnese. Ako se preterano stimuliše ... dolazi ludilo, posle koga sledi idiotluk, posle koga sledi smrt."
<BR>&nbsp;&nbsp;&nbsp;&nbsp;&nbsp;"Koliko visoko možemo da idemo?" upitao je Mandelbaum, praktično.
<BR>&nbsp;&nbsp;&nbsp;&nbsp;&nbsp;"Ne znam. Mehanizam promene - i samih nervnih ćelija - naprosto nije dovoljno poznat. U svakom slučaju, zamisao o IQ važi samo u ograničenom opsegu; govoriti o IQ od 400 zaista nema puno smisla. Inteligencija na tom nivou možda ne bi uopšte bila inteligencija kakvu mi danas poznajemo, već nešto drugo."
<BR>&nbsp;&nbsp;&nbsp;&nbsp;&nbsp;Korint je bio prezauzet sopstvenim fizičkim merenjima da bi znao koliko Luisovo odeljenje zna i teoretiše. Zastrašujuće saznanje tek je počelo da se oblikuje u njemu.
<BR>&nbsp;&nbsp;&nbsp;&nbsp;&nbsp;"Zaboravi konačne rezultate", odsečno je rekla Helga. "Tu ništa ne možemo. Sada je važnije kako da zadržimo uređenu civilizaciju? Kako da jedemo?"
<BR>&nbsp;&nbsp;&nbsp;&nbsp;&nbsp;Korint je klimnuo, nadvladavajući nalet panike. "Do sada nas je nosila obična društvena inercija", složio se. "Najveći broj ljudi obavlja svakodnevne poslove jer im na raspolaganju nije ništa drugo. Ali kad stvari zaista počnu da se menjaju..."
<BR>&nbsp;&nbsp;&nbsp;&nbsp;&nbsp;"Domar i lift-boj u Institutu juče su dali otkaz", rekla je Helga. "Rekli su da im je posao suviše jednoličan. Šta će se dogoditi ako svi domari, đubretari, kopači rovova i radnici na pokretnim trakama reše da daju otkaz?"
<BR>&nbsp;&nbsp;&nbsp;&nbsp;&nbsp;"Neće svi to da učine", rekao je Mandelbaum. Istresao je lulu i prišao da uzme malo kafe. "Neki će se bojati, neki će shvatiti da moramo da nastavimo, neki... Pa, na ovo nije jednostavno odgovoriti. Slažem se da nam, u najbolju ruku, predstoji gadan prelazni period - ljudi će napuštati posao, ljudi će se plašiti, ljudi će, na ovaj ili onaj način, poludeti. Potrebna nam je lokalna prelazna organizacija da nas provede kroz nekoliko narednih meseci. Mislim da bi radnički pokret mogao da predstavlja jezgro... Ja radim na tome, a kada momke ubedim i dovedem u liniju, doći ću u Gradsku većnicu i ponuditi pomoć."
<BR>&nbsp;&nbsp;&nbsp;&nbsp;&nbsp;Pošto su neko vreme ćutali, Helga je bacila pogled prema Luisu. "Ti i dalje nemaš pojma šta je uzrok svemu ovome?"
<BR>&nbsp;&nbsp;&nbsp;&nbsp;&nbsp;"Oh, imam", rekao je biolog. "Koliko hoćeš, a ne znam kako bi izabrao neki. Mi naprosto moramo još neko vreme da proučavamo i razmišljamo, to je sve."
<BR>&nbsp;&nbsp;&nbsp;&nbsp;&nbsp;"To je fizički fenomen koji je zahvatio najmanje čitav Sunčev sistem", objavio je Korint. "Opservatorije su to ustanovile putem spektoskopskih proučavanja. Možda je Sunce, na svojoj orbiti oko središta galaksije, ušlo u neku vrstu polja sile. Ali na teorijskoj osnovi - Boga mu, ne bih da uplićem opštu teoriju relativiteta sve dok ne budem morao! - na teorijskoj osnovi, pre naginjem mišljenju da je verovatnije da smo napustili polje sile koje je usporavalo svetlost i uopšte uticalo na magnetne i elektohemijske procese."
<BR>&nbsp;&nbsp;&nbsp;&nbsp;&nbsp;"Drugim rečima", polako je rekao Mandelbaum, "mi, u stvari, ulazimo u normalno stanje stvari? Celokupnu svoju prošlost proživeli smo pod nenormalnim uslovima?"
<BR>&nbsp;&nbsp;&nbsp;&nbsp;&nbsp;"Možda. Samo, naravno, ti su uslovi nama normalni. Mi smo se razvili pod njima. Možda ćemo biti kao one ribe iz velikih dubina koje se rasprsnu kada dođu na normalan pritisak."
<BR>&nbsp;&nbsp;&nbsp;&nbsp;&nbsp;"Ha! Prijatna pomisao!"
<BR>&nbsp;&nbsp;&nbsp;&nbsp;&nbsp;"Mislim da se ne bojim smrti", rekla je Šila, slabašnim glasom, "ali ovakva promena..."
<BR>&nbsp;&nbsp;&nbsp;&nbsp;&nbsp;"Čvrsto drži uzde u svojim rukama", oštro je rekao Luis. "Ja pretpostavljam da će ova neravnoteža veliki broj ljudi istinski dovesti do ludila. Nemoj da budeš jedna od njih."
<BR>&nbsp;&nbsp;&nbsp;&nbsp;&nbsp;Istresao je pepeo cigare. "Još nešto smo otkrili u laboratoriji", nastavio je glasom u kome nije bilo strasti. "Kao što je Pit rekao, u pitanju je fizička stvar, ili polje sile, ili njegov nedostatak, što utiče na elektronske interakcije. Kvantitativno, efekat je prilično mali. Obične hemijske reakcije poprilično su slične onima pre; u stvari, mislim da nije zabeležena nikakva značajna promena u brzini neorganskih reakcija. Ali, što je struktura složenija i delikatnija, ona više oseća i te slabašne efekte.
<BR>&nbsp;&nbsp;&nbsp;&nbsp;&nbsp;Mora da ste primetili da ste u poslednje vreme živahniji. Testirali smo neke brzine metabolizma - one su povećane; ne mnogo, ali su povećane. I motoričke reakcije su brže, iako to možda niste primetili jer vam se subjektivan osećaj za vreme takođe ubrzao. Drugim rečima, malo je promena u mišićnim, žlezdanim, vaskularnim i ostalim, čisto somatskim funkcijama; tek da se malo unervozite - na šta ćete se prilično brzo naviknuti, ako se ništa drugo ne dogodi.
<BR>&nbsp;&nbsp;&nbsp;&nbsp;&nbsp;S druge strane, najorganizovanija ćelije - neuroni, a pre svega neuroni kore velikog mozga - najviše su pogođene. Opažanje se popravlja; to su psihići izmerili. Siguran sam da ste primetili da brže čitate. Vreme reakcije na sve stimulanse je kraće."
<BR>&nbsp;&nbsp;&nbsp;&nbsp;&nbsp;"Čula sam to od Džonsa", hladnokrvno je klimnula Helga, "i proverila statističke podatke o saobraćajnim nesrećama prošle nedelje. Definitivno ih je manje. Ako ljudi brže reaguju, prirodno je da će biti bolji vozači."
<BR>&nbsp;&nbsp;&nbsp;&nbsp;&nbsp;"A-ha", rekao je Luis. "Dok se ne umore od milenja od šezdeset milja na sat i počnu da voze stotku. Onda možda neće biti više sudara, ali kod onih koji se dogode biće - bum!"
<BR>&nbsp;&nbsp;&nbsp;&nbsp;&nbsp;"Ali ako ljudi postanu pametniji", počela je Šila, "znaće dovoljno da..."
<BR>&nbsp;&nbsp;&nbsp;&nbsp;&nbsp;"Žao mi je, ali nije tako." Mandelbaum je odmahnuo glavom. "Osnova ličnosti se ne menja, je l' tako? A inteligentni ljudi oduvek su, s vremena na vreme, pravili poprilične gluposti, ili bezobrazluke, baš kao i svi drugi. Recimo, neko može da bude briljantan naučnik ali to ga ne sprečava da zanemari svoje zdravlje, ili da nepažljivo vozi, ili da dotira spiritualiste, ili..."
<BR>&nbsp;&nbsp;&nbsp;&nbsp;&nbsp;"Ili da glasa za demokrate", klimnuo je Luis i široko se osmehnuo. "U pravu si, Felikse. Na kraju će, nema sumnje, povećana inteligencija imati uticaja na ukupnu ličnost, ali za sada još nisu uklonjene ničije slabosti, neznanja, predrasude, crne mrlje ili ambicije; samo je ljudima dodata moć, više energije i inteligencije, da se njima prepuste ... što je jedan od razloga zašto civilizacija popušta."
<BR>&nbsp;&nbsp;&nbsp;&nbsp;&nbsp;Glas mu je postao suv i didaktičan: "Da se vratimo temi; najorganizovanije tkivo na svetu je, naravno, veliki mozak čoveka, siva masa ili sedište svesti, ako vam je tako draže. On oseća stimulans - ili nedostatak inhibicije, ako je Pitova teorija ispravna - više od bilo čega drugog na Zemlji. Njegovo funkcionisanje nesrazmerno se povećava u odnosu na ostatak organizma. Možda vi i ne znate koliko je složena struktura ljudskog mozga. Verujte mi, prema njemu siderična vaseljena izgleda kao dečje kockice za slaganje. Mnogo puta je više mogućih međuneuronskih veza nego atoma u celom kosmosu - faktor je negde deset na nekoliko miliona. Ne iznenađuje da mala promena u elektrohemiji - toliko mala da telo gotovo ništa i ne oseća - menja celokupnu prirodu uma. Pogledajte šta malo droge ili alkohola može da učini, a onda se prisetite da ovaj novi faktor deluje na samu suštinu postojanja ćelije. Jedno pitanje je zaista zanimljivo: Da li tako fino uravnotežena funkcija uopšte može da preživi takvu promenu?"
<BR>&nbsp;&nbsp;&nbsp;&nbsp;&nbsp;U njegovom glasu nije bilo straha, a oči iza teških sočiva bleštale su bezličnim uzbuđenjem. Za njega je ovo predstavljalo čisto čudo; Korint ga je zamišljao kako umire i pravi kliničke zabeleške o sebi dok mu život kopni.
<BR>&nbsp;&nbsp;&nbsp;&nbsp;&nbsp;"Pa", sumorno je rekao fizičar, "ubrzo ćemo saznati."
<BR>&nbsp;&nbsp;&nbsp;&nbsp;&nbsp;"Kako možete da tako sedite i tako mirno razgovarate o tome?" zavapila je Šila. Glas joj je podrhtavao od užasa.
<BR>&nbsp;&nbsp;&nbsp;&nbsp;&nbsp;"Draga moja devojko", rekla je Helga, "možete li da nam predložite da, na ovom stepenu, radimo bilo šta drugo?"
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
