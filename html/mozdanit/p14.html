<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>14.
<P>&nbsp;&nbsp;&nbsp;&nbsp;&nbsp;Vang Kao je teško radio kada je prorok stigao. Bila je zima i oko sela zemlja je bila bela i kruta dokle god je oko dopiralo; ali proleće će ponovo doći, i biće potrebno orati, a svi volovi su odmaglili. Ljudi, žene i deca moraće da vuku plugove, a Vang Kao je želeo da im što više olakša rad. Rastavljao je jedan traktor koji je ostao bez goriva, poslednje sećanje na komuniste, u potrazi za kugličnim ležajevima, kada se proneo glas da preko polja stiže stranac.
<BR>&nbsp;&nbsp;&nbsp;&nbsp;&nbsp;Vang Kao je uzahnuo i prestao da radi. Nespretno je prošao kroz polumrak kolibe koja je predstavljala kovačnicu, zgrabio pušku i par preostalih čaura, i nabacio je na postavljen plavi kaput. Bila je dobar prijatelj, ta puška, služila ga je tokom mnogo stotina milja posle raspada armije u pobuni, dok je išao kući. Tada je još bilo komunističkih trupa na slobodi, a da ne pominjemo izgladneli narod koji se odao pljački. Čak i sad, čovek nije mogao da bude siguran ko može da bude pridošlica. Poslednji stranac došao je u sjajnoj letelici naprosto da pronese glas da postoji nova vlada pod kojom će svi ljudi biti slobodni; ali vlada je bila daleko i još nije bila jaka; ljudi moraju da se sami brane kada se za to ukaže potreba.
<BR>&nbsp;&nbsp;&nbsp;&nbsp;&nbsp;Njegovi susedi čekali su napolju, pomalo drhteći na hladnoći. Neki od njih takođe su imali pušle, a ostali su bili naoružani samo noževima, toljagama i vilama. Bled dah im je izlazio iz nozdrva. Iza njihove linije, žene, deca i starci stajali su na dovracima, spremni da se bace u zaklon.
<BR>&nbsp;&nbsp;&nbsp;&nbsp;&nbsp;Vang Kao je žmirkao preko snega. "Samo je jedan čovek", rekao je. "Ne vidim da ima oružje."
<BR>&nbsp;&nbsp;&nbsp;&nbsp;&nbsp;"Jaše na jednom magarcu a vodi drugog", odvratio je sused.
<BR>&nbsp;&nbsp;&nbsp;&nbsp;&nbsp;Ovde je nešto bilo čudno. Ko je mogao da upravlja životinjama posle velike promene? Vang Kao je osetio trnce duž vrata.
<BR>&nbsp;&nbsp;&nbsp;&nbsp;&nbsp;Čovek koji im se približavao bio je star. Smešio se ljubazno i, jedna po jedna, puške su se spustile. Ali bilo je čudno kako je slabašno obučen, kao da je leto. Dojahao je do ljudi i pozdravio ih prijateljski. Niko ga nije pitao za cilj njegovog puta, ali oči koje su ga posmatrale bile su dovoljno ljubopitljive.
<BR>&nbsp;&nbsp;&nbsp;&nbsp;&nbsp;"Zovem se Vu Hsi", rekao je, "i imam poruku za vas, koja bi mogla da bude značajna."
<BR>&nbsp;&nbsp;&nbsp;&nbsp;&nbsp;"Uđite, gospodine", ponudio ga je Vang Kao, "i prihvatite naše siromašno gostoprimstvo. Mora da vam je strašno hladno."
<BR>&nbsp;&nbsp;&nbsp;&nbsp;&nbsp;"Ma ne, nije", rekao je stranac. "To je deo moje poruke. Ljudi ne moraju da se smrznu ako nemaju toplo odeo. Sve je u saznanju kako da se ne smrznete."
<BR>&nbsp;&nbsp;&nbsp;&nbsp;&nbsp;Prebacio je jednu nogu preko magarčevog vrata i nagnuo se napred. Slab leden vetrić mrsio mu je gustu sedu bradu. "Ja sam jedan od mnogih", nastavio je. "Moj gospodar nas je naučio i sad mi idemo i učimo druge, a nadamo se da će neki od onih koje naučimo i sami postati proroci."
<BR>&nbsp;&nbsp;&nbsp;&nbsp;&nbsp;"Dobro, a šta je to što učite, gospodine?" upitao je Vang Kao.
<BR>&nbsp;&nbsp;&nbsp;&nbsp;&nbsp;"To je samo odgovarajuća upotreba mozga", odvratio je Vu Hsi. "Moj gospodar bio je naučnik u Fenčouu, a kada je došla velika promena, on je uvideo da je to promena u tome kako čovek razmišlja, pa se posvetio izučavanju najboljih načina da se iskoriste ove nove moći. Ovo ovde je samo skroman početak, ali mi osećamo da i to može poslužiti svetu."
<BR>&nbsp;&nbsp;&nbsp;&nbsp;&nbsp;"Svi mi sad možemo da razmišljamo slobodnije i snažnije, gospodine", rekao je Vang Kao.
<BR>&nbsp;&nbsp;&nbsp;&nbsp;&nbsp;"Da, ja sam očigledno među vrednim ljudima, pa ipak moje reči sadržaće nešto novo. Razmislite, ljudi, koliko često um, volja, nadvladava slabost tela. Razmislite koliko dugo ljudi ostaju živi tokom bolesti, gladi i iznurenosti, kad bi svaka druga zverka davno ispustila dušu. Onda razmislite koliko mora da su te moći veće sada, samo kad bi čovek mogao da ih upotrebi."
<BR>&nbsp;&nbsp;&nbsp;&nbsp;&nbsp;"Da", povio je glavu Vang Kao. "Vidim da ste nadvladali studen zime."
<BR>&nbsp;&nbsp;&nbsp;&nbsp;&nbsp;"Danas nema toliko hladnoće da naškodi čoveku ako mu je znano kako da mu neprestano topla krv kola. To je sitnica." Vu Hsi je slegnuo ramenima. "Uzvišen um može mnogo toga da učini s telom; ja, na primer, mogu da vam pokažem kako da naložite rani da prestane da boli i krvari. Ali to kako da se sporazumevate sa životinjama i sprijateljite s njima, kako da se prisetite svake najsitnije pojedinosti koju ste ikada videli ili čuli, kako da nemate ni osećanja, ni želja, sem onih za koje um kaže da su dobre, kako da s drugim ljudima razgovarate kao duša s dušom a da ni ne otvarate usta, kako da ramišljate o tome koliko je svet stvaran a da ne zapadnete u uzaludne maštarije - to bi vam, moje je skromno mišljenje, mnogo više koristilo na duge staze."
<BR>&nbsp;&nbsp;&nbsp;&nbsp;&nbsp;"Zaista, poštovani gospodine, koristilo bi, ali mi nismo toga dostojni", sa strahopoštovanjem izjavio je Vang Kao. "Hoćete li sad ući i večerati s nama?"
<BR>&nbsp;&nbsp;&nbsp;&nbsp;&nbsp;Bio je to veliki dan za selo, uprkos tome što je novost tako tiho došla. Vang Kao je razmišljao kako će uskoro nastupiti veliki dan i za ceo svet. Pitao se na šta će svet da liči kroz deset godina - a čak i njegova strpljiva duša jedva je čekala da to vidi.
<BR>
<BR>&nbsp;&nbsp;&nbsp;&nbsp;&nbsp;S druge strane portova, nebo je bilo ledeno i tamno, a milion mraznih sunaca bilo je razbacano po elementarnoj noći. Mlečni put tekao je kao reka zračenja, Orion divovski stajao nasuprot beskraju, a sve je bilo hladno i tiho.
<BR>&nbsp;&nbsp;&nbsp;&nbsp;&nbsp;Svemir je ležao oko broda kao okean. Zemljino sunce smanjivalo se dok se brod udaljavao prema beskonačnom; sad su tu bili samo noć, mir i titanski sjajna lepota nebesa. Dok je gledao te zvezde - svaka džinovski plamsaj - i osećao njihovu užasnu odvojenost, Piter Korint je osetio kako mu je duša klonula. Ovo je bio svemir, posezanje s one strane mašte, svetovi onostran svetova, a svaki, u svoj svojoj krasoti, ništa u poređenju s tajnom koja je to sadržala.
<BR>&nbsp;&nbsp;&nbsp;&nbsp;&nbsp;"Možda ti je potrebno da pronađeš Boga."
<BR>&nbsp;&nbsp;&nbsp;&nbsp;&nbsp;Pa ... možda i jeste. Morao je bar da pronađe nešto što je veće od njega.
<BR>&nbsp;&nbsp;&nbsp;&nbsp;&nbsp;Uzdanuvši, Korint se okrenuo nazad, metalnoj toploti kabine, zahvalan konačnosti. Luis je sedeo, gledao brojčanike i žvakao ugašenu cigaru. Na njegovom okruglom rumenom licu nije bilo zanosa, a zviždukao je neku pesmu za sebe; međutim, Korint je znao da je ogromna hladnoća posegnula i dodirnula i njega.
<BR>&nbsp;&nbsp;&nbsp;&nbsp;&nbsp;Biolog je tek neznatno klimnuo glavom. Radi kao sat. Psi-pogon, ekrani, gravitacija, ventilacija, servouređaji ... lep nam je čamac!
<BR>&nbsp;&nbsp;&nbsp;&nbsp;&nbsp;Korint je pronašao stolicu i seo, zgrbivši svoju vitku figuru i skrstivši ruke oko jednog kolena. Usmereni prema zvezdama! Bila je to pobeda, možda najveće dostignuće u istoriji, jer je garantovalo da će uvek biti istorije, okrenutosti prema spolja, koja čoveku neće dopustiti da zauvek stagnira na svojoj maloj planeti. Samo, nekako, on, kao pojedinac, nije osećao zanos osvajanja. Ovo je bilo preveliko za trube.
<BR>&nbsp;&nbsp;&nbsp;&nbsp;&nbsp;Oh, uvek je intelektualno znao da je svemir daleko izvan domašaja poimanja, ali to je bilo mrtvo slovo na papiru, bezbojno, veličina deset na n-ti stepen i ništa više. Sada je to bilo njegovo delo. Doživeo ga je, i više nikada neće biti onaj isti čovek.
<BR>&nbsp;&nbsp;&nbsp;&nbsp;&nbsp;Vođen silom snažnijom od raketa, oslobođen ajnštajnovskih granica brzine, brod se opirao čitavoj masi vaseljene, a kada je putovao brže od svetlosti, uopšte nije imao brzinu u pravom smislu te reči. Njegova najverovatnija pozicija utvrđivala se na zagonetan način, za čije bi objašnjenje bila potrebna potpuno nova grana matematike. On je generisao sopstveno pseudogravitaciono polje, njegovo gorivo bila je sama masa ... bilo koja masa, smrvljena u energiju, devet puta deset na dvadeseti erga po gramu. Njegovi ekrani, koji su kompenzovali Doplerov efekat i aberaciju, pokazivali su go odsev svemira očima koje ga nikada bez pomagala ne bi pogledale. Nosio je, pružao utočište i hranio tovar krhkog organskog tkiva, a oni koji su išli njime, kao bogovi, spoznavali su svoju smrtnost sa potpunom i nekako ushićujućom jasnoćom.
<BR>&nbsp;&nbsp;&nbsp;&nbsp;&nbsp;Jer, uprkos svemu, delovao je nedovršeno. U hitnji da se dovede do kraja hiljadugodišnji posao u roku od nekoliko meseci, graditelji su propustili da ugrade mnogo toga što su mogli, kompjutere i robote koji bi brod u potpunosti učinili automatskim. Posada je svojim promenjenim mozgovima mogla da računa jednako brzo i tačno koliko i bilo koja mašina do sada sagrađena, ne bi li rešila parcijalne diferencijalne jednačine višeg reda neophodne za odgovarajuće upravljanje brodom. Projekat se obavljao gotovo očajničkom brzinom, s maglovitim shvatanjem da novo čovečanstvo mora da pronađe granicu. Sledeći brod biće drugačiji, a najveći broj razlika biće zasnovan na podacima koje će prvi doneti.
<BR>&nbsp;&nbsp;&nbsp;&nbsp;&nbsp;"Merač kosmičkog zračenja prilično je stabilan", rekao je Luis. Spoljašnja strana trupa bila načičkana uređajima i njihovim zaštitnim poljima. Mislim da to zauvek odbacuje teoriju solarnog porekla.
<BR>&nbsp;&nbsp;&nbsp;&nbsp;&nbsp;Korint je klimnuo glavom. Čini se da vaseljena - bar do udaljenosti do koje su došli - sadrži kišu naelektrisanih čestica koje jure kroz kosmos, nepoznatog su porekla i imaju jednako nepoznat cilj. Ili, da li one uopšte imaju bilo kakve određene polazne tačke? Možda su one sastavni deo kosmosa, nalik na zvezde i magline. Profesionalni naučnik u njemu neizmerno je želeo da to sazna.
<BR>&nbsp;&nbsp;&nbsp;&nbsp;&nbsp;"Mislim", rekao je, "da će čak i kratka putovanja koje možemo da preduzmemo u ovom malom delu galaksije, uzdrmati najveći deo astrofizičkih teorija iz prošlosti." Moraćemo da izgradimo potpuno novu kosmologiju.
<BR>&nbsp;&nbsp;&nbsp;&nbsp;&nbsp;"A i biologiju, mogu da se kladim", progunđao je Luis. Spekulišem neprestano još od promene, a sad sam sve više ubeđen da su mogući oblici života koji nisu zasnovani na ugljeniku. "Pa, videćemo."
<BR>&nbsp;&nbsp;&nbsp;&nbsp;&nbsp;Videćemo ... kakva čarobna fraza!
<BR>&nbsp;&nbsp;&nbsp;&nbsp;&nbsp;Čak i za Sunčev sistem biće potrebne dekade istraživanja. Šila ... čovek je nadrastao animizam krštavanja svojih dela, ali Korint je ostao dovoljno sentimentalan da brod, kad razmišlja o njemu, naziva imenom svoje žene ... već na probnom letu posetila je Mesec; njeno stvarno putovanje započelo je krugom oko Venere, pri čemu je zaronila da pogleda vetrovit, peščani pakao otrovne površine, zatim stanka na Marsu, gde je Luis podivljao nad nekim adaptacijama koje je otkrio kod biljnih oblika, a onda napolje. Tokom jedne neverovatne nedelje dva čoveka videla su dve planete i otišla onostran njih. Sazvežđe Herkul ostalo je za njima: nameravali su da pronađu rubove inhibitorskog polja i sakupe podatke o njemu; zatim hitac ka Alfa Kentauru, da vide da li Sunčev najbliži sused ima planete, a zatim nazad kući. Sve za jedan mesec!
<BR>&nbsp;&nbsp;&nbsp;&nbsp;&nbsp;Biće skoro proleće kada se vratim...
<BR>&nbsp;&nbsp;&nbsp;&nbsp;&nbsp;Kada su otišli, pozna jesen još je okivala Zemljinu severnu poluloptu. Bilo je hladno, mračno jutro. Oblaci koji su nisko leteli ličili su na razvejan dim pod gvozdenim nebom. Brukhaven, masivan i razasut, bio je gotovo sakriven od njih, zamrljan snegom i izmaglicom, a grad iza nije se ni mogao videti.
<BR>&nbsp;&nbsp;&nbsp;&nbsp;&nbsp;Nije bilo mnogo ljudi da gleda kako uzleću. Naravno, Mandelbaum je bio tamo, zgrbljen u prestareloj i iznošenoj odeći; Rosmanov visok, mršav lik kruto je stajao s jedne njihove strane; par prijatelja, neki poznanici s posla, iz laboratorija i radionica ... to je bilo sve.
<BR>&nbsp;&nbsp;&nbsp;&nbsp;&nbsp;Helga je došla u skupocenom krznenom kaputu; otopljen sneg blistao je poput dijamanata u pažljivo sakupljenoj plavoj kosi. Njena draguljski čvrsta mirnoća govorila je mnogo toga Korintu... Pitao se koliko će moći da izdrži posle odlaska broda pre nego što počne da plače... ali se rukovao s njom, i nije našao reči. Stoga je ona razgovarala s Luisom, a Korint je poveo Šilu s druge strane broda.
<BR>&nbsp;&nbsp;&nbsp;&nbsp;&nbsp;U zimskom kaputu izgledala je mala i krhka. Meso se otkravilo s nje, fine kosti isticale su se ispod kože, a oči su joj bile ogromne. U poslednje vreme postala je tako tiha; sedela je i gledala pored njega, a tu i tamo bi zadrhtala. Ruke koje su ležale u njegovima bile su užasno mršave.
<BR>&nbsp;&nbsp;&nbsp;&nbsp;&nbsp;"Ne bi trebalo da te ostavljam, dušo", rekao je, koristeći sve reči u starom maniru i izgovarajući ih tetošećim glasom.
<BR>&nbsp;&nbsp;&nbsp;&nbsp;&nbsp;"Neće to dugo da traje", odgovorila je bezizražajno. Nije bila našminkana, a usne su joj bile bleđe nego što bi trebalo. "Mislim da mi je sve bolje."
<BR>&nbsp;&nbsp;&nbsp;&nbsp;&nbsp;Klimnuo je. Psihijatar, Kernes, bio je dobar čovek, debeljuškast očinski tip, sa mozgom kao brijač. Priznao je da je njegova terapija eksperimentalna, tapkanje po nepoznatoj tami novog ljudskog uma, ali i da je imao uspeha s nekim pacijentima. Odbacujući varvarsko sakaćenje mozga hirurškim putem ili šokovima, on je osetio da određeno vreme udaljavanja od poznatog pruža žrtvi priliku da, uz pomoć psihijatra, obavi ponovnu procenu vrednosti, neophodnu...
<BR>&nbsp;&nbsp;&nbsp;&nbsp;&nbsp;("Promena je bila ranije nikad viđen psihički šok za svaki organizam koji je posedovao nervni sistem", rekao je doktor Kernes. "Srećnici ... ljudi jake volje, odlučni ljudi, oni čije je zanimanje slučajno ili neophodno bilo upravljeno spolja, a ne introspektivno, oni kojima je naporno razmišljanje uvek bilo prirodan i drag proces ... oni izgleda da su se prilagodili bez puno štete; iako ja verujem da ćemo svi mi do groba nositi ožiljke od tog šoka. Ali oni manje srećni upali su u neurozu koja je u mnogim slučajevima postala duboka psihoza. Vaša žena, doktore Korint ... da budem iskren ... opasno je blizu ludila. Njen prethodni život, u suštini neintelektualan i zaštićen, nije je pripremio za jednu tako radikalnu promenu u njenom biću; činjenica da nije imala decu o kojoj bi se brinula i nikakvih problema oko pukog opstanka, koji bi je zabavili, omogućila je da se celokupna sila spoznaje okrene prema njenom ličnom karakteru. Stara prilagođavanja, kompenzacje, zaštitna zaboravljivost i samoobmane, koje svi mi imamo, više ne pomažu, a ona nije bila sposobna da pronađe nove. Briga zbog simptoma, prirodno ih povećava, zatvara krug. Ali, ja mislim da mogu da joj pomognem; vremenom, kada sve ovo budemo bolje shvatili, možda će biti moguće i potpuno izlečenje... Koliko još? Kako mogu da znam? Ali teško više od par godina, po brzini kojim se nauka sad razvija; a u međuvremenu gospođa Korint moći će da nađe dovoljno kompenzacije da bi bila srećna i uravnotežena.")
<BR>&nbsp;&nbsp;&nbsp;&nbsp;&nbsp;"Pa..."
<BR>&nbsp;&nbsp;&nbsp;&nbsp;&nbsp;Iznenadan užas u njenim očima: "Oh, Pite, dragi, dragi, budi pažljiv tamo napolju! Vrati mi se!"
<BR>&nbsp;&nbsp;&nbsp;&nbsp;&nbsp;"Hoću", rekao je i ugrizao se za usnu.
<BR>&nbsp;&nbsp;&nbsp;&nbsp;&nbsp;("Da, izvrsno će joj doći ... ja bar mislim ... ako odete na tu ekspediciju, doktore Korint. Briga zbog vas zdravija je od mozganja o senkama koje joj stvara njen odbegli um. Pomoć će okrenuti njenu psihičku orijentaciju napolje, gde joj je i mesto. Ona nije po prirodi introvertna...")
<BR>&nbsp;&nbsp;&nbsp;&nbsp;&nbsp;Za trenutak ih je obavio nalet snega i sakrio od sveta. Poljubio ju je i znao da će se, tokom svih godina koje su pred njim, sećati toga kako su joj usne bile hladne i kako su drhtale pod njegovim.
<BR>&nbsp;&nbsp;&nbsp;&nbsp;&nbsp;Zemlja je duboko, šuplje odzvanjala, kad da i sama planeta drhti od hladnoće. Iznad njihovih glava gorela je transatlantička raketa, usmerena prema Evropi, na nekoj misiji novoustanovljenog svetskog poretka. Korintove oči bile su na Šili. Obrisao joj je sneg iz kose i osetio njenu mekoću, i pod prstima osetio dečje udubljenje njenog potiljka. Slabašan, tužan smeh rastao je u njemu.
<BR>&nbsp;&nbsp;&nbsp;&nbsp;&nbsp;Sa pet reči, očima, rukama i usnama, rekao joj je: "Kada se ponovo vratim kući ... a kakav će to tek biti povratak! ... očekujem da ćeš biti dobro i da ćeš izumeti robotsku domaćicu da budeš slobodna za mene. Ja ne želim da nas ništa u celoj vaseljeni tada uznemirava."
<BR>&nbsp;&nbsp;&nbsp;&nbsp;&nbsp;A ono što je mislio bilo je: O, najdraža moja, budi tu za mene, kao što si uvek bila, Ti koja si mi sve na svetu. Neka ne bude više tame među nama, Ti dete svetlosti, neka budemo sami kao što smo jednom bili, jer u protivnom sve vreme sveta zauvek ostaće prazno.
<BR>&nbsp;&nbsp;&nbsp;&nbsp;&nbsp;"Pokušaću, Pite", prošaptala je. Pružila je ruku i dodirnula mu lice. "Pite", rekla je, zadivljeno.
<BR>&nbsp;&nbsp;&nbsp;&nbsp;&nbsp;Luisov glas s druge strane trupa, izobličen vetrom, zvučao je oštro: "Ukrcavanje za sve one koji ukrcavaju!"
<BR>&nbsp;&nbsp;&nbsp;&nbsp;&nbsp;Korint i Šila imali su vreme za sebe, a ostali su poštovali tu potrebu. Kada je fizičar zastao u vazdušnoj bravi da mahne za oproštaj, bio je dobro iznad zemlje, a Šilina prilika bila je sasvim mali obris na blatnjavom snegu.
<BR>
<BR>&nbsp;&nbsp;&nbsp;&nbsp;&nbsp;Sunce je bilo samo malo sjajnija zvezda na njihovom tragu, gotovo izgubljena u vrvećem mnoštvu sunaca, ovde kod orbite Saturna. Sazvežđa se nisu promenila, bez obzira na sve milje koje su ostale za njima. Ogromni krug Mlečnog puta i daleki, tajanstveni namotaji drugih galaksija blistali su jednako daleko kao što su bili kada je prvi polučovek podigao oči prema nebu i zapitao se. Nije bilo vremena, ni udaljenosti, samo beskraj koji nadrasta milje i godine.
<BR>&nbsp;&nbsp;&nbsp;&nbsp;&nbsp;Šila je oprezno prodirala napred brzinom dobro ispod brzine svetlosti. Na rubovima inhibitorskog polja Luis i Korint su pripremali telemetrijske rakete koje će ispaliti u oblast gušćeg fluksa.
<BR>&nbsp;&nbsp;&nbsp;&nbsp;&nbsp;Luis se vragolasto smeškao pacovima u kavezu koje je nameravao da pošalje u jednom od torpeda. Njihove perličaste oči netremice su ga gledale, kao da su znale. "Jadničci", rekao je. "Ponekad se baš vašljivo osećam." Dodao je, uz širok osmeh: "Ostatak vremena se tako i ponašam, ali to je zabavno."
<BR>&nbsp;&nbsp;&nbsp;&nbsp;&nbsp;Korint nije odgovario. Gledao je napolje, prema zvezdama.
<BR>&nbsp;&nbsp;&nbsp;&nbsp;&nbsp;"Tvoj problem je", rekao je Luis, "što život uzimaš preozbiljno. Uvek si to činio, a posle promene nisi se izmenio. Evo ja, ja sam, po definiciji, savršen! Ja uvek nađem nešto što ću proklinjati i nad čim ću plakati, ali ima bar isto toliko toga neobuzdano smešnog. Ako postoji Bog bilo kakve vrste - a posle promene sve više mislim da ga može biti; možda sam postao maštovitiji - onda je Česterton bio u pravu što je u Njegove osobine uključio smisao za humor." Pucnuo je jezikom. "Jadni stari G. K. Č.! Šteta što on nije poživeo da vidi promenu. Kakve paradokse bi on smislio!"
<BR>&nbsp;&nbsp;&nbsp;&nbsp;&nbsp;Zvonce alarma prekinulo je njegov monolog. Obojica su se trgnuli i pogledali indikatorsko svetlo koje je treptalo kao crveno oko, uključeno-isključeno, uključeno-isključeno. Jednovremeno, talas vrtoglavice prešao je preko njih. Korint je zgrabio držače stolice; želudac mu se podigao.
<BR>&nbsp;&nbsp;&nbsp;&nbsp;&nbsp;"Polje ... približavamo se zoni..." Luis je lupio po dugmetu na složenom kontrolnom panelu. Glas mu je bio napet. "Moramo da se iščupamo odavde..."
<BR>&nbsp;&nbsp;&nbsp;&nbsp;&nbsp;Pun pogon unazad! Ali to nije bilo tako lako, ne kad je u pitanju bilo potencijalno polje koje je moderna nauka izjednačavala sa ultimativnom stvarnošću. Korint je odmahnuo glavom ... borio se s mučninom ... i nagnuo se da pomogne. Ovaj prekidač ... ne, onaj drugi...
<BR>&nbsp;&nbsp;&nbsp;&nbsp;&nbsp;Bespomoćno je pogledao u tablu. Igla je prešla crvenu oznaku, premašili su brzinu svetlosti, i još su ubrzavali: poslednja stvar koju bi poželeli. Šta da se radi?
<BR>&nbsp;&nbsp;&nbsp;&nbsp;&nbsp;Luis je odmahnuo glavom. Znoj se blistao na širokom licu. "Bočni vektor", prodahtao je. "Tangencijalno kretanje..."
<BR>&nbsp;&nbsp;&nbsp;&nbsp;&nbsp;Kod psi-pogona nije bilo konstanti. Sve je bilo nepromenljivo, funkcija mnogo komponenti koje zavise od potencijalnih gradijenata, i jedne od drugih. Postavka za 'napred' mogla bi pod novim okolnostima da postane postavka za 'nazad', a tu je i princip neodređenosti koji se mora uzeti u obzir, bezuzročni haos individualnih elektrona, zaravnjene krive verovatnoće, nezamisliva složenost koja je stvorila zvezde, planete i misleća ljudska bića. Kompozicija misli kloparala je Korintovim mozgom.
<BR>&nbsp;&nbsp;&nbsp;&nbsp;&nbsp;Vrtoglavica je prošla i on je pogledao Luisa s užasom koji je rastao. "Pogrešili smo", promrmljao je. "Polje raste brže nego što smo to mislili."
<BR>&nbsp;&nbsp;&nbsp;&nbsp;&nbsp;"Ali, čoveče, Zemlja je danima izlazila iz njega, pri relativnoj brzini..."
<BR>&nbsp;&nbsp;&nbsp;&nbsp;&nbsp;"Onda mora da smo pogodili neki drugi deo konusa, neki oštrije definisan; ili se možda oštrina vremenom menja, po nekom zakonu koji nismo mogli ni da pretpostavimo..." Korint je postao svestan da Luis zuri u njega, otvorenih usta.
<BR>&nbsp;&nbsp;&nbsp;&nbsp;&nbsp;"A?" rekao je drugi čovek, ali polako!
<BR>&nbsp;&nbsp;&nbsp;&nbsp;&nbsp;"Rekao sam... Šta sam rekao?" Korintovo srce poče da lupa u panici. Izgovorio je tri ili četiri reči, napravio par znakova, ali Luis ga nije razumeo.
<BR>&nbsp;&nbsp;&nbsp;&nbsp;&nbsp;Naravno da nije! Nisu bili pametni kao nekad, nijedan od njih.
<BR>&nbsp;&nbsp;&nbsp;&nbsp;&nbsp;Korint je progutao knedlu a jezik kao da mu se odrvenio. Polako, običnim engleskim, ponovio je ono što je mislio.
<BR>&nbsp;&nbsp;&nbsp;&nbsp;&nbsp;"Oh, da, da." Luis je klimnuo, previše sleđen da bi bilo šta dodao.
<BR>&nbsp;&nbsp;&nbsp;&nbsp;&nbsp;Korintu je mozak delovao lepljivo. Nije bilo drugog izraza. Zavojno se spuštao u tamu, nije mogao da razmišlja, sa svakom proletelom sekundom stropoštavao se nazad, ka životinjskom čoveku.
<BR>&nbsp;&nbsp;&nbsp;&nbsp;&nbsp;Saznanje je delovalo kao udarac. Nenamerno su se zarili u polje koje je Zemlja napustila, ono ih je usporavalo, vraćali su se na ono kakvi su bili pre promene. Sve dublje i dublje brod je ulazio, u sve jači fluks, a oni više nisu bili dovoljno inteligentni da ga kontrolišu.
<BR>&nbsp;&nbsp;&nbsp;&nbsp;&nbsp;Sledeći brod biće tako urađen da se ovo ne može desiti, pomislio je kroz haos. Pretpostaviće šta se dogodilo... Ali kako nama to može pomoći?
<BR>&nbsp;&nbsp;&nbsp;&nbsp;&nbsp;Ponovo je pogledao napolje; zvezde su treperile u njegovom vidnom polju. Polje, mahnito je pomislio, mi ne znamo njegov oblik niti dokle se pruža. Mislim da se krećemo tangencijalno; možda ćemo ubrzo izići iz konusa ... ili ćemo možda sledećih sto godina biti zarobljeni u njemu.
<BR>&nbsp;&nbsp;&nbsp;&nbsp;&nbsp;Šila.
<BR>&nbsp;&nbsp;&nbsp;&nbsp;&nbsp;Pognuo je glavu; usled fizičkog mučenja zbog nenadanog ćelijskog prepodešavanja suviše se jadno osećao da bi još mogao da razmišlja, pa je zaplakao.
<BR>&nbsp;&nbsp;&nbsp;&nbsp;&nbsp;Brod je nastavio put u tamu.
</P></TD></TR></TABLE>
<P class="next">
<A HREF=p15.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
