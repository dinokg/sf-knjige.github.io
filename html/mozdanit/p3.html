<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3.
<P>&nbsp;&nbsp;&nbsp;&nbsp;&nbsp;Svuda su se javili problemi. Ogorčeni povik, u ranu zoru, naterao je Arčija Broka da otrči do kokošarnika, gde je Sten Vilmer spustio kofu hrane i pesnicom mahao na svet.
<BR>&nbsp;&nbsp;&nbsp;&nbsp;&nbsp;"Vidi ovo!" drao se. "Samo gledaj!"
<BR>&nbsp;&nbsp;&nbsp;&nbsp;&nbsp;Brok je proturio glavu kroz vrata i zazviždao. Unutra je bio haos. Više telesa okrvavljenog perja ležalo je tu i tamo na slami, još nekoliko drugih kokošaka nervozno je kokodakalo na prečkama - i to je bilo sve. Ostalih nije bilo.
<BR>&nbsp;&nbsp;&nbsp;&nbsp;&nbsp;"Izgleda da je neko ostavio vrata otvorena i da su lisice ušle", rekao je Brok.
<BR>&nbsp;&nbsp;&nbsp;&nbsp;&nbsp;"Aha." Vilmer je progutao bes kao da bučno guta knedlu. "Neki smrdljivi kuč..."
<BR>&nbsp;&nbsp;&nbsp;&nbsp;&nbsp;Brok se setio da je Vilmer bio zadužen za kokošarnik, ali je odlučio da to ne pominje. Onaj drugi se i sam toga setio i zato je zastao, mršteći se.
<BR>&nbsp;&nbsp;&nbsp;&nbsp;&nbsp;"Ne znam", polako je rekao. "Proverio sam prošle noći, kao i obično, pre nego što sam pošao u krevet, i kunem se da su vrata bila zatvorena i da je kuka bila namaknuta onako kako uvek stoji. Pet godina sam ovde i nikada nije bilo problema."
<BR>&nbsp;&nbsp;&nbsp;&nbsp;&nbsp;"Možda je onda neko kasnije otvorio vrata, kad je pao mrak, a?"
<BR>&nbsp;&nbsp;&nbsp;&nbsp;&nbsp;"Aha. Neki kradljivac kokošaka. Iako je čudno da se psi nisu oglasili... Uvek laju kad neki čovek dolazi." Vilmer je gorko slegnuo ramenima. "Pa, u svakom slučaju, neko je morao da otvori vrata."
<BR>&nbsp;&nbsp;&nbsp;&nbsp;&nbsp;"A onda su kasnije došle lisice." Brok je nogom okrenuo jednu mrtvu kokošku. "A možda su morale da pobegnu kad su psi nanjušili šta je bilo, i ostavile ovo."
<BR>&nbsp;&nbsp;&nbsp;&nbsp;&nbsp;"A većina je odlutala u šumu. Trebaće nam nedelju dana da ih u'vatimo... one žive. O, Judo!" Vilmer je izleteo iz kokošarnika, zaboravivši da zatvori vrata. Brok je to učinio umesto njega, maglovito iznenađen što se toga uopšte setio.
<BR>&nbsp;&nbsp;&nbsp;&nbsp;&nbsp;Uzdahnuo je i nastavio sa svojim jutarnim poslovima. Sve životinje su tog dana delovale uznemireno. A vrag nek ga odnese ako i u njegovoj glavi nešto nije bilo čudno. Setio se sopstvene panike od pre dve večeri i čudnog načina na koji je od tada razmišljao. Možda hara neka vrsta groznice.
<BR>&nbsp;&nbsp;&nbsp;&nbsp;&nbsp;Pa, kasnije će morati nekoga da pita o tome. Danas je trebalo obaviti dosta posla: poorati severni deo šume onaj koji tek što je bio raščišćen. Svi traktori su bili zaposleni, pa će morati da upregne par konja.
<BR>&nbsp;&nbsp;&nbsp;&nbsp;&nbsp;To mu se sviđalo. Brok je voleo životinje; uvek ih je razumeo i slagao se s njima bolje nego s ljudima. Nije da su ljudi prema njemu bili zli, bar ne već odavno. Deca su ga začikivala, dok je bio dete, a onda su usledili neki problemi s kolima i neke devojke su se preplašile pa ga je istukao brat jedne od njih. Ali to je bilo pre mnogo godina. Gospodin Rosman mu je pažljivo objasnio šta može da radi, a šta ne; u neku ruku, preuzeo vlasništvo nad njim, i od tada stvari su krenule kako treba. Sad je mogao da ode u kafanu kad bi otišao u grad, i da popije pivo kao i svako drugi, a ljudi su ga pozdravljali.
<BR>&nbsp;&nbsp;&nbsp;&nbsp;&nbsp;Stajao je neko vreme i pitao se zašto o tome razmišlja kad mu je sve vrlo dobro poznato, i zašto ga to pogađa onako kako ga pogađa. Dobro sam, pomisli on. Nisam nešto naročito pametan, možda, ali sam jak. Gospodin Rosman kaže da nikada nije imao boljeg radnika na farmi.
<BR>&nbsp;&nbsp;&nbsp;&nbsp;&nbsp;Slegnuo je ramenima i ušao u štalu da izvede konje. Bio je mlad čovek, srednje visine, ali čvrsto građen i mišićav; grubih, jakih crta lica i okrugle, kratko podšišane riđe glave. Njegovo plavo radničko odelo bilo je iznošeno, ali čisto; gospođa Bergen, žena glavnog nadzornika, u čijoj kućici se nalazila njegova soba, brinula se umesto njega o takvim pojedinostima.
<BR>&nbsp;&nbsp;&nbsp;&nbsp;&nbsp;Štala je bila velika i mračna, puna oštrih bogatih mirisa sena i konja. Snažni peršeroni nemirno su toptali kopitima i frktali dok ih je zauzdavao. Čudno - ranije su uvek bili tako mirni. "Daj, daj, miran, momak. Miran, Tom. Dobar, Džeri. Lakše, lakše." Umirili su se malo, pa ih je poveo napolje, privezao ih za stub i krenuo u spremište po plug.
<BR>&nbsp;&nbsp;&nbsp;&nbsp;&nbsp;Njegov pas Džoi, visoki irski seter sa krznom koje je na Suncu ličilo na zlato i bakar, poskakivao je oko njega. Džoi je, naravno, pripadao gospodinu Rosmanu, ali Brok je pazio na njega još otkad je ovaj bio kučence, pa je pas uvek pratio, i voleo, Broka. "Sedi, momče, sedi. Koj' li je đavo uš'o u tebe? Smir' se, 'oćeš li već jednom?"
<BR>&nbsp;&nbsp;&nbsp;&nbsp;&nbsp;Posed se prostirao u zelenilu oko njega, zgrade na farmi s jedne strane, kućice za poslugu iza zastora od drveća, s druge, sa mnogo jutara šume iza njega. Bilo je puno livada, voćnjaka i bašti između ovog farmerskog dela i velike bele kuće vlasnika, kuće koja je uglavnom bila prazna otkako se kćerka gospodina Rosmana udala a žena umrla. On sam je, međutim, sad bio tamo: provodio je nekoliko nedelja ovde, u visokim delovima države Njujork, sa svojim cvećem. Brok se pitao zašto bi jedan milioner kakav je gospodin Rosman želeo da se bakće gajenjem ruža, bez obzira što stari.
<BR>&nbsp;&nbsp;&nbsp;&nbsp;&nbsp;Vrata spremišta zaškripaka su dok su se otvarala. Brok je ušao unutra, dohvatio veliki plug i otkotrljao ga napolje; lako je stenjao od napora. Malo njih bi ga sami mogli izvući napolje, pomisli on s trunkom ponosa. Zakikotao se kad je video kako su konji zatoptali kad su ga ugledali. Konji su lenje zverke, nikad neće da rade ako mogu da se izvuku.
<BR>&nbsp;&nbsp;&nbsp;&nbsp;&nbsp;Odgurao je plug iza njih, poneo jezičak napred i privezao ga. Spretnim pokretom odmotrao je uzde sa stuba, seo i trznuo konopcima preko širokih sapi. "Điha!"
<BR>&nbsp;&nbsp;&nbsp;&nbsp;&nbsp;Konji su samo stajali i pomerali noge.
<BR>&nbsp;&nbsp;&nbsp;&nbsp;&nbsp;"Điha, kad kažem!"
<BR>&nbsp;&nbsp;&nbsp;&nbsp;&nbsp;Tom je počeo da uzmiče. "Miran! Miran!" Brok je uzeo slobodni kraj uzdi i pucnuo njima tako jako da su zazviždale. Tom je frknuo i položio jedno svoje veliko kopito na jezičak. Jezičak se slomio.
<BR>&nbsp;&nbsp;&nbsp;&nbsp;&nbsp;A Brok je ostao da sedi, nije mogao da dođe do reči. Onda je odmahnuo riđom glavom. "To je bilo slu-čaj-no", glasno je rekao. Jutro je iznenada postalo veoma mirno. "To je bilo slu-čaj-no."
<BR>&nbsp;&nbsp;&nbsp;&nbsp;&nbsp;U spremištu je bio još jedan jezičak. Doneo je njega i nešto alata, i usredsredio se na to da ukloni slomljeni.
<BR>&nbsp;&nbsp;&nbsp;&nbsp;&nbsp;"Mirni, tamo! Stoj! Stoj kad kažem!"
<BR>&nbsp;&nbsp;&nbsp;&nbsp;&nbsp;Brok je podigao pogled. Cičanje i roktanje došli su kao udarac. Video je kako promiče jedna crna pruga, a zatim još jedna, pa još jedna... Svinje su pobegle!
<BR>&nbsp;&nbsp;&nbsp;&nbsp;&nbsp;"Džoi", viknu on; još i tada pomalo se pitao kako je brzo reagovao. "Drž' ih, Džoi! Opkoli ih, momče!"
<BR>&nbsp;&nbsp;&nbsp;&nbsp;&nbsp;Pas se ustrenio kao blistava munja. Izleteo je pred krmaču, koja ih je predvodila, i škljocnuo zubima prema njoj. Roknula je i skrenula u stranu, a on se bacio na sledeću. Sten Vilmer trčao je iz pravca obora. Lice mu je bilo belo.
<BR>&nbsp;&nbsp;&nbsp;&nbsp;&nbsp;Brok je potrčao da presretne sledeću svinju i okrenuo ju je, ali četvrta je promakla i izgubila se u šumi. Trebalo im je nekoliko zbrkanih minuta da većinu nateraju nazad u obor; nekoliko ih je nestalo.
<BR>&nbsp;&nbsp;&nbsp;&nbsp;&nbsp;Vilmer je stajao i dahtao. Glas mu je bio grub. "Video sam to", zavapio je. "Bože moj, video sam. To je nemoguće."
<BR>&nbsp;&nbsp;&nbsp;&nbsp;&nbsp;Brok je naduvao obraze i obrisao lice.
<BR>&nbsp;&nbsp;&nbsp;&nbsp;&nbsp;"Čuješ li me?" Vilmer ga je ščepao za ruku. "Kažem ti, video sam to, video sam svojim očima. Ove svinje same su otvorile vrata."
<BR>&nbsp;&nbsp;&nbsp;&nbsp;&nbsp;"Ma, 'ajde!" Brok je osetio kako mu se usta razjapljuju.
<BR>&nbsp;&nbsp;&nbsp;&nbsp;&nbsp;"Kažem ti, video sam to! Jedna se podigla na stražnje noge i njuškom skinula rezu. Uradila je to sama. A ostale su se gurale iza nje. O, ne, ne, ne!"
<BR>&nbsp;&nbsp;&nbsp;&nbsp;&nbsp;Džoi je izišao iz šume goneći pred sobom svinju podrugljivim lavežom. Činilo se da se ona posle nekog vremena pomirila i ćutke otkasala u obor. Vilmer se okrenuo kao mašina, ponovo otvorio vrata i pustio je unutra.
<BR>&nbsp;&nbsp;&nbsp;&nbsp;&nbsp;"Dobar momak!" Brok je potapšao svilastu glavu koja se trljala njuškom o njega. "Pametna kuca!"
<BR>&nbsp;&nbsp;&nbsp;&nbsp;&nbsp;"Boga mu, prokleto prepametna." Vilmer je suzio oči. "Da li je ikada pas učinio tako nešto?"
<BR>&nbsp;&nbsp;&nbsp;&nbsp;&nbsp;"Jašta", nesigurno je rekao Brok.
<BR>&nbsp;&nbsp;&nbsp;&nbsp;&nbsp;Džoi se odmakao od njegovih bedara i vratio u šumu.
<BR>&nbsp;&nbsp;&nbsp;&nbsp;&nbsp;"Kladim se da je pošao po još jednu svinju." U Vilmerovom glasu naslućivao se užas.
<BR>&nbsp;&nbsp;&nbsp;&nbsp;&nbsp;"Jašta. On je pametan pas, neg' šta."
<BR>&nbsp;&nbsp;&nbsp;&nbsp;&nbsp;"Idem do Bila Bergena da vidim šta je ovo." Vilmer se okrenuo na petama. Brok je neko vreme gledao za njim, onda slegnuo teškim ramenima i vratio se na započeti posao. Dok je on to radio, Džoi je pronašao još dve svinje, doterao ih nazad, i sada čuvao stražu na vratima obora.
<BR>&nbsp;&nbsp;&nbsp;&nbsp;&nbsp;"Dobra kuca", rekao je Brok. "Za ovo ćeš da dobiješ kosku." Cimnuo je Toma i Džerija koji su dokono stajali. "Dobro, ništarije, da krenemo. Điha!"
<BR>&nbsp;&nbsp;&nbsp;&nbsp;&nbsp;Polako, konji su ustuknuli. "Hej", vrisnuo je Brok.
<BR>&nbsp;&nbsp;&nbsp;&nbsp;&nbsp;Ovoga puta nije se završilo na jezičku. Vrlo pažljivo, stali su na sam plug, savili svojom težinom njegov gvozdeni okvir i slomili nož. Brok je osetio kako mu se grlo osušilo.
<BR>&nbsp;&nbsp;&nbsp;&nbsp;&nbsp;"Ne", promrmljao je.
<BR>
<BR>&nbsp;&nbsp;&nbsp;&nbsp;&nbsp;Vilmera gotovo da je udarila kap kad je čuo za konje. Bergen je samo stajao i nemelodično zviždukao. "Ne znam." Počešao se po kosi boje peska. "Da vam nešto kažem. Dići ćemo ruke od sveg posla koji ima veze sa životinjama, osim hranjenja i muže, naravno. Stavite katance na sve kapije i neka neko proveri celu ogradu. Videću šta stari kaže na ovo."
<BR>&nbsp;&nbsp;&nbsp;&nbsp;&nbsp;"A ja, ja ću da uzmem pušku", rekao je Vilmer.
<BR>&nbsp;&nbsp;&nbsp;&nbsp;&nbsp;"Pa, to možda i nije tako loša ideja", rekao je Bergen.
<BR>&nbsp;&nbsp;&nbsp;&nbsp;&nbsp;Arči Bruk je trebalo da pregleda jednu sekciju, potez od četiri milje koji je okruživao šumu. Poveo je Džoija, koji je veselo skakutao iza njega, i udaljio se, radostan što za promenu može da bude sam.
<BR>&nbsp;&nbsp;&nbsp;&nbsp;&nbsp;Kako je šuma bila mirna! Sunčeva svetlost koso se probijala kroz nepomično lišće pegama šarajući tople smeđe senke. Iznad, nebo je bilo potpuno plavo, bez oblaka, bez vetra. Stopala bi mu muklo zaškripala po mestimično razbacanom grumenju zemlje ili na kamenu, očešao bi se o granu a ona bi sasvim slabo zagrebala duž njegove odeće; osim toga, zemlja je bila potpuno nema. Ptice kao da su sve odjednom zaćutale, nijedne veverice na vidiku, kao da su se i one povukle dublje u šumu. S nelagodom je pomislio da sve deluje kao da čitav zeleni svet nešto očekuje.
<BR>&nbsp;&nbsp;&nbsp;&nbsp;&nbsp;Kao pred oluju možda?
<BR>&nbsp;&nbsp;&nbsp;&nbsp;&nbsp;Mogao je da razume da će se ljudi poplašiti ako životinje postanu pametnije. Da su one zaista bile pametne, zar bi dozvolile da ih ljudi zaključavaju, koriste za rad, škope, ubijaju, deru i jedu? Na primer da Tom i Džeri, sad... Ali oni su bili tako nežni!
<BR>&nbsp;&nbsp;&nbsp;&nbsp;&nbsp;A - čekaj - zar nisu i ljudi postali pametniji? Činilo se kao da poslednjih dana više govore, i to ne samo o vremenu i susedima, pričalo se o tome ko će pobediti na sledećim izborima i zašto je kod kola bolje da je motor pozadi. O tome se, tu i tamo, uvek razgovaralo, naravno, ali ne toliko mnogo, a ranije nisu imali ni bogzna šta da kažu. Pa čak je i gospođu Bergen video da čita neki časopis, a ranije je u slobodno vreme samo gledala TV.
<BR>&nbsp;&nbsp;&nbsp;&nbsp;&nbsp;A i ja postajem pametniji!
<BR>&nbsp;&nbsp;&nbsp;&nbsp;&nbsp;To saznanje došlo je kao udar groma. Dugo je stajao tamo, nepomičan, pa mu je Džoi prišao i zbunjeno onjušio ruku.
<BR>&nbsp;&nbsp;&nbsp;&nbsp;&nbsp;Ja postajem pametniji.
<BR>&nbsp;&nbsp;&nbsp;&nbsp;&nbsp;Naravno - mora da je tako. Način na koji se u poslednje vreme stalno nešto pitao, i kako se sećao stvari, i kako bi progovrio tamo gde bi ranije gotovo uvek ćutao - šta bi to drugo moglo da bude. Ceo svet je postajao pametniji.
<BR>&nbsp;&nbsp;&nbsp;&nbsp;&nbsp;Umem da čitam, rekao je sam sebi. Ne baš najbolje, ali naučili su me az-bu-ku, i umem da čitam stripove. Možda sad umem da čitam i prave knjige.
<BR>&nbsp;&nbsp;&nbsp;&nbsp;&nbsp;U knjigama su se nalazili odgovori na ona pitanja o kojima je sada razmišljao, stvarima kao što su Sunce, Mesec i zvezde, zašto postoje zima i leto, zašto postoje ratovi i predsednici, i ko živi s druge strane sveta, i...
<BR>&nbsp;&nbsp;&nbsp;&nbsp;&nbsp;Odmahnuo je glavom, nesposoban da obuhvati divljinu koja je rasla u njemu i širila se, dok nije prekrila svet dalje nego što je bio sposoban da sagleda. Ranije se nikada nije pitao. Stvari su se naprosto dešavale i onda bile zaboravljene. Ali... Pogledao je svoje ruke, zadivljen. Ko sam ja? Šta radim ovde?
<BR>&nbsp;&nbsp;&nbsp;&nbsp;&nbsp;Nešto je ključalo u njemu. Naslonio je glavu na hladno stablo i osluškivao kako mu krv kola u ušima. Molim te, Bože, neka to bude stvarno. Molim te neka budem kao ostali ljudi.
<BR>&nbsp;&nbsp;&nbsp;&nbsp;&nbsp;Posle nekog vremena prebrodio je to i nastavio da proverava ogradu, kako mu je bilo rečeno.
<BR>&nbsp;&nbsp;&nbsp;&nbsp;&nbsp;Uveče, kad je obavio sve poslove, obukao je čisto odelo i pošao gore, do velike kuće. Gospodin Rosman je sedeo na tremu, pušio lulu i mršavim prstima okretao stranice knjige, praktično je i ne gledajući. Brok je nesigurno stajao, s kapom u ruci, dok vlasnik nije podigao pogled i spazio ga.
<BR>&nbsp;&nbsp;&nbsp;&nbsp;&nbsp;"O, zdravo, Arči", rekao je blago. "Kako si večeras?"
<BR>&nbsp;&nbsp;&nbsp;&nbsp;&nbsp;"Dobro sam, hvala." Brok je gnječio kapu zdepastim šakama i premeštao se s jedne noge na drugu. "Molim vas, mogu li da vas malo prekinem?"
<BR>&nbsp;&nbsp;&nbsp;&nbsp;&nbsp;"A što da ne? Uđi unutra." Gospodin Rosman je odložio knjigu i ostao da sedi i puši dok je Brok otvarao zaštitna vrata i prilazio mu. "Evo, sedi ovde."
<BR>&nbsp;&nbsp;&nbsp;&nbsp;&nbsp;"U redu je, hvala. Ja..." Brok je prešao jezikom preko suvih usana. "Samo bi' da vas nešto pitam."
<BR>&nbsp;&nbsp;&nbsp;&nbsp;&nbsp;"Pitaj, Arči." Gospodin Rosman se zavalio. Bio je visok suvonjav čovek, mršavo oblikovanog lica, ponositog ispod trenutno prijateljskog držanja, sede kose. Brokovi roditelji uzimali su od njega zemlju u zakup, a kada je postalo jasno da od njihovog sina nikad neće biti ništa, on je preuzeo brigu o dečaku. "Sve je u redu?"
<BR>&nbsp;&nbsp;&nbsp;&nbsp;&nbsp;"Pa, u pitanju je ova, ovaj, promena ovde."
<BR>&nbsp;&nbsp;&nbsp;&nbsp;&nbsp;"A?" Rozmanov pogled se izoštrio. "Kakva promena?"
<BR>&nbsp;&nbsp;&nbsp;&nbsp;&nbsp;"Znate, životinje postaju pametnije i drskije."
<BR>&nbsp;&nbsp;&nbsp;&nbsp;&nbsp;"A, da. To." Rosman je dunuo oblak dima. "Reci mi, Arči, jesi li primetio neku promenu u sebi?"
<BR>&nbsp;&nbsp;&nbsp;&nbsp;&nbsp;"Da, ja, pa, ovaj, mislim da jesam."
<BR>&nbsp;&nbsp;&nbsp;&nbsp;&nbsp;Rosman klimnu. "Ne bi ni došao ovamo da se nisi promenio."
<BR>&nbsp;&nbsp;&nbsp;&nbsp;&nbsp;"Šta se to dešava, gospodine Rosman? Šta nije u redu?"
<BR>&nbsp;&nbsp;&nbsp;&nbsp;&nbsp;"Ne znam, Arči. Niko ne zna." Starac se zagledao u plavi suton koji je nadirao. "Samo, jesi li siguran da to nije u redu? Možda najzad nešto dolazi u red?"
<BR>&nbsp;&nbsp;&nbsp;&nbsp;&nbsp;"Ne znam..."
<BR>&nbsp;&nbsp;&nbsp;&nbsp;&nbsp;"Da. Niko ne zna." Rosmanova bleda šaka s plavim venama potapšala je novine koje su se nalazile na stolu pored njega. "Ovde postoje neki nagoveštaji. Znanje curi. Siguran sam da je mnogo više toga poznato, ali da je vlada sprečila da se informacije rašire iz straha od panike." Široko se osmehnuo, s izvesnom dozom pakosti. "Kao da se može prikrivati fenomen koji se zbiva u celom svetu! Ali oni u Vašingtonu uporno se drže svojih gluposti."
<BR>&nbsp;&nbsp;&nbsp;&nbsp;&nbsp;"Ali, gospodine Rosman..." Brok je podigao šake i pustio ih da opet padnu. "Šta ćemo mi?"
<BR>&nbsp;&nbsp;&nbsp;&nbsp;&nbsp;"Da čekamo. Da čekamo i da vidimo. Uskoro idem u grad da sam otkrijem - moji mozgići u Institutu trebalo bi..."
<BR>&nbsp;&nbsp;&nbsp;&nbsp;&nbsp;"Odlazite?"
<BR>&nbsp;&nbsp;&nbsp;&nbsp;&nbsp;Rosman odmahnu glavom, nasmejan. "Jadni Arči. Užasno je biti bespomoćan, zar ne? Ponekad se pitam da li se zato ljudi boje smrti - ne dakle zbog zaborava, već zbog toga što je unapred proreknuta, zbog toga što se ništa ne može učiniti da se spreči. Čak i fatalizam je bekstvo od toga, na neki način... Ali tu već skrećem s teme, zar ne?"
<BR>&nbsp;&nbsp;&nbsp;&nbsp;&nbsp;Dugo je sedeo i pušio. Oko njih cvrčao je i romorio letnji sumrak. "Da", najzad je rekao, "i ja to osećam u sebi. I to nije u celini prijatno. Ne samo zbog nervoze i noćnih mora - pretpostavljam da je to samo fiziološki - već zbog misli. Uvek sam zamišljao da hitro, ispravno, logički razmišljam. Sad se u meni rađa nešto što uopšte ne razumem. Ponekad mi se čini da mi je ceo život bio samo žalosno i besmisleno koprcanje. A ipak mislim da sam dobro služio svojoj porodici i svojoj zemlji." Još jednom se nasmešio. "Ipak, iskreno se nadam da ću dočekati kraj ovoga. Mora da će biti jako zanimljivo!"
<BR>&nbsp;&nbsp;&nbsp;&nbsp;&nbsp;Broku su suze navrle na oči. "Šta ja tu mogu da uradim?"
<BR>&nbsp;&nbsp;&nbsp;&nbsp;&nbsp;"Da uradiš? Živi. Živi od danas do sutra. Šta drugo čovek može da uradi?" Rosman je ustao i stavio ruku Broku na rame. "Ali nastavi da razmišljaš. Razmišljaj o zemlji na kojoj živiš. Nikad nemoj da trampiš svoju slobodu za to da neki drugi čovek razmišlja umesto tebe, i čini greške umesto tebe. Ja sam tebi morao da izigravam feudalnog gospodara, Arči, ali možda više to i nije neophodno."
<BR>&nbsp;&nbsp;&nbsp;&nbsp;&nbsp;Brok ga uglavnom nije razumeo. Ali činilo mu se da mu gospodin Rosman govori da bude veseo, da ovo i nije tako strašno. "Mislio sam da bi' možda mogao da pozajmim neke knjige", ponizno je rekao. "Želeo bi' da vidim da li sad mogu da ih čitam."
<BR>&nbsp;&nbsp;&nbsp;&nbsp;&nbsp;"Pa, da, naravno, Arči. Dođi u biblioteku. Videću da li mogu da nađem nešto što bi ti odgovaralo, za početak..."
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
