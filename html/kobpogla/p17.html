<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>17. KRAJ U VATRI
<P>&nbsp;&nbsp;&nbsp;&nbsp;&nbsp;Te noći, družina se ulogorila u uskoj dolini između dve stenovite padine na pola milje od gustih travnjaka Andelejna. Ratnici su bili veseli, povratili su prirodno raspoloženje posle napetosti iz prethodna dva dana, pa su prepričavali priče i pevali pesme ćutljivoj publici sačinjenoj od poglavara i krvnih gardista. Iako poglavari nisu učestvovali u tome, činilo se da im je drago da slušaju i nekoliko puta čulo se kako se Mhoram i Kvan zajedno kikoću.
<BR>&nbsp;&nbsp;&nbsp;&nbsp;&nbsp;Ali Kovenant nije delio razdraganost eovoda. Teška ruka praznine zaklopila je poklopac njegovih čuvstava i on se osećao izdvojeno, nedodirljivo. Konačno je pošao na počinak pre nego što su ratnici okončali sa poslednjom pesmom.
<BR>&nbsp;&nbsp;&nbsp;&nbsp;&nbsp;Probudila ga je nešto kasnije ruka na njegovom ramenu. Otvorivši oči, ogledao je Penosleda kako se nagao nad njim. Mesec je gotovo zašao. "Ustaj", prošapta džin. "Ranihini su doneli vest. Vuci nas love. pragrdani možda nisu daleko za njima. Moramo poći."
<BR>&nbsp;&nbsp;&nbsp;&nbsp;&nbsp;Kovenant sanjivo zatrepta prema džinovom licu prekrivenom tamom. "Zašto? Zar nas neće slediti?"
<BR>&nbsp;&nbsp;&nbsp;&nbsp;&nbsp;"Požuri, prapoglavaru. Terel, Korik i možda trećina Kvanovog eovoda ostaće ovde u zasedi. Oni će razbiti čopor. Dođi."
<BR>&nbsp;&nbsp;&nbsp;&nbsp;&nbsp;Ali Kovenant je bio uporan. "Pa šta? Naprosto će se sakupiti i ponovo nas slediti. Pusti me da spavam."
<BR>&nbsp;&nbsp;&nbsp;&nbsp;&nbsp;"Prijatelju moj, iskušavaš moje strpljenje. Ustaj, pa ću ti objasniti."
<BR>&nbsp;&nbsp;&nbsp;&nbsp;&nbsp;Uz uzdah, Kovenant se otkotrlja iz pokrivača. Dok je zatezao pojas odore, obuvao sandale i proveravao da li je poneo štap i nož, njegova drvogradska pomoćnica prikupi mu postelju i spakova je. Onda je dovela Duru do njega.
<BR>&nbsp;&nbsp;&nbsp;&nbsp;&nbsp;Usred ćutljive hitnje družine, on uzjaha, a zatim pođe sa Penosledom prema središtu logora, gde su poglavari i krvna garda već bili na konjima. Kada su ratnici bili spremni, Birinair pogasi poslednje ugarke vatre i kruto se uspentra na konja. Trenutak kasnije, jahači se okrenuše i pojuriše uskom dolinom, birajući put po neravnom terenu pod poslednjom crvenom svetlošću Meseca.
<BR>&nbsp;&nbsp;&nbsp;&nbsp;&nbsp;Tle pod Durinim kopitama delovalo je kao da je sačinjeno od krvi koja se lagano širi i Kovenant dograbi prsten da ga skloni pred grimiznom svetlošću. Oko njega, družina se kretala u stegnutoj napetosti ćutanja; svaki tihi, metalni zvon mača bio je trenutno prigušivan, svaki dah utišavan. Ranihini su bili bešumni poput senki, a na njihovim širokim leđima krvni gardisti su sedeli poput kipova, večno na oprezu i spremni.
<BR>&nbsp;&nbsp;&nbsp;&nbsp;&nbsp;Onda Mesec zađe. Tama je predstavljala opuštanje, iako kao da je povećavala opasnost njihovog bekstva. Ali čitavu družinu su okružili i vodili Ranihini, a ti moćni konji birali su put koji je držao druge atove bezbedno između njih.
<BR>&nbsp;&nbsp;&nbsp;&nbsp;&nbsp;Pošto su prošle dve ili tri milje, raspoloženje družine se donekle popravilo. Nisu čuli nikakvu poteru, nisu osetili opasnost. Najzad Penosled dade Kovenantu objašnjenje koje je obećao.
<BR>&nbsp;&nbsp;&nbsp;&nbsp;&nbsp;"To je jednostavno", prošapta džin. "Pošto rasture vukove, Korik i Terel će odvući poteru sa našeg traga. Poći će pravo za Andelejn, istočno prema Planini Groma, sve dok potera ne bude zavedena. Onda će okrenuti i ponovo nam se pridružiti."
<BR>&nbsp;&nbsp;&nbsp;&nbsp;&nbsp;"Zašto?" upita Kovenant tiho.
<BR>&nbsp;&nbsp;&nbsp;&nbsp;&nbsp;Poglavar Mhoram preuze objašnjenje. "Sumnjamo da Drul može da shvati našu nameru." Kovenant nije mogao da oseti poglavarevo pristustvo tako jako kao Penosledovo, tako da je Mhoramov glas zvučao bestelesno u tami, kao da sama noć govori. Takav utisak kao da je pretvarao njegove reči u laž, kao da je bez potvrde fizičkog prisustva ono što je poglavar govorio bilo zaludno. "Naš pohod najvećim delom mora da mu se čini budalast ili šašav. Pošto on drži žezlo, ludi smo što mu se približavamo. Ali ako svejedno mislimo da mu priđemo, onda je naš južni put budalaština, jer je dug, a njegova moć raste svakodnevno. Očekivaće da pođemo istočno prema njemu, ili južno prema Usudovom Pribegu i bekstvu. Korik i Terel će pružiti Drulovim izviđačima razloga da poveruje da se okrećemo u napad. Ukoliko postane nesiguran u pogledu toga gde smo, neće pogoditi našu pravu nameru. Tražiće nas u Andelejnu i trudiće se da pojača odbranu na Planini Groma. Verujući da smo se okrenuli da ga napadnemo, takođe će poverovati da smo ovladali moćima tvog belog zlata."
<BR>&nbsp;&nbsp;&nbsp;&nbsp;&nbsp;Kovenant je na trenutak razmišljao pre nego što upita: "Šta će Kletnik učiniti tokom svega toga?"
<BR>&nbsp;&nbsp;&nbsp;&nbsp;&nbsp;"Ah", uzdahnu Mhoram, "to je pitanje. Na tome počiva sudbina našeg pohoda - i Domaje." Dugo je ćutao. "U snovima, vidim ga kako se smeje."
<BR>&nbsp;&nbsp;&nbsp;&nbsp;&nbsp;Kovenant se lecnu kada se setio Kletnikovog razornog smeha i ućuta. I tako su se jahači prikradali kroz tamu, poveravajući se nagonima Ranihina. Kada je svanula zora, ostavili su zasedu za vukove daleko za sobom.
<BR>&nbsp;&nbsp;&nbsp;&nbsp;&nbsp;Družini su bila potrebna još četiri dana napornog jahanja, po petnaest milja dnevno, da dođe do reke Mithil, južne granice Andelejna. Punih šezdeset milja, pohod je išao prema jugoistoku bez ikakvih nagoveštaja o tome šta je snašlo Korikovu grupu. Sveukupno je samo osam ljudi napustilo družinu. Ali nekako se bez njih činilo da se pohod smanjio i oslabio. Briga vrhovnog poglavara i njegovih pratilaca tutnjala je u udarima kopita njihovih atova i odjekivala kroz tišinu koja je počivala među njima poput prazne nosiljke.
<BR>&nbsp;&nbsp;&nbsp;&nbsp;&nbsp;Sada je nestao spokoj u pogledu kojim su ratnici posmatrli Andelejn, nikada udaljeniji od milje sa leve strane. Od zore do sutona sve oči proučavale su istočno obzorje, ali ništa nisu videle osim praznine u kojoj se Korikovi ratnici nisu pojavljivali. Stalno iznova, Penosled bi se odvojio od družine da otkaska na najbliži breg i zagleda se u daljinu; a onda bi se vratio zadihan i nemiran, dok je družini preostajalo da zamišlja more koje su objašnjavale Korikovo odsustvo.
<BR>&nbsp;&nbsp;&nbsp;&nbsp;&nbsp;Svi su se prećutno slagali oko toga da nikakav broj vukova nije dovoljan da savlada dvojicu pripadnika krvne garde, koji su još jahali na Ranihinima Hurinu i Brabi. Ne, Korikova grupa mora da je pala u ruke male vojske pragrdana - tako je zaključivala družina, iako je Prothal verovao da je Korik možda bio prisiljen da jaše mnogo milja da bi našao reku ili neko drugo sredstvo da zbaci vukove sa traga. Reči vrhovnog poglavara bile su pametne, ali su se nekako pod okrvavljenim Mesecom činile prazne. I pored njih, stožernik Kvan išao je na dužnosti sa smrću šest ratnika na licu.
<BR>&nbsp;&nbsp;&nbsp;&nbsp;&nbsp;Svi jahači bili su obavijeni tamom kada su, pred sumrak šetvrtog dana, stigli do obale Mithila.
<BR>&nbsp;&nbsp;&nbsp;&nbsp;&nbsp;Neposredno na njihovoj levoj strani kako su se primicali reci stajalo je strmo brdo kao granica Andelejna. Čuvalo je severnu obalu; družina je mogla da pređe njegovo podnožje da bi ušla u Andelejn jašući u koloni po jedan duž reke. Prothal je radije izabrao taj pravac nego da plivaju snažnom strujom Mithila. Dok je iza njega bio samo Tuvor, vodio je družinu istočno duž gole obale. Sudeonici pohoda sledili su ga jedan po jedan. Uskoro je čitava družina prelazila ivicu brda.
<BR>&nbsp;&nbsp;&nbsp;&nbsp;&nbsp;Raštrkani na takav način, bili su ranjivi. Dok se brdo uzdizalo nad njima, padina mu je postala gotovo okomita, a kameniti vrh se nadnosio nad stazom pokraj reke poput tvrđave. Jahači su se kretali sa glavama dignutim nagore, oštro svesni opasnosti svog položaja.
<BR>&nbsp;&nbsp;&nbsp;&nbsp;&nbsp;Još su prelazili kada začuše povik pozdrava sa vrha brda. Među stenama postade vidljiva jedna prilika. Bio je to Terel.
<BR>&nbsp;&nbsp;&nbsp;&nbsp;&nbsp;Jahači radosno odgovoriše na njegov pozdrav. Žurno su prešli podnožje brda i našli se u širokoj, travnatoj dolini gde su konji - dva Ranihina i pet mustanga - pasli na izvesnom rastojanju od reke.
<BR>&nbsp;&nbsp;&nbsp;&nbsp;&nbsp;Mustanzi su bili iznureni. Noge su im slabašno podrhtavale, a vratovi su im bili obešeni; jedva da su imali dovoljno snage da jedu.
<BR>&nbsp;&nbsp;&nbsp;&nbsp;&nbsp;Pet. Kovenant ponovi. Bio je slepo uveren da je pogrešno prebrojao.
<BR>&nbsp;&nbsp;&nbsp;&nbsp;&nbsp;Korik je silazio sa vrha brda. Pratilo ga je pet ratnika.
<BR>&nbsp;&nbsp;&nbsp;&nbsp;&nbsp;Uz gnevni povik, Kvan skoči sa konja i potrča prema krvnom gardisti. "Irin!" upita on. "Gde je Irin? Sedmice mu! Šta joj se desilo?"
<BR>&nbsp;&nbsp;&nbsp;&nbsp;&nbsp;Korik nije odgovorio sve dok nije stajao sa svojom grupom pred vrhovnim poglavarom Prothalom. Učinili su se Kovenantu kao neobična skupina: pet ratnika punih protivurečnog uzbuđenja, hrabrosti, bola; i jedan krvni gardista smiren poput patrijarha. Ako je Korik osećao ikakvo zadovoljstvo ili bol, nije to pokazivao.
<BR>&nbsp;&nbsp;&nbsp;&nbsp;&nbsp;U jednoj ruci držao je poveliki zavežljaj, ali nije smesta progovorio o njemu. Umesto toga pozdravi Prothala i reče: "Vrhovni poglavaru. Dobro si. Jesu li vas progonili?"
<BR>&nbsp;&nbsp;&nbsp;&nbsp;&nbsp;"Nismo videli nikakvu poteru", odvrati Prothal ozbiljno.
<BR>&nbsp;&nbsp;&nbsp;&nbsp;&nbsp;"Dobro je. Izgleda da smo uspeli."
<BR>&nbsp;&nbsp;&nbsp;&nbsp;&nbsp;Prothal klimnu, a Korik započe priču. "Sreli smo se sa vukovima i potrudili se da ih rasturimo. Ali bili su to kreši..." napravio je zvuk kao da pljuje, "...kojih se nije lako otresti. Zato smo ih poveli prema istoku. Nisu hteli da zađu u Andelejn. Zavijali su za nama, ali nisu hteli da uđu. Gledali smo sa rastojanja sve dok nisu okrenuli prema severu. Onda smo pojahali na istok.
<BR>&nbsp;&nbsp;&nbsp;&nbsp;&nbsp;Posle jednog dana i noći, skrenuli smo sa puta i pošli prema jugu. Ali naišli smo na pljačkaše. Bili su moćniji nego što smo mislili. Bili su to zajedno pragrdani i jamnici, a sa njima i jedan grifon."
<BR>&nbsp;&nbsp;&nbsp;&nbsp;&nbsp;Korikova publika zažamori u iznenađenju i jadu, a krvni gardista zastade da izgovori nešto što je zvučalo kao duga kletva na tonalnom maternjem jeziku Haručaija. Onda je produžio: "Irin je platila naše bekstvo. Ali skrenuti smo daleko sa puta. Stigli smo na ovo mesto neposredno pre vas."
<BR>&nbsp;&nbsp;&nbsp;&nbsp;&nbsp;Uz gnevno širenje nozdrva, digao je zavežljaj. "Jutros smo nad sobom videli sokola. Čudno je leteo. Ustrelili smo ga." Posegao je u zavežljaj i izvadio telo ptice. Nad opakim kljunom imala je samo jedno oko, ogromnu, ludačku kuglu na čelu.
<BR>&nbsp;&nbsp;&nbsp;&nbsp;&nbsp;Zapljusnula je družinu zlobom koja je zračila iz nje. Soko je bio pogrešan, naopak, biće koga je stvorilo zlo zarad zla - koga je od samog rođenja izvitoperila sila što se usuđivala da krivi prirodu. Prizor zastade u Kovenantovom grlu, izazva u njemu nadražaj za povraćanjem. Jedva je čuo Prothala kako govori: "Ovo je delo kamena Zlozemlja. Kako bi Žezlo zakona moglo da napravi ovakav zločin, ovakav užas? Ah, prijatelji moji, to je delo našeg neprijatelja. Pogledajte pažljivo. Milost je oduzeti život takvim stvorenjima." Naglo, vrhovni poglavar se okrenu u stranu, opterećen bremenom novog saznanja.
<BR>&nbsp;&nbsp;&nbsp;&nbsp;&nbsp;Kvan i Birinair spalili su deformisanog sokola. Uskoro, ratnici koji su pošli sa Korikom počeše da pričaju i stvori se potpunija slika njihova prethodna četiri dana. Pažnja je naravno bila usredsređena na borbu u kojoj je stradala Irin iz eovoda. Ranihin Braba prvi je osetio zadah opasnosti i upozorio Korika. Ovaj je smesta poveo grupu u gusto žbunje da sačekaju nailazak napadača. Osluškujući sa uhom oslonjenim o zemlju, procenio je da je reč o mešovitoj skupini pragrdana i jamnika bez konja - jamnici nisu imali sposobnost pragrdana da tiho koračaju - ukupno ne više od petnaest nih. I zato Korik upita sebe u kom mu smeru počiva služba; da sačuva sadruge kao branioce poglavara, ili da nanese zlo neprijateljima poglavara. Krvni gardisti zavetovali su se zaštiti poglavara, ne Domaje. Odabrao je da se bori zato što je procenio da je njegova grupa dovoljno jaka, uzevši u obzir iznenađenje, da ispuni obe dužnosti bez gubitaka života.
<BR>&nbsp;&nbsp;&nbsp;&nbsp;&nbsp;Njegova odluka ih je spasla. Kasnije su otkrili da bi ostali zarobljeni u guštaru da nisu napali; panika konja otkrila bi njihovo sklonište.
<BR>&nbsp;&nbsp;&nbsp;&nbsp;&nbsp;Tama je bila gusta, posle zalaska Meseca, druge noći pošto je Korikova grupa napustila družinu, a napadači su se kretali bez svetla. Čak i oštre oči krvnih gardista nisu mogle da razaznaju ništa više osim senovitih obrisa neprijatelja. A vetar je duvao između dve grupe, tako da Ranihini nisu mogli da osete prave razmere opasnosti.
<BR>&nbsp;&nbsp;&nbsp;&nbsp;&nbsp;Kada napadači stigoše do otvorenog terena, Korik dade znak grupi; ratnici pojuriše iz guštara iza njega i Terela. Ranihini smesta prestigoše ostale, tako da su Korik i Terel upravo dospeli do neprijatelja kada začuše prestravljenu njisku konja. Okrenuvši se, krvni gardisti videše kako se svih šest ratnika bori sa paničnim atovima - a nad njih se nanosi grifon. Grifon je bio stvorenje nalik lavu sa velikim krilima koja su mu omogućavala da leti na kratkim rastojanjima. Prestravio je konje, obrušavajuaći se na jahače. Korik i Terel pojuriše prema sadruzima. A iza njih stigoše pljačkaši.
<BR>&nbsp;&nbsp;&nbsp;&nbsp;&nbsp;Krvni gardisti baciše se na grifona, ali u vazduhu, sa nogama oboružanim kandžama okrenutim nadole, nije imao ranjivih tačaka koje su mogli dosegnuti bez oružja. Onda se napadači oboriše na grupu. Ratnici se prestrojiše da bi odbranili konje. Usred okršaja, Korik se pripremio na Brabinim leđima da skoči na grifona u prvom pogodnom trenutku. Ali kada mu se prilika ukazala, Irin se ubaci ispred njega. Nekako je uspela da otme dugački mač jamnika. Grifon je, međutim, dograbi kandžama i dok ju je rastrzao u komade ona mu odrubi glavu.
<BR>&nbsp;&nbsp;&nbsp;&nbsp;&nbsp;Sledećeg trenutka na njih jurnu ih još jedna skupina napadača. Konji ratnika bili su suviše uplašeni za bilo šta drugo osim bega. I zato Korikova grupa uteče, udarivši prema istoku i severu sa neprijateljem za petama. Do trenutka kada su se otresli potere bili su toliko oterani u dubinu Andelejna da nisu mogli da se pridruže Prothalu sve do četvrtog dana.
<BR>&nbsp;&nbsp;&nbsp;&nbsp;&nbsp;Rano te večeri, ponovo okupljena družina podiže logor. Dok su pripremali večeru, hladan vetar lagano se dizao sa severa. Najpre je delovao osvežavajuće, pun miomirisa Andelejna. Ali kako se bližio izlazak Meseca, izoštrio se uz gotovo opipljiv zaokret, sve dok nije brisao kroz dolinu. Kovenant je osećao ukus njegove neprirodnosti; već je i ranije iskusio nešto slično. Poput biča terao je tamne nakupine oblaka prema jugu.
<BR>&nbsp;&nbsp;&nbsp;&nbsp;&nbsp;Kako je veče odmicalo, činilo se da niko ne namerava da spava. Potištenost je narastala u družini kao da je vetar sav nabrekao očajanjem. Na suprotnim stranama logora, Penosled i Kvan odmeravali su koracima nemir. Većina ratnika čučala je u utučenim položajima, besciljno se igrajući oružje. Birinair je sa neprikrivenim nezadovoljstvom džarao po vatri. Prothal i Mhoram stajali su dignutih glava prema vetru, kao da pokušavaju da ga očitaju živcima lica. A Kovenant je sedeo glave pognute pod mećavom sećanja.
<BR>&nbsp;&nbsp;&nbsp;&nbsp;&nbsp;Činilo se da samo Variola i Tamarantu nije zahvatila potištenost. Ruke u ruci, dva starostavna poglavara sedela su i piljila u vatru sa sanjalačkim, dremuckavim pogledima, a svetlost plamena titrala je po njihovim čelima poput ispisa.
<BR>&nbsp;&nbsp;&nbsp;&nbsp;&nbsp;Oko logora, krvni gardisti stajali su čvrsto poput stenja.
<BR>&nbsp;&nbsp;&nbsp;&nbsp;&nbsp;Konačno, Mhoram glasno izrazi zajednički osećaj družine: "Nešto se dešava - nešto zlo. Ovo nije prirodan vetar."
<BR>&nbsp;&nbsp;&nbsp;&nbsp;&nbsp;Pod oblacima, istočno obzorje zablista crvenilom mesečine. S vremena na vreme, Kovenantu se činilo da vidi narandžasti titraj u grimizu, ali nije mogao biti siguran. U potaji je proučavao prsten i otkrivao isti takav povremeni narandžasti sev pod preovlađujućom krvlju. Ali nije rekao ništa. Previše se stideo Drulovog zahvata nad sobom.
<BR>&nbsp;&nbsp;&nbsp;&nbsp;&nbsp;Oluja još nije dolazila. Vetar je i dalje duvao, sav obuzet crvenim mrmljanjem i starim ledom, ali nije donosio družini ništa osim oblaka i obeshrabrenja. Najzad, većina ratnika nemirno zadrema, drhteći pred rezanjem vetra dok je ovaj nosio žetvu očaja prema Usudovom Pribegu i Južnik-pustarama.
<BR>&nbsp;&nbsp;&nbsp;&nbsp;&nbsp;Nije bilo zore; oblaci su prigušili izlazeće Sunce. Ali družinu je podigla promena u vetru. On je oslabio i postao topliji, lagano skretao prema zapadu. Ali nije delovao zdravije - samo malo prikrivenije. Nekoliko ratnika izvuče se ispod pokrivača držeći se za mačeve.
<BR>&nbsp;&nbsp;&nbsp;&nbsp;&nbsp;Družina je obedovala na brzinu, gonjena neodređenim iščekivanjem koje je donosio vetar. Stari žezlonoša Birinair prvi je shvatio. Dok je žvakao zalogaj hleba, iznenada se uspravio kao da ga je neko ošamario. Podrhtavajući od usredsređenosti, namrštio se prema istočnom obzorju, a onda je ispljunuo hleb na tlo. "Gori!" prosikta on. "Vetar. Osećam zadah. Šta? Osećam zadah - gori - drvo!"
<BR>&nbsp;&nbsp;&nbsp;&nbsp;&nbsp;"Drvo!" zakuka. "Ah, usudili su se!"
<BR>&nbsp;&nbsp;&nbsp;&nbsp;&nbsp;Jedan trenutak, družina ga je ćutke gledala. Onda Mhoram prasnu: "Viti Drvograd je u plamenu!"
<BR>&nbsp;&nbsp;&nbsp;&nbsp;&nbsp;Njegovi drugovi skočiše. Krvni gardisti oštrim zvižducima dozvaše Ranihine. Prothal je siktao naređenja koja je Kvan ponavljao promuklim povicima. Neki ratnici pojuriše da osedlaju konje, dok su drugi uklanjali logor. Do trenutka kada je Kovenant bio obučen i u Durinom sedlu, pohod je već bio spreman za jahanje. Smesta su odgalopirali istočno pored Mithila.
<BR>&nbsp;&nbsp;&nbsp;&nbsp;&nbsp;Nedugo potom, konji počeše da prave nevolje. Čak i najsvežiji nisu mogli da drže korak sa Ranihinima, a mustanzi koji su bili sa Korikom u Andelejnu nisu povratili snagu. Teren nije dozvoljavao brzinu; bio je previše neravan. Prothal posla dvojicu krvnih gardista napred kao izviđače. Ali posle toga bio je prisiljen da krene sporije; nije smeo dopustiti da mu deo trupa zaostane. Pa ipak, išao je najbrže što je mogao. Bilo je to mučno jahanje - Kovenantu se činilo da čuje Kvana kako škrguće zubima - ali tu nije bilo nikakve pomoći. Mrgodno, Prothal je zadržavao sveže konje.
<BR>&nbsp;&nbsp;&nbsp;&nbsp;&nbsp;Do podneva stigli su do gaza preko Mithila. Sada su mogli da vide dim na južnoj strani, a zadah paljevine bio je jak u vazduhu. Prothal naredi zaustavljanje da pokvase konje. Onda jahači pohitaše dalje, sileći najslabije atove da negde nađu nove izvore snage i brzine.
<BR>&nbsp;&nbsp;&nbsp;&nbsp;&nbsp;Posle nekoliko milja, vrhovni poglavar bio je prisiljen da još više uspori napredovanje; izviđači se nisu vratili. Mogućnost da su napadnuti iz zasede uklesala se u njegovo čelo, a oči su mu svetlucale kao da mu jabučice sadrže deliće granita. Usporio je jahače do običnog hoda i poslao napred još dvojicu krvnih gardista.
<BR>&nbsp;&nbsp;&nbsp;&nbsp;&nbsp;Ova dvojica su se vratila pre nego što je družina prešla jednu milju. Javili su da je Viti Drvograd mrtav. Oblast oko njega bila je napuštena; tragovi su ukazivali na to da su prva dva izviđača odjahala prema jugu.
<BR>&nbsp;&nbsp;&nbsp;&nbsp;&nbsp;Mrmljajući: Melenkurion! - sebi u bradu, Prothal povede jahače kasom napred sve dok nisu stigli do ostataka naselja na drvetu.
<BR>&nbsp;&nbsp;&nbsp;&nbsp;&nbsp;Uništenje je bilo đavolsko delo. Vatra je svela prvobitno drvo na zadimljene stubove niže od stotinu stopa, a unakaženo deblo bilo je rascepljeno od vrha do dna, ostavljajući dve polovine blago nakrivljene jednu prema drugoj. Tu i tamo, plamenovi bi izbili u blizini njihovih vrhova. Na sve strane oko osnovice drveta leševi su prekrivali tlo, kao da je zemlja odveć puna mrtvih da primi i stanovništvo naselja. Druga tela Drvograđana, neizgorela, bila su razbacana uglavnom južno preko čistine.
<BR>&nbsp;&nbsp;&nbsp;&nbsp;&nbsp;Duž tog poteza prema jugu nekolicina mrtvih jamnika bila je opružena u borbenim položajima. Ali u blizini drveta nalazilo se samo jedno telo koje nije bilo ljudsko - jedan mrtvi pragrdan. Ležao je na leđima, okrenut rascepljenom deblu; njegovo telo crno poput uglja bilo je isto toliko iskrivljeno koliko i gvozdeno žezlo koje je još stezao u rukama. U blizini je ležala teška gvozdena ploča od blizu deset stopa u prečniku.
<BR>&nbsp;&nbsp;&nbsp;&nbsp;&nbsp;Zadah mrtvog, spaljenog mesa unakazio je okolnu čistinu. Sećanje na drvogradsku decu uskomešalo se u Kovenantovoj utrobi. Činilo mu se da će povratiti.
<BR>&nbsp;&nbsp;&nbsp;&nbsp;&nbsp;Prizor kao da je prenerazio poglavare, zapanjio ih saznanjem da ljudi za koje se oni brinu mogu biti tako pobijeni. Trenutak potom međnik Tuvor rekonstruisao je tok bitke.
<BR>&nbsp;&nbsp;&nbsp;&nbsp;&nbsp;Narod Vitog Drvograda nije imao nikakvih izgleda.
<BR>&nbsp;&nbsp;&nbsp;&nbsp;&nbsp;Kasno prethodnog dana, procenio je Tuvor, velika grupa jamnika i pragrdana - ugaženost čistine je potvrđivala da je skupina bila veoma velika - opkolila je drvo. Držali su se van dometa strelica. Umesto da direktno napadnu Drvograđane, poslali su napred nekolicinu svojih - gotovo sigurno pragrdane - pod okriljem gvozdene ploče. Zaštićeni na taj način, pragrdani su potpalili drvo.
<BR>&nbsp;&nbsp;&nbsp;&nbsp;&nbsp;"Bedna vatra", umešao se Birinair. Približivši se drvetu, kucnuo ga je štapom. Parče ugljena otpade i otkri belo drvo pod sobom. "Jaka vatra guta sve", promrmlja on. "Zamalo da prežive. Ovo je dobro drvo. Napravi samo malo slabiju vatru - i drvo preživljava. Oni smeli - oni samo malo jači. Broj ne znači ništa. Snaga se računa. Razume se. Slabašna šansa. Ili da je žezlonoša znao. Da je bio spreman. Mogao je da pripremi drvo - da ga ojača. Mogli su preživeti. Ah! Trebalo je da budem ovde. Ne bi to učinili sa drvetom o kome se ja staram."
<BR>&nbsp;&nbsp;&nbsp;&nbsp;&nbsp;Jednom kada je vatra otpočela, nastavio je da objašnjava Tuvor, napadači su jednostavno odapinjali strelice da spreče gašenje požara - i čekali da očajni Drvograđani pokušaju bekstvo. Zato je linija neizgorelih tela išla prema jugu; to je bio smer odabran za bekstvo. A onda, kada je vatra postala prevelika da bi Drvograđani i dalje pružali otpor, pragrdanski meštar znanstva rascepio je drvo da ga u potpunosti uništi i da strese preživele sa grana.
<BR>&nbsp;&nbsp;&nbsp;&nbsp;&nbsp;Ponovo progovori Birinair: "Naučio je. Odmazda. Budala - nije ovladao sopstvenom moći. Drvo ga je oborilo. Dobro drvo. Čak i u požaru, nije bilo mrtvo. Žezlonoša - hrabar čovek. Udario nazad. I - i pre Obesvećenja lillianrill je mogao spasti od smrti ono što je preostalo." Narogušio se kao da izaziva nekoga da mu se usprotivi. "Ne više. To ne mogu." Ali trenutak kasnije njegove oholosti nestade i on tužno okrete leđa da gleda uništeno drvo kao da ga nemo moli da mu oprosti.
<BR>&nbsp;&nbsp;&nbsp;&nbsp;&nbsp;Kovenant nije podvrgavao pitanjima Tuvorovu analizu; osećao se previše zgroženo zadahom koji ga je okruživao, otežalim od krvi. Ali činilo se da Penosled nije pogođen na takav način. On mračno ustvrdi: "Ovo nije Drulovo delo. Nijedan jamnik nije majstor ovakve veštine. Vetar i oblaci da prikriju znake napada, ukoliko se napad sprema. Gvozdena zaštita donesena ovamo sa ko zna kolikog rastojanja. Napad sa toliko malo traćenja snage. Ne, ruka Dušomora je ovde od početka do kraja. Kamena mu i mora!" Bez upozorenja, glas mu se prekide i on se okrete, režeći napev džinova da se primiri.
<BR>&nbsp;&nbsp;&nbsp;&nbsp;&nbsp;U tišini, Kvan upita: "Ali zašto ovde?" U glasu mu se osećao prizvuk panike. "Čemu napad na ovo mesto?"
<BR>&nbsp;&nbsp;&nbsp;&nbsp;&nbsp;Nešto u Kvanovom tonu, neki nagoveštaji histerije među hrabrim, ali neiskusnim, zgroženim mladim ratnicima, prizva Prothala iz divljine kojom su mu lutale misli. Odgovarajući više na Kvanova osećanja nego na njegovo pitanje, vrhovni poglavar ozbiljno reče: "Stožerniče Kvan, ovde treba obaviti mnogo posla. Konji će se odmoriti, ali mi moramo raditi. Moraju se iskopati grobnice za mrtve. Posle njihovog poslednjeg udesa ne bi bilo valjano da ih stavimo na lomaču. Daj eovodu naredbu. Iskopajte grobove na južnoj čistini - ovde." Pokazao je travnati potez stotinak metara od rascepljenog drveta. "A mi..." on pokaza na svoje drugove poglavare. "Mi ćemo odneti mrtve do njihovih grobova."
<BR>&nbsp;&nbsp;&nbsp;&nbsp;&nbsp;Penosled prekide napev. "Ne. Ja ću nositi. Dopustite mi da iskažem poštovanje."
<BR>&nbsp;&nbsp;&nbsp;&nbsp;&nbsp;"Vrlo dobro", odvrati Prothal. "Mi ćemo pripremiti hranu i razmotriti položaj." Klimnuvši, poslao je Kvana da izda naredbe eovodu. Onda, okrenuvši se Tuvoru, zatražio je da se postave straže. Tuvor primeti da osam krvnih gardista nije dovoljno da se nadgleda svaki moguć prilaz na otvorenom prostoru velikom poput te čistine, ali ako pošalje Ranihine da idu zasebno po okolnim brdima, možda mu neće biti potrebno da zatraži pomoć eovoda. Posle kratke pauze međnik upita šta da se radi sa izviđačima kojih još nema.
<BR>&nbsp;&nbsp;&nbsp;&nbsp;&nbsp;"Čekaćemo", odvratio je Prothal teško.
<BR>&nbsp;&nbsp;&nbsp;&nbsp;&nbsp;Tuvor klimnu i ode da se sporazume sa Ranihinima. Oni su stajali u grupi u blizini, gledajući vrelim očima spaljena tela oko drveta. Kada im je Tuvor prišao, okupili su se oko njega kao da su željni da učine šta god zatraži i trenutak kasnije pojurili su preko čistine, rasuvši se u svim pravcima.
<BR>&nbsp;&nbsp;&nbsp;&nbsp;&nbsp;Poglavari sjahaše, raspakovaše vreće sa hranom i stadoše da pripremaju obrok na maloj lillianrill vatri koju im je pripalio Birinair. Ratnici odvedoše konje uz vetar od drveta, skidoše im sedla i otimariše ih. Onda eovod krenu da počne kopanje.
<BR>&nbsp;&nbsp;&nbsp;&nbsp;&nbsp;Pažljivo se starajući da ne kroči ni na jednog mrtvog, Penosled priđe drvetu i dohvati gvozdenu ploču. Bila je neobično teška, ali ju je on podigao i izneo van prstena tela. Onda je nežno počeo da slaže tela na ploču, koristeći je kao sanke da odvlači leševe do njihovih grobova. Čvorovi osećanja poskakivali su i gomilali se po njegovom isturenom čelu, a oči su mu sevale opasnom prilježnošću.
<BR>&nbsp;&nbsp;&nbsp;&nbsp;&nbsp;Izvesno vreme, Kovenant je bio jedini pripadnik družine koji nije imao nikakav zadatak. Ta činjenica ga je uznemiravala. Zadah mrtvih - među njima negde i Baradakas, bolno je mislio, Baradakas i Laura i deca, deca! - natera ga da se seti Vitog Drvograda kakav je ostavio pre više dana: visok i ponosit, bogat životom ispravnih ljudi.
<BR>&nbsp;&nbsp;&nbsp;&nbsp;&nbsp;Bilo mu je potrebno nešto da se odbrani.
<BR>&nbsp;&nbsp;&nbsp;&nbsp;&nbsp;Gledajući družinu, primetio je da ratnicima nedostaju alatke za kopanje. Poneli su sa sobom svega po dva ašova i lopate; većina je pokušavala da kopa rukama ili mačevima. On priđe drvetu. Rasuto oko debla stajalo je mnogo nagorelih grana, od kojih su neke još u srcu bile čvrste. Iako je morao da bira put između mrtvih - dok je iz blizine prizor sveg tog mesa poput rastopljenog voska razmazanog preko ugljenisanih kostiju povređivao njegovu utrobu - prikupio je granje koje nije mogao da prelomi preko kolena. Odneo ga je od drveta, a zatim upotrebio kamendolski nož da ga sastruže i izdelje u kolčeve. Od toga rada ruke i bela odora postali su mu crni, a nož se nespretno krivio u njegovom stisku, ali je on ustrajao.
<BR>&nbsp;&nbsp;&nbsp;&nbsp;&nbsp;Kolčeve je podelio ratnicima i pomoću njih bili su u stanju da kopaju brže. Umesto zasebnih grobova, kopali su šančeve, svaki dovoljno dubok i dugačak da primi deset ili više mrtvih. Koristeći Kovenantove kolčeve, ratnici počeše da dovršavaju grobove brže nego što je Penosled mogao da donosi leševe.
<BR>&nbsp;&nbsp;&nbsp;&nbsp;&nbsp;Kasno po podne, Prothal pozva družinu na jelo. Do tog vremena, bila je sahranjena gotovo polovina nastradalih. Niko nije osećao želju da uzima hranu sa plućima punim vazduha koji je zaudarao i očiju bolnih od unakažene puti, ali je vrhovni poglavar bio uporan. Kovenantu se to činilo čudno sve dok nije probao hranu. Poglavari su pripremili hranu različitu od svega što je do tada okusio u Domaji. Njen ukus pojačavao mu je glad, a kada ju je progutao, smirivao mu je bol. Bio je to njegov prvi obrok od prethodnog dana i on sa iznenađenjem shvati da proždrljivo jede.
<BR>&nbsp;&nbsp;&nbsp;&nbsp;&nbsp;Većina ratnika završila je sa obrokom, a Sunce se spremalo da zađe kada ih na noge diže udaljeni poklič pozdrava. Najjužniji stražar odgovori i trenutak kasnije dvojica nestalih krvnih gardista galopom uđe na čistinu. Ranihini su im bili natopljeni znojem.
<BR>&nbsp;&nbsp;&nbsp;&nbsp;&nbsp;Sa sobom su doveli dvoje ljudi: jednu ženu i dečaka otprilike uzrasta četvorogodišnjaka, oboje Drvograđane, oboje sa tragovima preživljene bitke.
<BR>&nbsp;&nbsp;&nbsp;&nbsp;&nbsp;Priča izviđača bila je brzo ispripovedana. Stigli su do opustele čistine i otkrili južni smer pokušaja bekstva Drvograđana. A videli su i neke dokaze da možda nisu pobijeni svi ljudi. Pošto je neprijatelj nestao - tako da nije bilo hitnje da jašu nazad i upozore poglavare - odlučili su da potraže preživele. Obrisali su znakove, tako da napadači koji bi se vratili ne mogu da ih nađu, i pojahali prema jugu.
<BR>&nbsp;&nbsp;&nbsp;&nbsp;&nbsp;Rano tog popodneva zatekli su ženu i dete kako mahnito beže i ne pomišljaju na oprez. Činilo se da su oboje nepovređeni; dete nije davalo nikakve znakove razuma, a žena je lutala između lucidnosti i beslovesnosti. Prihvatala je krvne gardiste kao prijatelje, ali ništa nije mogla da im kaže. Međutim, u jednom od trenutaka normalnosti, ubeđivala ih je da jedan Neomeđeni iscelitelj živi na milju ili dve odatle. Nadajući se da će nešto saznati od žene, izviđači je povedoše do pećine iscelitelja. Ali pećina je bila prazna - i činilo se da je prazna mnogo dana. Tako su izviđači vratili dvoje preživelih do Vitog Drvograda.
<BR>&nbsp;&nbsp;&nbsp;&nbsp;&nbsp;Dvoje je sada stajalo pred poglavarima: žena je stezala ruku deteta koje nikako nije reagovalo. Dečak ih je gledao bez ikakve radoznalosti; nije razaznavao lica, niti je reagovao na glasove. Kada mu je šaka iskliznula iz ženine, ruka mu mlitavo pade uz bok; nije se odupirao, niti pokoravao kada ju je ponovo dohvatila. Njegove neusredsređene oči činile su se neprirodno tamne, kao da su pune crne krvi.
<BR>&nbsp;&nbsp;&nbsp;&nbsp;&nbsp;Pogled na mališana ubode Kovenanta poput noža. Dečak je mogao predstavljati budućnost njegovog sopstvenog sina, Rodžera - sina koji mu je oduzet, otet kao da mu je gubavost uništila čak i očinstvo. Deca! Kletniče? - dahnuo je. Decu?
<BR>&nbsp;&nbsp;&nbsp;&nbsp;&nbsp;Kao u nekon nejasnom odgovoru na njegove misli, žena iznenada reče: "To je Pieten, sin Soranala. On voli konje."
<BR>&nbsp;&nbsp;&nbsp;&nbsp;&nbsp;"Istina je", odvrati jedan od izviđača. "Jahao je preda mnom i stalno je gladio Ranihina po vratu."
<BR>&nbsp;&nbsp;&nbsp;&nbsp;&nbsp;Ali Kovenant nije slušao. Gledao je ženu. Zbunjeno je prebirao po olupini koju je borba ostavila od njenog lica, kroz posekotine, opekotine i modrice. Onda uz oklevanje reče: "Laura?"
<BR>&nbsp;&nbsp;&nbsp;&nbsp;&nbsp;Sunce je zalazilo, ali nije bilo zalaska. Oblaci su zacrneli obzorje, a kratki sumrak brzo se pretvarao u noć. Ali kako je Sunce zalazilo, vazduh je postajao sve gušći i sparniji, kao da se tama znoji u iščekivanju.
<BR>&nbsp;&nbsp;&nbsp;&nbsp;&nbsp;"Da, znam te", reče žena izmučenim glasom. "Ti si Tomas Kovenant, Nevernik i nosilac belog zlata. U liku Bereka Troprsta. Jehanum je govorio istinu. Veliko zlo je došlo." Naglašavala je reči sa izuzetnom pažnjom, kao da ih odmerava na rubu mača. "Ja sam Laura, kćerka Anamarina, Časnik Vitog Drvograda. Naši izviđači mora da su pobijeni. Ču..."
<BR>&nbsp;&nbsp;&nbsp;&nbsp;&nbsp;Ali nije uspela da nastavi; ravnoteža je izdade i ona pređe u hrapavo ječanje koje se neprekidno ponavljalo: "Uhn, uhn, uhn, uhn..." kao da joj se veza između mozga i grla prekinula, ostavljajući je da se mahnito bori sa nesposobnošću da govori. Oči su joj plamtele suludom usredsređenošću, a ruke su joj se tresle dok je pokušavala da oblikuje reči. Ali ništa nije izlazilo između njenih drhtavih usana osim: "Uhn, uhn, uhn."
<BR>&nbsp;&nbsp;&nbsp;&nbsp;&nbsp;Krvni gardista-izviđač reče: "Takva je bila kada smo je našli. Jednog časa može da govori. Trenutak kasnije, međutim, ne može."
<BR>&nbsp;&nbsp;&nbsp;&nbsp;&nbsp;Čuvši to, Laura se silovito napregnu i potisnu histeriju, odbacujući ono što je izviđač rekao. "Ja sam Laura", ponovila je, "Laura - od Časnika Vitog Drvograda. Naši izviđači mora da su pobijeni. Ja sam Laura, ja sam Laura", bila je uporna. "Čuvajte se..." Glas joj ponovo pređe u ječanje. "Uhn, uhn."
<BR>&nbsp;&nbsp;&nbsp;&nbsp;&nbsp;Panika joj je rasla. "Ču - uhn, uhn, uhn. Ču - uhn, uhn. Ja sam Laura. Vi ste poglavari. Morate Da - uhn, uhn. Zas - uhn, uhn, uhn." Dok se borila, Kovenant se obazre po družini. Svi su napeto gledali u Lauru, a u očima Tamarante i Variola bile su suze. "Neka neko učini nešto", promrmlja on bolno. "Neko."
<BR>&nbsp;&nbsp;&nbsp;&nbsp;&nbsp;Naglo je izgledalo kao da Laura počinje da se raspada. Držeći se za vrat slobodnom rukom, ona vrisnu: "Morate me saslušati!" i posrnu.
<BR>&nbsp;&nbsp;&nbsp;&nbsp;&nbsp;Kada joj kolena popustiše, Prothal koraknu napred i uhvati je. Silovito ju je dograbio za nadlaktice i držao uspravnu pred sobom. "Stani", naredi on. "Stani. Ne govori više. Slušaj i koristi glavu da odgovaraš."
<BR>&nbsp;&nbsp;&nbsp;&nbsp;&nbsp;Pogled nade blesnu u Laurinim očima i ona se opusti sve dok je Prothal nije stavio na noge. Onda je ponovio uzela dete za ruku.
<BR>&nbsp;&nbsp;&nbsp;&nbsp;&nbsp;"Dobro", reče vrhovni poglavar ravnim glasom, zagledan duboko u njene napaćene oči. "Ti nisi luda. Um ti je bistar. Nešto ti je učinjeno."
<BR>&nbsp;&nbsp;&nbsp;&nbsp;&nbsp;Laura živahno klimnu. Da.
<BR>&nbsp;&nbsp;&nbsp;&nbsp;&nbsp;"Kada je tvoj narod pokušao da pobegne, ti si zarobljena."
<BR>&nbsp;&nbsp;&nbsp;&nbsp;&nbsp;Klimnula je, da.
<BR>&nbsp;&nbsp;&nbsp;&nbsp;&nbsp;"Ti i dete."
<BR>&nbsp;&nbsp;&nbsp;&nbsp;&nbsp;Da.
<BR>&nbsp;&nbsp;&nbsp;&nbsp;&nbsp;"Nešto je učinjeno i sa njime?"
<BR>&nbsp;&nbsp;&nbsp;&nbsp;&nbsp;Da.
<BR>&nbsp;&nbsp;&nbsp;&nbsp;&nbsp;"Znaš li šta je to bilo?"
<BR>&nbsp;&nbsp;&nbsp;&nbsp;&nbsp;Zavrtela je glavom: ne.
<BR>&nbsp;&nbsp;&nbsp;&nbsp;&nbsp;"Da li je isto učinjeno sa oboje?"
<BR>&nbsp;&nbsp;&nbsp;&nbsp;&nbsp;Ne.
<BR>&nbsp;&nbsp;&nbsp;&nbsp;&nbsp;"Pa", uzdahnu Prothal. "Oboje ste zarobljeni umesto da vas ubiju. A pragrdanski meštar znanstva vam je nešto učinio."
<BR>&nbsp;&nbsp;&nbsp;&nbsp;&nbsp;Laura klimnu, da, drhteći.
<BR>&nbsp;&nbsp;&nbsp;&nbsp;&nbsp;"Povredio vas."
<BR>&nbsp;&nbsp;&nbsp;&nbsp;&nbsp;Da.
<BR>&nbsp;&nbsp;&nbsp;&nbsp;&nbsp;"Izazvao teškoće koje sada imaš kada govoriš."
<BR>&nbsp;&nbsp;&nbsp;&nbsp;&nbsp;Da!
<BR>&nbsp;&nbsp;&nbsp;&nbsp;&nbsp;"Sada se tvoja sposobnost da govoriš javlja i nestaje."
<BR>&nbsp;&nbsp;&nbsp;&nbsp;&nbsp;Ne!
<BR>&nbsp;&nbsp;&nbsp;&nbsp;&nbsp;"Ne?"
<BR>&nbsp;&nbsp;&nbsp;&nbsp;&nbsp;Prothal zastade da razmisli na trenutak, a Kovenant se ubaci: "Vatru mu paklenu! Naterajte je da to napiše."
<BR>&nbsp;&nbsp;&nbsp;&nbsp;&nbsp;Laura zavrte glavom, podiže slobodnu ruku. Ova se nekontrolisano tresla.
<BR>&nbsp;&nbsp;&nbsp;&nbsp;&nbsp;Naglo, Prothal reče: "Onda postoje određene stvari koje ne možeš da kažeš."
<BR>&nbsp;&nbsp;&nbsp;&nbsp;&nbsp;Da!
<BR>&nbsp;&nbsp;&nbsp;&nbsp;&nbsp;"Postoji nešto što napadači ne žele da kažeš."
<BR>&nbsp;&nbsp;&nbsp;&nbsp;&nbsp;Da!
<BR>&nbsp;&nbsp;&nbsp;&nbsp;&nbsp;"Onda..." Vrhovni poglavar zastade kao da jedva može da poveruje svojim mislima. "Onda su napadači znali da će te neko pronaći - mi ili drugi koji stignu prekasno da pomognu Vitom Drvogradu."
<BR>&nbsp;&nbsp;&nbsp;&nbsp;&nbsp;Da!
<BR>&nbsp;&nbsp;&nbsp;&nbsp;&nbsp;"Zato si pobegla južno, prema Banjanovom Drvogradu i Južnik-Kamendolovima."
<BR>&nbsp;&nbsp;&nbsp;&nbsp;&nbsp;Klimnula je, ali njeno ponašanje je ukazivalo da je propustio suštinu.
<BR>&nbsp;&nbsp;&nbsp;&nbsp;&nbsp;Gledajući je, on promrmlja: "Sedmice mu! Ovo ne vredi. Za ovakvo ispitivanje treba vremena, a srce mi govori da ga imamo malo. Šta je učinjeno sa dečakom? Kako su napadači mogli znati da ćemo mi - ili ma ko drugi - stići ovim putem? Kakvo bi znanje ona mogla da poseduje? Znanje čijeg bi se prepričavanja plašio pragrdanski meštar? Ne, moramo naći drugi način."
<BR>&nbsp;&nbsp;&nbsp;&nbsp;&nbsp;Rubom pogleda, Kovenant vide da Variol i Tamaranta razmeštaju postelje kraj logorske vatre. Njihovi postupci na trenutak mu skrenuše pažnju sa Laure. Oči su im sadržavale tužan i neobično tajanstven pogled. Nije mogao da ga dokuči, ali iz nekog razloga podsetio ga je da su znali kakva će biti Prothalova odluka u pogledu pohoda pre nego što je ta odluka doneta.
<BR>&nbsp;&nbsp;&nbsp;&nbsp;&nbsp;"Vrhovni poglavaru", reče Birinair ukočeno.
<BR>&nbsp;&nbsp;&nbsp;&nbsp;&nbsp;Usredsređen na Lauru, Prothal odvrati: "Da?"
<BR>&nbsp;&nbsp;&nbsp;&nbsp;&nbsp;"Ono mlado štene od oblučara, Torm, dao mi je rhadhamaerlski poklon. Zamalo da pomislim da mi se ruga. Smejao se zato što nisam pašče poput njega. Bila je to glina vidarka."
<BR>&nbsp;&nbsp;&nbsp;&nbsp;&nbsp;"Glina vidarka?" ponovi Prothal iznenađeno. "Imaš je malo?"
<BR>&nbsp;&nbsp;&nbsp;&nbsp;&nbsp;"Imam? Naravno. Nisam lud, znaš. Držim je vlažnu. Torm je pokušao da me podučava. Kao da ja ništa ne znam."
<BR>&nbsp;&nbsp;&nbsp;&nbsp;&nbsp;Ovladavši nestrpljenjem, Prothal reče: "Molim te, donesi je."
<BR>&nbsp;&nbsp;&nbsp;&nbsp;&nbsp;Trenutak kasnije, Birinair pruži Prothalu malu kamenu posudu punu vlažnog, iskričavog blata - gline vidarke. "Pazite se", promrmlja Kovenant sa složenim sećanjima u glasu, "to će je uspavati." Ali Prothal nije oklevao. U tami osvetljenoj samo vatrom lillianrilla i poslednjim ugarcima rascepljenog drveta, on izvadi nešto gline vidarke. Njene zlatne trunke odraziše svetlost vatre i zablistaše. Nežno je razmazao blato preko Laurinog čela, obraza i grla.
<BR>&nbsp;&nbsp;&nbsp;&nbsp;&nbsp;Kovenant je tek ovlaš bio svestan da poglavar Mhoram više ne obraća pažnju na Prothala i Lauru. Pridružio se Variolu i Tamaranti i činilo se da raspravlja sa njima. Ležali su jedno uz drugo na leđima, držeći se za ruke, a on je stajao nad njima kao da pokušava da odagna senku. Ali njih to nije diralo. Kroz njegove proteste, Tamaranta reče blago: "Bolje je ovako, sine moj." A Variol promrmlja: "Jadna Laura. To je sve što možemo učiniti."
<BR>&nbsp;&nbsp;&nbsp;&nbsp;&nbsp;Kovenant se oštrim pogledom obazre po družini. Ratnike kao da je opčinilo ispitivanje Časnice, ali Penosledove uvučene oči sevale su posebnim fokusom preko čistine kao da pletu opasne vizije. Kovenant okrete leđa Lauri sa zloslutnom hladnoćom koja mu se pela uz kičmu.
<BR>&nbsp;&nbsp;&nbsp;&nbsp;&nbsp;Prvi dodir gline vidarke samo je umnogostručio njenu nevolju. Lice joj se ukočilo od patnje, a grč poput predstraže smrti proteže joj se preko usana u bezvučni krik. Ali onda je protrese oštri grč i kriza prođe. Pala je na kolena i stala da plače od olakšanja kao da joj je nož uklonjen iz uma.
<BR>&nbsp;&nbsp;&nbsp;&nbsp;&nbsp;Prothal kleknu pokraj nje i obgrli je utočištem svojih ruku, čekajući bez reči da joj se vrati samokontrola. Trebalo je da prođe jedan trenutak da potisne plakanje. Onda se sabra i povika: "Bežite! Morate bežati! Ovo je zaseda! Zarobljeni ste!"
<BR>&nbsp;&nbsp;&nbsp;&nbsp;&nbsp;Ali njeno upozorenje stiglo je prekasno. U istom trenutku, Tuvor se trčećim korakom vrati sa stražarskog mesta, a sledio ga je gotovo istovremeno i drugi krvni gardista. "Pripremite se za napad", reče međnik glatko. "Opkoljeni smo. Ranihini su odsečeni i nisu mogli da nas upozore. Doći će do bitke. Jedva da imamo vremena da se pripremimo."
<BR>&nbsp;&nbsp;&nbsp;&nbsp;&nbsp;Kovenant nije mogao da shvati neposrednost onoga što je čuo. Prothal dreknu naređenja; logor poče da se raščišćava. Ratnici i krvni gardisti skočiše u još prazne šančeve, posakrivaše se u šupljoj osnovici drveta. "Ostavite konje", naredi Tuvor. "Ranihini će se probiti da ih zaštite ukoliko je to moguće." Prothal poveri Lauru i dete Penosledu, koji ih ostavi same u grobnici i pokri ih gvozdenom pločom. Onda Prothal i Mhoram uskočiše u najjužniji šanac. Ali Kovenant je i dalje stajao gde se zatekao. Smeteno je gledao Birinaira kako svodi logorsku vatru na najobičnije ugarke, a onda se smešta uz spaljeno deblo drveta. Kovenantu je bilo potrebno vreme da shvati šta je učinjeno Lauri. Njene muke su ga ošamutile.
<BR>&nbsp;&nbsp;&nbsp;&nbsp;&nbsp;Najpre joj je dato znanje koje je moglo spasti poglavare - a onda je onemogućena da prenese to znanje. A njeni napori da ih upozori samo su doprineli neuspehu, jer su naveli poglavare da pokušaju da je razumeju umesto da odjašu. Pa ipak, to što joj je učinjeno bilo je bespotrebno, suvišno; klopka bi uspela i bez toga. U svakoj pojedinosti njene bede, Kovenant je mogao da čuje Kletnikov smeh.
<BR>&nbsp;&nbsp;&nbsp;&nbsp;&nbsp;Banorov dodir po ramenu ga trže. Krvni gardista reče tako ravnim glasom kao da govori koje je doba dana: "Dođi, prapoglavaru. Moraš se zakloniti. Neophodno je da to učiniš."
<BR>&nbsp;&nbsp;&nbsp;&nbsp;&nbsp;Neophodno? Nemo, Kovenant poče da urla: Znaš li šta joj je učinio?
<BR>&nbsp;&nbsp;&nbsp;&nbsp;&nbsp;Ali kada se okrenuo, video je Variola i Tamarantu kako i dalje leže kraj poslednjih ugaraka vatre, a štitila su ih samo dvojica krvnih gardista. Šta - zinuo je. Izginuće!
<BR>&nbsp;&nbsp;&nbsp;&nbsp;&nbsp;Istovremeno, drugi deo njegovog mozga bio je uporan: On i meni čini istu stvar. Potpuno istu stvar. Okrenuvši se ka Banoru, on zagrokta: "Ne diraj me. Vatru mu paklenu i krvavo prokletstvo. Zar nikada nećeš naučiti?"
<BR>&nbsp;&nbsp;&nbsp;&nbsp;&nbsp;Bez oklevanja, Banor podiže Kovenanta, okrenu ga i baci u šanac. Tamo jedva da je bilo mesta za njega; Penosled je popunjavao ostatak groba, čučeći da mu ne bi virila glava. Ali i Banor se ugura u raku za Kovenantom i smesti se sa rukama preko svog štićenika.
<BR>&nbsp;&nbsp;&nbsp;&nbsp;&nbsp;Onda se tišina puna bola i drhtaja straha spusti na logor. Najzad svest da je došlo do napada dopre do Kovenanta. Srce mu poskoči; znoj stade da mu se sliva sa čela; nervi su mu pištali kao da su razgolićeni. Siva mučnina koja poče da mu ispunjava vrat poput blata gotovo ga natera da povrati. Pokušao je da je proguta, ali nije mogao. Ne! - zadahta u sebi. Ne tako. Neću!
<BR>&nbsp;&nbsp;&nbsp;&nbsp;&nbsp;Potpuno isto, tačno ono što se desilo sa Laurom.
<BR>&nbsp;&nbsp;&nbsp;&nbsp;&nbsp;Gladni vrisak procepi vazduh. Za njime dođe bat koraka prilaska. Kovenant rizikova da proviri preko ruba rake i vide da je čistina okružena crnim obličjima sa vrelim očima od lave. Kretala su se polako, dopuštajući ulogorenim prilikama mogućnost da okuse sopstveni kraj. A teško mašući krilima u vazduhu neposredno iza linije koja im se približavala lebdelo je mračno obličje neke zveri.
<BR>&nbsp;&nbsp;&nbsp;&nbsp;&nbsp;Kovenant se trže. U strahu, posmatrao je napad poput prognanika, iz daljine.
<BR>&nbsp;&nbsp;&nbsp;&nbsp;&nbsp;Kako su jamnici i pragrdani obrazovali prsten oko čistine - usredsređujući napad na bespomoćno logorište - njihov zid se zgušnjavao, svakim korakom smanjivao mogućnost da se družina probije kroz njihove redove. Njihov prilazak lagano je postajao sve glasniji; gazili su tlom kao da pokušavaju da zdrobe travu. A tihi vetar žamora polako postade čujan - blago režanje, siktanje kroz stegnute zube, krkljanje, veselo, slinavo roktanje - duvao je nad grobovima poput izdisaja popunjenog ostacima unakaženih života. Jamnici su dahtali poput ludaka mučenjem navedenih na zaljubljenost u ubijanje; nosna čula pragrdana vlažno su siktala. A iza ostalih zvukova, užasan u svojoj utišanosti, dopirao je lepet grifonovih krila, dobujući posmrtni marš.
<BR>&nbsp;&nbsp;&nbsp;&nbsp;&nbsp;Sapeti konji počeše da njište. Oštri užas zvuka diže Kovenanta na noge i on ostade da gleda dovoljno dugo da vidi kako mustanzi nisu povređeni. Sve uži prsten razdvojio se da ih obiđe, a dva jamnika izdvojiše se iz napada na ih razuzda, odvede. Konji su se histerično borilim, ali snaga jamnika ih je nadvladala.
<BR>&nbsp;&nbsp;&nbsp;&nbsp;&nbsp;Onda se napadači nađoše na manje od stotinu stopa od grobnica. Kovenant se sagnu što je niže mogao. Jedva se usuđivao da diše. Čitava družina bila je bespomoćna po rakama.
<BR>&nbsp;&nbsp;&nbsp;&nbsp;&nbsp;Sledećeg trenutka, zaori se urlik napadača. Nekoliko jamnika povika: "Samo pet?"
<BR>&nbsp;&nbsp;&nbsp;&nbsp;&nbsp;"Svi ti konji?"
<BR>&nbsp;&nbsp;&nbsp;&nbsp;&nbsp;"Prevareni!"
<BR>&nbsp;&nbsp;&nbsp;&nbsp;&nbsp;U besu zbog malobrojnosti žrtvi, gotovo trećina njih odvojila se iz redova i navalila na logorsku vatru.
<BR>&nbsp;&nbsp;&nbsp;&nbsp;&nbsp;U trenutku družina smože priliku.
<BR>&nbsp;&nbsp;&nbsp;&nbsp;&nbsp;Ranihini zanjištaše. Njihov zajednički zod uzdrhta u vazduhu poput orenja truba. Skupa su grmeli sa istoka prema zarobljenim konjima.
<BR>&nbsp;&nbsp;&nbsp;&nbsp;&nbsp;Birinair iskorači iza rascepljenog drveta. Sa punim zamahom štapa i povikom udario je upaljeno drvo. Stablo se rasprsnu plamenom, baci zaslepljujuću svetlost na napadače.
<BR>&nbsp;&nbsp;&nbsp;&nbsp;&nbsp;Prothal i Mhoram iskočiše zajedno iz najjužnijeg šanca. Žezla su im blistala plavim poglavarskim ognjem. Vičući, "Melenkurion!" usmerili su moć protiv stvorenja. Najbliži jamnici i pragrdani u strahu ustuknuše pred plamenovima.
<BR>&nbsp;&nbsp;&nbsp;&nbsp;&nbsp;Ratnici i krvni gardisti poiskakaše iza drveća, pojuriše iz šupljine drveta.
<BR>&nbsp;&nbsp;&nbsp;&nbsp;&nbsp;A iza njih se pojavi ogromno obličje Srdodolje Penosleda i povika tajanstveni ratni poklič džinova.
<BR>&nbsp;&nbsp;&nbsp;&nbsp;&nbsp;Uz urlike bola i besa, vatru, brze udarce i sudar oružja, bitka otpoče.
<BR>&nbsp;&nbsp;&nbsp;&nbsp;&nbsp;Družina je bila brojčano nadmašena u odnosu deset na jednog.
<BR>&nbsp;&nbsp;&nbsp;&nbsp;&nbsp;Bacajući pogled sa prizora na prizor, Kovenant stade da prati početak okršaja. Krvni gardisti se smesta razdvojiše, dvojica da brane svakog poglavara, dok je jedan stajao pokraj Buirinaira, a drugi, Banor, štitio šanac u kome je stajao Kovenant. Ratnici brzo obrazovaše grupe od po petoro. Čuvajući leđa jedni drugima; upinjali su se da proseku put kroz redove neprijatelja i da se ponovo izdvoje. Mhoram je napadao po bojnom polju, pokušavajući da otkrije zapovednike ili meštre znanstva neprijatelja. Prothal je stajao u središtu bitke da pruži družini uporišnu tačku. Vikao je upozorenja i naredbe oko sebe.
<BR>&nbsp;&nbsp;&nbsp;&nbsp;&nbsp;Ali Penosled se borio sam. Razgoropadio se usred napada poput ludaka, udarao pesnicama, šutirao, bacao sve što mu je bilo na domašaju. Njegov ratni poklič pretvorio se u dugi, prodorni vrisak besa; dugi koraci su ga neprekidno držali tamo gde je bitka najgušća. Najpre je delovao dovoljno moćno da savlada čitav napad sasvim sam. Ali uskoro se osetila silna snaga jamnika. Skakali su na njega u gomilama; četvorica ili petorica bili su u stanju da ga obore. On bi se podigao u trenutku, bacao tela oko sebe poput lutaka. Ali bilo je jasno da bi bio izgubljen ako bi ga dovoljno jamnika skupa napalo.
<BR>&nbsp;&nbsp;&nbsp;&nbsp;&nbsp;Variol i Tamaranta nisu bili u ništa manjoj opasnosti. Ležali su nepokretno pod napadom, a četiri krvna gardista neverovatno su se upinjala da ih zaštite. Neki napadači okušaše strele; krvni gardisti su ih odbijali nadlanicama. Usledila su koplja, a potom jamnici napadoše mačevima i buzdovanima. Bez oružja i bez ikakve pomoći, krvni gardisti su uzvraćali brzinom, ravnotežom, veštinom, savršeno odmerenim udarcima ruku i nogu. Činili su se nemoguće uspešni. Uskoro je mali prsten mrtvih i onesvešćenih jamnika okružio dvoje poglavara. Ali poput Penosleda bili su ranjivi, morali bi da budu ranjivi na usredsređeni napad.
<BR>&nbsp;&nbsp;&nbsp;&nbsp;&nbsp;Na Prothalovu naredbu, jedna grupa ratnika pođe da pomogne četvorici krvnih gardista.
<BR>&nbsp;&nbsp;&nbsp;&nbsp;&nbsp;Kovenant okrete pogled.
<BR>&nbsp;&nbsp;&nbsp;&nbsp;&nbsp;Zateče Mhorama kako se upustio u čudno nadmetanje protiv trideset ili četrdeset pragrdana. Svi pragrdani u napadu - bilo ih je malo u odnosu na jamnike - obrazovali su napadački klin iza svog najvišeg pripadnika, meštra znanstva - klin koji im je omogućavao da usredsrede celokupnu moć u predvodnika. Meštar znanstva vitlao je sabljom sa ognjenim sečivom, a Mhoram mu je suprotstavljao plameno žezlo. Od sudara sila vrcale su vrele iskre koje su zasenjivale i pržile vazduh.
<BR>&nbsp;&nbsp;&nbsp;&nbsp;&nbsp;Onda nalet bitke pođe prema Kovenantovom šancu. Prilike stadoše da skaču na njega. Banor se borio poput derviša da ga odbrani od kopalja. Trenutak kasnije, jedna ratnica priteče mu u pomoć. Bila je to Drvograđanka koja je dodeljena Kovenantu. Ona i Banor grozničavo su se borili da ga održe na životu.
<BR>&nbsp;&nbsp;&nbsp;&nbsp;&nbsp;Skupio je ruke na grudima kao da želi da zaštiti prsten. Prsti mu nesvesnio dohvatiše metal.
<BR>&nbsp;&nbsp;&nbsp;&nbsp;&nbsp;Kroz tamno sevanje nogu nazreo je Prothala, video je da je vrhovni poglavar pod napadom. Koristeći usijano žezlo poput koplja, nosio se sa grifonom. Krila zveri gotovo su ga obarala sa nogu, ali je on držao položaj i zarivao plavi oganj naviše. Ali na grifonu je jahao još jedan pragrdanski meštar znanstva. Stvorenje je koristilo crni buzdovan da zaustavi udare vrhovnog poglavara.
<BR>&nbsp;&nbsp;&nbsp;&nbsp;&nbsp;Dok je Kovenant gledao, bezizlaznost borbe je rasla. Prilike su padale, dizale se i ponovo padale. Krv je prskala po njemu. Preko čistine, Penosled se diže na noge ispod horde jamnika, ali je trenutak potom ponovo bio preplavljen. Prothal je pao na jedno koleno pod udruženom silom napadača. Klin pragrdana neprekidno je potiskivao Mhorama unazad; dvojica krvnih gardista koji su bili sa njim davali su sve od sebe da mu zaštite leđa.
<BR>&nbsp;&nbsp;&nbsp;&nbsp;&nbsp;Kovenant je imao utisak da mu je grlo ispunjeno peskom.
<BR>&nbsp;&nbsp;&nbsp;&nbsp;&nbsp;Dvoje ratnika već su pali među jamnike oko Variola i tamarante. U jednom trenutku, jednog krvnog gardistu zateče, sa Tamarantom za leđima, napad tri jamnika sa kopljima. Krvni gardista prebi prvo koplje udarcem ruke i skoči visoko iznad drugog da šutne njegovog nosioca u lice. Ali čak i njegova ogromna brzina nije bila dovoljna. Treći jamnik zakači ga po ruci. Smesta zamahnuvši, prvi zgrabi dugačkim prstima članak krvnog gardiste. Njih dvojica rastegnuše zarobljenika između sebe, a njihov drug zamahnu kopljem u trbuh protivnika.
<BR>&nbsp;&nbsp;&nbsp;&nbsp;&nbsp;Kovenant je gledao, ukočen od bespomoćnosti, kako se krvni gardista napeo protiv jamnika, privukao dovoljno blizu jednog drugog da se izmigolji sa puta koplja. Njegov vrh zakači mu leđa. On pade na tlo i otkotrlja se. Ali srednji jamnik potkači ga udarom noge tako silovitim da ga odbaci od Tamarante.
<BR>&nbsp;&nbsp;&nbsp;&nbsp;&nbsp;Kriknuvši slavobitno, jamnik se baci napred sa kopljem visoko podignutim u obe ruke da probode ležeću poglavarku.
<BR>&nbsp;&nbsp;&nbsp;&nbsp;&nbsp;Tamaranta!
<BR>&nbsp;&nbsp;&nbsp;&nbsp;&nbsp;Opasnost u kojoj se našla prevaziđe Kovenantov strah. Ne razmišljajući, vinuo se iz bezbednosti šanca i pojurio prema njoj. Bila je tako stara i krhka da nije mogao da se uzdrži.
<BR>&nbsp;&nbsp;&nbsp;&nbsp;&nbsp;Drvograđanka kriknu: "Dole!" Njegovo naglo pomaljanje iznad tla skrenulo joj je pažnju, dalo njenom protivniku metu. Kao ishod toga, propustila je da uzvrati udarac, i mač joj raspori bok. Ali Kovenant je nije video. Već je trčao prema Tamaranti - i već je previše kasnio.
<BR>&nbsp;&nbsp;&nbsp;&nbsp;&nbsp;Jamnik suknu kopljem naniže.
<BR>&nbsp;&nbsp;&nbsp;&nbsp;&nbsp;U poslednjem trenutku krvni gardista spase Tamarantu skočivši preko nje i zaustavivši koplje sopstvenim leđima.
<BR>&nbsp;&nbsp;&nbsp;&nbsp;&nbsp;Kovenant se baci na jamnika i pokuša da ga probode kamenim nožem. Nož se iskrivi u njegovoj troprstoj šaci; samo je uspeo da ogrebe lopaticu stvorenja.
<BR>&nbsp;&nbsp;&nbsp;&nbsp;&nbsp;Nož ispade iz njegovih iskrivljenih prstiju.
<BR>&nbsp;&nbsp;&nbsp;&nbsp;&nbsp;Jamnik se okrete i obori ga na zemlju jednim zamahom. Udarac ga je ošamutio na trenutak, ali ga Banor spase tako što je napao stvorenje. Jamnik se suprotstavio kao da je uzdignut, nadahnut, uspehom protiv mrtvog krvnog gardista. Otresao se Banorovih udaraca, uhvatio ga u dugačke, snažne ruke i počeo da ga steže. Banor je udarao jamnika po ušima i očima, ali je pomahnitalo stvorenje samo pojačavalo stisak.
<BR>&nbsp;&nbsp;&nbsp;&nbsp;&nbsp;Nedozreli bes stade da ključa u Kovenantovim ušima. I dalje napola ošamućen, zateturao se prema ukočenom obličju Tamarante i dograbio žezlo koje je ležalo kraj nje. Nije se ni pokrenula, a on je nije pitao za odobrenje. Okrećući se, zavitlao je žezlom divlje oko glave i spustio ga punom snagom na potiljak jamnikove glave.
<BR>&nbsp;&nbsp;&nbsp;&nbsp;&nbsp;Bela i crvena sila blesnuše u nemoj eksploziji. Jamnik u trenutku pade mrtav.
<BR>&nbsp;&nbsp;&nbsp;&nbsp;&nbsp;Plamen na trenutak zaslepi Kovenanta, ali je prepoznao mučni crveni odsjaj bleska. Kada mu se oči razbistriše, zinuo je na svoje šake, na prsten. Nije mogao da se seti kada ga je izvadio ispod prijanjka na grudima. Ali stajao mu je na domalom prstu i crvenkasto pulsirao pod uticajem Meseca skrivenog oblacima.
<BR>&nbsp;&nbsp;&nbsp;&nbsp;&nbsp;Drugi jamnik nasrnu iz bitke prema njemu. Nagonski je izmahnuo žezlom prema stvorenju. Ovaj se sruši u blistavom blesku koji je bio u potpunosti grimizan.
<BR>&nbsp;&nbsp;&nbsp;&nbsp;&nbsp;Pred tim prizorom, njegov stari bes silovito provali. Um mu se isprazni pred nasiljem. Urlajući: "Kletniče!" kao da je Opaki pred njim, navalio je u najgušći okršaj. Vitlajući oko sebe poput ludaka, oborio je još jednog jamnika, pa još jednog, pa još jednog. Ali nije pazio kuda ide. Posle trećeg udarca upao je u šanac. Onda je zadugo ležao u grobnici poput mrtvaca.
<BR>&nbsp;&nbsp;&nbsp;&nbsp;&nbsp;Nad njim, bitka je grozničavo plamtela. Nije mogao da proceni koliko je napadača pobijeno ili onesposobljeno. Ali došlo je do izvesnog preokreta; družina je promenila taktiku. Prothal je utekao od grifona da priskoči u pomoć Penosledu. A kada se džin ponovo digao na noge, on se okrete, dok se sa njega slivala krv, da se bori protiv grifona, dok se Prothal udružio sa Mhoramom protiv pragrdana. Banor se držao nad Kovenantom; ali Kvan je okupio preživele iz eovoda da stanu oko Variola i Tamarante.
<BR>&nbsp;&nbsp;&nbsp;&nbsp;&nbsp;Trenutak kasnije, Ranihini ispustiše prodorni povik. Oslobodivši konje, bacili su se u bitku. A dok su njihova kopita i zubi drobili jamnike, Prothal i Mhoram su skupa mahali plamtećim žezlima da zaustave udarce meštra znanstva. Njegova vrela sablja raspršta se u parčad lave, a povratni udar sile obori samog pragrdana. U trenutku, stvorenja pregrupisaše klin da nađu novog predvodnika. Ali najjači je pao i oni stadoše da odstupaju.
<BR>&nbsp;&nbsp;&nbsp;&nbsp;&nbsp;Na drugoj strani bitke, Penosled je iznenadio grifona. Zver je napadala ratnike oko Variola i Tamarante. Sa urlikom, Penosled skoči u vazduh i obuhvati rukama telo grifona u samrtni zagrljaj. Njegova težina obori ga na tlo; borili su se i kotrljali po travi klizavoj od krvi. Pragrdan koji je jahao bio je zbačen, a Kvan mu odrubi glavu pre nego što je stigao da digne buzdovan.
<BR>&nbsp;&nbsp;&nbsp;&nbsp;&nbsp;Grifon užasno kriknu od besa i bola, pokušavši da se izvije u Penosledovom stisku i da ga dohvati kandžama i zubima. Ali ovaj ga je stezao svom silinom, ćutke se napevši pred njegovim bacakanjem i upinjući se da ga ubije pre nego što mu protivnik bude u stanju da se okrene i da ga razdere.
<BR>&nbsp;&nbsp;&nbsp;&nbsp;&nbsp;Najvećim delom je uspeo. Mahnito se napregao i pojačao stisak, začuvši ubrzo kako su se kosti bučno oglasile u vratu stvorenja. Grifon siknu poslednji urlik i omlitavi. Jedan trenutak, Penosled je počivao pokraj njegovog tela, hrapavo dahćući. Onda se usteturao na noge. Čelo mu je bilo rascepljeno kandžom sve do kosti.
<BR>&nbsp;&nbsp;&nbsp;&nbsp;&nbsp;Ali nije se zaustavio. Brišući krv iz očiju, pojurio je i bacio se punom dužinom na zbijeni klin pragrdana. Njihova formacija sruši se pod udarcem.
<BR>&nbsp;&nbsp;&nbsp;&nbsp;&nbsp;Pragrdani smesta odabraše da beže. Pre nego što je Penosled mogao da se uspne na noge, razbežali su se, nestali u tami.
<BR>&nbsp;&nbsp;&nbsp;&nbsp;&nbsp;Njihov poraz kao da je zaustavio ludu hrabrost jamnika. Nespretna stvorenja više nisu bila u stanju da se suprotstavljaju ognju poglavara. Panika se raširi među njima pred sevanjem iz uglačanih žezla; bleskovima je palila ognjila straha u njihovim srcima.
<BR>&nbsp;&nbsp;&nbsp;&nbsp;&nbsp;Krik neuspeha zaori se napadom. Jamnici počeše da beže.
<BR>&nbsp;&nbsp;&nbsp;&nbsp;&nbsp;Uz očajne urlike, raštrkaše se na sve strane od usplamtelog drveta. Trčali su uz groteskne trzaje čvornovatih zglobova, ali njihova snaga i snaga udova davali su im brzinu. Posle nekoliko trenutaka i poslednji među njima pobegao je sa čistine.
<BR>&nbsp;&nbsp;&nbsp;&nbsp;&nbsp;Penosled pojuri za njima. Urlajući kletve džinova, gonio je begunce kao da sve namerava da ih pogazi. Brzo je nestao u tami i uskoro se više nije mogao čuti. Ali s vremena na vreme iz noći je dopirao slabašni krik kada bi stigao nekog jamnika u bekstvu.
<BR>&nbsp;&nbsp;&nbsp;&nbsp;&nbsp;Tuvor upita Prothala da li da se neki krvni gardista pridruži Penosledu, ali vrhovni poglavar zavrte glavom. "Dosta smo učinili", zadahtao je. "Seti se zaveta mira."
<BR>&nbsp;&nbsp;&nbsp;&nbsp;&nbsp;U iscrpljenosti i olakšanju, družina je neko vreme stajala u tišini koju je podvlačilo teško disanje njenih pripadnika i ječanje onesposobljenih jamnika. Niko se nije ni pokrenuo; u Kovenantovim ušima, ta tišina je zvučala poput molitve. Nesigurno se izvukao iz šanca. Obazrevši se staklastim pogledom, odmerio je cenu bitke.
<BR>&nbsp;&nbsp;&nbsp;&nbsp;&nbsp;Jamnici su bili prostrti oko logora u zgrčenim gomilama - njih blizu stotinu, mrtvih, umirućih i onesvešćenih - a krv im je ležala svuda poput samrtne rose. Bilo je deset mrtvih pragrdana. Pet ratnika neće više jahati sa eovodom, a nijedan od Kvanovih podređenih nije izbegao povredi. Ali od krvnih gardista pao je samo jedan.
<BR>&nbsp;&nbsp;&nbsp;&nbsp;&nbsp;Sa ječanjem koje mu je protivurečilo, vrhovni poglavar Prothal reče: "Imali smo sreće."
<BR>&nbsp;&nbsp;&nbsp;&nbsp;&nbsp;"Sreće?" ponovi Kovenant poput odjeka u zbunjenoj neverici.
<BR>&nbsp;&nbsp;&nbsp;&nbsp;&nbsp;"Imali smo sreće." Naglasak gneva pojačavao je reumatično čegrtanje Prothalovog glasa. "Zamisli da smo svi izginuli. Zamisli ovakav napad tokom punog Meseca. Seti se da Drul, dok su mu misli okrenute ovamo, ne povećava odbranu pod Planinom Groma. Platili smo..." Glas mu se zagrcnuo na trenutak, "...platili smo tek malo za svoje živote i za nadu."
<BR>&nbsp;&nbsp;&nbsp;&nbsp;&nbsp;Kovenant ništa nije odvratio jedan trenutak. Od prizora nasilja vrtelo mu se u glavi. Svi Drvograđani bili su mrtvi - jamnici - pragrdani - ratnica koja je odabrala da se stara za njega. Nije joj čak ni saznao ime. Penosled je poubijao... on sam je poubijao pet... pet...
<BR>&nbsp;&nbsp;&nbsp;&nbsp;&nbsp;Drhtao je, ali je morao da govori, morao je da odbrani sebe. Osećao je mučninu od užasa.
<BR>&nbsp;&nbsp;&nbsp;&nbsp;&nbsp;"Penosled je bio u pravu", hrapavo je zaškripao. "Ovo je Kletnikovo delo."
<BR>&nbsp;&nbsp;&nbsp;&nbsp;&nbsp;Činilo se da ga niko ne čuje. Krvni gardisti otišli su do Ranihina i doveli ata palog druga blizu vatre. Digavši čoveka blago, posadili su ga na Ranihinova leđa i vezali ga na mesto konopcem od prijanjka. Onda mu skupa uputiše nemi pozdrav i Ranihin odgalopira, noseći mrtvog jahača prema Zapadnik-planinama i Čuvarevom procepu - kući.
<BR>&nbsp;&nbsp;&nbsp;&nbsp;&nbsp;"Kletnik je isplanirao čitavu stvar."
<BR>&nbsp;&nbsp;&nbsp;&nbsp;&nbsp;Dok je Ranihin nestajao u noći, neki krvni gardisti stali su da leče povrede atova, dok su se drugi vratili na stražarsku dužnost,
<BR>&nbsp;&nbsp;&nbsp;&nbsp;&nbsp;U međuvremenu, ratnici počeše da se kreću među jamnicima, živi među mrtvima. Sve one koji nisu bili smrtno ranjeni digli su na noge i proterali iz logora. Ostale su nagomilali na severnoj strani drveta za lomaču.
<BR>&nbsp;&nbsp;&nbsp;&nbsp;&nbsp;"To znači dve stvari." Kovenant se upinjao da nadvlada drhtaje glasa. "Reč je o istom onom što radi i meni. Posredi je nauk - kao što se desilo Lauri. Kletnik nam govori šta radi zato što je siguran da nam znanje neće pomoći. Želi da iz nas izmuze sve očajanje za koje smo kadri."
<BR>&nbsp;&nbsp;&nbsp;&nbsp;&nbsp;Uz pomoć ratnika, Prothal pusti Lauru i Pietena iz njihove grobnice. Laura je delovala iscrpljeno do krajnjih granica; samo što se nije srušila na zemlju. Ali mali Pieten pređe rukama preko okrvavljene trave, a onda poliza prste.
<BR>&nbsp;&nbsp;&nbsp;&nbsp;&nbsp;Kovenant se okrete ječeći. "Druga stvar je da Kletnik zaista želi da navalimo na Drula. Da izginemo ili ne. Prevarom je naveo Drula na ovaj napad da ne bi mogao da se pozabavi odbranom. Znači da Kletnik zna šta činimo, makar Drul i ne znao."
<BR>&nbsp;&nbsp;&nbsp;&nbsp;&nbsp;Činilo se da Prothala uznemiruju povremeni daleki krici, ali ih Mhoram nije primećivao. Dok se ostatak družine posvetio svojim zadacima, poglavar je prišao i klekao pokraj Variola i Tamarante. Nagao se nad roditelje, a pod odorom umrljanom crvenilom telo mu je bilo kruto.
<BR>&nbsp;&nbsp;&nbsp;&nbsp;&nbsp;"Kažem vam, sve je to deo Kletnikovog plana. Vatru mu paklenu! Zar me ne slušate?"
<BR>&nbsp;&nbsp;&nbsp;&nbsp;&nbsp;Naglo, Mhoram se diže i okrenu Kovenantu. Kretao se kao da će da drekne kletvu na Kovenanta. Ali oči su mu krvarile suzama, a glas mu je plakao dok je govorio: "Mrtvi su. Variol i Tamaranta, moji roditelji - moji otac i majka, telo i duša."
<BR>&nbsp;&nbsp;&nbsp;&nbsp;&nbsp;Kovenant vide boju smrti na njihovoj staroj koži.
<BR>&nbsp;&nbsp;&nbsp;&nbsp;&nbsp;"Ne može biti!" kriknu jedan ratnik. "Video sam. Nijedno oružje nije ih dodirnulo. Čuvali su ih krvni gardisti."
<BR>&nbsp;&nbsp;&nbsp;&nbsp;&nbsp;Prothal požuri da pregleda dvoje poglavara. Dodirnuo im je srca i glave, onda se pognu i uzdahnu: "Pa ipak."
<BR>&nbsp;&nbsp;&nbsp;&nbsp;&nbsp;I Variol i Tamaranta su se smešili.
<BR>&nbsp;&nbsp;&nbsp;&nbsp;&nbsp;Ratnici prekinuše ono što su radili; ćutke, eovod odloži u stranu sopstveni umor i bol stade naklonivši se u znak poštovanja pred Mhoramom i njegovim mrtvima. Pognuvši se, Mhoram diže Variola i Tamarantu u ruke. Krhke kosti bile su im lake u njegovom zagrljaju, kao da su izgubili težinu smrtnog života. Na njegovim obrazima suze su narandžasto svetlucale, ali su mu ramena bila mirna, nepotresena jecajima, da bi držao roditelje.
<BR>&nbsp;&nbsp;&nbsp;&nbsp;&nbsp;Kovenantov um bio je zasenjen oblacima. Lutao je po magli, a reči kao da mu je oteo vetar. "Hoćete da kažete da smo... da sam... da smo...? Za dva leša?"
<BR>&nbsp;&nbsp;&nbsp;&nbsp;&nbsp;Mhoram nije pokazao nikakav znak da je čuo. Ali mrštenje poput grča prođe Prothalovim licem, a Kvan smesta kroči do Nevernika, dograbi ga za lakat i prošapta mu u uvo: "Ako ponovo progovoriš, slomiću ti ruku."
<BR>&nbsp;&nbsp;&nbsp;&nbsp;&nbsp;"Ne diraj me", uzvrati Kovenant. Ali glas mu je bio bez ikakve jačine. Predao se, kovitlajući se u izgubljenoj magli.
<BR>&nbsp;&nbsp;&nbsp;&nbsp;&nbsp;Oko njega, družina zauze obredno držanje. Ostavivši žezlo jednom ratniku, vrhovni poglavar Prothal uze žezla mrtvih poglavara i diže ih u ruke poput ponuda. A Mhoram se okrete prema blistavom sjaju drveta sa Variolom i Tamarantom uspravnim u njegovom zagrljaju. Tišina je bolno titrala. Posle dugog trenutka, on poče da peva. Njegova gruba pesma zvučala je poput reke, a on je pevao jedva nešto glasnije od toka vode među tihim obalama.
<BR>
<BR>&nbsp;&nbsp;&nbsp;&nbsp;&nbsp;Smrt žanje lepotu sveta,
<BR>&nbsp;&nbsp;&nbsp;&nbsp;&nbsp;prikuplja staru letinu da požuri novu.
<BR>&nbsp;&nbsp;&nbsp;&nbsp;&nbsp;Miruj, srce:
<BR>&nbsp;&nbsp;&nbsp;&nbsp;&nbsp;zadrži mir.
<BR>&nbsp;&nbsp;&nbsp;&nbsp;&nbsp;Rast je bolji od raspadanja:
<BR>&nbsp;&nbsp;&nbsp;&nbsp;&nbsp;Čujem sečivo koje razdvaja život od života.
<BR>&nbsp;&nbsp;&nbsp;&nbsp;&nbsp;Miruj, miru:
<BR>&nbsp;&nbsp;&nbsp;&nbsp;&nbsp;zadrži srce.
<BR>&nbsp;&nbsp;&nbsp;&nbsp;&nbsp;Smrt prolazi,
<BR>&nbsp;&nbsp;&nbsp;&nbsp;&nbsp;stvara prostor za život i vreme za život.
<BR>&nbsp;&nbsp;&nbsp;&nbsp;&nbsp;Mrzi umiranje i ubijanje, ne smrt.
<BR>&nbsp;&nbsp;&nbsp;&nbsp;&nbsp;Miruj, srce:
<BR>&nbsp;&nbsp;&nbsp;&nbsp;&nbsp;ne raspravljaj se.
<BR>&nbsp;&nbsp;&nbsp;&nbsp;&nbsp;Zadrži mir i bol
<BR>&nbsp;&nbsp;&nbsp;&nbsp;&nbsp;i budi mirno.
<BR>
<BR>&nbsp;&nbsp;&nbsp;&nbsp;&nbsp;Kada je završio, ramena mu uzdrhtaše kao da nisu sposobna da održe teret, a da bar jednom ne ispuste jecaj za mrtve. "Ah, Tvorče!" viknu on očajnim glasom. "Kako da im odam poštovanje? U srce sam pogođen i guta me posao koji moram počiniti. Ti im moraš odati poštovanje - jer oni su poštovali tebe."
<BR>&nbsp;&nbsp;&nbsp;&nbsp;&nbsp;Na rubu svetlosti vatre, Ranihin Hinaril ispusti njisku poput bolnog krika. Velika kobila se prope i zamaha po vazduhu prednjim nogama, a onda se okrete i odgalopira prema istoku.
<BR>&nbsp;&nbsp;&nbsp;&nbsp;&nbsp;Onda Mhoram ponovo promrmlja:
<BR>
<BR>&nbsp;&nbsp;&nbsp;&nbsp;&nbsp;Miruj, srce:
<BR>&nbsp;&nbsp;&nbsp;&nbsp;&nbsp;ne raspravljaj se.
<BR>&nbsp;&nbsp;&nbsp;&nbsp;&nbsp;Zadrži mir i bol
<BR>&nbsp;&nbsp;&nbsp;&nbsp;&nbsp;i budi postojano.
<BR>
<BR>&nbsp;&nbsp;&nbsp;&nbsp;&nbsp;Blago, položio je Variola na travu i digao Tamarantu obema rukama. Uzviknuvši hrapavo: "Živela!" - stavio ju je u procep plamtećeg drveta. A pre nego što su plamenovi stigli da zacrne njenu kožu izjedenu starošću, digao je Variola i posadio ga pokraj nje, ponovo uskliknuvši: "Živeo!" Njihov zajednički osmeh mogao se videti na trenutak pre nego što ga je plam zaklonio. I tako su skupa ležali u uništenju.
<BR>&nbsp;&nbsp;&nbsp;&nbsp;&nbsp;Već mrtvi, zaječa Kovenant. Onaj krvni gardista je poginuo zbog njih. Oh, Mhorame! Zbunjen, nije umeo da razlikuje bol i bes.
<BR>&nbsp;&nbsp;&nbsp;&nbsp;&nbsp;Sada suvih očiju, Mhoram se okrenu družini, a pogled mu se činio usredsređen na Kovenanta. "Prijatelji moji, neka vam je mirno srce", reče utešno. "Zadržite mir umesto bola. Variol i Tamaranta okončali su živote. Ko bi to mogao da im porekne? Znali su vreme svoje smrti. Očitali su kraj života u pepelu Vitog Drvograda i bilo im je milo što nam mogu poslužiti poslednjim snom. Odabrali su da privuku napad na sebe da bismo mi mogli živeti. Ko sme da kaže da izazov sa kojim su se suočili nije silan? Setite se zaveta i zadržite mir."
<BR>&nbsp;&nbsp;&nbsp;&nbsp;&nbsp;Skupa čitav eovod napravi gest otvaranja srca u znak oproštaja, širom razmaknutih ruku kao da se otkriva mrtvima. Onda Kvan povika: "Živeli!" - i povede ratnike nazad na posao gomilanja jamnika i sahranjivanja Drvograđana.
<BR>&nbsp;&nbsp;&nbsp;&nbsp;&nbsp;Pošto je eovod otišao, vrhovni poglavar Prothal reče Mhoramu: "Žezlo poglavara Variola. Sa oca na sina. Uzmi ga. Ukoliko preživimo pohod i dostignemo vreme mira, ovladaj njime. Beše to žezlo vrhovnog poglavara."
<BR>&nbsp;&nbsp;&nbsp;&nbsp;&nbsp;Mhoram ga primi, naklonivši se.
<BR>&nbsp;&nbsp;&nbsp;&nbsp;&nbsp;Prothal zastade na trenutak, neodlučan, a onda se okrete Kovenantu. "Upotrebio si žezlo poglavarke Tamarante. Upotrebi ga ponovo. Otkrićeš da će ti više pomoći da iskoristiš prsten nego tvoj štap žezlonoše. Lillianrilli delaju na drugačije načine od poglavara, a ti si prapoglavar, Tomase Kovenante."
<BR>&nbsp;&nbsp;&nbsp;&nbsp;&nbsp;Setivši se crvenog bleska koji je besneo sa tog drveta da bi ubijao i ubijao, Kovenant reče: "Spali ga."
<BR>&nbsp;&nbsp;&nbsp;&nbsp;&nbsp;Dah opasnosti steže Mhoramov pogled. Ali Prothal blago sleže ramenima, odnese žezlo poglavarke Tamarante do vatre i postavi ga u procep drveta.
<BR>&nbsp;&nbsp;&nbsp;&nbsp;&nbsp;Jedan trenutak, metalni krajevi žezla blistali su kao da su napravljeni od bakarne patine. Onda Mhoram povika: "Pazite na drvo!" Brzo, družina se odmaknu od plamtećih stubova.
<BR>&nbsp;&nbsp;&nbsp;&nbsp;&nbsp;Žezlo oštro prasnu kao da se kidaju nekakve veze. Plavi plamen briznu u procepu, a rascepljeno drvo sruči se na tle u parčićima, raspadajući se kao da mu je srce konačno ubijeno. Hrpa drveta mahnito je plamtela.
<BR>&nbsp;&nbsp;&nbsp;&nbsp;&nbsp;Iz daljine, Kovenant začu Birinaira kako frkće: "Nevernikovo maslo", kao da je to kletva.
<BR>&nbsp;&nbsp;&nbsp;&nbsp;&nbsp;Ne diraj me, promrmlja on u sebi.
<BR>&nbsp;&nbsp;&nbsp;&nbsp;&nbsp;Plašio se da razmišlja. Oko njega, tama je lepetala poput kragujevih krila sazdanih od ponoći. Užasi mu pripretiše; osećao je da ga progone zlodusi. Nije mogao da podnese okrvavljenost prstena, nije mogao da podnese to u šta se pretvorio. Tražio je nešto oko sebe kao da želi da se potuče.
<BR>&nbsp;&nbsp;&nbsp;&nbsp;&nbsp;Neočekivano, Srdosolja Penosled se vrati.
<BR>&nbsp;&nbsp;&nbsp;&nbsp;&nbsp;Isteturao je iz noći poput otelotvorenog masakra - ikona pogubljenja. Svuda je bio zamazan krvlju, a dobar deo toga bila je njegova sopstvena. Rana na čelu prekrivala mu je lice mračnim, vlažnim odsjajem, a kroz tu mrlju njegove uvučene oči delovale su zasićeno i jadno. Krpice mesa jamnika još su mu visile sa prstiju.
<BR>&nbsp;&nbsp;&nbsp;&nbsp;&nbsp;Pieten pokaza na džina i iskrivi lice u osmeh koji mu otkri zube. Laura ga smesta dohvati za ruku i povuče prema ležaju koji su im spremili ratnici.
<BR>&nbsp;&nbsp;&nbsp;&nbsp;&nbsp;Prothal i Mhoram brižno pođoše prema džinu, ali on se progura pokraj njih prema vatri. Kleknuo je pored plamena kao da je njegovoj duši potrebno da se zgreje, a kada se spustio na kolena ječanje mu je zvučalo poput stene koja se cepa nadvoje.
<BR>&nbsp;&nbsp;&nbsp;&nbsp;&nbsp;Kovenant uluči priliku i primače se džinu. Penosledovo izražavanje bola dovelo je njegov smeteni, besni jad do tačke kada ga je morao izraziti rečima. On lično pobio je pet jamnika, pet...! Prsten mu je bio pun krvi. "Pa", zarežao je, "to mora da je bilo zabavno. Nadam se da si uživao."
<BR>&nbsp;&nbsp;&nbsp;&nbsp;&nbsp;Sa druge strane logora, Kvan preteći zasikta. Prothal priđe Kovenantu i blago reče: "Nemoj ga mučiti. Molim te. To je kaamora, vatra žalosti. Zar noćas nije bilo dovoljno bola?"
<BR>&nbsp;&nbsp;&nbsp;&nbsp;&nbsp;Ubio sam pet jamnika! - kriknu Kovenant u sebi u osujećenom besu.
<BR>&nbsp;&nbsp;&nbsp;&nbsp;&nbsp;Ali Penosled progovori kao da ga je začarala vatra i da ne može da ih čuje. Glas mu je imao oštar prizvuk; klekao je pred vatru u položaju žalosti.
<BR>&nbsp;&nbsp;&nbsp;&nbsp;&nbsp;"Ah, braćo i sestre, jeste li me videli? Jeste li videli, narode moj? Došli smo do ovoga. Džinovi, nisam sam. Osećam vas u sebi, vašu volju u svojoj. Ne biste se poneli drugačije - ne biste osetili drugo do onoga što sam ja osetio, ne bi vas boleo drugi bol nego mene. Ovo je posledica. Kamena mu i mora! Sve nas je manje. Izgubljeni Dom i slabo seme učinili su nas sitnijim nego što smo bili. Ostajemo li verni, čak i sada? Ah, verni? Narode moj, narode moj, a ako postojanost vodi do ovoga? Pogledajte me! Mislite li da mi se treba diviti? Zaudaram na mržnju i bespotrebno ubijanje." Ledeni vetar dunu kroz njegove reči. Zabacivši glavu, počeo je tihi napev.
<BR>&nbsp;&nbsp;&nbsp;&nbsp;&nbsp;Njegova tužbalica se nastavljala sve dok Kovenant ne oseti da je doveden na rub vrištanja. Želeo je da zagrli ili da šutne džina samo da bi ga naterao da prekine. Prsti su ga svrbeli sve većom mahnitošću. Prekini! - ječao je u sebi. Ne mogu to da podnesem.
<BR>&nbsp;&nbsp;&nbsp;&nbsp;&nbsp;Trenutak kasnije, Penosled sagnu glavu i zaćuta. Dugo je ostao nepokretan, kao da se priprema. Onda silovito upita: "Ko je izgubljen?"
<BR>&nbsp;&nbsp;&nbsp;&nbsp;&nbsp;"Vrlo malo ljudi", odgovori Prothal. "Imali smo sreće. Tvoja hrabrost dobro nas je poslužila."
<BR>&nbsp;&nbsp;&nbsp;&nbsp;&nbsp;"Ko?" zaječa Penosled bolno.
<BR>&nbsp;&nbsp;&nbsp;&nbsp;&nbsp;Sa uzdahom, Prothal imenova pet ratnika, krvnog gardistu, Variola i Tamarantu.
<BR>&nbsp;&nbsp;&nbsp;&nbsp;&nbsp;"Kamena mu i mora!" kriknu džin. Uz grč ramena, gurnuo je ruke u vatru.
<BR>&nbsp;&nbsp;&nbsp;&nbsp;&nbsp;Ratnici zinuše; Prothal se sav ukoči kraj Kovenanta. Ali bila je to džinova kaamora i niko se nije usuđivao da se umeša.
<BR>&nbsp;&nbsp;&nbsp;&nbsp;&nbsp;Penosledovo lice se iskrivilo u agoniji, ali se držao mirno. Oči kao da su mu nabrekle u dupljama; pa ipak je držao ruke u vatri kao da plamen može da zaleči, ili bar zapeče krv na njima, da spali, ako već ne da ublaži mrlju protraćenih života. Ali bol mu se ocrtavao na čelu. Žestoko, srčano bilo usled bolova je probilo krastu na njegovoj rani; nova krv kapala mu je oko očiju i niz obraze u bradu.
<BR>&nbsp;&nbsp;&nbsp;&nbsp;&nbsp;Dahćući, vatru mu paklenu, vatru mu paklenu! Kovenant se progura od Prothala. Ukočeno je prišao blizu džinu koji je klečao. Uz žestoki napor od koga je zvučao otrovno, iako mu to nije bila namera, rekao je: "Sada neko stvarno treba da ti se smeje." Njegova isturena glava jedva da je bila u visini džinovog ramena.
<BR>&nbsp;&nbsp;&nbsp;&nbsp;&nbsp;Jedan trenutak, Penosled nije davao nikakav znak da je čuo. Ali onda mu se ramena opustiše. Sa laganim naporom, gotovo kao da okleva da prekine sa mučenjem samog sebe, izvukao je ruke. Bile su nepovređene - iz nekog razloga, meso mu je bilo neosetljivo na plamen - ali krv je nestala sa njih; delovale su čisto kao da su dobro istrljane oproštajem.
<BR>&nbsp;&nbsp;&nbsp;&nbsp;&nbsp;Prsti su mu još bili ukočeni od bola i on ih bolno savi pre nego što je okrenuo okrvavljeno lice Kovenantu. Kao da mu upućuje osudu, sreo je Nevernikov napeti pogled i upitao: "Zar ti ništa ne osećaš?"
<BR>&nbsp;&nbsp;&nbsp;&nbsp;&nbsp;"Osećam?" zaječa Kovenant. "Ja sam gubavac."
<BR>&nbsp;&nbsp;&nbsp;&nbsp;&nbsp;"Čak ni za malog Pietena? Za dete?"
<BR>&nbsp;&nbsp;&nbsp;&nbsp;&nbsp;Njegova optužba natera Kovenanta da poželi da ga obgrli rukama, da prihvati njegovo strašno saosećanje kao neku vrstu odgovora na svoju nedoumicu. Ali znao je da to nije dovoljno, znao je u najdubljoj srži gubavosti da to nije moglo biti dosta. "I mi smo ubijali njih", zakreketa on. "Ja sam ubijao - nisam ništa drugačiji od njih."
<BR>&nbsp;&nbsp;&nbsp;&nbsp;&nbsp;Naglo se okrenuo, otišao u tamu da sakrije stid. Bojno polje bilo je valjano i odgovarajuće mesto za njega; nozdrve su mu bile neosetljive na zadah smrti. Posle izvesnog vremena, zateturao se, zatim je legao među mrtve, na krv okruženu rakama i pogrebnim lomačama.
<BR>&nbsp;&nbsp;&nbsp;&nbsp;&nbsp;Deca! On je bio razlog njihove vriske i agonije. Kletnik je napao Drvograd zbog njegovog prstena od belog zlata. Ne ponovo - neću - glas mu je bio prazan od plakanja.
<BR>&nbsp;&nbsp;&nbsp;&nbsp;&nbsp;Više nikada neću ubiti.
</P></TD></TR></TABLE>
<P class="next">
<A HREF=p18.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
