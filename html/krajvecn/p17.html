<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>17. KRUG SE ZATVARA
<P>&nbsp;&nbsp;&nbsp;&nbsp;&nbsp;Nije prestajalo da ga uznemirava. Polako mu se razotkrivalo u svesti kako su proticali dani priprema. Uvrežilo se između njega i Tvisela; onda između njega i Nois. Kada je došao dan odlaska, samo je izdaleka bio svestan te činjenice.
<BR>&nbsp;&nbsp;&nbsp;&nbsp;&nbsp;Bio je u stanju da pokaže tek maglovito zanimanje kada se Tvisel vratio sa zasedanja potkomiteta Veća. Harlan upita: "Kako je bilo?"
<BR>&nbsp;&nbsp;&nbsp;&nbsp;&nbsp;Tvisel uzvrati umornim glasom: "Ne bi se moglo reći da je ovo bio baš najprijatniji razgovor koji sam vodio."
<BR>&nbsp;&nbsp;&nbsp;&nbsp;&nbsp;Harlan je već bio spreman da stvar okonča na toj primedbi, ali posle trenutnog ćutanja on progunđa: "Pretpostavljam da ništa niste kazali o..."
<BR>&nbsp;&nbsp;&nbsp;&nbsp;&nbsp;"Nisam, nisam", usledio je razdražljiv odgovor. "Nisam rekao ni reči o devojci, niti o tvom udelu u upućivanju Kupera na pogrešno mesto. Bila je to zlosrećna greška, mehanički kvar. Uzeo sam punu odgovornost na sebe."
<BR>&nbsp;&nbsp;&nbsp;&nbsp;&nbsp;Harlanova savest, opterećena kao i uvek, našla je povoda da ponovo nešto prebaci sebi. On reče: "To neće izići dobro po vas."
<BR>&nbsp;&nbsp;&nbsp;&nbsp;&nbsp;"Šta mogu da učine? Moraju čekati da se izvrši ispravka, pre no što dobiju priliku da mi nešto učine. Ako ne uspemo, svi ćemo biti izvan upliva dobra i zla. Ako, pak, uspemo, verovatno će me sam uspeh zaštiti. U suprotnom..." Starac slegnu ramenima. "Nameravam da se povučem iz aktivnog učestovanja u poslovima Večnosti posle toga, u svakom slučaju." Počeo je da prevrće cigaretu po prstima i ugasio ju je pre no što je do pola dogorela.
<BR>&nbsp;&nbsp;&nbsp;&nbsp;&nbsp;On uzdahnu. "Radije ih ne bi uplitao u sve ovo, ali u suprotnom ne bi bilo načina da se upotrebi specijalna kapsula za novo putovanje iza granice prošlosti."
<BR>&nbsp;&nbsp;&nbsp;&nbsp;&nbsp;Harlan se okrenu. Misli su mu se stalno vraćale istim tokovima, koji su već danima isključivali sve ostalo. Tek nejasno je čuo Tviselovu narednu primedbu, ali tek kada ju je starac ponovio, on se trže i reče: "Izvinite?"
<BR>&nbsp;&nbsp;&nbsp;&nbsp;&nbsp;"Kažem, je li tvoja žena spremna, momče? Da li joj je jasno šta treba da radi?"
<BR>&nbsp;&nbsp;&nbsp;&nbsp;&nbsp;"Spremna je. Kazao sam joj sve."
<BR>&nbsp;&nbsp;&nbsp;&nbsp;&nbsp;"Kako je to primila?"
<BR>&nbsp;&nbsp;&nbsp;&nbsp;&nbsp;"Šta?... Oh, da, ovaj, kao što sam i očekivao. Ne boji se."
<BR>&nbsp;&nbsp;&nbsp;&nbsp;&nbsp;"Ima manje od tri fizio-dana sada."
<BR>&nbsp;&nbsp;&nbsp;&nbsp;&nbsp;"Znam."
<BR>&nbsp;&nbsp;&nbsp;&nbsp;&nbsp;To je bilo sve za trenutak i Harlan je ponovo bio ostavljen sam sa svojim mislima i neprijatnom svešću o onome što mora da učini.
<BR>
<BR>&nbsp;&nbsp;&nbsp;&nbsp;&nbsp;Kada je završen utovar u kapsulu, a kontrole podešene, Harlan i Nois preduzeli su poslednju promenu odeće, oblačeći kostime koji su približno odgovarali nošnji gradskih područja ranog 20. veka.
<BR>&nbsp;&nbsp;&nbsp;&nbsp;&nbsp;Nois je promenila Harlanov predlog u pogledu haljina, u saglasnosti sa nekim nagonskim osećanjima za koje je izjavila da ih samo žene imaju u stvarima odevanja i estetike. U potpunosti se opredelila za modele u reklamnim oglasima odgovarajućih kompleta novinskih časopisa i potanko je pregledala brojeve dobavljene iz desetak različitih stoleća.
<BR>&nbsp;&nbsp;&nbsp;&nbsp;&nbsp;Povremeno bi upitala Harlana: "Šta misliš o ovome?"
<BR>&nbsp;&nbsp;&nbsp;&nbsp;&nbsp;On bi slegao ramenima: "Ako je posredi instinktivno znanje, prepuštam tebi izbor."
<BR>&nbsp;&nbsp;&nbsp;&nbsp;&nbsp;"To je rđav znak, Endru", uzvrationa lakoćom koja nije zvučala baš uverljivo. "Odveć si popustljiv. Šta se događa sa tobom? Više ne ličiš na sebe. Već danima."
<BR>&nbsp;&nbsp;&nbsp;&nbsp;&nbsp;"Sve je u redu sa mnom", reče Harlan jednoličnim glasom.
<BR>&nbsp;&nbsp;&nbsp;&nbsp;&nbsp;Kada ih je Tvisel prvi put video u kostimima žitelja 20. stoleća, nije mogao odoleti iskušenju da se malo ne našali na taj račun. "Sto mu Vremena", reče on, "kakvi ružni kostimi iz Primitivne ere, ali i kako ne uspevaju da prikriju tvoju lepotu moja... moja draga."
<BR>&nbsp;&nbsp;&nbsp;&nbsp;&nbsp;Nois mu se toplo osmehnu; Harlan koji je stajao tu u nepomičnoj tišini morao je priznati da iz njegove već rđom zakrčene sklonosti ka galantnosti ponekad izbija i malo istine. Odeća koju je Nois nosila nije je isticala, kao što bi trebalo. Šminka joj je bila ograničena na nepojmljive premaze bojom po usnama i obrazima, a postojao je i ružan ukras na liniji obrva. Njena divna kosa (to je bilo ponajgore od svega) nemilosrdno je bila odsečena. Pa ipak, bez obzira na sve to, ona je i dalje izgledala lepa.
<BR>&nbsp;&nbsp;&nbsp;&nbsp;&nbsp;Harlan se već polako privikavao na svoj neudobni pojas, na tesnu odeću koja ga je stezala ispod pazuha i na pregibima udova, kao i na jednolično oskudevanje u bojama na svom grubo obojenom odelu. Oblačiti neobične kostime da bi se uklopilo u dato stoleće predstavljalo je već staru priču za njega.
<BR>&nbsp;&nbsp;&nbsp;&nbsp;&nbsp;Tvisel reče: "Ono što sam hteo da uradim bilo je da instaliram ručne kontrole u unutrašnjosti kapsule, kao što smo se dogovorili, ali izgleda da nema načina za to. Inženjeri jednostavno moraju imati izvor energije koji je dovoljno velik da bi se upravljalo vremenskim kretanjem, a tako nešto ne postoji izvan Večnosti. Sve što se može postići jeste temporalni pritisak za vreme boravka u Primitivnoj eri. Međutim, ipak imam ručicu za povratak."
<BR>&nbsp;&nbsp;&nbsp;&nbsp;&nbsp;Poveo ih je u kapsulu, probijajući se kroz naslagane zalihe, i pokazao na upadljivu metalnu ručku koja je sada narušavala glatkoću unutrašnjeg zida kapsule.
<BR>&nbsp;&nbsp;&nbsp;&nbsp;&nbsp;"Cela mašinerija je svedena na običan prekidač", reče on. "Umesto da se automatski vrati u Večnost, kapsula će neograničeno dugo ostati u Primitivnoj eri. Međutim, kada se pomeri ova poluga, vratićete se natrag. Tada će sve biti stvar od nekoliko sekundi i, nadam se, završno putovanje..."
<BR>&nbsp;&nbsp;&nbsp;&nbsp;&nbsp;"Drugo putovanje?" upita Nois iznenada.
<BR>&nbsp;&nbsp;&nbsp;&nbsp;&nbsp;Harlan reče: "Nisam ti objasnio. Vidiš, ovo prvo putovanje ima samo za cilj da se tačno utvrdi vreme Kuperovog dolaska. Ne znamo koliko je vremena proteklo između trenutka kada je stigao i kada je objavio oglas. Doći ćemo do njega posredstvom adrese koja je navedena u oglasu i, ako je moguće, saznaćemo tačan minut njegovog dolaska, odnosno što možemo približnije. Onda ćemo se vratiti do tog časa plus petnaest minuta, kako bismo dopustili da kapsula ode od Kupera."
<BR>&nbsp;&nbsp;&nbsp;&nbsp;&nbsp;Tvisel se umeša: "Kapsula ne može biti na istom mestu i u isto vreme u dva različita fizio-vremena, znaš." Pokušao je da se osmehne.
<BR>&nbsp;&nbsp;&nbsp;&nbsp;&nbsp;Izgledalo je da je Nois prihvatila objašnjenje. "Shvatam", reče ona, ne odveć sigurno.
<BR>&nbsp;&nbsp;&nbsp;&nbsp;&nbsp;Tvisel se ponovo obrati Nois: "Dovođenje Kupera u trenutku njegovog dolaska opozvaće sve mikropromene. Reklamni oglas sa atomskom bombom ponovo će nestati i Kuper će jedino biti svestan da se kapsula, pošto je nestala kao što mu je rečeno da će se dogoditi, neobjašnjivo opet pojavila. Uopšte neće znati da je bio u pogrešnom stoleću i to mu niko neće kazati. Reći ćemo mu da smo zaboravili da mu damo neko veoma važno uputstvo (moraćemo izmisliti nešto ubedljivo) i jedino se možemo nadati da će on celu stvar smatrati dovoljno nevažnom, tako da neće pomenuti prilikom pisanja 'Memoara' da je dva puta slat u prošlost.
<BR>&nbsp;&nbsp;&nbsp;&nbsp;&nbsp;Nois podiže oštre veđe. "To je veoma zapetljano."
<BR>&nbsp;&nbsp;&nbsp;&nbsp;&nbsp;"Jeste. Na žalost." On protrlja ruke i pogleda Nois i Harlana kao da pothranjuje neku unutrašnju sumnju. Zatim se uspravi, izvadi novu cigaretu i čak mu pođe za rukom da prida glasu izvesnu notu veselosti: "A sada, momče, srećno." Tvisel se kratko rukovao sa Harlanom, klimnuo glavom Nois i izišao iz kapsule.
<BR>&nbsp;&nbsp;&nbsp;&nbsp;&nbsp;"Krećemo li sada?" upita Nois Harlana kada su ostali sami.
<BR>&nbsp;&nbsp;&nbsp;&nbsp;&nbsp;"Kroz nekoliko minuta", reče Harlan.
<BR>&nbsp;&nbsp;&nbsp;&nbsp;&nbsp;Pogledao je iskosa Nois. Ona ga je posmatrala, smešeći se bez straha. Za trenutak mu je duh odgovorio na taj zov. Ali to su osećanja, a ne razum, prekori on sebe; nagon, a ne pamet. Odvratio je pogled.
<BR>
<BR>&nbsp;&nbsp;&nbsp;&nbsp;&nbsp;Putovanje je bilo ništa, ili gotovo ništa; nije se razlikovalo od obične vožnje kapsulom. Uz put se javilo neko unutrašnje trenje koje je moglo biti i čisto psihosomatskog porekla. Jedva ako se i osetilo.
<BR>&nbsp;&nbsp;&nbsp;&nbsp;&nbsp;A onda su stigli u Primitivnu eru i izišli u krševit, samotni svet obasjan sjajem popodnevnog sunca. Duvao je blag vetar, koji je bio malo prohladan. A svuda unaokolo vladala je tišina.
<BR>&nbsp;&nbsp;&nbsp;&nbsp;&nbsp;Gole stene bile su razbacane na sve strane i izgledale su moćne, obojene tamnim prelivima duge koji su odražavali jedinjenja gvožđa, bakra i hroma. Ogromnost tog predela bez ljudi i, nadasve, bez života, učinila je da se Harlan oseća sićušan i kao izgubljen. Večnost, koja nije pripadala svetu materije, nije imala sunce, a vazduh je u nju uvožen spolja. Sećanja na mesto gde je rođen bila su izbledela. Prilikom Posmatranja različitih stoleća imao je posla sa ljudima i njihovim gradovima. Nikada ranije nije iskusio nešto ovako.
<BR>&nbsp;&nbsp;&nbsp;&nbsp;&nbsp;Nois ga dodirnu za lakat.
<BR>&nbsp;&nbsp;&nbsp;&nbsp;&nbsp;"Endru, hladno mi je."
<BR>&nbsp;&nbsp;&nbsp;&nbsp;&nbsp;On se trže i okrenu prema njoj.
<BR>&nbsp;&nbsp;&nbsp;&nbsp;&nbsp;Ona dodade: "Zar nismo postavili Radijant?"
<BR>&nbsp;&nbsp;&nbsp;&nbsp;&nbsp;On reče: "Jesmo. U Kuperovu pećinu."
<BR>&nbsp;&nbsp;&nbsp;&nbsp;&nbsp;"Znaš li gde je to?"
<BR>&nbsp;&nbsp;&nbsp;&nbsp;&nbsp;"Baš ovde", uzvrati on kratko.
<BR>&nbsp;&nbsp;&nbsp;&nbsp;&nbsp;Nije sumnjao u to. 'Memoari' su tačno odredili mesto i najpre Kuper, a sada i on, došli su do njega.
<BR>&nbsp;&nbsp;&nbsp;&nbsp;&nbsp;Nije nimalo bio sumnjičav u pogledu tačnog stizanja na odredište u putovanju kroz vreme, još od doba pitomstva. Setio se kako je onda jednom prilikom kazao, ozbiljno pogledavši vaspitača Jeroua: "Ali Zemlja se okreće oko Sunca, Sunce se vrti oko galaktičkog središta, a i Galaksija se okreće. Ako pođete sa neke tačke na Zemlji i otisnete se sto godina u prošlost, naći ćete se u praznom prostoru, zato što će Zemlji biti potrebno sto godina da stigne u tu tačku." Bilo je to još vreme kada je o stoleću govorio kao o 'sto godina'.
<BR>&nbsp;&nbsp;&nbsp;&nbsp;&nbsp;Vaspitač Jerou skresao mu je u brk: "Ne odvajaj Vreme od prostora. Krećući se kroz Vreme, ti se krećeš zajedno sa Zemljom. Ili možda misliš da ptica koja leti vazduhom otprhne u svemir zato što Zemlja juri oko Sunca brzinom od osamnaest milja u sekundi, te tako naprosto nestane pod njom?"
<BR>&nbsp;&nbsp;&nbsp;&nbsp;&nbsp;Riskantno je zaključivati po analogiji, ali Harlan je docnije dobio znatno pouzdaniji dokaz, tako da je sada, posle putovanja u Prititivnu eru koje je gotovo bilo bez presedana, mogao biti sasvim spokojan i da se ni malo ne iznenadi što se otvor u pećini našao tačno na mestu gde je to bilo predviđeno.
<BR>&nbsp;&nbsp;&nbsp;&nbsp;&nbsp;Uklonio je kamuflažu od gomile kamenja i stenja i ušao u pećinu.
<BR>&nbsp;&nbsp;&nbsp;&nbsp;&nbsp;Belim snopom lampe probio je tamu gotovo kao oštricom skalpela. Pretražio je zidove, tavanicu, pod, svaku stopu.
<BR>&nbsp;&nbsp;&nbsp;&nbsp;&nbsp;Stojeći odmah uz njega, Nois prošaputa: "Šta tražiš?"
<BR>&nbsp;&nbsp;&nbsp;&nbsp;&nbsp;On reče: "Nešto. Bilo šta."
<BR>&nbsp;&nbsp;&nbsp;&nbsp;&nbsp;Najzad je našao to nešto, bilo šta, na zadnjem kraju pećine u obliku pljosnatog kamena koji je poklapao zelenkaste listove poput pritiskača za hartiju.
<BR>&nbsp;&nbsp;&nbsp;&nbsp;&nbsp;Harlan odbaci kamen i prevuče palcem po bočnoj strani listova.
<BR>&nbsp;&nbsp;&nbsp;&nbsp;&nbsp;"Šta je to?" upita Nois.
<BR>&nbsp;&nbsp;&nbsp;&nbsp;&nbsp;"Banknote. Sredstvo razmene. Novac."
<BR>&nbsp;&nbsp;&nbsp;&nbsp;&nbsp;"Jesi li znao da su ovde?"
<BR>&nbsp;&nbsp;&nbsp;&nbsp;&nbsp;"Nisam ništa znao. Samo sam se nadao."
<BR>&nbsp;&nbsp;&nbsp;&nbsp;&nbsp;Bio je to način korišćenja Tviselove preokrenute logike, određivanje uzroka po posledici. Večnost postoji, što znači da je i Kuper doneo ispravne odluke. Uz pretpostavku da će reklamni oglas uputiti Harlana u tačno Vreme, pećina je predstavljala očigledno dodatno komunikaciono sredstvo.
<BR>&nbsp;&nbsp;&nbsp;&nbsp;&nbsp;Pa ipak, ovo je bilo bolje nego što se on usuđivao da se nada. Ne samo jednom tokom priprema za putovanje u Primitivnu eru Harlan je pomišljao da bi odlazak u grad samo sa golim zlatom izazvalo podozrenje i usporilo delanje.
<BR>&nbsp;&nbsp;&nbsp;&nbsp;&nbsp;Kuperu je to, doduše, pošlo za rukom, ali on je imao vremena. Harlan je odmerio u ruci svežanj novčanica. Bilo mu je potrebno poprilično vremena da sakupi ovoliko. Momak je dobro obavio posao, baš dobro.
<BR>&nbsp;&nbsp;&nbsp;&nbsp;&nbsp;I krug se zatvarao.
<BR>&nbsp;&nbsp;&nbsp;&nbsp;&nbsp;Zalihe su bile prebačene u pećinu pri sve izrazitijem rumenilu zapadnog sunca. Kapsulu su prevukli difuznom odražavajućom opnom koja će je učiniti nevidljivom za svakog izuzev za onoga ko bi se iz blizine zagledao, a za takav slučaj Harlanu je stajao na raspolaganju blaster. Radijant je bio postavljen u pećinu, a svetiljku su uglavili u jedan rascep, tako da su obezbedili svetlost i toplotu.
<BR>&nbsp;&nbsp;&nbsp;&nbsp;&nbsp;Napolju je vladala prohladna martovska noć.
<BR>&nbsp;&nbsp;&nbsp;&nbsp;&nbsp;Nois se zamišljeno zagleda u glatku, paraboloidnu unutrašnjost Radijanta koji se polako okretao. Ona reče: "Endru, kakvi su ti planovi?"
<BR>&nbsp;&nbsp;&nbsp;&nbsp;&nbsp;"Sutra ujutro", reče on, "otići ću do najbližeg grada. Znam gde se nalazi... odnosno gde bi trebalo da bude." (U mislima je odagnao svaku sumnju u ovom pogledu. Neće biti nikakvih problema u pronalaženju grada. Tviselova logika ponovo.)
<BR>&nbsp;&nbsp;&nbsp;&nbsp;&nbsp;"I ja ću poći sa tobom, zar ne?"
<BR>&nbsp;&nbsp;&nbsp;&nbsp;&nbsp;On odmahnu glavom. "Ne znaš jezik; osim toga, neće biti nimalo lako stići donde."
<BR>&nbsp;&nbsp;&nbsp;&nbsp;&nbsp;Nois je izgledala neobično arhaično sa kratkom kosom i iznenada ljutnja u njenim očima nagnala je Harlana da nelagodno skrene pogled.
<BR>&nbsp;&nbsp;&nbsp;&nbsp;&nbsp;Ona reče: "Ja nisam budala, Endru. Gotovo uopšte ne razgovaraš sa mnom. Uopšte me ne gledaš. Šta sve to znači? Da te ne spopada moral iz tvog rodnog veka? Osećaš li da si izdao Večnost, pa sada okrivljuješ mene zbog toga? Osećaš li da sam te podmitila? Šta je, zaboga?"
<BR>&nbsp;&nbsp;&nbsp;&nbsp;&nbsp;On reče: "Ne znaš šta osećam."
<BR>&nbsp;&nbsp;&nbsp;&nbsp;&nbsp;Ona reče: "Onda mi ti to kaži. Ništa lakše od toga. Neće ti se ukazati bolja prilika od ove. Osećaš li ljubav? Prema meni? Da li ne možeš ili ne želiš da me iskoristiš kao ispaštaoca za druge? Zašto si me doveo ovamo? Reci mi. Zašto me nisi ostavio Večnosti kada sam ti ovde beskorisna i kada izgleda da ne možeš da me više podnosiš?"
<BR>&nbsp;&nbsp;&nbsp;&nbsp;&nbsp;Harlan reče: "Postoji opasnost."
<BR>&nbsp;&nbsp;&nbsp;&nbsp;&nbsp;"Oh, ma nemoj."
<BR>&nbsp;&nbsp;&nbsp;&nbsp;&nbsp;"Više nego opasnost. U pitanju je košmar. Mora Računara Tvisela", reče Harlan. "Za vreme našeg poslednjeg paničnog odlaska u Skrivena Stoleća, on mi je ispričao o zebnjama koje ima s njima u vezi. Razmišljao je o mogućnosti postojanja razvijenijeg varijeteta čoveka, novoj vrsti, možda superljudi, koji se kriju u dalekoj budućnosti, ogradivši se od svih naših uticaja i osujećujući naše uplivisanje na Stvarnost. Mislio je da su oni podigli barijeru preko 100.000. stoleća. A onda smo našli tebe i Računar Tvisel je digao ruke od svojih košmara. Poverovao je da nije bilo nikakve barijere. Usredsredio se na neposredniji problem spasavanja Večnosti.
<BR>&nbsp;&nbsp;&nbsp;&nbsp;&nbsp;Ali kao što vidiš, njegova mora obuzela je mene. Ja sam iskusio tu barijeru, tako da sigurno znam da je postojala. Nije je podigao niko od Večnih, pošto je Tvisel kazao da je tako nešto teorijski nemoguće. Možda teorije o Večnosti nisu dovoljno usavršene. Barijera je bila tamo. Neko ju je postavio. Ili nešto.
<BR>&nbsp;&nbsp;&nbsp;&nbsp;&nbsp;Razume se", nastavi on zamišljeno, "Tvisel je u nečemu pogrešio. Osećao je da čovek mora da evoluira, ali nije tako. Paleontologija nije ulazila u osobito polje interesovanja Večnih, ali su se njome zanimali ljudi iz poznih Primitivnih vremena, tako da sam i ja nešto iščeprkao o njoj. Znam samo ovoliko: vrste se razvijaju da bi osujetile pritisak nove sredine. U postojanoj sredini data vrsta bi mogla ostati nepromenjena milionima vekova. Primitivni čovek brzo je evoluirao zato što je njegova sredina bila okrutna i promenljiva. Ali čovečanstvo je jednom naučilo da stvara vlastitu sredinu i učinilo ju je prijatnom i postojanom, i čovek je prestao da evoluira."
<BR>&nbsp;&nbsp;&nbsp;&nbsp;&nbsp;"Ne znam o čemu govoriš", reče Nois glasom koji nije zvučao nimalo smirenije, "niti si kazao bilo šta o nama, a ja želim o tome da pričamo."
<BR>&nbsp;&nbsp;&nbsp;&nbsp;&nbsp;Harlanu je pošlo za rukom da spolja ostane pribran. On reče: "Šta će onda barijera preko 100.000. stoleća? Kakvoj je svrsi služila? Sa tobom je sve u redu. Kakav je drugi smisao mogla da ima? Upitao sam se: Šta se dogodilo zbog njenog prisustva, što se ne bi dogodilo da nje nije bilo?"
<BR>&nbsp;&nbsp;&nbsp;&nbsp;&nbsp;Zastao je, gledajući svoje nezgrapne i teške čizme od prirodne kože. Pomislio je da bi se osećao udobnije ako bi ih izuo preko noći, ali ne sada, ne sada...
<BR>&nbsp;&nbsp;&nbsp;&nbsp;&nbsp;On reče: "Mogao je postojati samo jedan odgovor na ovo pitanje. Postojanje barijere nagnalo me je da se vratim u prošlost, da se dočepam neuronskog biča i napadnem Findža. Navelo me je na pomisao da stavim na kocku Večnost da bih te ponovo dobio, a kada budem video da mi to neće poći za rukom i da je uništim. Shvataš li?"
<BR>&nbsp;&nbsp;&nbsp;&nbsp;&nbsp;Nois ga je posmatrala mešavinom užasa i neverice. "Misliš li da su ljudi iz daleke budućnosti želeli da uradiš sve to? Da su baš to planirali?"
<BR>&nbsp;&nbsp;&nbsp;&nbsp;&nbsp;"Tako je. Ne gledaj me tako. Jeste! Zar ne shvataš kako sve to menja? Dok delam po vlastitoj volji, vođen samo svojim razlozima, sve posledice idu meni na dušu, materijalne i duhovne. Ali biti obmanut, biti prevaren od strane ljudi koji upravljaju i manipulišu mojim osećanjima kao da sam kompjutapleks u koji je dovoljno samo ubaciti prikladno perforisanu karticu..."
<BR>&nbsp;&nbsp;&nbsp;&nbsp;&nbsp;Harlanu je iznenada postalo jasno da viče i on naglo prekide. Sačekao je da prođe nekoliko trenutaka, a onda nastavi. "To je nemoguće prihvatiti. Moraću da raščinim ono što sam učinio kao marioneta. A kada raščinim, moći ću ponovo da se smirim."
<BR>&nbsp;&nbsp;&nbsp;&nbsp;&nbsp;I hoće... možda. Osećao je kako ga obuzima plima bezličnog trijumfa, nevezanog za ličnu tragediju koja se pružala ispred i iza. Krug se zatvarao!
<BR>&nbsp;&nbsp;&nbsp;&nbsp;&nbsp;Noisina ruka krenu napred, kao da je želela da uhvati njegovu, ukočenu i nepopustljivu.
<BR>&nbsp;&nbsp;&nbsp;&nbsp;&nbsp;Harlan se povuče, odbijajući njenu naklonost. On reče: "Sve je to bilo pripremljeno. Moj susret sa tobom. Sve. Ustrojstvo mojih osećanja podvrgnuto je analizi. Očigledno. Akcija i reakcija. Pritisni to dugme i taj čovek će učiniti to i to. Pritisni ovo dugme i učiniće nešto drugo."
<BR>&nbsp;&nbsp;&nbsp;&nbsp;&nbsp;Harlan je govorio s naporom, negde iz dubina stida. Odmahnuo je glavom, pokušavajući da otrese užas sa nje kao što bi pas otresao vodu, a zatim nastavi: "Postoji jedna stvar koju nisam odmah razumeo. Kako sam uspeo da pogodim da će Kuper biti poslat u Primitivnu eru? Bilo je krajnje neverovatno da se tako nešto pogodi. Nisam imao nikakvu osnovu. Tvisel to nije shvatio. Više puta se upitao kako sam to mogao uraditi sa tako malo znanja iz matematike.
<BR>&nbsp;&nbsp;&nbsp;&nbsp;&nbsp;Pa ipak, pogodio sam. Prvi put se to dogodilo one... one noći. Ti si spavala, ali ja nisam. Osećao sam da postoji nešto što moram upamtiti; neka opaska, neka misao, nešto što mi je prostrujalo kroz svest u uzbuđenju i razdraganosti te noći. Kad sam podrobnije razmislio, celokupan značaj Kupera blesnuo mi je pred očima, a zajedno s tim javila mi se i pomisao da sam u prilici da uništim Večnost. Kasnije sam izvršio proveravanja u istoriji matematike, ali to nije stvarno bilo potrebno. Već sam znao. Bio sam siguran u to. Kako? Kako?"
<BR>&nbsp;&nbsp;&nbsp;&nbsp;&nbsp;Nois ga je netrmice posmatrala. Nije više pokušavala da ga dodirne. "Hoćeš da kažeš da su ljudi iz Skrivenih Stoleća i to sredili? Sve su ti to ulili u glavu, a zatim manipulisali tobom?"
<BR>&nbsp;&nbsp;&nbsp;&nbsp;&nbsp;"Tako je. Tako je. Ali još nisu završili. I dalje ih čeka posao. Krug se možda zatvara, ali još nije zatvoren."
<BR>&nbsp;&nbsp;&nbsp;&nbsp;&nbsp;"Ali kako sada mogu bilo šta da učine? Pa oni nisu ovde s nama?
<BR>&nbsp;&nbsp;&nbsp;&nbsp;&nbsp;"Nisu?" Rekao je to šupljim glasom od koga je Nois prebledela.
<BR>&nbsp;&nbsp;&nbsp;&nbsp;&nbsp;"Nevidljive superstvari?" prošaputa ona.
<BR>&nbsp;&nbsp;&nbsp;&nbsp;&nbsp;"Ne superstvari. Ne nevidljive. Rekao sam ti da čovek neće evoluirati dok kontroliše svoju sredinu. Bića iz Skrivenih Stoleća predstavljaju homo sapiensa. Sasvim obične ljude."
<BR>&nbsp;&nbsp;&nbsp;&nbsp;&nbsp;"Onda svakako nisu ovde."
<BR>&nbsp;&nbsp;&nbsp;&nbsp;&nbsp;Harlan tužno reče: "Ti si ovde, Nois."
<BR>&nbsp;&nbsp;&nbsp;&nbsp;&nbsp;"Jesam. I ti si. I niko više."
<BR>&nbsp;&nbsp;&nbsp;&nbsp;&nbsp;"Ti i ja", složi se Harlan. "Niko više. Žena iz Skrivenih stoleća i ja... Ne pretvaraj se više, Nois. Molim te."
<BR>&nbsp;&nbsp;&nbsp;&nbsp;&nbsp;Posmatrala ga je sa užasom u očima. "Šta to govoriš, Endru?"
<BR>&nbsp;&nbsp;&nbsp;&nbsp;&nbsp;"Ono što moram reći. Šta si pričala one noći, kada si mi dala pepermintsko piće? Govorila si mi. Tvoj tihi glas... tihe reči... Nisam čuo ništa, ne svesno, ali pamtim kako mi je tvoj nežni glas šaputao. O čemu? O putovanju Kupera u prošlost; samsonsko rušenje Večnosti. Jesam li u pravu?."
<BR>&nbsp;&nbsp;&nbsp;&nbsp;&nbsp;"Čak i ne znam šta samsonsko rušenje znači."
<BR>&nbsp;&nbsp;&nbsp;&nbsp;&nbsp;"Sasvim lako možeš pogoditi, Nois. Reci mi, kada si ušla u 482. stoleće, koga si zamenila? Ili si se jednostavno... ubacila? Imam tvoj Projekat Života koji je izradio jedan stručnjak u 2.456. stoleću. U novoj Stvarnosti ti uopšte ne postojiš. Nemaš parnjaka. Čudno za tako malu Promenu, ali ne i nemoguće. A onda je Projektant Života kazao nešto što sam ja, doduše, čuo ušima, ali ne i umom. Čudno da sam se toga uopšte setio. Možda mi je još tada nešto zazvonilo u pameti, ali sam odveć bio zaluđen tobom da bih čuo. On je kazao: 'Uz kombinaciju činilaca koju ste mi dali, nije mi sasvim jasno kako se ona uopšte uklapala u staru Stvarnost'.
<BR>&nbsp;&nbsp;&nbsp;&nbsp;&nbsp;Bio je u pravu. Ti tamo nisi pripadala. Bila si osvajač iz daleke budućnosti, koji je manipulisao mnome i Findžom, ispunjavajući svoje planove."
<BR>&nbsp;&nbsp;&nbsp;&nbsp;&nbsp;Nois reče žustro: "Endru..."
<BR>&nbsp;&nbsp;&nbsp;&nbsp;&nbsp;"Sve se uklapalo, da sam samo umeo da sagledam. Mikrofilmska knjiga u tvojoj kući pod naslovom 'Društvena i ekonomska istorija'. Iznenadila me je kada sam je prvi put video. Bila ti je potrebna, zar ne, da ti pruži uputstva kako da što bolje odgovaraš tipičnoj ženi stoleća? Još nešto. Sećaš se našeg prvog putovanja u Skrivena Stoleća? Zaustavila si kapsulu u 111.294. veku. Zaustavila si je sasvim glatko, bez ikakvog cimanja. Gde si naučila da upravljaš kapsulama? Da si ono što je izgledalo da jesi, bila bi to tvoja prva vožnja kapsulom. Zbog čega, onda, baš 111.394? Je li to tvoj rodni vek?"
<BR>&nbsp;&nbsp;&nbsp;&nbsp;&nbsp;Ona reče tiho: "Zbog čega si me doveo u Primitivnu eru, Endru?"
<BR>&nbsp;&nbsp;&nbsp;&nbsp;&nbsp;On najednom povika: "Da zaštitim Večnost. Ne mogu da kažem kakvu bi tamo štetu nanela. Ali ovde si bespomoćna, zato što znam sve o tebi. Priznaj da je sve ono što sam kazao istina! Priznaj!"
<BR>&nbsp;&nbsp;&nbsp;&nbsp;&nbsp;On skoči u napadu besa i podiže ruku. Ali ona nije ustuknula. Bila je sasvim mirna. Izgledalo je kao da je izvajana u toplom, prelepom vosku. Harlan nije završio kretnju.
<BR>&nbsp;&nbsp;&nbsp;&nbsp;&nbsp;On reče: "Priznaj!"
<BR>&nbsp;&nbsp;&nbsp;&nbsp;&nbsp;Ona reče: "Zar si i dalje nesiguran, posle tolikog kombinovanja? Šta ti znači da li ću ja priznati ili neću?"
<BR>&nbsp;&nbsp;&nbsp;&nbsp;&nbsp;Harlan je osećao kako žestina kipti u njemu. "Priznaj, kako me ništa ne bi tištilo. Baš ništa."
<BR>&nbsp;&nbsp;&nbsp;&nbsp;&nbsp;"Da te tišti?"
<BR>&nbsp;&nbsp;&nbsp;&nbsp;&nbsp;"Jeste. Imam uz sebe blaster i ne preostaje mi ništa drugo nego da te ubijem."
</P></TD></TR></TABLE>
<P class="next">
<A HREF=p18.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
