<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5. VREMENAR
<P>&nbsp;&nbsp;&nbsp;&nbsp;&nbsp;Imanje Nois Lambent bilo je prilično izdvojeno, ali se sa njega bez po muke moglo doći do jednog od najvećih gradova stoleća. Harlan je dobro poznavao taj grad; znao ga je bolje od bilo kog tadašnjeg žitelja. Tokom svojih istraživačkih posmatranja ove stvarnosti obišao je svaku gradsku četvrt i svaku deceniju u domenu Odeljka.
<BR>&nbsp;&nbsp;&nbsp;&nbsp;&nbsp;Poznavao je grad kako u Prostoru tako i u Vremenu. Mogao je da to dvoje spoji u jedno i da ga sagleda kao živi organizam koji raste i razvija se, sa svim njegovim rasulima i obnovama, veseljima i nevoljama. Sada se nalazio u jednoj datoj nedelji Vremena u gradu, u trenutku odloženog oživljavanja njegovog sporog bivstvovanja satkanog od čelika i betona.
<BR>&nbsp;&nbsp;&nbsp;&nbsp;&nbsp;Tokom preliminarnih istraživanja sve više i više se usredsređivao na "okolišnjake", najvažnije stanovnike grada, koji su, međutim, živeli izvan njega, u prostranoj i relativnoj izdvojenosti.
<BR>&nbsp;&nbsp;&nbsp;&nbsp;&nbsp;482. vek spadao je u jedno od mnogih stoleća u kojima blagostanje nije bilo ravnomerno raspoređeno. Sociolozi su imali jednačinu za ovu pojavu (Harlan ju je video odštampanu, ali nije mu bila sasvim jasna). Važila je za bilo koji dati vek i obuhvatala je tri odnosa, a u 482. stoleću ti odnosi već su se približili granici dopustivog. Sociolozi su zbog toga odmahivali glavama, i Harlan je čuo kako je jedan od njih jednom kazao da bi svako dalje remećenje putem Promena Stvarnosti zahtevalo "najpodrobnija posmatranja".
<BR>&nbsp;&nbsp;&nbsp;&nbsp;&nbsp;Ovo je ponajpre imalo da bude upravljeno na nepovoljne odnose u jednačini rasprostiranja blagostanja. To je značilo postojanje klase dokoličara i razvoj privlačnog načina življenja, koji je, u svom najboljem vidu, podsticao kulturu i dobročinstvo. Sve dok je drugi kraj ove skale ostajao na pristojnoj udaljenosti, sve dok klase dokoličara nisu, uživajući vlastite povlastice, sasvim prenebregle svoje odgovornosti, sve dok u njihovoj kulturi ne bi došlo do nekog očevidno rđavog prevrata, u Večnosti je uvek postojala težnja da se zatvori jedno oko zbog odstupanja od idealnog ustrojstva rasprostranjenosti blagostanja i da se potraže druga, manje privlačna nepoklapanja.
<BR>&nbsp;&nbsp;&nbsp;&nbsp;&nbsp;Harlan je počeo da to uviđa i protiv svoje volje. Obično su njegovi boravci preko noći u Vremenu bili ograničeni na hotele u siromašnijim četvrtima, gde je čovek sasvim lako mogao ostati anoniman, gde na strance niko nije obraćao pažnju i gde ništa nije značilo jedno prisustvo više ili manje, pa, dakle, nije ni bilo razloga da poredak Stvarnosti doživi neki veći poremećaj od pukog drhtanja. Kada ni to ne bi bilo sasvim bezbedno, kada su postojali izgledi da drhtaj pređe kritičnu tačku i dovede do rušenja zamašnijeg dela kule od karata Stvarnosti, nije bilo neobično da se noć provede pod nekom živicom izvan grada.
<BR>&nbsp;&nbsp;&nbsp;&nbsp;&nbsp;Tada bi najpre usledilo osmatranje raznih živica da bi se videlo koju najmanje mogu da uznemire farmeri, skitnice i psi lutalice tokom noći.
<BR>&nbsp;&nbsp;&nbsp;&nbsp;&nbsp;Ali sada, na drugom kraju skale, Harlan je spavao u postelji sa površinom od materije koja je bila prožeta poljem, što je stvaralo osobit preplet materije i energije dostupan samo najimućnijim slojevima tadašnjeg društva. U sveukupnom toku Vremena, ovo je bilo ređe od čiste materije, ali češće od čiste energije. U svakom slučaju, ležaj se saobražavao položaju njegovog tela, postojan kada bi on mirovao, a labav kada bi se pomerao ili okretao.
<BR>&nbsp;&nbsp;&nbsp;&nbsp;&nbsp;Harlan je nevoljno priznao privlačnost ovakvih stvari, pošto je prihvatao mudrost koja je nalagala da svaki Odeljak Večnosti živi na srednjem nivou svog stoleća, a ne na najudobnijem. Na taj način se mogla održati veza sa problemima, "osetiti" vek, ne podležući odveć nekom velikom piostovećenju sa socijalnim sistemom.
<BR>&nbsp;&nbsp;&nbsp;&nbsp;&nbsp;Baš je lako, pomisli Harlan prve večeri, živeti sa aristokratima.
<BR>&nbsp;&nbsp;&nbsp;&nbsp;&nbsp;I, neposredno pre no što je utonuo u san, na um mu je pala Nois.
<BR>&nbsp;&nbsp;&nbsp;&nbsp;&nbsp;Sanjao je kako se nalazi u Svevremenskom Veću, držeći pred sobom sklopljene prste. Gledao je nadole prema malom, veoma malom Findžu, koji je užasnut slušao kako ga on šalje u izgnanstvo iz Večnosti, uz neprekidno osmatranje jednog od nepoznatih stoleća daleko napred u budućnosti. Sumorne reči o progonu dolazile su iz samih Harlanovih usta, a odmah sa njegove desne strane sedela je Nois Lambent. Najpre je nije opazio, ali mu onda pogled skliznu nadesno i on poče da zamuckuje.
<BR>&nbsp;&nbsp;&nbsp;&nbsp;&nbsp;Zar je niko više ne vidi? Ostali članovi Veća postojano su gledali preda se, sa izuzetkom Tvisela. On se okrenuo i osmehnuo Harlanu, gledajući kroz devojku kao da nje nema tu.
<BR>&nbsp;&nbsp;&nbsp;&nbsp;&nbsp;Harlan je hteo da joj naredi da se udalji, ali mu reči više nisu izlazile iz usta. Pokušao je da odmahne prema devojci, ali ruka mu se tromo podigla i ona se nije pomerila. Telo joj je bilo hladno.
<BR>&nbsp;&nbsp;&nbsp;&nbsp;&nbsp;Findž se smejao... sve glasnije... i glasnije...
<BR>&nbsp;&nbsp;&nbsp;&nbsp;&nbsp;...i najednom je to postao smeh Nois Lambent.
<BR>&nbsp;&nbsp;&nbsp;&nbsp;&nbsp;Harlan otvori oči prema jarkoj sunčevoj svetlosti i za trenutak se sa užasom zagleda u devojku, pre no što se setio gde se njih dvoje nalaze.
<BR>&nbsp;&nbsp;&nbsp;&nbsp;&nbsp;Ona reče: "Stenjali ste i udarali po jastuku. Da li ste možda nešto rđavo sanjali?"
<BR>&nbsp;&nbsp;&nbsp;&nbsp;&nbsp;Harlan nije odgovorio.
<BR>&nbsp;&nbsp;&nbsp;&nbsp;&nbsp;Ona reče: "Kupatilo vam je spremno. Odeća takođe. Sredila sam da večeras prisustvujete jednoj sedeljci. Malo mi je neobično da se vratim u običan život, pošto sam toliko dugo boravila u Večnosti."
<BR>&nbsp;&nbsp;&nbsp;&nbsp;&nbsp;Harlana je prilično dovodio u pometnju njen lak način izražavanja u bujicama reči. On reče: "Nadam se da im niste kazali ko sam ja."
<BR>&nbsp;&nbsp;&nbsp;&nbsp;&nbsp;"Svakako da nisam."
<BR>&nbsp;&nbsp;&nbsp;&nbsp;&nbsp;Svakako da nisam. Findž bi se već pobrinuo za tu stvarčicu izvršivši blagu psihoanalizu pod narkozom, da je to smatrao nepohodnim. Šta, međutim, ako je pomislio da to nije potrebno? Na kraju krajeva, nalazila se pod njegovim "pomnim posmatranjem".
<BR>&nbsp;&nbsp;&nbsp;&nbsp;&nbsp;Ova pomisao ga je naljutila. On reče: "Voleo bih da mi što više omogućite da delam na svoju ruku."
<BR>&nbsp;&nbsp;&nbsp;&nbsp;&nbsp;Trenutak ili dva posmatrala ga je nesigurno, a onda je izišla.
<BR>&nbsp;&nbsp;&nbsp;&nbsp;&nbsp;Harlan je tmurno obavio jutarnji ritual kupanja i odevanja. Nije polagao velike nade da ga čeka uzbudljivo veče. Predstojalo mu je da što manje priča, da što manje dela i da što više bude nemi posmatrač. Njegova prava funkcija ograničavala se na dva uha i dva oka. Ova čula mu je sa završnim izveštajem povezivao um, koji, u idealnom slučaju, nije imao nikakvu drugu funkciju.
<BR>&nbsp;&nbsp;&nbsp;&nbsp;&nbsp;Obično ga nije uznemiravalo to što, kao Posmatrač, nije znao za čim traga. Još kao Pitomac je naučio da Posmatrač ne sme unapred biti upućen u to koji se podaci žele i koji se zaključci očekuju. Svest o ovome, kazano mu je, izopačila bi njegovo sagledavanje ma koliko ono nastojalo da bude svesno.
<BR>&nbsp;&nbsp;&nbsp;&nbsp;&nbsp;Ali pod ovim okolnostima neupućenost ga je razjarivala. Harlan je ozbiljno podozrevao da, zapravo ne postoji ništa za čim bi se tragalo, da je ovde samo zato da bi igrao u nekoj Findžovoj smicalici. Između ovoga i Nois...
<BR>&nbsp;&nbsp;&nbsp;&nbsp;&nbsp;Besno je pogledao u vlastitu sliku, koju je trodimenzionalni reflektor verno odražavao dve stope pred njim. Zveckava odeća 482. stoleća, bez poruba i svetlih boja, činila je - pomislio je - da se oseća smešnim.
<BR>&nbsp;&nbsp;&nbsp;&nbsp;&nbsp;Nois Lambent je užurbano došla do njega upravo u trenutku kada je završio doručak koji mu je doneo jedan Mekano.
<BR>&nbsp;&nbsp;&nbsp;&nbsp;&nbsp;Prozborila je bez daha: "Sada je jun, Tehničare Harlane."
<BR>&nbsp;&nbsp;&nbsp;&nbsp;&nbsp;On se grubo obrecnu: "Izbegavajte ovde tu tutulu. Pa šta ako je jun?"
<BR>&nbsp;&nbsp;&nbsp;&nbsp;&nbsp;"Ali bio je februar kada sam otišla...", sumnjičavo je zastala, .".. na ono mesto, a to se dogodilo pre samo mesec dana."
<BR>&nbsp;&nbsp;&nbsp;&nbsp;&nbsp;Harlan se namrgodi. "Koja je sada godina?"
<BR>&nbsp;&nbsp;&nbsp;&nbsp;&nbsp;"Oh, godina se slaže."
<BR>&nbsp;&nbsp;&nbsp;&nbsp;&nbsp;"Jeste li sigurni?"
<BR>&nbsp;&nbsp;&nbsp;&nbsp;&nbsp;"Sasvim sigurna. Da se nije dogodila neka greška?" Imala je uznemiravajući običaj da stane tik uz njega dok razgovaraju, a njeno blago vriskanje (što je pre predstavljalo osobenost stoleća nego njene ličnosti) stvaralo je utisak da je posredi sasvim mlada i prilično bespomoćna osoba. Harlana to nije zaludelo. Uspeo je da izbegne zamku.
<BR>&nbsp;&nbsp;&nbsp;&nbsp;&nbsp;"Nema nikakve greške. Dovedeni ste ovamo zato što je to pogodnije. U stvari, u Vremenu, vi ste stalno bili ovde."
<BR>&nbsp;&nbsp;&nbsp;&nbsp;&nbsp;"Ali kako sam mogla?" I dalje je izgledala zaplašena. "Ne sećam se ničega o tom razdoblju. Postoje li to dve mene?"
<BR>&nbsp;&nbsp;&nbsp;&nbsp;&nbsp;Harlan se znatno više naljutio nego što je imao razloga za to. Kako je mogao da joj objasni postojanje mikro-promena do kojih dolazi prilikom svakog operisanja sa Vremenom, koje bi moglo da preinači pojedinačne živote bez nekih većih posledica po stoleće kao celinu. Čak su i Večni ponekad zaboravljali na razlike između mikro-promena (sa malim "p") i Promena (sa velikim "P") koje su zamašnije menjale Stvarnost.
<BR>&nbsp;&nbsp;&nbsp;&nbsp;&nbsp;On reče: "Večnost zna šta radi. Ne postavljajte pitanja." Kazao je to ponosno, kao da je on lično Viši Računar i kao da je sam odlučio da je jun odgovarajući trenutak, odnosno da se mikro-promena do koje je došlo usled odstranjena tri meseca ne može razviti u Promenu.
<BR>&nbsp;&nbsp;&nbsp;&nbsp;&nbsp;Ona reče: "Ali u tom slučaju, izgubila sam tri meseca života."
<BR>&nbsp;&nbsp;&nbsp;&nbsp;&nbsp;On uzdahnu. "Vaše kretanje kroz Vreme nema nikakve veze sa vašim fiziološkim dobom."
<BR>&nbsp;&nbsp;&nbsp;&nbsp;&nbsp;"Pa dobro, jesam li ili nisam?"
<BR>&nbsp;&nbsp;&nbsp;&nbsp;&nbsp;"Šta, da li jeste ili niste?"
<BR>&nbsp;&nbsp;&nbsp;&nbsp;&nbsp;"Izgubila tri meseca."
<BR>&nbsp;&nbsp;&nbsp;&nbsp;&nbsp;"Do Vremena, ženo. Objasnio sam vam što sam jednostavnije umeo. Niste izgubili ni trenutak života. Uopšte ne možete da izgubite."
<BR>&nbsp;&nbsp;&nbsp;&nbsp;&nbsp;Ona je ustuknula na njegov uzvik, a onda se, iznenada, zakikotala. "Naglasak vam je veoma smešan. Posebno kada se naljutite", reče.
<BR>&nbsp;&nbsp;&nbsp;&nbsp;&nbsp;On se namrgodi kada se devojka trgla. Kakav naglasak? Govorio je narečje iz pedesetog milenijuma pođednako dobro kao i bilo ko drugi iz Odeljka. Čak možda i bolje.
<BR>&nbsp;&nbsp;&nbsp;&nbsp;&nbsp;Glupača!
<BR>&nbsp;&nbsp;&nbsp;&nbsp;&nbsp;Ponovo je stao prema Reflektoru i posmatrao svoj lik, koji mu je uzvraćao pogled, dok su mu se među očima nabirale duboke bore.
<BR>&nbsp;&nbsp;&nbsp;&nbsp;&nbsp;Ispravio ih je i pomislio: nisam lep. Oči su mi male, uši mi štrče, a brada mi je odveć velika.
<BR>&nbsp;&nbsp;&nbsp;&nbsp;&nbsp;Nikada ranije nije posebno razmišljao o tome, ali sada mu je, iznenada, palo na um da bi bilo prijatno biti lep.
<BR>&nbsp;&nbsp;&nbsp;&nbsp;&nbsp;Kasno te noći Harlan je dodao opaske razgovorima koje je prikupio, dok mu je sve bilo još sveže u pameti.
<BR>&nbsp;&nbsp;&nbsp;&nbsp;&nbsp;Kao i uvek u ovakvim slučajevima, poslužio se molekularnim registratorom izrađenim u 55. stoleću. Po obliku on je predstavljao gladak i tanak cilindar, dugačak oko četiri inča, dok mu je promer iznosio pola inča. Bio je obojen tamnom, ali neupadljivom smeđom bojom. Lako se mogao držati u manžeti, džepu ili podstavi, već u zavisnosti od stila odevanja; isto je tako mogao da visi sa pojasa, dugmeta ili narukvice.
<BR>&nbsp;&nbsp;&nbsp;&nbsp;&nbsp;Ma gde da se držao ili nosio, posedovao je sposobnost da registruje oko dvadeset miliona reči na svakom od tri molekularna energetska nivoa. Sa jednim krajem cilindra povezanim sa transliteratorom, koji je bio u rezonanci sa minijaturnom slušalicom, a drugim povezan putem polja sa malim mikrofonom u njegovim ustima, bio je u stanju da istovremeno govori i sluša.
<BR>&nbsp;&nbsp;&nbsp;&nbsp;&nbsp;Svaki zvuk koji je nastao tokom "sedeljke" sada se ponavljao u njegovom uhu; dok je preslušavao snimak, izgovarao je reči koje su registrovane na drugom nivou, koordinisanom sa prvim, ali i različitim od njega. Na tom drugom nivou on je opisivao vlastite utiske, pridavao je značaj raznim momentima, ukazivao na povezanosti i odnose. Konačno, kada bi se poslužio molekularnim registratorom za pisanje izveštaja, dobijao bi ne samo puki snimak zvuka, već rekonstrukciju opremljenu komentarima.
<BR>&nbsp;&nbsp;&nbsp;&nbsp;&nbsp;Nois Lambent uđe u sobu, ne najavivši svoj dolazak ni na koji način.
<BR>&nbsp;&nbsp;&nbsp;&nbsp;&nbsp;Razljućen, Harlan skide slušalicu i mikrofon, stavi ih uz molekularni registrator, odloži celu aparaturu u malu kutiju i sa treskom je zatvori.
<BR>&nbsp;&nbsp;&nbsp;&nbsp;&nbsp;"Zašto ste tako osorni prema meni?" upita Nois. Ruke i ramena bili su joj obnaženi, a dugačak vrat joj se svetlucao u blago blistavoj penastoj opni.
<BR>&nbsp;&nbsp;&nbsp;&nbsp;&nbsp;On reče: "Nisam osoran. Uopšte ništa ne osećam prema vama." Tog trenutka je osećao da je ova izjava sasvim na mestu.
<BR>&nbsp;&nbsp;&nbsp;&nbsp;&nbsp;Ona reče: "Da li još radite? Sigurno ste umorni."
<BR>&nbsp;&nbsp;&nbsp;&nbsp;&nbsp;"Ne mogu da radim ako ste vi ovde", uzvrati on zlovoljno.
<BR>&nbsp;&nbsp;&nbsp;&nbsp;&nbsp;"Ipak se ljutite na mene. Celo veče niste mi kazali ni reč."
<BR>&nbsp;&nbsp;&nbsp;&nbsp;&nbsp;"Svima sam govorio što sam manje mogao. Nisam bio tamo da bih pričao." Čekao je da ode.
<BR>&nbsp;&nbsp;&nbsp;&nbsp;&nbsp;Ali devojka reče: "Donela sam vam još jedno piće. Čini mi se da vam se ono na sedeljci dopalo, a jedno nikada nije dovoljno. Naročito ako nameravate da radite."
<BR>&nbsp;&nbsp;&nbsp;&nbsp;&nbsp;Primetio je malog Mekana iza nje, kako je skliznuo unutra na glatkom polju sile.
<BR>&nbsp;&nbsp;&nbsp;&nbsp;&nbsp;Oskudno je obedovao te večeri, štrpnuvši tek ponešto od serviranih jela, o kojima je podneo podrobni izveštaj prilikom prethodnih posmatranja, ali i koja se (sa izuzetkom opitnih zalogajčića) do sada obuzdavao da okusi. I protiv svoje volje, našao je da mu se dopadaju. I protiv svoje volje, uživao je u penušavom, svetlo-zelenom piću sa ukusom peperminta (ne baš alkohol, već pre nešto drugo) koje je trenutno bilo u modi. Ono nije postojalo u tom stoleću dve fizio-godine ranije, dakle pre poslednje Promene Stvarnosti.
<BR>&nbsp;&nbsp;&nbsp;&nbsp;&nbsp;Uzeo je drugu čašu sa Mekana, oporo klimnuvši glavom prema Nois u znak zahvalnosti.
<BR>&nbsp;&nbsp;&nbsp;&nbsp;&nbsp;Zbog čega li je Promena Stvarnosti, koja praktično nije imala nikakvog uticaja na fizičko ustrojstvo stoleća, dovela do nastanka novog pića? Tja, on nije Računar, tako da nema svrhe da sebi postavlja takva pitanja. Osim toga, čak ni najpodrobnije moguće proračunavanje nije moglo odstraniti sve neizvesnosti, sve nasumične posledice. Kada tako ne bi bilo, Posmatrači ne bi bili potrebni.
<BR>&nbsp;&nbsp;&nbsp;&nbsp;&nbsp;Ponovo su bili sami u kući, Nois i on. Mekanoi su bili na vrhuncu popularnosti te dve decenije i uživaće isti ugled još desetak godina u ovoj Stvarnosti, tako da nije bilo ljudske posluge.
<BR>&nbsp;&nbsp;&nbsp;&nbsp;&nbsp;Naravno, s obzirom na činjenicu da je ženski pripadnik vrste bio u ekonomskom pogledu potpuno nezavisan kao i muški, kao i kadar da ostvari materinstvo, ukoliko bi to želeo, bez neophodnosti fizičke trudnoće, nije postojalo ništa "neprilično" u činjenici da su se nalazili sami, bar ne u očima 482. stoleća.
<BR>&nbsp;&nbsp;&nbsp;&nbsp;&nbsp;Pa ipak, Harlan se osetio ugroženim.
<BR>&nbsp;&nbsp;&nbsp;&nbsp;&nbsp;Devojka se opružila i oslonila na lakat na jednoj sofi koja je stajala naspram Harlana. Dezenirana prekrivka ulegla se pod njom kao da je želela da je obgrli. Izula je svoje providne cipele koje je nosila i prsti na nogama savijali su joj se i opružali u savitljivoj penastoj opni poput mekanih šapa neke bujne mačke.
<BR>&nbsp;&nbsp;&nbsp;&nbsp;&nbsp;Zatresla je glavom, i ma šta to bilo što joj je frizuru držalo u uspravnom stanju iznad ušiju u zamršenim pletenicama, istog časa je izgubilo svoju moć. Kosa joj se rasu niz vrat, a naga ramena dobila su mekaniju i glatkiju lepotu naspram crnih vlasi.
<BR>&nbsp;&nbsp;&nbsp;&nbsp;&nbsp;Ona promrmlja: "Koliko ti je godina?"
<BR>&nbsp;&nbsp;&nbsp;&nbsp;&nbsp;Na ovo svakako neće odgovoriti. To je bilo lično pitanje i odgovor je se ni malo nije ticao. Ono što je u tom času mogao da kaže sa ljubaznom odlučnošću bilo je: da li bih mogao da nastavim svoj posao? Umesto toga, začuo je samoga sebe kako uzvraća: "Trideset dve godine." Razume se, mislio je fizio-godine.
<BR>&nbsp;&nbsp;&nbsp;&nbsp;&nbsp;Ona reče: "Mlađa sam od tebe. Meni je dvadeset šest. Ali mislim da neću zauvek izgledati mlađa od tebe. Smatram da se ti nećeš promeniti ni kada ja budem starica. Zbog čega si se odlučio za trideset dve? Možeš li to da promeniš ako želiš? Zar ne bi hteo da budeš mlađi?"
<BR>&nbsp;&nbsp;&nbsp;&nbsp;&nbsp;"O čemu ti to pričaš?" Harlan protrlja čelo da bi razbistrio um.
<BR>&nbsp;&nbsp;&nbsp;&nbsp;&nbsp;Devojka reče blago: "Ti ćeš živeti zauvek. Ti si Večni."
<BR>&nbsp;&nbsp;&nbsp;&nbsp;&nbsp;Da li je to bilo pitanje ili iskaz.
<BR>&nbsp;&nbsp;&nbsp;&nbsp;&nbsp;On reče: "Ti si luda. Mi starimo i umiremo kao i svi drugi."
<BR>&nbsp;&nbsp;&nbsp;&nbsp;&nbsp;"Meni možeš da kažeš", reče ona. Glas joj je bio nizak i laskav. Jezik pedesetog milenijuma, koji je on uvek držao za opor i neprijatan, ispostavio se na kraju kao milozvučan. Ili su mu možda pun stomak i namirisan vazduh otupeli sluh?
<BR>&nbsp;&nbsp;&nbsp;&nbsp;&nbsp;Ona reče: "Možeš da vidiš sva Vremena, da obiđeš sva mesta. Tako sam želela da radim u Večnosti. Veoma dugo sam čekala da mi to dopuste. Pomislila sam da će možda i mene uvrstiti u Večne, ali tada sam otkrila da su oni samo muškarci. Neki od njih nisu uopšte hteli da razgovaraju sa mnom, zato što sam žena. Ni ti nisi hteo da razgovaraš sa mnom."
<BR>&nbsp;&nbsp;&nbsp;&nbsp;&nbsp;"Svi smo mi zauzeti", promrmlja Harlan, boreći se da sačuva nešto što se jedino moglo opisati kao otupljena pribranost.
<BR>&nbsp;&nbsp;&nbsp;&nbsp;&nbsp;"Ja sam bio veoma zauzet."
<BR>&nbsp;&nbsp;&nbsp;&nbsp;&nbsp;"Ali zašto nema više žena u Večnosti?"
<BR>&nbsp;&nbsp;&nbsp;&nbsp;&nbsp;Harlan se nije usuđivao da objasni. Šta je mogao reći? Da se članovi Večnosti odabiraju beskrajno brižljivo, s obzirom na dva uslova koja moraju biti ispunjena. Prvi, moraju da budu kvalifikovani za posao; drugi, njihovo povlačenje iz Vremena ne sme da ima štetne posledice po Stvarnost.
<BR>&nbsp;&nbsp;&nbsp;&nbsp;&nbsp;Stvarnost! Tu reč nije smeo da pomene ni pod kakvim okolnostima. Osetio je kako mu se vrtoglavica pojačava i on za trenutak zatvori oči da bi je predupredio.
<BR>&nbsp;&nbsp;&nbsp;&nbsp;&nbsp;Koliko je samo izvrsnih izgleda ostalo neostvareno u Vremenu zato što bi njihovo premeštanje u Večnost značilo ne-rođenje deteta, ne-smrt žena ili muškaraca, ne-brak, ne-zbivanja, ne-okolnosti koje bi savile Stvarnost u pravcu što ga Svevremensko Veće nije moglo dopustiti.
<BR>&nbsp;&nbsp;&nbsp;&nbsp;&nbsp;Da li joj je bilo šta od toga mogao reći? Svakako da nije. Zar joj je mogao reći da žene gotovo nikad nisu bile pogodne za Večnost, jer, iz nekog razloga koji on nije razumeo (Računari možda jesu, ali on nije), postojala je desetostruko do stostruko veća verovatnoća da će njihovo uklanjanje iz Vremena dovesti do izvitoperenja Stvarnosti, nego što bi to bilo u slučaju uklanjanja muškaraca.
<BR>&nbsp;&nbsp;&nbsp;&nbsp;&nbsp;(Sve misli su mu se preplele u glavi, izgubljene i uskomešane, nadovezujući se jedna na drugu u lancu slobodnih asocijacija, što je imalo neobične, gotovo groteskne, ali ne sasvim neprijatne ishode. Nois mu se sada približila, osmehujući se.)
<BR>&nbsp;&nbsp;&nbsp;&nbsp;&nbsp;Čuo je njen glas poput naleta vetra: "Oh, vi Večni. Tako ste tajanstveni. Ne želite ni sa kim ništa da delite. Učini me Večnom."
<BR>&nbsp;&nbsp;&nbsp;&nbsp;&nbsp;Glas joj se pretvorio u zvuk koji se nije rastakao u zasebne reči, u delikatno modulirani zvuk koji mu se upijao u um.
<BR>&nbsp;&nbsp;&nbsp;&nbsp;&nbsp;Hteo je, žudeo je da joj kaže: nema šale sa Večnošću, damo. Mi radimo! Naš zadatak je da izradimo projekat za sveukupno Vreme od početka Večnosti do časa kada Zemlja opusti, i mi pokušavamo da predvidimo sve beskrajne mogućnosti svega, "onoga što bi moglo biti", da razaberemo koje bi to "što bi moglo biti" bilo bolje od onoga što jeste. Da odlučimo gde u Vremenu da napravimo neku sićušnu promenu kojom bismo ono što jeste preokrenuli u "ono što bi moglo biti", a kada to postane novo jeste, onda se dajemo u potragu za novim "što bi moglo biti", i to tako ide zauvek, zauvek, još od onog trena kada je Viktor Malanson otkrio Vremensko polje u 24. stoleću, duboko u prošlosti, u primitivnom 24. stoleću, čime je omogućeno počinjanje Večnosti u 27. veku, taj tajanstveni Malanson koga niko ne zna ali koji je utemeljio Večnost, stvarno, i novo "što bi moglo biti", zauvek, zauvek, zauvek...
<BR>&nbsp;&nbsp;&nbsp;&nbsp;&nbsp;Zatresao je glavom, ali se kovitlac misli i dalje okretao u sve neobičnijim i neravnomernijim prekidima i skokovima, sve dok se konačno nije rasprsnuo u iznenadni blesak svetlosti koji je potrajao samo jednu blistavu sekundu, a zatim zgasno.
<BR>&nbsp;&nbsp;&nbsp;&nbsp;&nbsp;Taj trenutak ga je povratio. Posegao je za njim, ali ovaj je već nestao.
<BR>&nbsp;&nbsp;&nbsp;&nbsp;&nbsp;Pepermintsko piće?
<BR>&nbsp;&nbsp;&nbsp;&nbsp;&nbsp;Nois se još više primakla, ali on joj nije mogao sasvim jasno razabrati lice. Osećao je njenu kosu na obrazima, topli i blagi pritisak njenog daha. Morao je da ustukne, ali - čudno, čudno - otkrio je da to ne želi.
<BR>&nbsp;&nbsp;&nbsp;&nbsp;&nbsp;"Kada bih postala Večna...", prodahtala mu je gotovo u uho premda on gotovo nije čuo reči od lupanja vlastitog srca. Usne su joj bile vlažne i rastavljene. "Zar ne bi voleo?"
<BR>&nbsp;&nbsp;&nbsp;&nbsp;&nbsp;Nije znao šta ona misli, ali mu najednom to i nije bilo važno. Izgledalo je kao da plamti. Ispružio je ruku napred, trapavo i pipajući. Ona se nije opirala, već se stopila i sjedinila sa njim.
<BR>&nbsp;&nbsp;&nbsp;&nbsp;&nbsp;Sve se to zbilo kao u snu, kao da se događa nekom drugom.
<BR>&nbsp;&nbsp;&nbsp;&nbsp;&nbsp;Ni izdaleka nije bilo tako odvratno kao što je on oduvek razmišljao da mora biti. Otkrovenje da to uopšte nije odvratno delovalo je na njega snagom šoka.
<BR>&nbsp;&nbsp;&nbsp;&nbsp;&nbsp;Čak i posle svega, dok se ona nadnosila nad njim potpuno mekih očiju i blago se osmehujući, našao je da mora da posegne i pomiluje je po vlažnoj kosi sa blagom i ustreptalom radošću.
<BR>&nbsp;&nbsp;&nbsp;&nbsp;&nbsp;Sada je u njegovim očima izgledala potpuno različito. Nije bila žena, čak ni ličnost uopšte. Najednom je postala jedan vid njega samoga. Na neki neobičan i neočekivan način, bila je deo njega samoga.
<BR>&nbsp;&nbsp;&nbsp;&nbsp;&nbsp;Prostorno-vremenski plan ništa nije govorio o ovome, ali Harlan se nije osećao nimalo krivim. Samo je pomisao na Findža snažno uskomešala osećanja u Harlanovim grudima. Ali to nije bila krivica. Uopšte ne.
<BR>&nbsp;&nbsp;&nbsp;&nbsp;&nbsp;Bilo je to zadovoljenje, čak trijumf!
<BR>&nbsp;&nbsp;&nbsp;&nbsp;&nbsp;Harlan nije mogao da spava u postelji. Vrtoglavica je nestala, ali tu je i dalje bila neobična činjenica da po prvi put otkako je postao odrastao čovek jedna žena deli sa njim krevet.
<BR>&nbsp;&nbsp;&nbsp;&nbsp;&nbsp;Čuo je njen blagi dah, a u ultra-prigušenom sjaju na koji je bilo svedeno unutrašnje svetlo zidova i tavanice video joj je telo kao puku sen uz sebe.
<BR>&nbsp;&nbsp;&nbsp;&nbsp;&nbsp;Trebalo je samo da ispruži ruku pa da oseti toplinu i mekoću njenog tela, ali se on na to nije odvaživao iz straha da je ne probudi iz nekog sna. Bilo je to kao da devojka sanja za njih oboje, kao da sanja sebe, i njega i sve što se zbilo, i kao da bi buđenjem sve to bilo prognano u nepostojanje.
<BR>&nbsp;&nbsp;&nbsp;&nbsp;&nbsp;Bila je to pomisao koja kao da je predstavljala deo onih drugih, čudnih, neobičnih misli koje je iskusio pre nego...
<BR>&nbsp;&nbsp;&nbsp;&nbsp;&nbsp;Te misli koje su mu nahrupile između smisla i besmisla, bile su sasvim strane. Pokušao je da ih ponovo prizove, ali bez uspeha. Ali onda mu je iznenada postalo veoma važno da ih prizove. Jer, iako se nije mogao setiti pojedinosti, palo mu je na um da je za jedan tren nešto shvatio.
<BR>&nbsp;&nbsp;&nbsp;&nbsp;&nbsp;Nije bio siguran šta je to nešto, ali postojala je nestvarna jasnoća polusna, kada je najednom oživelo nešto više od smrtnog oka i uma.
<BR>&nbsp;&nbsp;&nbsp;&nbsp;&nbsp;Počeo je da se brine. Zašto ne može da se seti? Tako mnogo mu je stajalo na dohvat ruke.
<BR>&nbsp;&nbsp;&nbsp;&nbsp;&nbsp;Za trenutak je čak i usnula devojka pored njega nestala u zaleđu njegovih misli.
<BR>&nbsp;&nbsp;&nbsp;&nbsp;&nbsp;Mislio je: ako sledim nit... razmišljao sam o Stvarnosti i Večnosti... tako je, o Malansonu i Pitomcu!
<BR>&nbsp;&nbsp;&nbsp;&nbsp;&nbsp;Zastao je tu. Zašto Pitomac? Zašto Kuper? Nije mislio o njemu.
<BR>&nbsp;&nbsp;&nbsp;&nbsp;&nbsp;Ali ako nije, zašto mu je sada pao na um Brinsli Šeridan Kuper.
<BR>&nbsp;&nbsp;&nbsp;&nbsp;&nbsp;Namrštio se! Koja je istina povezivala sve ovo? Šta je to što pokušava da pronađe? Zbog čega je bio tako siguran da se nešto moralo pronaći?
<BR>&nbsp;&nbsp;&nbsp;&nbsp;&nbsp;Harlana je prošla jeza, jer posle ovih pitanja kao da je počeo da se pomalja udaljeni sjaj ranijeg bljeska na obzorju njegovog uma i on samo što nije dokučio tajnu.
<BR>&nbsp;&nbsp;&nbsp;&nbsp;&nbsp;Zadržao je dah, nije potencirao stvar. Neka sama dođe.
<BR>&nbsp;&nbsp;&nbsp;&nbsp;&nbsp;Neka sama dođe.
<BR>&nbsp;&nbsp;&nbsp;&nbsp;&nbsp;I u spokoju noći, već tako jedinstveno značajne noći u njegovom životu, sinulo mu je objašnjenje i tumačenje događaja koje on, u bilo kom pribranijem i normalnijem času, ni za trnutak ne bi prihvatio.
<BR>&nbsp;&nbsp;&nbsp;&nbsp;&nbsp;Pustio je da misao proklija i da se rascveta, pustio ju je da raste, sve dok nije uvideo da ona objašnjava stotinu čudnih momenata, koji bi inače, jednostavno ostali - čudni.
<BR>&nbsp;&nbsp;&nbsp;&nbsp;&nbsp;Morao je da to ispita i proveri u Večnosti, ali u srcu je već bio ubeđen da zna užasnu tajnu koju nije imao nameru da sazna.
<BR>&nbsp;&nbsp;&nbsp;&nbsp;&nbsp;Tajnu koja je obuhvatala svekoliku Večnost!
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
