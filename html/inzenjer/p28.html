<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>25. SEMENJA CARSTVA
<P>&nbsp;&nbsp;&nbsp;&nbsp;&nbsp;S druge strane zaobljene tavanice promicao je pod Prstenastog sveta.
<BR>&nbsp;&nbsp;&nbsp;&nbsp;&nbsp;Nije imalo bog zna šta da se vidi sa udaljenosti od trideset hiljada milja, pri brzini od hiljadu milja u sekundi i kroz oplatu od penaste naslage. Dečak uskoro zaspa u narandžastim krznima. Luis nastavi da posmatra. Druga mogućnost bila je da ode na počinak i razmišlja da li ih je sve osudio na propast.
<BR>&nbsp;&nbsp;&nbsp;&nbsp;&nbsp;Konačno Poslednji reče ženi Graditelja gradova: "Dosta."
<BR>&nbsp;&nbsp;&nbsp;&nbsp;&nbsp;Luis siđe sa pokretne površine.
<BR>&nbsp;&nbsp;&nbsp;&nbsp;&nbsp;Harkabiparolin stade da masira vrat. Posmatrali su Poslednjeg kako propušta četiri kalema ukradenih traka kroz mašinu za očitavanje.
<BR>&nbsp;&nbsp;&nbsp;&nbsp;&nbsp;Bilo mu je potrebno svega nekoliko minuta. "Od sada je ovo problem kompjutera", reče lutkar. "Uprogramirao sam pitanja. Ako se odgovori mogu naći na trakama dobićemo ih najkasnije za nekoliko časova. Luise, šta će biti ako nam se i ti odgovori ne dopadnu?"
<BR>&nbsp;&nbsp;&nbsp;&nbsp;&nbsp;"Da čujemo pitanja."
<BR>&nbsp;&nbsp;&nbsp;&nbsp;&nbsp;"Postoji li istorijat popravki na Prstenastom svetu? Ako postoji, da li postrojenja za popravke dolaze iz nekog određenog izvora? Da li su popravke učestalije na nekom određenom mestu? Da li je bilo koja oblast Prstenastog sveta u boljem stanju od ostalih? Pronaći sva mesta koja govore o bićima sličnim Pakima. Da li se izgled oklopa menja sa udaljenošću u odnosu na neku središnju tačku? Kakva su magntska svojstva poda Prstenastog sveta i skrita uopšte?"
<BR>&nbsp;&nbsp;&nbsp;&nbsp;&nbsp;"Dobro."
<BR>&nbsp;&nbsp;&nbsp;&nbsp;&nbsp;"Da li sam nešto propustio?"
<BR>&nbsp;&nbsp;&nbsp;&nbsp;&nbsp;"...Da. Potrebno nam je da saznamo odakle najverovatnije potiče droga besmrtnosti. Biće da je to Veliki okean, ali u svakom slučaju treba da pitamo."
<BR>&nbsp;&nbsp;&nbsp;&nbsp;&nbsp;"Hoću. Zašto Veliki okean?"
<BR>&nbsp;&nbsp;&nbsp;&nbsp;&nbsp;"Oh, delimično zato što je toliko upadljiv. A delimično zato što smo tamo pronašli jedan jedini preostali uzorak droge besmrtnosti. Imala ga je Halroprilalar. Na nju smo naišli u blizini Velikog okeana." A delimično zato što smo se tamo srušili, pomisli Luis. Sreća Tile Braun izobličuje verovatnost. Tilina sreća mogla nas je pravo odvesti do središta za opravke još prvog puta. "Harkabiparolin? Možeš li se setiti nečeg što smo izostavili?"
<BR>&nbsp;&nbsp;&nbsp;&nbsp;&nbsp;Glas joj je bio škripav. "Ne razumem šta radite."
<BR>&nbsp;&nbsp;&nbsp;&nbsp;&nbsp;Kako da joj objasnim? "Naša mašina pamti ono što se našlo na vašim trakama. Mi joj dajemo u zadatak da pretraži svoja sećanja u potrazi za odgovorima na postavljena pitanja."
<BR>&nbsp;&nbsp;&nbsp;&nbsp;&nbsp;"Upitaj je kako da spasemo Prstenasti svet."
<BR>&nbsp;&nbsp;&nbsp;&nbsp;&nbsp;"Moramo biti određeniji. Mašina je u stanju da se seća, povezuje i rezimira, ali nije u stanju samostalno da razmišlja. Nije dovoljno velika."
<BR>&nbsp;&nbsp;&nbsp;&nbsp;&nbsp;Ona odmahnu glavom.
<BR>&nbsp;&nbsp;&nbsp;&nbsp;&nbsp;"Šta ako su odgovori pogrešni?" bio je uporan Poslednji. "Ne možemo pobeći."
<BR>&nbsp;&nbsp;&nbsp;&nbsp;&nbsp;"Probaćemo nešto drugo."
<BR>&nbsp;&nbsp;&nbsp;&nbsp;&nbsp;"Razmišljao sam o tome. Moramo ući na polarnu orbitu oko sunca, kako bismo što više smanjili rizik da će nas deo raznetog Prstenastog sveta udariti. Staviću Iglu u stazis da čeka na spas. Spas neće stići, ali i to je bolje rizikovati nego ovo s čime smo sada suočeni."
<BR>&nbsp;&nbsp;&nbsp;&nbsp;&nbsp;Moglo bi doći do toga, pomisli Luis. "Lepo. Ostaje nam koja godina da potražimo neki drugi izlaz."
<BR>&nbsp;&nbsp;&nbsp;&nbsp;&nbsp;"Manje od toga. Ako..."
<BR>&nbsp;&nbsp;&nbsp;&nbsp;&nbsp;"Umukni."
<BR>&nbsp;&nbsp;&nbsp;&nbsp;&nbsp;Iscrpljena bibliotekarka sede na vodeni krevet. Imitacija kzinskog krzna talasala se i mreškala ispod nje. Trenutak je bila ukrućena, a zatim se oprezno opružila. Krzno je nastavilo da se mreška. Uskoro je ukočenost napusti i ona se prepusti tom talasanju. Kavaresksenjajok promrmlja nešto pospano u znak protivljenja i prevrnu se.
<BR>&nbsp;&nbsp;&nbsp;&nbsp;&nbsp;Bibliotekarka je izgledala krajnje privlačno. Luis ipak odole porivu da joj se pridruži na krevetu. "Kako se osećaš?"
<BR>&nbsp;&nbsp;&nbsp;&nbsp;&nbsp;"Umorno. Jadno. Da li ću ikada ponovo videti svoj dom? Ako dođe kraj... kada dođe... želela bih da ga sačekam na krovu Biblioteke. Ali cveće će to tada već svenuti, zar ne? Sprženo i smrznuto."
<BR>&nbsp;&nbsp;&nbsp;&nbsp;&nbsp;"Da." Ovo je delovalo na Luisa. Oni sigurno više nikada neće videti svoj dom. "Pokušaću da te vratim. Sada ti je potreban san. I masaža leđa."
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;Čudno. Zar ta Harkabiparolin nije bila jedna od Graditelja gradova, pripadnica Halroprilalarinog naroda koji je vladao Prstenastim svetom uglavnom putem seksualne privlačnosti? Ponekada je bilo teško prisetiti se da se pojedinci unutar jedne tuđinske vrste mogu razlikovati u istoj meri kao i ljudska bića.
<BR>&nbsp;&nbsp;&nbsp;&nbsp;&nbsp;On reče: "Osoblje Biblioteke više liči na sveštenike nego na profesionalce. Da li se vi navikavate na uzdržavanje?"
<BR>&nbsp;&nbsp;&nbsp;&nbsp;&nbsp;"Dok radimo u Biblioteci, uzdržani smo. Ali ja sam to dobrovoljno izabrala." Ona se podiže na lakat da bi ga pogledala. "Naučili smo da sve druge vrste žude da upražnjavaju rišatru sa Graditeljima gradova. Da li je to i sa tobom slučaj?"
<BR>&nbsp;&nbsp;&nbsp;&nbsp;&nbsp;On priznade.
<BR>&nbsp;&nbsp;&nbsp;&nbsp;&nbsp;"Nadam se da si u stanju da vladaš sobom."
<BR>&nbsp;&nbsp;&nbsp;&nbsp;&nbsp;On uzdahnu. "Oh, tanj, da. Meni je hiljadu falana. Naučio sam kako da odvratim pažnju od nečega."
<BR>&nbsp;&nbsp;&nbsp;&nbsp;&nbsp;"Kako?"
<BR>&nbsp;&nbsp;&nbsp;&nbsp;&nbsp;"Obično odem da potražim neku drugu ženu."
<BR>&nbsp;&nbsp;&nbsp;&nbsp;&nbsp;Bibliotekarka se nije nasmejala. "Šta biva ako nemaš na raspolaganju drugu ženu?"
<BR>&nbsp;&nbsp;&nbsp;&nbsp;&nbsp;"Oh... vežbam do iscrpeljenosti. Napijem se 'goriva'. Odem na odsustvo u međuzvezdani prostor u brodu za jednu osobu. Nađem neko drugo zadovoljstvo. Predam se poslu."
<BR>&nbsp;&nbsp;&nbsp;&nbsp;&nbsp;"Ne bi trebalo da piješ", reče ona i bila je u pravu. "Kakvo zadovljstvo možeš sebi da priuštiš?"
<BR>&nbsp;&nbsp;&nbsp;&nbsp;&nbsp;Draud! Dodir struje i bilo bi mu svejedno i da se Harkabiparolin, njemu naočigled, pretvori u zeleni mulj. Zašto mu je i sad stalo? Nije joj se divio... pa, možda i jeste, malo. Ali odigrala je svoju ulogu. Može da spase Prstenasti svet ili da ga izgubi, bez njene daljnje pomoći.
<BR>&nbsp;&nbsp;&nbsp;&nbsp;&nbsp;"U svakom slučaju dobićeš svoju masažu", reče on. Obiđe je u širokom luku i dodirnu kontrole na vodenom krevetu. Harkabiparolin ga je zbunjeno pogledala, zatim se nasmejala i potpuno opustila kada su je obgrlile sonične vibracije u vodi. Za nekoliko trenutaka je zaspala. On podesi da se jedinica isključi za dvadeset minuta.
<BR>&nbsp;&nbsp;&nbsp;&nbsp;&nbsp;Zatim stade da razmišlja.
<BR>&nbsp;&nbsp;&nbsp;&nbsp;&nbsp;Da nije proveo godinu dana sa Halroprilalar, mislio bi da je Harkabiparolin ružna, sa tom svojom ćelavom glavom, usnama nalik na ivicu noža i malim ravnim nosićem. Ali proveo je...
<BR>&nbsp;&nbsp;&nbsp;&nbsp;&nbsp;Bio je dlakav na mestima gde to nije bio nijedan Graditelj gradova. Je li to bilo u pitanju? Ili miris hrane u njegovom dahu? Ili društveni signal koji mu je bio poznat?
<BR>&nbsp;&nbsp;&nbsp;&nbsp;&nbsp;Čovek koji je kidnapovao zvezdani brod, čovek koji se kladio u svoj život da će spasiti bilione drugih života, čovek koji je savladao ogrezlost u drogiranju - takav čovek ne bi trebalo da se obazire na sitnice kao što je žudnja za ljupkom saputnicom. Dodir struje bio bi mu dovoljan da to nepristrasno jasno sagleda.
<BR>&nbsp;&nbsp;&nbsp;&nbsp;&nbsp;Tako je.
<BR>&nbsp;&nbsp;&nbsp;&nbsp;&nbsp;Luis ode do prednjeg zida. "Poslednji!"
<BR>&nbsp;&nbsp;&nbsp;&nbsp;&nbsp;Lutkar dokaska u vidno polje.
<BR>&nbsp;&nbsp;&nbsp;&nbsp;&nbsp;"Pusti mi zapise o Pakima. Razgovore i medicinske izveštaje o Džeku Brenanu, studije o tuđinčevom lešu, sve što imaš."
<BR>&nbsp;&nbsp;&nbsp;&nbsp;&nbsp;Pokušaće s poslom.
<BR>&nbsp;&nbsp;&nbsp;&nbsp;&nbsp;Luis Vu lebdeo je usred vazduha, u položaju lotosa, odeven u komotnu odeću koja je lepršala oko njega. Na ekranu koji je počivao nepomično van trupa Igle jedan odavno mrtav čovek držao je predavanje o poreklu čovečanstva.
<BR>&nbsp;&nbsp;&nbsp;&nbsp;&nbsp;"Zaštitnici poseduju veoma malo slobodne volje", govorio je. "Dovoljno smo inteligentni da sagledamo prave odgovore. Pored toga, tu su i instinkti. Ako Pak zaštitnik nema žive dece, on uglavnom umire. Prestaje da jede. Neki zaštitnici mogu da se uopšte; u stanju su da pronađu način da učine nešto za celu svoju vrstu i to ih održava u životu. Mislim da je meni to bilo lakše nego Phssthpoku."
<BR>&nbsp;&nbsp;&nbsp;&nbsp;&nbsp;"Šta si pronašao? Šta te to i dalje tera da jedeš?"
<BR>&nbsp;&nbsp;&nbsp;&nbsp;&nbsp;"Potreba da vas upozorim na Pak zaštitnike."
<BR>&nbsp;&nbsp;&nbsp;&nbsp;&nbsp;Luis klimnu, prisećajući se podataka o autopsiji tuđinaca. Phssthpokov mozak bio je veći od čovekovog, ali u ispupčenje nisu ulazili prednji režnjevi. Glava Džeka Brenana izgledala je ulubljena u sredini zbog toga što se prvo razvila po uzoru na ljudsku lobanju sa postojećim prednjim delom i gornjim ispupčenjem na stražnjem delu lobanje.
<BR>&nbsp;&nbsp;&nbsp;&nbsp;&nbsp;Brenanova koža bila je veoma naborana, nalik na kožni oklop. Zglobovi su mu bili nenormalno otekli. Usne i desni su se stopili u tvrdi kljun. Ništa od toga kao da nije smetalo strašno izmenjenom rudaru sa Pojasa.
<BR>&nbsp;&nbsp;&nbsp;&nbsp;&nbsp;"Svi simptomi starenja predstavljaju posledicu promene od rasplodnika ka zaštitniku", pričao je već odavno mrtvom ispitivaču ARM-a. "Koža postaje deblja i bora se; treba da izgleda ovako, toliko tvrda da savije nož. Zubi se gube kako bi se napravio prostor za stvrdnjavanje desni. Srce može da oslabi jer treba da izraste drugo srce, s dve komore, među rebrima."
<BR>&nbsp;&nbsp;&nbsp;&nbsp;&nbsp;Brenanov glas bio je kreštav. "Potrebno je da se zglobovi prošire, kako bi omogućili veće rastezanje mišića. Povećanu snagu. Ali ništa od ovoga ne izlazi na dobro bez drveta-života, a na Zemlji nije bilo drveta-života tri miliona..."
<BR>&nbsp;&nbsp;&nbsp;&nbsp;&nbsp;Luis poskoči kada ga nečiji prsti povukoše za radni kombinezon. "Luvevu? Gladan sam."
<BR>&nbsp;&nbsp;&nbsp;&nbsp;&nbsp;"Dobro." Ionako je bio umoran od proučavanja; nije saznao ništa što bi mogao upotrebiti.
<BR>&nbsp;&nbsp;&nbsp;&nbsp;&nbsp;Harkabiparolin je još spavala. Probudio ju je miris mesa koje se peklo na snopu reflektorskog lasera. Luis naruči voće i kuvano povrće za njih i pokaza im gde da bace sve što im se ne bude dopadalo.
<BR>&nbsp;&nbsp;&nbsp;&nbsp;&nbsp;On svoju večeru ponese u spremište.
<BR>&nbsp;&nbsp;&nbsp;&nbsp;&nbsp;Smetalo mu je što neko zavisi od njega. Ali s druge strane, oboje su bili njegove žrtve. A on čak nije mogao ni da ih nauči da sami naručuju sebi obroke! Objašnjenja su bila na međunarodnom i Junakovom jeziku.
<BR>&nbsp;&nbsp;&nbsp;&nbsp;&nbsp;Da li je postojao neki način da ih zaposli?
<BR>&nbsp;&nbsp;&nbsp;&nbsp;&nbsp;Sutra. Smisliće već nešto.
<BR>&nbsp;&nbsp;&nbsp;&nbsp;&nbsp;Kompjuter je počeo da izbacuje rezultate. Poslednji je bio zaposlen. Kada je Luis uspeo na trenutak da privuče lutkarevu pažnju zatražio mu je zapise o Hmiijevom napadu na zamak.
<BR>&nbsp;&nbsp;&nbsp;&nbsp;&nbsp;Zamak je bio smešten na vrhu jednog stenovitog brda. Stada životinja nalik na svinje, žutih, sa po jednom narandžastom prugom, pasla su žutu travu na pašnjaku ispod brda. Lender je kružio oko zamka, a zatim se spustio u dvorište dočekan oblakom strela.
<BR>&nbsp;&nbsp;&nbsp;&nbsp;&nbsp;Nekoliko minuta ništa se nije dogodilo.
<BR>&nbsp;&nbsp;&nbsp;&nbsp;&nbsp;Zatim je iz nekoliko lučnih prolaza nahrupila nejasna narandžasta mrlja tako brzo da se ništa nije moglo razaznati.
<BR>&nbsp;&nbsp;&nbsp;&nbsp;&nbsp;Zaustavili su se, polegli po tlu i prigrlili oružje, naspram osnove lendera. Bili su to Kzini, ali izgledali su nekako drugačiji. Došlo je do odstupanja tokom četvrt miliona godina.
<BR>&nbsp;&nbsp;&nbsp;&nbsp;&nbsp;Harkabiparolin progovori kod Luisovog ramena. "Da li je to vrsta tvog sadruga?"
<BR>&nbsp;&nbsp;&nbsp;&nbsp;&nbsp;"Približno. Izgleda da su nešto niži, malo tamniji i... donja vilica im je nekako masivnija."
<BR>&nbsp;&nbsp;&nbsp;&nbsp;&nbsp;"Napustio te je. Zašto ga ne ostaviš?"
<BR>&nbsp;&nbsp;&nbsp;&nbsp;&nbsp;Luis se nasmeja. "Da bih tebi obezbedio krevet? Bili smo u žaru bitke kada sam dopustio da me jedna vampiruša zavede. To mu se smučilo. Hmii smatra da sam je bio taj koji je njega napustio."
<BR>&nbsp;&nbsp;&nbsp;&nbsp;&nbsp;"Nijedan muškarac ni žena ne mogu se odupreti vampiru."
<BR>&nbsp;&nbsp;&nbsp;&nbsp;&nbsp;"Hmii nije čovek. On ne bi ni mogao da poželi rišatru sa vampirušom ili bilo kojim hominidom."
<BR>&nbsp;&nbsp;&nbsp;&nbsp;&nbsp;Sve veći broj krupnih narandžastih mačaka trčao je da se smesti ispod lendera. Dve su nosile zarđali metalni cilindar. Desetak mačaka otpuzalo je do naspramne strane lendera.
<BR>&nbsp;&nbsp;&nbsp;&nbsp;&nbsp;Cilindar je nestao u eksploziji žuto-belog plamena. Lender skliznu za jardu ili dve. Kzini su čekali, a zatim dopuzaše unazad da vide šta su postigli.
<BR>&nbsp;&nbsp;&nbsp;&nbsp;&nbsp;Harkabiparolin se strese. "Ovi bi sigurno mogli da me pojedu."
<BR>&nbsp;&nbsp;&nbsp;&nbsp;&nbsp;Luis je bio sve napetiji. "Možda. Ali sećam se vremena kada je Hmii gotovo umirao od gladi, ali me nikada nije ni dodirnuo. U čemu je tvoj problem? Zar u gradu nemate mesojede?"
<BR>&nbsp;&nbsp;&nbsp;&nbsp;&nbsp;"Imamo."
<BR>&nbsp;&nbsp;&nbsp;&nbsp;&nbsp;"A Biblioteka?"
<BR>&nbsp;&nbsp;&nbsp;&nbsp;&nbsp;Pomislio je da neće odgovoriti. (Ljutita lica ukazaše se na mnogim prorezima-prozorima. Eksplozija nije pričinila nikakvu vidljivu štetu.) "Izvesno vreme provela sam u zgradi Pant." Nije ga pogledala u oči.
<BR>&nbsp;&nbsp;&nbsp;&nbsp;&nbsp;Za trenutak nije mogao da se seti. Onda mu sinu: zgrada Pant. Sagrađena u obliku glavice crnog luka sa vrhom okrenutim nadole. Popravak kondenzatora za vodu. Vladar je želeo da plati seksom. Miris vampira u hodnicima.
<BR>&nbsp;&nbsp;&nbsp;&nbsp;&nbsp;"Upražnjavala si rišatru sa mesojedima?"
<BR>&nbsp;&nbsp;&nbsp;&nbsp;&nbsp;"Sa pastirima, narodom trave, visećim narodom i noćnim narodom. To se ne zaboravlja."
<BR>&nbsp;&nbsp;&nbsp;&nbsp;&nbsp;Luis se malo odmače. "Sa noćnim narodom? Goulima?"
<BR>&nbsp;&nbsp;&nbsp;&nbsp;&nbsp;"Noćni narod nam je veoma važan. Donose nama i mašinskom narodu obaveštenja. Oni čuvaju od raspadanja ono što je ostalo od civilizacije i za nas je bolje da ih ne uvredimo."
<BR>&nbsp;&nbsp;&nbsp;&nbsp;&nbsp;"Uh-huh."
<BR>&nbsp;&nbsp;&nbsp;&nbsp;&nbsp;"Ali... Luvevu, noćni lovci imaju veoma oštar njuh. Miris vampira tera ih u beg. Rečeno mi je da moram upražnjavati rišatru sa jednim noćnim lovcem. Bez mirisa vampira. Zatražila sam da me prebace u Biblioteku."
<BR>&nbsp;&nbsp;&nbsp;&nbsp;&nbsp;Luis se priseti Mar Korsil. "Ne izgledaju oni baš tako odvratno."
<BR>&nbsp;&nbsp;&nbsp;&nbsp;&nbsp;"Ali za rišatru? Mi koji nemamo roditelje moramo platiti dug društvu pre no što dobijemo priliku da se sparimo i osnujemo domaćinstvo. Izgubila sam ono što sam sakupila kada su me premestili. Ali do toga nije došlo odmah." Ona ga pogleda u oči. "Nije bilo zabavno. Ali i ostalih puta bilo je isto tako loše. Kada nestane vampirskog mirisa, ostaje sećanje. Sećanje na miris. Miris krvi u dahu noćnog lovca. Miris trulenja kod noćnog naroda."
<BR>&nbsp;&nbsp;&nbsp;&nbsp;&nbsp;"Sada si daleko od toga", reče Luis.
<BR>&nbsp;&nbsp;&nbsp;&nbsp;&nbsp;Neki od kzina pokušaše da ustanu. Zatim svi zapadoše u san. Dedset minuta kasnije spusti se poklopac. Hmii iziđe da preuzme upravu.
<BR>&nbsp;&nbsp;&nbsp;&nbsp;&nbsp;Bilo je već kasno kada se Poslednji ponovo pojavio. Izgledao je raščupan i umoran. "Čini se da su tvoje pretpostavke bile ispravne", reče on. "Ne samo da će skrit blokirati magnetsko polje, već je i ustrojstvo Prstenastog sveta prošarano superprovodnim kablovima."
<BR>&nbsp;&nbsp;&nbsp;&nbsp;&nbsp;"To je dobro", reče Luis. Oslobodio se teškog tereta. "Baš dobro! Ali otkuda su Graditelji gradova mogli to da znaju? Ne mogu da zamislim da su kopali u skritu da bi to saznali."
<BR>&nbsp;&nbsp;&nbsp;&nbsp;&nbsp;"Ne. Pravili su magnete za kompase. Pratili su mrežu superprovodnih linija koja se u vidu šestougaonika proteže osnovom Prstenastog sveta u dužini od pedeset hiljada milja. To im je pomoglo da izrade karte. Vekovi su prošli pre no što su Graditelji gradova dovoljno savladali fiziku i pogodili šta je to što prate, a to otkriće omogućilo im je da i sami naprave superprovodnik."
<BR>&nbsp;&nbsp;&nbsp;&nbsp;&nbsp;"Bakterija koju ste posejali..."
<BR>&nbsp;&nbsp;&nbsp;&nbsp;&nbsp;"Ne bi nagrizla superprovodnik zakopan u skritu. Svestan sam toga da je pod Prstenastog sveta osetljiv na meteore. Moramo se nadati da nijedan nikada nije prodro kroz superprovodnu mrežu."
<BR>&nbsp;&nbsp;&nbsp;&nbsp;&nbsp;"To je prilično verovatno."
<BR>&nbsp;&nbsp;&nbsp;&nbsp;&nbsp;Lutkar se prenu iz razmišljanja. "Luise, da li mi još tragamo za tajnom obimne tranmutacije?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"To bi veoma lepo rešilo naš problem", reče Poslednji. "Taj uređaj je nesumnjivo dejstvovao u zastrašujućim razmerama. Pretvaranje materije u energiju mora da je mnogo lakše od pretvaranja jedne materije u drugu. Pretpostavimo da jednostavno opalimo iz... nazovimo to transmutacijskim topom... u donju stranu Prstenastog sveta u tački koja je najudaljenija od sunca. Reakcija bi vratila strukturu na njeno mesto. Razume se, bilo bi i problema. Udarni talas pobio bi mnogo domorodaca, ali mnogo bi ih i preživelo. Spaljeni zaštitnik od meteora mogao bi se kasnije zameniti. Zašto se smeješ?"
<BR>&nbsp;&nbsp;&nbsp;&nbsp;&nbsp;"Ti si divan. Nevolja je u tome što nemamo razloga da verujemo kako je ikada postojao transmutacijski top."
<BR>&nbsp;&nbsp;&nbsp;&nbsp;&nbsp;"Ne razumem."
<BR>&nbsp;&nbsp;&nbsp;&nbsp;&nbsp;"Halroprilalar je izmišljala priče. To nam je kasnije priznala. A pre svega, kako je ona mogla da zna išta o načinu na koji je sagrađen Prstenasti svet? Njeni preci nisu bili odmakli daleko od majmuna kada se to dogodilo." Luis vide da glave uranjaju i zasikta: "Ne umotavaj se sada. Nemamo vremena za to."
<BR>&nbsp;&nbsp;&nbsp;&nbsp;&nbsp;"Aj, aj."
<BR>&nbsp;&nbsp;&nbsp;&nbsp;&nbsp;"Šta još imaš?"
<BR>&nbsp;&nbsp;&nbsp;&nbsp;&nbsp;"Gotovo ništa. Analize ustrojstva još nisu upotpunjene. Fantazije o Velikom okeanu meni ništa ne znače. Pokušaj ti."
<BR>&nbsp;&nbsp;&nbsp;&nbsp;&nbsp;"Sutra."
<BR>&nbsp;&nbsp;&nbsp;&nbsp;&nbsp;Održavali su ga budnim zvuci suviše tihi da bi se mogli razabrati. Luis se okrenu u tami i slobodnom padu.
<BR>&nbsp;&nbsp;&nbsp;&nbsp;&nbsp;Bilo je dovoljno svetlosti za raspoznavanje okoline. Kavaresksenjajok i Harkabiparolin ležali su zagrljeni, šapućući jedno drugom u uvo. Luisov prevodilac nije mogao da razabere o čemu govore. Zvučalo je kao ljubav. Iznenadna plima zavisti natera ga da se sam sebi nasmeje. Mislio je da je dečak suviše mlad; mislio je da se žena zakletvom odrekla toga. Ali ovo nije bila rišatra. Pripadali su istoj vrsti.
<BR>&nbsp;&nbsp;&nbsp;&nbsp;&nbsp;Luis im okrenu leđa i zatvori oči. Uši su mu iščekivale ritmičko talasanje; ali do njega ne dođe i on uskoro zaspa.
<BR>&nbsp;&nbsp;&nbsp;&nbsp;&nbsp;Sanjao je da je na odsustvu.
<BR>&nbsp;&nbsp;&nbsp;&nbsp;&nbsp;Padao je, padao je između zvezda. Kada svet postane suviše bogat, suviše raznovrstan, kada ima suviše zahteva onda nastupa vreme da se svi svetovi ostave za sobom. Luis je to i ranije činio. Sam, u maloj svemirskoj letelici, odlazio je u neistražene pukotine s one strane poznatog svemira, kako bi video ono što je tamo imalo da se vidi i kako bi saznao da li još voli samoga sebe. Sada je Luis lebdeo između ploča za spavanje i snevao srećne snove o padanju između zvezda. Nikakvih zavisnika od njega, nikakvih obećanja koja je morao da ispuni.
<BR>&nbsp;&nbsp;&nbsp;&nbsp;&nbsp;A onda mu jedna žena panično zaurla kraj uha. Peta ga snažno pogodi upravo ispod rebara i Luis se presamiti i zajauka boreći se za vazduh. Ruke su stale da udaraju po njemu, a zatim mu se obavile oko vrata u samrtnom zagrljaju. Vrištanje se nastavi.
<BR>&nbsp;&nbsp;&nbsp;&nbsp;&nbsp;Luis čvrsto steže ruke pokušavajući da se oslobodi stiska. Zatim zaurla: "Isključenje polja za spavanje!"
<BR>&nbsp;&nbsp;&nbsp;&nbsp;&nbsp;Ponovo zavlada gravitacija. Luis i njegov napadač srušiše se na donju ploču. Harkabiparolin prestade da vrišti. Dozvolila je da joj ukloni ruke.
<BR>&nbsp;&nbsp;&nbsp;&nbsp;&nbsp;Dečak Kavaresksenjajok klečao je pored nje, zbunjen i uplašen. Postavljao je užurbana pitanja na jeziku Graditelja gradova. Žena frknu.
<BR>&nbsp;&nbsp;&nbsp;&nbsp;&nbsp;Dečak ponovo progovori. Harkabiparolin mu konačno odgovori. Dečak nerado klimnu. Bilo šta da je čuo nije mu se dopalo. On odstupi u ugao; na licu mu se pojavi izraz koji Luis uopšte nije mogao da protumači. Trenutak kasnije nestade ga."
<BR>&nbsp;&nbsp;&nbsp;&nbsp;&nbsp;Luis poseže za prevodiocem. "Dobro, šta je bilo?"
<BR>&nbsp;&nbsp;&nbsp;&nbsp;&nbsp;"Padala sam!" zajeca ona.
<BR>&nbsp;&nbsp;&nbsp;&nbsp;&nbsp;"Nema čega da se plašiš", reče joj Luis. "Neki od nas vole ovako da spavaju."
<BR>&nbsp;&nbsp;&nbsp;&nbsp;&nbsp;Ona ga pogleda u lice. "Padajući?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;Lako je bilo protumačiti njen izraz lica. Lud. Potpuno lud ... kao i sleganje ramena. Bilo je očigledno da se pribrala. Ona reče: "Shvatila sam da vam više nisam od koristi sada kada vaše mašine mogu da čitaju brže od mene. Mogu učiniti samo jednu stvar za ovu misiju; da ti olakšam patnju zbog neutažene žudnje."
<BR>&nbsp;&nbsp;&nbsp;&nbsp;&nbsp;"Kakvo olakšanje", reče Luis. Želeo je da to zvuči sarkastično; hoće li to ona tako i shvatiti? Luis bi prezreo sebe kada bi prihvatio takvo milosrđe.
<BR>&nbsp;&nbsp;&nbsp;&nbsp;&nbsp;"Ako se okupaš i veoma pomno očistiš usta..."
<BR>&nbsp;&nbsp;&nbsp;&nbsp;&nbsp;"Stani. Tvoje žrtvovanje vlastite udobnosti zbog viših ciljeva je vredno hvale, ali od mene bi bilo veoma ružno da ga prihvatim."
<BR>&nbsp;&nbsp;&nbsp;&nbsp;&nbsp;Bila je zbunjena. "Luvevu? Zar ne želiš rišatru sa mnom?"
<BR>&nbsp;&nbsp;&nbsp;&nbsp;&nbsp;"Hvala, ne. Uključenje polja za spavanje." Luis odlebde od nje. Iz prethodnog iskustva znao je da će uslediti nadmetanje u vikanju i to se nije moglo izbeći. Ali ako pokuša da mu se fizički suprotstavi, opet će početi da pada.
<BR>&nbsp;&nbsp;&nbsp;&nbsp;&nbsp;Iznenadila ga je. Ona reče: "Luvevu, za mene bi bilo strašno da sada dobijem decu."
<BR>&nbsp;&nbsp;&nbsp;&nbsp;&nbsp;On se zagleda u njeno lice: ne ljutito već vrlo ozbiljno. Ona reče: "Ako se sada sparim sa Kavaresksenjajokom mogu roditi dete koje će umreti u vatri sunca."
<BR>&nbsp;&nbsp;&nbsp;&nbsp;&nbsp;"Onda nemoj. On je ionako mlad."
<BR>&nbsp;&nbsp;&nbsp;&nbsp;&nbsp;"Ne, nije."
<BR>&nbsp;&nbsp;&nbsp;&nbsp;&nbsp;"Oh. Dobro. Zar nemaš... Ne, ti sigurno ne nosiš sa sobom kontraceptivna sredstva. Dobro, ne možeš li utvrditi kada ti je plodno razdoblje i izbeći ga?"
<BR>&nbsp;&nbsp;&nbsp;&nbsp;&nbsp;"Ne razumem. Ne, čekaj, razumem. Luvevu, naša vrsta vladala je najvećim delom sveta zato što smo umeli da gospodarimo nijansama i varijacijama rišatre. Znaš li kako smo naučili toliko o rišatri?"
<BR>&nbsp;&nbsp;&nbsp;&nbsp;&nbsp;"Puka sreća, pretpostavljam?"
<BR>&nbsp;&nbsp;&nbsp;&nbsp;&nbsp;"Luvevu, neke vrste su plodnije od ostalih."
<BR>&nbsp;&nbsp;&nbsp;&nbsp;&nbsp;"Oh."
<BR>&nbsp;&nbsp;&nbsp;&nbsp;&nbsp;"Pre no što je istorija započela, naučili smo da je rišatra način da se izbegnu deca. Ako se sparimo, četiri falana kasnije eto deteta. Luvevu, može li se svet spasti? Znaš li da se svet može spasti?"
<BR>&nbsp;&nbsp;&nbsp;&nbsp;&nbsp;Oh, biti na odsustvu. Sam u brodu jednosedu, mnogo svetlosnih godina od svih odgovornosti prema bilo kome sem prema samom sebi. Oh, biti pod naponom... "Ne mogu da jemčim baš ništa."
<BR>&nbsp;&nbsp;&nbsp;&nbsp;&nbsp;"Upražnjavaj onda sa mnom rišatru kako bih mogla da prestanem da mislim na Kavaresksenjajoka!"
<BR>&nbsp;&nbsp;&nbsp;&nbsp;&nbsp;To nije bio baš najlaskiviji predlog koji je Luis Vu dobio u svom mladom životu. On upita: "Kako njemu da pomognemo?"
<BR>&nbsp;&nbsp;&nbsp;&nbsp;&nbsp;"Nema načina. Jadni dečak, mora da pati."
<BR>&nbsp;&nbsp;&nbsp;&nbsp;&nbsp;Onda možete oboje da patite, pomisli Luis. Ali nije mogao sebe naterati da to i kaže. Žena je bila ozbiljna, zadavala je bol i bila je u pravu. Ovo nije bilo vreme za rađanje bebe Graditelja gradova.
<BR>&nbsp;&nbsp;&nbsp;&nbsp;&nbsp;A i želeo ju je.
<BR>&nbsp;&nbsp;&nbsp;&nbsp;&nbsp;On iziđe iz slobodnog pada i odvede je do vodenog kreveta. Bilo mu je drago što se Kavaresksenjajok smestio u spremištu. Šta će dečak imati da kaže sutra ujutro?"
</P></TD></TR></TABLE>
<P class="next">
<A HREF=p29.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
