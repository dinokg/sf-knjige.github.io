<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3. UTVARA MEĐU POSADOM
<P>&nbsp;&nbsp;&nbsp;&nbsp;&nbsp;Bilo je prijatno probuditi se lebdeći među pločama za spavanje... dok se Luis nije prisetio svega.
<BR>&nbsp;&nbsp;&nbsp;&nbsp;&nbsp;Hmii je komadao parče sirovog, crvenog mesa. Čudozemlje je često proizvodilo prerađivače hrane namenjene većem broju vrsta. Kzin prekide s jelom samo da bi rekao: "Svaki deo opreme na brodu izradili su ljudi, ili su, bar, mogli da ga izrade. Čak je i trup mogao biti kupljen na bilo kom svetu ljudi."
<BR>&nbsp;&nbsp;&nbsp;&nbsp;&nbsp;Kao neka beba u utrobi, Luis je lebdeo u slobodnom padu, zatvorenih očiju i privučenih kolena. Ali nije bilo načina da zaboravi gde se nalazi. On reče: "Čini mi se da veliki lender ima džinksijanski izgled. Napravljen je po narudžbini, ali ipak na Džinksu. A tvoj krevet? Je li kzinski?"
<BR>&nbsp;&nbsp;&nbsp;&nbsp;&nbsp;"Veštačko vlakno. Napravljeno da podseća na krzno kzina i bez sumnje prodato ispod ruke ljudima sa čudnim smislom za humor. Baš bi mi prijalo da krenem u lov na proizvođača."
<BR>&nbsp;&nbsp;&nbsp;&nbsp;&nbsp;Luis ispruži ruku i okrenu kontrolni prekidač polja. Polje za spavanje se isključi, spustivši ga blago na pod.
<BR>&nbsp;&nbsp;&nbsp;&nbsp;&nbsp;Napolju je bila noć: jasne, bele zvezde iznad glave i predeo satkan od bezobličnog, barušnastog crnila. Čak i da nekako pribave skafandre, kanjon se možda već nalazi na pola puta oko planete. Ili tik s druge strane tog crnog grebena koji se produžava u zvezdani predeo; ali kako da to sazna?
<BR>&nbsp;&nbsp;&nbsp;&nbsp;&nbsp;Kuhinja za preradu hrane imala je dve tastature, jednu sa uputstvima na međunarodnom i jednu na Junakovom jeziku. I dva toaleta na suprotnim stranama. Luisu bi se više dopala manje naglašena podela. On okrenu brojčanik, poručivši doručak; kako bi ispitao jelovnik kuhinje.
<BR>&nbsp;&nbsp;&nbsp;&nbsp;&nbsp;Kzin zareža: "Da li te naš položaj zanima, Luise?"
<BR>&nbsp;&nbsp;&nbsp;&nbsp;&nbsp;"Pogledaj pod noge."
<BR>&nbsp;&nbsp;&nbsp;&nbsp;&nbsp;Kzin kleknu. "Urrr... da. Lutkari su izgradili hiperpogonski odvod. Ovo je brod u kome je Poslednji doleteo sa Flote svetova."
<BR>&nbsp;&nbsp;&nbsp;&nbsp;&nbsp;"Zaboravio si, takođe, na prenosne diskove. Lutkari ih ne koriste nigde drugde do na vlastitom svetu. A ovde imamo Poslednjeg koji šalje po mene ljudske agente na prenosnim diskovima."
<BR>&nbsp;&nbsp;&nbsp;&nbsp;&nbsp;"Poslednji mora da ih je ukrao, baš kao i sam brod i još ponešto. Njegove zalihe možda pripadaju Opštim Proizvodima, koji nikada nisu tražili njihov povraćaj. Luise, ne verujem da Poslednji ima podršku lutkara. Trebalo bi da pokušamo da se dokopamo flote lutkara."
<BR>&nbsp;&nbsp;&nbsp;&nbsp;&nbsp;"Hmii, ovde bi mogli biti ugrađeni mikrofoni."
<BR>&nbsp;&nbsp;&nbsp;&nbsp;&nbsp;"Zar treba da pazim šta govorim pred tim žderačem lišća?"
<BR>&nbsp;&nbsp;&nbsp;&nbsp;&nbsp;"U redu, da razmotrimo čitavu stvar." Potištenost koju je osećao ispolji se u obliku gorkog sarkazma; a i zašto da ne? Kod Hmiija je bio njegov draud. "Jedan lutkar udovoljio je svom hiru da otima ljude i kzine. Prirodno, pošteni lutkari bili bi užasnuti. Da li bi nas odista pustili da pobegnemo kući i ispričamo to Patrijarhu, koji bi bez sumnje dao sve od sebe da sagradi još Dalekih letova koji bi bili u stanju da sustignu flotu lutkara za samo četiri sata, plus vreme ubrzanja potrebno za izravnanje brzina... recimo, tri meseca pri tri gravitacije..."
<BR>&nbsp;&nbsp;&nbsp;&nbsp;&nbsp;"Dosta, Luise!"
<BR>&nbsp;&nbsp;&nbsp;&nbsp;&nbsp;"Do tanja, ako si želeo da započneš prepirku, sada je imaš! Prema Nesusu, lutkari su se umešali u Prvi rat između ljudi i kzina, stavši na našu stranu. Čekaj malo. Nemoj mi reći da si to nekome već pomenuo."
<BR>&nbsp;&nbsp;&nbsp;&nbsp;&nbsp;"Pusti sad to."
<BR>&nbsp;&nbsp;&nbsp;&nbsp;&nbsp;"Svakako. Samo, jednostavno, palo mi je na pamet..." Kako je postojala mogućnost da se razgovor snima, Luis je delimično govorio u prilog Poslednjeg. "Ti, ja i Poslednji smo jedini u poznatom svemiru koji znaju šta su lutkari učinili, sem ako neko od nas nije progovorio."
<BR>&nbsp;&nbsp;&nbsp;&nbsp;&nbsp;"Ako bi trebalo da zauvek nestanemo na Prstenastom svetu, misliš li da bi Poslednji doveka tugovao? Vidim na šta ciljaš. Ali Poslednji možda ne zna da je Nesus bio nesmotren."
<BR>&nbsp;&nbsp;&nbsp;&nbsp;&nbsp;Saznaće ako ovo odsluša, pomisli Luis. Moja greška. Zar bi trebalo da zbog žderača lišća pazim šta govorim. On pomalo divlje nasrnu na svoj obrok.
<BR>&nbsp;&nbsp;&nbsp;&nbsp;&nbsp;Izabrao je i jednostavna i složena jela: pola grejpfruta, sufle od čokolade, pečena prsa moe, kafu Plava Planina Jamajka sa ulupanim šlagom. Uglavnom je bilo dobro; jedino ulupani šlag nije bio ubedljiv. Ali šta da se kaže za mou? Jedan genetičar iz dvadeset četvrtog veka ponovo je stvorio mou, ili je bar tako tvrdio, a kuhinja-prerađivač napravila je njenu imitaciju. Bila je dobrog kvaliteta i imala je ukus pravog ptičjeg mesa.
<BR>&nbsp;&nbsp;&nbsp;&nbsp;&nbsp;Ali sve to nije se moglo uporediti sa naponom.
<BR>&nbsp;&nbsp;&nbsp;&nbsp;&nbsp;Već se bio saživeo s tom povremenom potištenošću. Javljala se samo kao suprotnost trenucima pod naponom; Luis je verovao da je to, zapravo, bilo čovekovoo prirodno stanje postojanja. To što ih je neki tuđinac držao zatočene zbog nekih svojih šašavih razloga nije mnogo pogoršavalo stvari. Crno jutro bilo je tako užasno zato što će Luis Vu morati neumitno da se odrekne drauda.
<BR>&nbsp;&nbsp;&nbsp;&nbsp;&nbsp;Završivši s obedom, on isprazni prljavo posuđe u toalet. Zatim upita: "Šta tražiš za draud?"
<BR>&nbsp;&nbsp;&nbsp;&nbsp;&nbsp;Hmii zafrkta: "Šta imaš za razmenu?"
<BR>&nbsp;&nbsp;&nbsp;&nbsp;&nbsp;"Obećanja zasnovana na mojoj časnoj reči. I nekoliko pari zgodnih pidžama."
<BR>&nbsp;&nbsp;&nbsp;&nbsp;&nbsp;Hmiijev rep zviznu kroz vazduh. "Nekad si mi bio koristan sadrug. Šta ćeš biti ako ti dam draud? Bedni Biljojed. Zadržaću draud."
<BR>&nbsp;&nbsp;&nbsp;&nbsp;&nbsp;Luis poče da vežba.
<BR>&nbsp;&nbsp;&nbsp;&nbsp;&nbsp;Pri upola manjoj gravitaciji bilo je lako izvoditi sklekove na jednoj ruci. Ali ne i po stotinu na svakoj ruci. Bočna zakrivljenost trupa bila je preniska za neke njegove uobičajene vežbe. Dve stotine razloški pri kojima se ispruženi prsti ruku dodiruju sa ispruženim nožnim prstima u skoku...
<BR>&nbsp;&nbsp;&nbsp;&nbsp;&nbsp;Hmii ga je izvesno vreme radoznalo posmatrao, a onda ponovo započe: "Pitam se zašto je Poslednji izgubio počasti koje je imao."
<BR>&nbsp;&nbsp;&nbsp;&nbsp;&nbsp;Luis nije odgovorio. Lebdeći vodoravno sa nožnim palčevima ispod dna ploče za spavanje i podmetačem pod listovima, lagano se pridizao u sedeći položaj.
<BR>&nbsp;&nbsp;&nbsp;&nbsp;&nbsp;"I šta očekuje da će pronaći na obodu svemirske luke?" nastavi kzin. "Šta smo mi pronašli? Prstenovi za smanjivanje brzine suviše su veliki da bi se pomerali. Da ne želi možda nešto sa neke od svemirskih letelica sa Prstenastog sveta?"
<BR>&nbsp;&nbsp;&nbsp;&nbsp;&nbsp;Luis okrenu brojčanik i naruči dva bataka moe. Potom skide sa njih salo i stade njima da žonglira: bili su nalik na prevelike indijanske palice. Znoj mu se skupljao u velikim kapima pre no što bi nekako nerado počeo da se sliva niz lice i grudi.
<BR>&nbsp;&nbsp;&nbsp;&nbsp;&nbsp;Hmii ponovo zviznu repom. Velike, ružičaste uši smotaše mu se unazad, ostajući van domašaja bilo kog neprijatelja. Hmii je bio ljut. Ali to je bio njegov problem.
<BR>&nbsp;&nbsp;&nbsp;&nbsp;&nbsp;Lutkar se u magnovenju pojavi iza neprobojnog zida. Promenio je frizuru na grivi, zamenivši opale tačkicama svetlosti... i bio je sam. Trenutak ili dva proučavao je situaciju, a onda reče: "Upotrebi draud, Luise."
<BR>&nbsp;&nbsp;&nbsp;&nbsp;&nbsp;"Nisam u mogućnosti da biram." Luis odloži tegove. "Gde je Pril?"
<BR>&nbsp;&nbsp;&nbsp;&nbsp;&nbsp;Lutkar reče: "Hmii, daj Luisu draud."
<BR>&nbsp;&nbsp;&nbsp;&nbsp;&nbsp;"Gde je Halrloprilalar?"
<BR>&nbsp;&nbsp;&nbsp;&nbsp;&nbsp;Jedna ogromna, krznata ruka obuhvati Luisov vrat. Luis upravi udarac iza sebe, unevši se u njega svim svojim telom. Kzin zagunđa, a onda, neverovatno pažljivo, ubaci draud u utičnicu.
<BR>&nbsp;&nbsp;&nbsp;&nbsp;&nbsp;"U redu", reče Luis. Kzin ga pusti i on sede. Već je pogodio, kao i kzin, razume se. Luis poče da shvata koliko je žarko želeo da vidi Pril... da je vidi izbavljenu iz kandži ARM-a... da je vidi.
<BR>&nbsp;&nbsp;&nbsp;&nbsp;&nbsp;"Halrloprilalar je mrtva. Moji agenti su me prevarili", objasni lutkar. "Znali su da je domorotkinja sa Prstenastog sveta mrtva već osamnaest standardnih godina. Mogao sam ostati da ih isteram iz rupe u koju su se sakrili, ali to bi mi možda odnelo osamnaest narednih godina. Ili sto osamdeset! Svemir ljudi je suviše velik. Neka zadrže svoj ukradeni novac."
<BR>&nbsp;&nbsp;&nbsp;&nbsp;&nbsp;Luis klimnu, smešeći se, svestan da će ga ovo zaboleti kada ukloni draud. Istog časa začu Hmiija kako pita: "Kako je umrla?"
<BR>&nbsp;&nbsp;&nbsp;&nbsp;&nbsp;"Nije mogla da podnese osnažujući začin. Ujedinjene Nacije sada veruju da nije bila u potpunosti ljudsko biće. Starila je naglo. Godinu i pet meseci pošto je stigla na Zemlju bila je već mrtva."
<BR>&nbsp;&nbsp;&nbsp;&nbsp;&nbsp;"Već mrtva", ponovi Luis. "Tada sam bio na Kzinu..." Ali tu nešto nije bilo u redu. "Ona je imala vlastitu zalihu droge za produžetak života. Sredstvo bolje od osnažujućeg začina. Doneli smo jednu bocu sa sobom."
<BR>&nbsp;&nbsp;&nbsp;&nbsp;&nbsp;"Bila je ukradena. Ne znam ništa više o tome."
<BR>&nbsp;&nbsp;&nbsp;&nbsp;&nbsp;Ukradena? Ali Pril nikada nije hodala ulicama Zemlje gde bi mogla da naiđe na obične lopove. Naučnici Ujedinjenih Nacija možda su otvorili bocu kako bi ispitali sadržinu, ali za to im nije bilo potrebno više od jednog mikrograma... Možda nikada neće saznati. A posle su je držali kako bi iz nje izvukli sve što je znala pre no što umre.
<BR>&nbsp;&nbsp;&nbsp;&nbsp;&nbsp;Ovo će ga sigurno zaboleti. Ali ne još.
<BR>&nbsp;&nbsp;&nbsp;&nbsp;&nbsp;"Nema više potrebe da odugovlačimo." Lutkar se smesti na svoju jastučastu klupu. "Putovaćete u stazisu kako bismo sačuvali zalihe. Imam jedan pomoćni rezervoar goriva koji ćemo odbaciti pre no što uđemo u hipersvemir. Stići ćemo potpuno opskrbljeni gorivom. Hmii, da li bi hteo da nadeneš ime našem brodu?"
<BR>&nbsp;&nbsp;&nbsp;&nbsp;&nbsp;"Znači li to da predlažeš istraživanje naslepo?" upita Hmii.
<BR>&nbsp;&nbsp;&nbsp;&nbsp;&nbsp;"Samo obod svemirske luke, ništa dalje od njega. Hoćeš li, dakle, da nadeneš ime našem brodu?"
<BR>&nbsp;&nbsp;&nbsp;&nbsp;&nbsp;"Dajem mu ime Topla igla istrage."
<BR>&nbsp;&nbsp;&nbsp;&nbsp;&nbsp;Luis se nasmeši, zapitavši se da li je lutkar prepoznao izraz. Brod je dobio ime po kzinskom instrumentu za mučenje. Lutkar dohvati ustima dve ručke i spoji ih.
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
