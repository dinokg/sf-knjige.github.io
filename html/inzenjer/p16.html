<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>14. MIRIS SMRTI
<P>&nbsp;&nbsp;&nbsp;&nbsp;&nbsp;Glas Poslednjeg rasprsnuo se kada su stigli do puta. "LENDER! HMII? LUISE? ŠTA SKRIVATE? POSLEDNJI ZOVE LEND..."
<BR>&nbsp;&nbsp;&nbsp;&nbsp;&nbsp;"Dosta! Tanj, do đavola, utišaj, raznećeš nam uši!"
<BR>&nbsp;&nbsp;&nbsp;&nbsp;&nbsp;"Da li me još možete čuti?"
<BR>&nbsp;&nbsp;&nbsp;&nbsp;&nbsp;"Odlično te čujemo", reče Luis. Hmiijeve uši se saviše u džepove krzna. Luis požele da i sam može to da učini. "Mora da su nas planine zaklonile."
<BR>&nbsp;&nbsp;&nbsp;&nbsp;&nbsp;"A o čemu ste razgovarali dok ste bili odsečeni?"
<BR>&nbsp;&nbsp;&nbsp;&nbsp;&nbsp;"O pobuni. Odbacili smo tu mogućnost."
<BR>&nbsp;&nbsp;&nbsp;&nbsp;&nbsp;Usledila je kratka pauza, a zatim Poslednji reče: "Vrlo mudro. Zanima me vaše tumačenje ovog holograma."
<BR>&nbsp;&nbsp;&nbsp;&nbsp;&nbsp;Na jednom od ekrana pojavio se svojevrstan nosač koji je štrčao sa obodnog zida. Slika je bila blago zamućena i čudno osvetljena: pravljena u vakuumu, pri svetlosti sunca i svetlosti odbijenoj od predela Prstenastog sveta sa desne strane. Činilo se da je nosač deo samog obodnog zida, kao da je skrit na tom mestu bio malo razvučen. Nosač je držao dva brtvena prstena ili koluta razdvojena dužinom vlastitog prečnika. Ništa drugo nije se videlo sem vrha obodnog zida. Bilo je nemoguće razabrati razmere.
<BR>&nbsp;&nbsp;&nbsp;&nbsp;&nbsp;"Ovo je snimila sonda", reče lutkar. "Uveo sam sondu u obodni transportni sistem, kao što mi je bilo savetovano. Upravo ubrzava u smeru suprotnom od smera okretanja."
<BR>&nbsp;&nbsp;&nbsp;&nbsp;&nbsp;"Dobro. Šta misliš, Hmii?"
<BR>&nbsp;&nbsp;&nbsp;&nbsp;&nbsp;"Mogao bi biti visinski mlaznik Prstenastog sveta. Još neće pripucati."
<BR>&nbsp;&nbsp;&nbsp;&nbsp;&nbsp;"Možda. Postoji mnogo načina da se oblikuje jedan Basardov sabirni mlaznjak. Poslednji, da li registruješ bilo kakva magnetska dejstva?"
<BR>&nbsp;&nbsp;&nbsp;&nbsp;&nbsp;"Ne, Luise, izgleda da je mašina neaktivna."
<BR>&nbsp;&nbsp;&nbsp;&nbsp;&nbsp;"Pošast superprovodnika ne bi je napala u vakuumu. Ne izgleda oštećena. Mada se kontrole mogu nalaziti i negde drugde. Na površini. Možda se mogu popraviti."
<BR>&nbsp;&nbsp;&nbsp;&nbsp;&nbsp;"Prvo ih moraš pronaći."
<BR>&nbsp;&nbsp;&nbsp;&nbsp;&nbsp;"Tako je."
<BR>&nbsp;&nbsp;&nbsp;&nbsp;&nbsp;Put je prolazio između močvara i kamenitih visoravni. Prođoše pored nečega što je ličilo na još jedno hemijsko postrojenje. Mora da su bili primećeni; začuo se dubokogrleni zvuk sirene za maglu i šuštanje pare iz nečega što je moglo biti dimnjak. Hmii nije usporio.
<BR>&nbsp;&nbsp;&nbsp;&nbsp;&nbsp;Više nisu viđali kutijasta vozila.
<BR>&nbsp;&nbsp;&nbsp;&nbsp;&nbsp;Duboko u močvari Luis je primetio neka bleda svetlucanja kako lagano promiču između drveća. Kretala su se usporeno poput magle na vodi ili poput prekookeanskih brodova dok pristaju. Odjednom, daleko napred, jedno belo obličje napusti drveće i krenu prema putu.
<BR>&nbsp;&nbsp;&nbsp;&nbsp;&nbsp;Iz ogromnog belog trupa uzdiže se na vitkom vratu skup čulnih receptora stvorenja. Čeljust mu se nalazila na nivou tla; spuštala se poput lopate zahvatajući muljnu vodu i rastinje dok se zver krivudavo kretala nabiranjem stomačnih mišića. Bila je veća od najvećeg dinosaurusa.
<BR>&nbsp;&nbsp;&nbsp;&nbsp;&nbsp;"Bandersneč", reče Luis. Šta oni rade ovde? Bandersneči potiču sa Džinksa. "Uspori, Hmii, želi da razgovara sa nama."
<BR>&nbsp;&nbsp;&nbsp;&nbsp;&nbsp;"Pa šta?"
<BR>&nbsp;&nbsp;&nbsp;&nbsp;&nbsp;"Njihova sećanja sežu daleko u prošlost."
<BR>&nbsp;&nbsp;&nbsp;&nbsp;&nbsp;"Čega bi oni mogli da se sećaju? Ti stanovnici močvara, blatožderci bez šaka kojima bi pravili oružje. Ne."
<BR>&nbsp;&nbsp;&nbsp;&nbsp;&nbsp;"Zašto da ne? Možda nam mogu reći šta bandersneči uopšte rade na Prstenastom svetu."
<BR>&nbsp;&nbsp;&nbsp;&nbsp;&nbsp;"To bar nije tajna. Zaštitnici mora da su naselili svoje karte u Velikom okeanu primercima vrsta za koje su smatrali da mogu postati opasne."
<BR>&nbsp;&nbsp;&nbsp;&nbsp;&nbsp;Hmii se igrao predvodnika i Luisu se to nije dopalo. "Šta je to s tobom? Bar smo mogli da pitamo!"
<BR>&nbsp;&nbsp;&nbsp;&nbsp;&nbsp;Bandersneč je nestao iza njih. Hmii frknu: "Izbegavaš sučeljavanje poput nekog Piersonovog lutkara. Ispituješ blatožderce i divljake! Ubijaš suncokrete! Poslednji nas je doveo na ovo prokleto ustrojstvo protiv naše volje, a ti odlažeš osvetu da bi ubijao suncokrete. Da li će za domoroce Prstenastog sveta za godinu dana od sada nešto značiti to što se Luis-bog zaustavio pri prolasku da bi počupao korov?"
<BR>&nbsp;&nbsp;&nbsp;&nbsp;&nbsp;"Spasao bih ih da mogu."
<BR>&nbsp;&nbsp;&nbsp;&nbsp;&nbsp;"Ne možemo ništa učiniti. Potrebni su nam graditelji puta. Suviše su primitivni da nas ugroze, ali dovoljno napredni da znaju odgovore na pitanja. Pronaći ćemo neko osamljeno vozilo i obrušiti se na njega."
<BR>&nbsp;&nbsp;&nbsp;&nbsp;&nbsp;Sredinom poslepodneva Luis preuze upravljanje letelicom.
<BR>&nbsp;&nbsp;&nbsp;&nbsp;&nbsp;Močvara se pretvorila u reku koja se lučno udaljavala nadesno, šira od svog prvobitnog korita. Grubi put sledio je novu reku. Prvobitno korito protezalo se više nalevo, u pravilnim sinusoidnim krivinama, sa povremenim tragovima nekadašnjih brzaka ili vodopada. Bilo je suvo poput koske i udaljavalo se u pustinju suvu kao koska. Močvara mora da je bila neko more pre no što se ono začepilo muljem.
<BR>&nbsp;&nbsp;&nbsp;&nbsp;&nbsp;Luis na trenutak nije mogao da se odluči, ali onda ipak krenu putem prvobitnog korita.
<BR>&nbsp;&nbsp;&nbsp;&nbsp;&nbsp;"Mislim da smo pravilno prosudili redosled", reče on Hmiiju. "Prilin narod razvio se dugo pošto su inženjeri nestali. Od svih ovdašnjih razumnih vrsta oni su bili najpreduzimljiviji. Sagradili su velike, velelepne gradove. Tada je ta čudna pošast uništila veći deo njihove mašinerije. Sada imamo mašinski narod, a oni bi mogli biti od iste vrste. Mašinski narod sagradio je put. Napravili su ga pošto je carstvo Prilinog naroda propalo.
<BR>&nbsp;&nbsp;&nbsp;&nbsp;&nbsp;Stoga sam krenuo u potragu za nekim starim gradom Prilinog naroda. Možda ćemo imati sreću da pronađemo kakvu staru biblioteku sa kartama."
<BR>&nbsp;&nbsp;&nbsp;&nbsp;&nbsp;Za vreme prve ekspedicije retko su nailazili na gradove. Danas su putovali već nekoliko časova ne videvši ništa sem dva puta gomilu šatora i jednom peščanu oluju kontinentalnih razmera.
<BR>&nbsp;&nbsp;&nbsp;&nbsp;&nbsp;Lebdeći grad još se nalazio ispred njih, postrance, skrivajući pojedinosti. Mnoštvo kula uzdizalo se oko ivice; izokrenute kule visile su iz područja bližeg središtu.
<BR>&nbsp;&nbsp;&nbsp;&nbsp;&nbsp;Suva reka završavala se u suvom moru. Luis je krstario duž obale, na visini od dvadeset milja. Morsko dno bilo je čudno. Bilo je potpuno ravno, sem što su se sa dna uzdizala skladno razmeštena ostrva sa užljebljenim ivicama.
<BR>&nbsp;&nbsp;&nbsp;&nbsp;&nbsp;Hmii ga pozva: "Luise! Uključi automatskog pilota!"
<BR>&nbsp;&nbsp;&nbsp;&nbsp;&nbsp;"Šta si pronašao?"
<BR>&nbsp;&nbsp;&nbsp;&nbsp;&nbsp;"Bager."
<BR>&nbsp;&nbsp;&nbsp;&nbsp;&nbsp;Luis se pridruži Hmiiju kod teleskopa.
<BR>&nbsp;&nbsp;&nbsp;&nbsp;&nbsp;Pomislio je da je to deo jednog od većih ostrva. Bio je ogroman i ravan, u obliku diska, boje blata sa morskog dna. Njegov vrh ranije se verovatno nalazio ispod površine mora. Neižljebljena ivica bila mu je reckava poput oštrice sekača za drvo. Mašina se zaglibila uz ostrvo koje je čistila od mulja sa morskog dna.
<BR>&nbsp;&nbsp;&nbsp;&nbsp;&nbsp;Znači, ovako su inženjeri Prstenastog sveta obezbeđivali da mulj otiče u odlivne kanale. Sam od sebe ne bi oticao; morska dna bila su suviše plitka. "Kanal se zapušio", razmišljao je Luis. "Bager je nastavio da radi dok se nije slomio ili dok mu nešto nije prekinulo dovod energije - nešto poput pošasti superprovodnika. Da pozovem Poslednjeg?"
<BR>&nbsp;&nbsp;&nbsp;&nbsp;&nbsp;"Da. Treba da i dalje bude zlovoljan..."
<BR>&nbsp;&nbsp;&nbsp;&nbsp;&nbsp;Ali Poslednji je imao važne novosti.
<BR>&nbsp;&nbsp;&nbsp;&nbsp;&nbsp;"Pogledajte", reče on. Na jednom ekranu pustio je da se brzo nižu hologrami. Iz obodnog zida štrčao je jedan nosač sa dva toroida na vrhu. Na nešto većoj udaljenosti nalazio se još jedan nosač; na istoj slici jedna prelivna planina ukazala se u podnožju obodnog zida. Prelivna planina bila je upola manja od nosača. Pojavio se i treći nosač. Četvrti, sa izvesnim ustrojstvima pored sebe. Pa peti... "Stani!" uzvkinu Luis. "Vrati se!"
<BR>&nbsp;&nbsp;&nbsp;&nbsp;&nbsp;Peti nosač zaustavio se na trenutak na ekranu. Na njegovom vrhu nije bilo ničega. Zatim se Poslednji vrati na četvrti hologram.
<BR>&nbsp;&nbsp;&nbsp;&nbsp;&nbsp;Bio je pomalo nejasan zbog brzine kretanja sonde. Pored nosača nalazila se pričvršćena za obodni zid teška podizna mašinerija: jedan primitivan fizioni generator; jedna električna dizalica; jedan valjak i jedna kuka koja je slobodno lebdela ispod njega. Kabl koji je visio iz valjka mora da je bio nevidljivo tanak, pomisli Luis. Možda žica senkovitog kvadrata.
<BR>&nbsp;&nbsp;&nbsp;&nbsp;&nbsp;"Ekipa za popravke već na radu?" Uuurr. Da li oni to postavljaju ili skidaju mlaznike? Koliko ih je postavljeno?"
<BR>&nbsp;&nbsp;&nbsp;&nbsp;&nbsp;"Sonda će nam reći", uzvrati Poslednji. "Skrećem vam pažnju na jedan drugi problem. Prisetite se onih toroida koji opasuju netaknutu svemirsku letelicu sa Prstenastog sveta. Pretpostavili smo da predstavljaju generatore za elektromagnetska sakupljačka polja za Basardove sabirne mlaznike."
<BR>&nbsp;&nbsp;&nbsp;&nbsp;&nbsp;Hmii je proučavao ekran. "Brodovi Prstenastog sveta imali su svi isti oblik. Pitam se zašto. Možda si u pravu."
<BR>&nbsp;&nbsp;&nbsp;&nbsp;&nbsp;Luis reče: "Ne razumem. Šta ima..."
<BR>&nbsp;&nbsp;&nbsp;&nbsp;&nbsp;Dve jednooke zmije pogledaše ga sa ekrana. "Halroprilalarina vrsta sagradila je deo transportnog sistema koji bi im pružio beskrajan prostor za naseljavanje i istraživanje. Zašto nisu nastavili? Ceo Prstenasti svet im je pripadao, zahvaljujući obodnom transportnom sistemu. Zašto bi se mučili da dosegnu zvezde?"
<BR>&nbsp;&nbsp;&nbsp;&nbsp;&nbsp;Pomaljao se jedan nepriličan mozaik. Luis nije želeo da u njega poveruje, ali sve se suviše dobro uklapalo. "Imali su spremne motore. Skinuli su nekoliko visinskih mlaznika Prstenastog sveta, oko njih sagradili brodove i dosegli zvezde. Ništa uočljivo nije krenulo naopako. Stoga su skinuli još nekoliko. Pitam se koliko su ih upotrebili."
<BR>&nbsp;&nbsp;&nbsp;&nbsp;&nbsp;"Sonda će nam to reći na vreme", uzvrati lutkar. "Izgleda da su ostavili nekoliko nedirnutih motora. Zašto nisu vratili Prstenasti svet u prvobitan položaj pre no što je postao u ovolikoj meri nestabilan? Hmii je postavio dobro pitanje. Da li sada motore skidaju sa brodova ili ponovo postavljaju na brodove, kako bi ove upotrebili za beg izvesnog broja pripadnika Halroprilalarine vrste?"
<BR>&nbsp;&nbsp;&nbsp;&nbsp;&nbsp;Luisov smeh bio je gorak. "Kako vam ovo zvuči? Ostavili su nekoliko mlaznika na svojim mestima. Zatim je došla pošast i uništila veći deo njihove mašinerije. Neke od njih zahvatila je panika. Sakupili su sve brodove koje su imali, sagradili još nekoliko na brzinu i poskidali većinu visinskih mlaznika da bi osposobili letelice, prepustivši Prstenasti svet njegovoj sudbini."
<BR>&nbsp;&nbsp;&nbsp;&nbsp;&nbsp;Hmii reče: "Budale. Sami su sebe prepustili sudbini."
<BR>&nbsp;&nbsp;&nbsp;&nbsp;&nbsp;"Da li su? Pitam se."
<BR>&nbsp;&nbsp;&nbsp;&nbsp;&nbsp;"Ali ovo je upravo mogućnost koju smatram kobnom", reče lutkar. "Ne bi li oni poneli onoliko od civilizacije koliko bi mogli da pokrenu? Sigurno bi poneli transmutacijsku mašineriju."
<BR>&nbsp;&nbsp;&nbsp;&nbsp;&nbsp;Čudno, Luis nije osećao potrebu da se nasmeje. Ali šta da odgovori?"
<BR>&nbsp;&nbsp;&nbsp;&nbsp;&nbsp;Odgovor je pronašao kzin. "Poneli bi sve do čega bi mogli da dođu. Sve što se nalazilo u blizini ispusta svemirske luke. Sve što je bilo u blizini obodnog zida, gde su mogli da koriste obodni transportni sistem. Moramo istraživati ka unutrašnjosti i moramo pronaći središte za opravke. Ako tamo nađemo nekog od Prilinog naroda, taj će pokušati da spase Prstenasti svet, a ne da ga napusti."
<BR>&nbsp;&nbsp;&nbsp;&nbsp;&nbsp;"Možda."
<BR>&nbsp;&nbsp;&nbsp;&nbsp;&nbsp;Luis reče: "Pomoglo bi nam da saznamo kada je pošast počela da izjeda superprovodnike."
<BR>&nbsp;&nbsp;&nbsp;&nbsp;&nbsp;Ako je mislio da će Poslednji ustuknuti, prevario se. Lutkar reče: "Vi ćete to verovatno pre saznati od mene."
<BR>&nbsp;&nbsp;&nbsp;&nbsp;&nbsp;"Ja mislim da ti to već znaš."
<BR>&nbsp;&nbsp;&nbsp;&nbsp;&nbsp;"Pozovite me ako nešto saznate." Zmijolike glave nestadoše.
<BR>&nbsp;&nbsp;&nbsp;&nbsp;&nbsp;Hmii ga je čudno posmatrao, ali ništa nije rekao. Luis se vrati za kontrolne uređaje letelice.
<BR>&nbsp;&nbsp;&nbsp;&nbsp;&nbsp;Graničnik je bio jedna prostrana senka koja je prodirala zdesna, kada je Hmii ugledao grad. Sledili su peskom ispunjeno rečno korito levo od isušenog mora. Ovde se reka račvala i grad ugnezdio u rašljama.
<BR>&nbsp;&nbsp;&nbsp;&nbsp;&nbsp;Prilin narod gradio je u visinu, iako nije bilo neke naročite potrebe za tim. Grad nije bio širok već visok, dok se lebdeće zgrade nisu razbile o manja zdanja ispod. Jedna vitka kula još je stajala, ali bila je nakrivljena. Ličila je na koplje zabodeno u niže slojeve. Put se protezao s leva, duž spoljašenje ivice jednog kraka isušene reke, a zatim je vodio preko mosta tako masivno poduprtog da je verovatno pripadao mašinskom narodu. Halroprilalarin narod upotrebio bi jače materijale ili bi napravio lebdeći most.
<BR>&nbsp;&nbsp;&nbsp;&nbsp;&nbsp;Hmii reče: "Grad je sigurno opljačkan."
<BR>&nbsp;&nbsp;&nbsp;&nbsp;&nbsp;"Pa, sigurno, ako je neko gradio put samo zato da bi ga opljačkali. Predlažem da nas spustiš dole."
<BR>&nbsp;&nbsp;&nbsp;&nbsp;&nbsp;"Tvoja majmunska znatiželja?"
<BR>&nbsp;&nbsp;&nbsp;&nbsp;&nbsp;"Možda. Kruži malo oko te tanj stvari da je pobliže pogledamo."
<BR>&nbsp;&nbsp;&nbsp;&nbsp;&nbsp;Hmii stade da spušta lender tako brzo da su se našli u slobodnom padu. Kzinovo krzno gotovo da je svo ponovo izraslo; bio je to gladak i dopadljiv narandžasti ogrtač, kao i podsetnik na Hmiijevu novu mladost. Mladost mu nije promenila narav. Četiri rata između ljudi i kzina i još nekoliko 'incidenata'... Luis ne reče ništa.
<BR>&nbsp;&nbsp;&nbsp;&nbsp;&nbsp;Lender se njihao pod njima. Luis sačeka da izgubi svu težinu, a zatim stade da podešava spoljašne kamere. Ugledao ga je gotovo istog časa.
<BR>&nbsp;&nbsp;&nbsp;&nbsp;&nbsp;Jedno kutijasto vozilo bilo je parkirano pored nagnute kule. Moglo je da primi do dvanaest putnika. Skladiše za motor na stražnjem delu po veličini je trebalo da bude dovoljno za podizanje neke svemirske letelice... ali ovo je bio primitivan narod. Nije mogao da pretpostavi šta su koristili za pokretanje vozila. On pokaza rukom i reče: "Kada naiđemo na usamljeno vozilo, obrušićemo se na njega. Tako si rekao, zar ne?"
<BR>&nbsp;&nbsp;&nbsp;&nbsp;&nbsp;"Jesam", reče Hmii i poče da usporava lender. Luis je za to vreme osmatrao situaciju.
<BR>&nbsp;&nbsp;&nbsp;&nbsp;&nbsp;Kula se zarila u jednu četvrtastu zgradu; probila je krov, tri sprata i verovatno stigla do prizemlja. U uspravnom položaju držala ju je osnova donje zgrade. Beli pramenovi pare ili dima izlazili su u nepravilnim razmacima kroz dva prozora na kuli. Bledolika ljudska obličja igrala su ispred velikog prednjeg ulaza u nižu zgradu - igrala su ili održavala trke - a dva su ležala potrbuške, mada njihov položaj nije izgledao pogodan za odmaranje...
<BR>&nbsp;&nbsp;&nbsp;&nbsp;&nbsp;Trenutak pre no što je jedini preostali zid srušene zgrade zaklonio Luisu vidik, on shvati šta se događa. Bledunjavi su pokušavali da stignu do ulaza preko jedne ulice zakrčene šutom. Neko iz kule je pucao na njih.
<BR>&nbsp;&nbsp;&nbsp;&nbsp;&nbsp;Lender se spustio. Hmii ustade i protegnu se. "Kao da te stalno prati sreća, Luise. Možemo pretpostaviti da su oni sa puškama mašinski narod. Strategija će nam biti da im priteknemo u pomoć."
<BR>&nbsp;&nbsp;&nbsp;&nbsp;&nbsp;To je izgledalo razumno. "Znaš li išta o projektilskom oružju?"
<BR>&nbsp;&nbsp;&nbsp;&nbsp;&nbsp;"Ako je posredi hemijski eksploziv, ručno oružje neće prodreti kroz zašitini oklop. U kulu možemo ući pomoću letećih pojaseva. Ponesi ošamućivač. Ne bi baš bilo poželjno da ubijemo buduće saveznike."
<BR>&nbsp;&nbsp;&nbsp;&nbsp;&nbsp;Uronili su u potpunu tamu. Oblaci su se nagomilali preko neba. Čak i tako Luk se prosijavao kroz nju u obliku slabašne široke trake, a lebdeći grad predstavljao je gusti roj zvezda s leve strane. Bilo je nemoguće izgubiti se.
<BR>&nbsp;&nbsp;&nbsp;&nbsp;&nbsp;Luis Vu se nije osećao baš udobno. Zaštitni oklop bio je suviše krut; vizir mu je prekirvao veći deo lica. Postavljeni kaiševi letećeg pojasa otežavali su mu disanje, a noge su mu visile. Ali nikada više ništa neće biti kao jedan sat proveden pod naponom i s tim se morao pomiriti. Bar se osećao relativno sigurno.
<BR>&nbsp;&nbsp;&nbsp;&nbsp;&nbsp;Počivao je u vazduhu i koristio je dogled sa pojačivačem svetlosti.
<BR>&nbsp;&nbsp;&nbsp;&nbsp;&nbsp;Napadači nisu izgledali baš opasni. Bili su potpuno goli i bez oružja. Kosa im je bila srebrnasta; koža veoma bela. Bili su mršavi i zgodni; čak su i muškarci bili više zgodni nego muževni i bili su ćosavi.
<BR>&nbsp;&nbsp;&nbsp;&nbsp;&nbsp;Držali su se senki i zaštite koju su im pružali delovi srušenih zgrada, sem kada bi jedan ili dvojica pojurili ka velikom ulazu, trčeći u cik-cak. Luis ih izbroja dvadeset, od čega jedanaest žena. Petoro je ležalo mrtvo na ulici. Neki su možda već bili u zgradi.
<BR>&nbsp;&nbsp;&nbsp;&nbsp;&nbsp;Branioci su prestali s paljbom. Možda im je ponestalo municije. Koristili su dva prozora na pročelju kule nagnutom nadole, otprilike na šestom spratu. Svi prozori na kuli bili su razbijeni.
<BR>&nbsp;&nbsp;&nbsp;&nbsp;&nbsp;On se primače krupnijoj prilici Hmiija koji je lebdeo u blizini. "Ući ćemo s druge strane, sa širokim snopom prigušene svetlosti. Idem prvi, jer sam ljudsko biće. U redu?"
<BR>&nbsp;&nbsp;&nbsp;&nbsp;&nbsp;"U redu", reče Hmii.
<BR>&nbsp;&nbsp;&nbsp;&nbsp;&nbsp;Pojasevi su se dizali odbijanjem o skrit, isto kao i lender. Pozadi su se nalazili mali potisnici. Luis zaobiđe iza zgrade, zastade da proveri da li ga Hmii sledi, a zatim uplovi kroz jedan od prozora za koji se nadao da se nalazi na traženom nivou.
<BR>&nbsp;&nbsp;&nbsp;&nbsp;&nbsp;Bila je to jedna velika, prazna odaja. Miris izazva u njemu nagon za kijanjem. U njoj se nalazio tapacirani nameštaj sa koga je tapacirung istruleo i jedan dugačak stakleni sto sav razmrskan. U dnu iskošenog poda pokazalo se da je jedan bezoblični predmet, u stvari, ranac sa remenjem. Znači: bili su ovde. A miris...
<BR>&nbsp;&nbsp;&nbsp;&nbsp;&nbsp;"Kordit", reče Hmii. "Hemijski eksploziv. Ako pripucaju na nas, pokri oči." On krenu prema vratima. Priljubio se uza zid i iznenada ih otvorio. Toalet, prazan.
<BR>&nbsp;&nbsp;&nbsp;&nbsp;&nbsp;Jedna veća vrata stajala su otvorena usled nagnutosti poda. Sa ošamućivačem u jednoj, a reflektorskim laserom u drugoj ruci, Luis krenu ka njima. Osećao je kako privlačnost uzbuđenja guši u njemu strah.
<BR>&nbsp;&nbsp;&nbsp;&nbsp;&nbsp;Iza kitnjasto izrezbarenih drvenih vrata, jedno široko kružno stepenište zavijalo je naniže u tamu. Luis je šarao lampom duž petlji ograde do mesta gde su se spiralna stepeništa i dno zgrade stapali u jedno. Snop osvetli neko oružje za dve ruke sa kundakom za rame, kao i jednu kutiju iz koje su se rasuli sićušni zlatasti cilindri; dalje dole još jedno takvo oružje; ogrtač opremljen kaiševima; na donjem stepeništu još ostataka odeće; jedno ljudsko obličje sklupčano na dnu polomljenog stepeništa - jedan nag muškarac, reklo bi se tamniji i mišićaviji od napadača.
<BR>&nbsp;&nbsp;&nbsp;&nbsp;&nbsp;Luisovo uzbuđenje nepodnošljivo je raslo. Zar mu je zaista ovo bilo potrebno sve vreme? Ne draud i napon, već život ispunjen rizikom koji ga čini vrednim! Luis podesi svoj pojas za letenje i prebaci se preko ograde.
<BR>&nbsp;&nbsp;&nbsp;&nbsp;&nbsp;Padao je lagano. Na stepeništu nije bilo nikakvih ljudskih znamenja, ali su se zato na njemu nalazile odbačene stvari: nepoznata odeća, čizme, još jedan ranac za ramena. Luis nastavi da se spušta... i odjednom shvati da je pronašao pravi nivo. Brzo je podesio pojas za letenje i silovito prošao kroz vrata tražeći miris koji se dosta razlikovao od onoga koji je Hmii nazvao kordit.
<BR>&nbsp;&nbsp;&nbsp;&nbsp;&nbsp;Obreo se van kule. Jedva je uspeo da izbegne jedan zid; još se nalazio unutar niže, srušene zgrade. Nekako mu se dogodilo da je ispustio lampu. On pojača dogled i skrenu nadesno, prema svetlosti.
<BR>&nbsp;&nbsp;&nbsp;&nbsp;&nbsp;Na velikim vratima nalazila se jedna mrtva žena: jedna od napadača. Krv je isticala ispod rane od projektila na njenim grudima. Luis oseti veliko sažaljenje prema njoj... i neodoljivu hitnju koja ga pokrenu da preleti preko nje, kroz vrata, napolje.
<BR>&nbsp;&nbsp;&nbsp;&nbsp;&nbsp;Čak i kroz pokrivač od oblaka blistala je pojačana svetlost Luka. Pronašao je napadače, a i branioce. Bili su u parovima: bleda, vitka obličja sa nižim, tamnijim, na kojima je još bio po koji deo odeće, čizma, pokrov za glavu ili razdrljena košulja. U jarosti parenja nisu obraćali pažnju na letećeg čoveka.
<BR>&nbsp;&nbsp;&nbsp;&nbsp;&nbsp;Ali jedna prilika nije bila sparena ni sa kim. Kada je Luis prekinuo svoj let, ona ispruži ruku i uhvati ga za članak, bez navaljivanja i bez straha. Bila je srebrnokosa, vrlo bleda, a njeno savršeno isklesano lice bilo je toliko divno da se rečima nije moglo opisati.
<BR>&nbsp;&nbsp;&nbsp;&nbsp;&nbsp;Luis isključi pojas za letenje i spusti se pored nje. Uze je u naručje. Ruke su joj ispitivački prelazile preko njegove čudne odeće. Luis ispusti ošamućivač, skinu odeću i pojas za letenje - zaštitni oklop, donju odeću. Uzeo ju je bez mnogo nežnosti. Njegova hitnja bila je veća od bilo kakvog obzira prema njoj. Ali ona je osećala istu žudnju kao i on.
<BR>&nbsp;&nbsp;&nbsp;&nbsp;&nbsp;Nije bio svestan ničeg drugog sem sebe i nje. Nije ni znao da im se Hmii pridružio. Otkrio je to na osnovu trzaja koji je usledio kada je kzin raspalio njegovu novu ljubav po glavi laserom. Krznata tuđinska ruka zavukla je svoje kandže u njenu srebrnstu kosu i povukla joj glavu unazad, oslobodivši na taj način vrat Luisa Vua njenih zuba.
</P></TD></TR></TABLE>
<P class="next">
<A HREF=p17.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
