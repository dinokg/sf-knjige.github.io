<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>29. KARTA MARSA
<P>&nbsp;&nbsp;&nbsp;&nbsp;&nbsp;Hmii stiže do diska pre Luisa jednim džinovskim skokom. I kzinu se moglo naređivati, pomisli Luis. On zadrža za sebe tu opasku.
<BR>&nbsp;&nbsp;&nbsp;&nbsp;&nbsp;Graditelji gradova gledali su kroz trup, ali ne u predeo koji je promicao... i predstavljao nešto drugo do plavo more i plavo nebo prošarano oblacima koji su se stapali na beskrajnom obzorju ... već u hologram veličine bioskopskog platna. Kada se Hmii pojavio na prijemnom disku oni se okrenuše, ustuknuše, a zatim pokušaše da se sakriju.
<BR>&nbsp;&nbsp;&nbsp;&nbsp;&nbsp;Luis reče: "Hmii, upoznaj se sa Harkabiparolin i Kavaresksenjajokom, bibliotekarima iz lebdećeg grada. Oni su nam mnogo pomogli pri dobavljanju obaveštenja."
<BR>&nbsp;&nbsp;&nbsp;&nbsp;&nbsp;Kzin reče: "Dobro. Poslednji, u čemu je problem?"
<BR>&nbsp;&nbsp;&nbsp;&nbsp;&nbsp;Luis povuče kzina za krzno i upre prst.
<BR>&nbsp;&nbsp;&nbsp;&nbsp;&nbsp;"Da", reče lutkar. "Sunce."
<BR>&nbsp;&nbsp;&nbsp;&nbsp;&nbsp;Sunce je na hologramskom pravougaoniku izgledalo zatamnjeno i uvećano. Jedna sjajna mrlja u blizini središta pomicala se, uvijala, menjala oblik njima naočigled.
<BR>&nbsp;&nbsp;&nbsp;&nbsp;&nbsp;Hmii reče: "Zar se sunce nije isto tako ponašalo nešto malo pre no što smo se spustili na ispust svemirske luke?"
<BR>&nbsp;&nbsp;&nbsp;&nbsp;&nbsp;"Tačno. upravo posmatraš odbranu od meteora Prstenastog sveta. Poslednji, šta ćemo sada? Možemo usporiti, ali ne vidim način da spasemo lender."
<BR>&nbsp;&nbsp;&nbsp;&nbsp;&nbsp;"Moja prva misao bila je da spasem vaše vredne kože", reče lutkar.
<BR>&nbsp;&nbsp;&nbsp;&nbsp;&nbsp;More odbi jaku svetlost sa mesta tačno ispod Igle. Činilo se da postaje sve sjajnija, dobijajući ljubičaste nijanse. Iznenada, u trenu postala je nepodnošljivo sjajna. A potom je od nje ostala samo crna tačka na trupu ispod njihovih nogu.
<BR>&nbsp;&nbsp;&nbsp;&nbsp;&nbsp;Jedna nit crnog mlaza oivičena ljubičasto-belim stajala je iznad obzorja u smeru okretanja. Uspravan stub koji se protezao od tla do neba. Iznad atmosfere nije se video.
<BR>&nbsp;&nbsp;&nbsp;&nbsp;&nbsp;Kzin izgovori nešto na junakovom jeziku.
<BR>&nbsp;&nbsp;&nbsp;&nbsp;&nbsp;"Sve je u redu", reče Poslednji na međunarodnom. "Ali na šta puca? Pretpostavljam da smo meta bili mi."
<BR>&nbsp;&nbsp;&nbsp;&nbsp;&nbsp;Luis upita: "Ne nalazi li se Karta Zemlje u tom pravcu?"
<BR>&nbsp;&nbsp;&nbsp;&nbsp;&nbsp;"Da. Isto tako i velika količina vode i uobičajeni predeo Prstenastog sveta."
<BR>&nbsp;&nbsp;&nbsp;&nbsp;&nbsp;Tamo gde je snop dotakao tle obzorje je bleštalo belilom. Hmii prošaputa na Junakovom jeziku, ali Luis uhvati smisao. "S jednim takvim oružjem mogao bih da isparim Zemlju."
<BR>&nbsp;&nbsp;&nbsp;&nbsp;&nbsp;"Zaveži."
<BR>&nbsp;&nbsp;&nbsp;&nbsp;&nbsp;"Bila je to prirodna misao, Luise."
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;Snop se iznenada prekide. Zatim ponovo dodirnu tle, nekoliko stepeni ulevo.
<BR>&nbsp;&nbsp;&nbsp;&nbsp;&nbsp;"Tanj! U redu, Poslednji, podigni nas. Podigni nas dovoljno visoko da možemo upotrebiti teleskop."
<BR>&nbsp;&nbsp;&nbsp;&nbsp;&nbsp;Na Karti Zemlje nalazila se jedna bleštava žuto-bela tačka. Ličila je na trag udara nekog velikog asteroida.
<BR>&nbsp;&nbsp;&nbsp;&nbsp;&nbsp;Slično bleštavilo videlo se malo dalje, na naspramnoj obali Velikog okeana.
<BR>&nbsp;&nbsp;&nbsp;&nbsp;&nbsp;Solarna buktinja postajala je sve prigušenija i gubila je postojanost.
<BR>&nbsp;&nbsp;&nbsp;&nbsp;&nbsp;Hmii upita: "Da li su se u tim pravcima nalazile neke vazdušne ili svemirske letelice? Predmeti koji se brzo kreću?"
<BR>&nbsp;&nbsp;&nbsp;&nbsp;&nbsp;"Uređaji su možda nešto uhvatili", reče Poslednji.
<BR>&nbsp;&nbsp;&nbsp;&nbsp;&nbsp;"Izvidi to. I spusti nas na milju visine. Želim da se približimo Karti Marsa ispod površine."
<BR>&nbsp;&nbsp;&nbsp;&nbsp;&nbsp;"Luise?"
<BR>&nbsp;&nbsp;&nbsp;&nbsp;&nbsp;"Učini tako."
<BR>&nbsp;&nbsp;&nbsp;&nbsp;&nbsp;Hmii upita: "Da li znate kako je nastao taj laserski snop?"
<BR>&nbsp;&nbsp;&nbsp;&nbsp;&nbsp;"Luis ti to može reći", odvrati lutkar. "Ja ću biti zaposlen."
<BR>&nbsp;&nbsp;&nbsp;&nbsp;&nbsp;Igla i lender stekoše se na Karti Marsa iz dva pravca. Poslednji je održavao dva vozila jedno uz drugo tako da je bilo moguće prelaziti.
<BR>&nbsp;&nbsp;&nbsp;&nbsp;&nbsp;Luis i Hmii prebaciše se na lender da bi ručali. Hmii je bio gladan. Pojeo je nekoliko funti crvenog mesa, jednog lososa, galon vode. To je nepovoljno uticalo na Luisov apetit. Bilo mu je drago da gosti nisu videli ovo.
<BR>&nbsp;&nbsp;&nbsp;&nbsp;&nbsp;"Ne razumem zašto si pokupio te putnike", reče Hmii. "Sem ako nisi želeo da se pariš sa ženom. Ali čemu dečak?"
<BR>&nbsp;&nbsp;&nbsp;&nbsp;&nbsp;"Oni su Graditelji gradova", reče Luis. "Njihova vrsta vladala je pretežnim delom Prstenastog sveta. Doveo sam ih oboje iz Biblioteke. Upoznaj ih, Hmii. Postavljaj im pitanja."
<BR>&nbsp;&nbsp;&nbsp;&nbsp;&nbsp;"Boje me se."
<BR>&nbsp;&nbsp;&nbsp;&nbsp;&nbsp;"Ti si slatkorečivi diplomata, sećaš se? Pozvaću dečaka da vidi lender. Pričaj mu priče. Ispričaj mu o Kzinu, parkovima za lov i kući Patrijarhove prošlosti. Ispričaj mu kako se kzini pare."
<BR>&nbsp;&nbsp;&nbsp;&nbsp;&nbsp;Luis se prebacio na Iglu, porazgovarao sa Kavaresksenjajokom i vratio se s njim na lender pre no što je Harkabiparolin uopšte shvatila šta se dešava.
<BR>&nbsp;&nbsp;&nbsp;&nbsp;&nbsp;Hmii mu je pokazao kako se upravlja letelicom. Lender se obrušavao, okretao i jurio ka nebu pod njegovom kontrolom. Dečak je bio opčinjen. Hmii mu pokaza čaroliju dogleda, superprovodne tkanine i zaštitnog oklopa.
<BR>&nbsp;&nbsp;&nbsp;&nbsp;&nbsp;Dečak ga upita o načinu parenja kod kzina.
<BR>&nbsp;&nbsp;&nbsp;&nbsp;&nbsp;Hmii se pario sa ženkom koja je mogla da govori! To mu je otvorilo nove vidike. On ispriča Kavaresksenjajoku ono što ga je zanimalo... što je Luisu bilo krajnje dosadno... a zatim je podstakao dečaka da priča o sparivanju i rišatri.
<BR>&nbsp;&nbsp;&nbsp;&nbsp;&nbsp;Kavaresksenjajok je dobro poznavao teoriju, ali je bio slab u praksi. "Pravimo zapise ako nam druge vrste to dozvole. Posedujemo arhive traka. Neke vrste imaju određene stvari koje mogu da im zamene rišatru ili više vole da gledaju, odnosno da govore o njoj. Neke se sparuju samo u jednom položaju, druge samo u određenom godišnjem dobu i to se prenosi. Sve ovo utiče na trgovačke odnose. Postoje pomagala raznih vrsta. Da li ti je Luvevu pričao o vampirskom mirisu?"
<BR>&nbsp;&nbsp;&nbsp;&nbsp;&nbsp;Jedva da su i primetili kada se Luis vratio na Iglu.
<BR>&nbsp;&nbsp;&nbsp;&nbsp;&nbsp;Harkabiparolin je bila uznemirena. "Luvevu, on bi mogao povrediti Kavu!"
<BR>&nbsp;&nbsp;&nbsp;&nbsp;&nbsp;"Odlično se slažu", reče joj Luis. "Hmii je član moje posade i voli decu svih vrsta. Dečko je potpuno siguran. Ako i ti želiš da mu budeš prijatelj počeši ga iza ušiju."
<BR>&nbsp;&nbsp;&nbsp;&nbsp;&nbsp;"Kako si povredio čelo?"
<BR>&nbsp;&nbsp;&nbsp;&nbsp;&nbsp;"Bio sam nepažljiv. Hodi, znam kako ću te smiriti."
<BR>&nbsp;&nbsp;&nbsp;&nbsp;&nbsp;Vodili su ljubav... odnosno, upražnjavali su rišatru... na vodenom krevetu uključivši jedinicu za masažu. Žena je mogla da mrzi zgradu Pant, ali dosta toga je tamo naučila. Dva časa kasnije, kada je Luis bio ubeđen da se više neće pomeriti, Harkabiparolin ga udari po obrazu i reče: "Moje vreme parenja završava se sutra. Tada ćeš moći da se odmoriš."
<BR>&nbsp;&nbsp;&nbsp;&nbsp;&nbsp;"To mi se i dopada i ne dopada", zakikota se on.
<BR>&nbsp;&nbsp;&nbsp;&nbsp;&nbsp;"Luvevu, osećala bih se bolje kada bi se sada ponovo pridružio Hmiiju i Kavi."
<BR>&nbsp;&nbsp;&nbsp;&nbsp;&nbsp;"U redu. Pripazi se kada budem ustajao. Evo me na prenosnom disku. A sada: paf i nema me."
<BR>&nbsp;&nbsp;&nbsp;&nbsp;&nbsp;"Luvevu..."
<BR>&nbsp;&nbsp;&nbsp;&nbsp;&nbsp;"Oh, u redu."
<BR>&nbsp;&nbsp;&nbsp;&nbsp;&nbsp;Karta Marsa bila je jedna tamna linija što je rasla pretvarajući se u zid koji im se isprečio na putu. Kada je Hmii usporio, mikrofoni na trupu lendera uhvatiše postojano šaputanje glasnije od vetra koji ih je pratio.
<BR>&nbsp;&nbsp;&nbsp;&nbsp;&nbsp;Stigli su do zida vode koja pada.
<BR>&nbsp;&nbsp;&nbsp;&nbsp;&nbsp;Sa udaljenosti od jedne milje izgledao je savršeno ravan i beskrajno dugačak. Vrh vodopada nalazio se dvadeset milja iznad njihovih glava. Osnova mu je bila sakrivena maglom. Voda im je tutnjala u ušima tako da je Hmii morao da isključi mikrofone, ali su je ipak i dalje čuli kroz trup.
<BR>&nbsp;&nbsp;&nbsp;&nbsp;&nbsp;"Nalik je na kondenzatore vode u gradu", reče dečak. "Mora da je moj narod ovde naučio kako da pravi kondenzatore za vodu. Hmii, jesam li ti pričao o kondenzatorima za vodu?"
<BR>&nbsp;&nbsp;&nbsp;&nbsp;&nbsp;"Jesi. Ako su Graditelji gradova stigli ovako daleko, nameće se pitanje da li su pronašli i put unutra. Da li se u vašim pričama pominje neka šuplja zemlja?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;Luis reče: "Njihovi čarobnjaci su svi sazdani prema meri Pak zaštitnika."
<BR>&nbsp;&nbsp;&nbsp;&nbsp;&nbsp;Dečak upita: "Luvevu, ovaj veliki vodopad... zašto je toliki?"
<BR>&nbsp;&nbsp;&nbsp;&nbsp;&nbsp;"Mora da se pruža celim vrhom karte. Izvlači vodenu paru. Vrh Karte mora stalno da bude suv", reče Luis. "Poslednji, slušaš li?"
<BR>&nbsp;&nbsp;&nbsp;&nbsp;&nbsp;"Da. Šta naređuješ?"
<BR>&nbsp;&nbsp;&nbsp;&nbsp;&nbsp;"Kružićemo u lenderu koristeći radar za dubinsko snimanje i ostale uređaje. Možda ćemo uspeti da pronađemo neki ulaz ispod vodopada. Iglu ćemo iskoristiti da ispitamo vrh. Kako stojimo sa zalihom goriva?"
<BR>&nbsp;&nbsp;&nbsp;&nbsp;&nbsp;"Dosta dobro s obzirom na to da ne idemo kući."
<BR>&nbsp;&nbsp;&nbsp;&nbsp;&nbsp;"Dobro. Skinućemo sondu i podesiti je da prati Iglu na... udaljenosti od deset milja i sasvim pri tlu. Drži otvorene prenosne diskove i mikrofone. Hmii, hoćeš li da upravljaš lenderom?"
<BR>&nbsp;&nbsp;&nbsp;&nbsp;&nbsp;Kzin reče: "Razumem."
<BR>&nbsp;&nbsp;&nbsp;&nbsp;&nbsp;"U redu. Hajdemo, Kava."
<BR>&nbsp;&nbsp;&nbsp;&nbsp;&nbsp;"Voleo bih da ostanem ovde", reče dečak.
<BR>&nbsp;&nbsp;&nbsp;&nbsp;&nbsp;"Harkabiparolin bi me ubila. Hajde."
<BR>&nbsp;&nbsp;&nbsp;&nbsp;&nbsp;Igla se pope dvadeset milja i crveni Mars prostre se pred njima.
<BR>&nbsp;&nbsp;&nbsp;&nbsp;&nbsp;Kavaresksenjajok reče: "Užasno izgleda."
<BR>&nbsp;&nbsp;&nbsp;&nbsp;&nbsp;Luis ne obrati pažnju na to. "Bar znamo da tragamo za nečim velikim. Zamisli jedan čep dovoljno veliki da zapuši planinu Božja pesnica. Tražimo neki otvor dovoljno prostran da u njega stane taj čep kao i vozilo koje bi ga podiglo. Gde bi ga smestio na Karti Marsa? Poslednji?"
<BR>&nbsp;&nbsp;&nbsp;&nbsp;&nbsp;"Ispod vodopada", reče Poslednji. "Ko bi ga tamo video? Okean je prazan. Voda koja pada sve bi sakrila."
<BR>&nbsp;&nbsp;&nbsp;&nbsp;&nbsp;"Da. Ima smisla. Ali Hmii to pretražuje. Gde još?"
<BR>&nbsp;&nbsp;&nbsp;&nbsp;&nbsp;"Moram, znači, da sakrijem obrise jednog džinovskog otvora na površini Marsa? Možda je nepravilnog oblika, pri čemu se šarke poklopca nalaze u nekom dugačkom, pravom kanjonu. A možda bih ga stavio i ispod leda, otapajući i ponovo zamrzavajući severni pol kako bih prikrio svoje dolaske i odlaske."
<BR>&nbsp;&nbsp;&nbsp;&nbsp;&nbsp;"Postoji li neki sličan kanjon?"
<BR>&nbsp;&nbsp;&nbsp;&nbsp;&nbsp;"Da. Uradio sam domaći zadatak. Luise, najbolje je pokušati na polovima. Marsovci se nikada nisu približavali polovima. Voda ih je ubijala."
<BR>&nbsp;&nbsp;&nbsp;&nbsp;&nbsp;Karta je predstavljala polarnu projekciju, južni pol pružao se duž celog oboda. "U redu. Odvezi nas do severnog pola. Ako ne nađemo ništa, odatle ćemo se podići zavojitom putanjom. Ostani visoko i neka ti rade svi uređaji. Ne treba mnogo da brinemo ako nešto pripuca na Iglu. Hmii, slušaš li?"
<BR>&nbsp;&nbsp;&nbsp;&nbsp;&nbsp;"Slušam."
<BR>&nbsp;&nbsp;&nbsp;&nbsp;&nbsp;"Sve nam prenosi. Veće su šanse da ćeš ti pronaći ono za čim tragamo. Ne pokušavaj ništa da preduzimaš na svoju ruku." Hoće li poslušati? "Ne preduzimamo osvajanje u lenderu. Mi smo pregovarači. Radije bismo dopustili da na nas pucaju dok smo u trupu Opštih Proizvoda."
<BR>&nbsp;&nbsp;&nbsp;&nbsp;&nbsp;Radar za dubinsko snimanje zaustavio se naišavši na pod od skrita. Planine i doline koje su stajale iznad skrita izgledale su providne. Postojala su mora marsovske prašine koja je bila tako fina da je tekla poput nafte. Ispod površine nalazili su se nekakvi gradovi: kamene zgrade gušće od prašine sa isklesanim zidovima, zaobljenim uglovima i velikim brojem otvora. Graditelji gradova netremice su zurili, kao i Luis Vu. Marsovci su bili izumrli u ljudskom svemiru pre mnogo stotina godina.
<BR>&nbsp;&nbsp;&nbsp;&nbsp;&nbsp;Vazduh je bio jasan poput vakuuma. Daleko s desne strane, s druge strane obzorja, nalazila se planina viša od bilo koje na Zemlji. Mons Olimpus, razume se. Iznad njenog kratera počivala je jedna bela iverka.
<BR>&nbsp;&nbsp;&nbsp;&nbsp;&nbsp;Igla je stala da se spušta sve dok nije stigla nadomak srpastih dina. Zdanje se još moglo videti kako lebdi na pedeset do šezdeset jardi iznad vrha: stvorenja koja su se tamo nalazila zacelo su sada jasno mogla videti Iglu.
<BR>&nbsp;&nbsp;&nbsp;&nbsp;&nbsp;"Hmii?"
<BR>&nbsp;&nbsp;&nbsp;&nbsp;&nbsp;"Slušam."
<BR>&nbsp;&nbsp;&nbsp;&nbsp;&nbsp;Luis se upirao da ne šapuće. "Pronašli smo lebdeći oblakoder. Možda ima trideset spratova sa brodskim prozorima i ispustom za pristajanje vozila. Izgrađen je u obliku dvostruke kupe. Veoma liči na zgradu koju smo zaposeli na našem prvom putovanju, na dobri brod Neverovatni."
<BR>&nbsp;&nbsp;&nbsp;&nbsp;&nbsp;"Potpuno ista?"
<BR>&nbsp;&nbsp;&nbsp;&nbsp;&nbsp;"Ne baš, ali prilično. A lebdi iznad najviše planine na Marsu, baš kao neki tanj putokaz."
<BR>&nbsp;&nbsp;&nbsp;&nbsp;&nbsp;"Kao da je to neki signal. Da se prebacim?"
<BR>&nbsp;&nbsp;&nbsp;&nbsp;&nbsp;"Još ne. Da li si išta pronašao?"
<BR>&nbsp;&nbsp;&nbsp;&nbsp;&nbsp;"Verujem da sam ušao u trag jednom ogromnom otvoru unutar vodopada. Kroz njega bi mogla da prođe neka ratna flota ili čep kojim bi se zapušio krater Božje pesnice. Možda postoje neki signali kojima se otvara. Ja nisam ništa pokušao."
<BR>&nbsp;&nbsp;&nbsp;&nbsp;&nbsp;"I nemoj. Ostani u pripravnosti. Poslednji?"
<BR>&nbsp;&nbsp;&nbsp;&nbsp;&nbsp;"Utvrdio sam zračenje i završio dubinsko ispitivanje radarom. Zdanje zrači malo energije. Magnetska levitacija ne zahteva velike količine energije."
<BR>&nbsp;&nbsp;&nbsp;&nbsp;&nbsp;"Šta je unutra?"
<BR>&nbsp;&nbsp;&nbsp;&nbsp;&nbsp;"Evo." Poslednji im prosledi sliku. Pri dubinskom ispitivanju radarom struktura je izgledala providna i siva. Činilo se da je to lebdeća zgrada podešena za putovanja sa rezervoarima za gorivo i motorom na vazdušno hlađenje ugrađenim u petnaesti sprat. Lutkar reče: "Čvrsta konstrukcija: zidovi od betona ili nečeg podjednako gustog. Nema vozila na pristajnom doku. Ono su teleskopi ili neki drugi senzorski uređaji u kuli i prizemlju. Ne mogu da kažem da li u zdanju ima nekog."
<BR>&nbsp;&nbsp;&nbsp;&nbsp;&nbsp;"U tome i jeste problem. Želim da utvrdim strategiju. Reci mi kako ti se ovo čini. Prvo: idemo što brže možemo sve do iznad vrha."
<BR>&nbsp;&nbsp;&nbsp;&nbsp;&nbsp;"I tako ćemo postati izvrsna meta."
<BR>&nbsp;&nbsp;&nbsp;&nbsp;&nbsp;"I sada smo meta."
<BR>&nbsp;&nbsp;&nbsp;&nbsp;&nbsp;"Ne za oružja unutar Mons Olimpusa."
<BR>&nbsp;&nbsp;&nbsp;&nbsp;&nbsp;"Zašto tanj imamo trup Opštih Proizvoda? Ako ništa ne pripuca na nas prelazimo na drugu fazu: dubinsko ispitivanje kratera. Ako pronađemo išta sem poda od čvrstog skrita prelazimo na treću fazu: isparićemo zdanje. Možemo li to učiniti? Brzo?"
<BR>&nbsp;&nbsp;&nbsp;&nbsp;&nbsp;"Da. Nemamo zalihe energije da to dva puta uradimo. A šta je faza četiri?"
<BR>&nbsp;&nbsp;&nbsp;&nbsp;&nbsp;"Bilo šta što će nas brzo uvesti unutra. Hmii ostaje u pripravnosti da nas spase kako već bude znao i umeo. Reci mi sada da li ćeš se smotati na pola puta?"
<BR>&nbsp;&nbsp;&nbsp;&nbsp;&nbsp;"Ne bih se usudio."
<BR>&nbsp;&nbsp;&nbsp;&nbsp;&nbsp;"Čekaj malo." Luisu sinu da su se njihovi gosti-domoroci već sigurno uplašili. On reče Harkabiparolin: "Ako postoji mesto sa koga se svet može spasti onda se ono nalazi ispod nas. Mislimo da smo pronašli prolaz. Pronašao ga je još neko. Ne znamo ništa o njemu ili njima. Razumeš?"
<BR>&nbsp;&nbsp;&nbsp;&nbsp;&nbsp;Žena reče: "Uplašena sam."
<BR>&nbsp;&nbsp;&nbsp;&nbsp;&nbsp;"I ja sam. Možeš li uticati na dečaka da ostane miran?"
<BR>&nbsp;&nbsp;&nbsp;&nbsp;&nbsp;"A možeš li ti na mene?" Ona se hrapavo nasmeja. "Pokušaću."
<BR>&nbsp;&nbsp;&nbsp;&nbsp;&nbsp;"Poslednji. Idemo."
<BR>&nbsp;&nbsp;&nbsp;&nbsp;&nbsp;Igla poskoči u nebo pri dvadeset gravitacija, okrenu se i zaustavi naglavce, gotovo duž lebdećeg zdanja. Prevrnu se i Luisov stomak. Oba Graditelja gradova vrisnuše. Kavaresksenjajok ga krvnički ščepa za ruku.
<BR>&nbsp;&nbsp;&nbsp;&nbsp;&nbsp;Golim okom mogao se videti krater ispunjen starom lavom. Luis je promatrao sliku koju je davao radar za dubinsko snimanje.
<BR>&nbsp;&nbsp;&nbsp;&nbsp;&nbsp;Bila je tamo! Rupa u skriptu, izokrenut levak koji je vodio naviše (naniže) kroz krater Mons Olimpusa. Izgledao je premali da kroz njega prođe oprema za slučaj nužde, ali bio je dovoljno prostran za Iglu.
<BR>&nbsp;&nbsp;&nbsp;&nbsp;&nbsp;"Pali", reče Luis.
<BR>&nbsp;&nbsp;&nbsp;&nbsp;&nbsp;Poslednji je poslednji put upotrebio ovaj snop kao reflektor. Na maloj udaljenosti bio je poguban. Lebdeće zdanje postalo je usijana traka sa kometnom glavom od ključalog betona. A potom se pretvorilo u puki oblak prašine.
<BR>&nbsp;&nbsp;&nbsp;&nbsp;&nbsp;Luis reče: "Idemo dole."
<BR>&nbsp;&nbsp;&nbsp;&nbsp;&nbsp;"Luise?"
<BR>&nbsp;&nbsp;&nbsp;&nbsp;&nbsp;"Ovde predstavljamo metu. Nemamo vremena. Dole. Dvadeset grativacija. Sami ćemo napraviti prolaz."
<BR>&nbsp;&nbsp;&nbsp;&nbsp;&nbsp;Žućkasti predeo predstavljao je krov nad njihovim glavama. Radar za dubinsko snimanje pokazivao je rupu u skritu u koju je trebalo brzo da urone. Ali sve ostalo ukazivalo je na to da im se krater od čvrste lave u Mons Olimpusu približava vrtoglavom brzinom preteći da ih zdrobi.
<BR>&nbsp;&nbsp;&nbsp;&nbsp;&nbsp;Kavaresksenjajokovi nokti zariše se do krvi Luisu u ruku. Harkabiparolin kao da se sledila. Luis se spremao za sudar.
<BR>&nbsp;&nbsp;&nbsp;&nbsp;&nbsp;Tama.
<BR>&nbsp;&nbsp;&nbsp;&nbsp;&nbsp;Oko njih je bila samo bezoblična, mlečna svetlost koja je dopirala sa ekrana radara za dubinsko snimanje. Još je nešto negde sijalo: zelene, crvene i narandžaste zvezde. Brojčanici na upravljčkom pultu.
<BR>&nbsp;&nbsp;&nbsp;&nbsp;&nbsp;"Poslednji!"
<BR>&nbsp;&nbsp;&nbsp;&nbsp;&nbsp;Nije bilo odgovora.
<BR>&nbsp;&nbsp;&nbsp;&nbsp;&nbsp;"Poslednji, daj nam malo svetlosti! Upotrebi reflektor! Da vidimo šta nam preti!"
<BR>&nbsp;&nbsp;&nbsp;&nbsp;&nbsp;"Šta se dogodilo?" upita Harkabiparolin zbunjeno. Luisove oči su se privikavale na tamu; mogao je da je vidi kako sedi na podu obgrlivši kolena.
<BR>&nbsp;&nbsp;&nbsp;&nbsp;&nbsp;Upali se kabinsko svetlo. Poslednji se okrenu od kontrola. Izgledao je nekako sav skvrčen: bio je već napola smotan. "Luise, ne mogu više ovo da radim."
<BR>&nbsp;&nbsp;&nbsp;&nbsp;&nbsp;"Nismo u stanju da se služimo kontrolama. I sam to znaš. Upali reflektor tako da možemo videti šta je napolju."
<BR>&nbsp;&nbsp;&nbsp;&nbsp;&nbsp;Lutkar stade da prebira po kontrolama. Bela difuzna svetlost obasja trup ispred upravljačkog pulta.
<BR>&nbsp;&nbsp;&nbsp;&nbsp;&nbsp;"Optočeni smo nečim." Jedna glava pogleda nadole; druga reče: "Lava. Temperatura spoljašnje strane trupa iznosi sedam stotina stepeni. Lava se prelila preko nas dok smo bili u stazisu i do sada se već ohladila."
<BR>&nbsp;&nbsp;&nbsp;&nbsp;&nbsp;"Zvuči kao da nas je neko čekao. Jesmo li još okrenuti naopačke?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Onda ne možemo da ubrzamo prema gore. Samo nadole."
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;Želiš li da probaš?"
<BR>&nbsp;&nbsp;&nbsp;&nbsp;&nbsp;"Šta ti pada na pamet? Najradije bih se vratio u vreme pre no što si sagoreo hiperpogonski motor..."
<BR>&nbsp;&nbsp;&nbsp;&nbsp;&nbsp;"Pusti sad to."
<BR>&nbsp;&nbsp;&nbsp;&nbsp;&nbsp;"...ili u vreme pre no što sam odlučio da kidnapujem jednog čoveka i jednog kzina. To je verovatno bila greška."
<BR>&nbsp;&nbsp;&nbsp;&nbsp;&nbsp;"Gubimo vreme."
<BR>&nbsp;&nbsp;&nbsp;&nbsp;&nbsp;"Nemamo kuda da ispustimo Iglinu prekomernu toplotu. Upotreba potisnika samo će nas za sat dva približiti trenutku kada ćemo morati da odemo u stazis i prepustimo se razvoju događaja."
<BR>&nbsp;&nbsp;&nbsp;&nbsp;&nbsp;"Pričekaj časak, onda. Šta imaš na radaru za dubinsko snimanje?"
<BR>&nbsp;&nbsp;&nbsp;&nbsp;&nbsp;"U svim pravcima živa stena, napukla usled hlađenja. Da proširim vidno polje... Luise? Ispod nas, ispod Iglinog krova na nekih šest milja nalazi se pod od skrita. Mnogo tanja tavanica od skrita nalazi se na četrnaest milja iznad nas."
<BR>&nbsp;&nbsp;&nbsp;&nbsp;&nbsp;Luisa je počinjala da hvata panika. "Hmii, primaš li sve ovo?"
<BR>&nbsp;&nbsp;&nbsp;&nbsp;&nbsp;Odgovor je dobio na neočekivan način.
<BR>&nbsp;&nbsp;&nbsp;&nbsp;&nbsp;Začuo je urlik neljudskog bola i besa u trenutku kada se Hmii obreo na prenosnom disku i pojurio sa njega držeći ruke preko očiju. Harkabiparolin mu se ukloni sa puta. Vodeni krevet prepreči se pred kzinom u visini kolena, te on nalete na njega, saplete se i pade na pod.
<BR>&nbsp;&nbsp;&nbsp;&nbsp;&nbsp;Luis otrča do tuša. Podesi ga na najjači mlaz, skoči na vodeni krevet, podmetnu svoje rame ispod Hmiijevog pazuha i podiže ga uvis. Hmiijevo telo bilo je toplo ispod krzna.
<BR>&nbsp;&nbsp;&nbsp;&nbsp;&nbsp;Kzin ustade i uz Luisovu pomoć krenu prema mlazu hladne vode. Stao je da se okreće izlažući vodi svaki delić svoga tela; zatim se šćućuiro s licem okrenutim prema mlazu. Posle nekog vremena reče: "Kako si znao?"
<BR>&nbsp;&nbsp;&nbsp;&nbsp;&nbsp;"Namirisaćeš za koji čas", reče Luis. "Sprženo krzno. Šta se dogodilo?"
<BR>&nbsp;&nbsp;&nbsp;&nbsp;&nbsp;"Odjednom sam počeo da gorim. Na pultu je počelo da svetluca dedsetak crvenih svetiljki. Skočio sam ka prenosnom disku. Lender je još podešen na automatskog pilota, ako nije uništen."
<BR>&nbsp;&nbsp;&nbsp;&nbsp;&nbsp;"Moraćemo to da otkrijemo. Igla je optočena lavom. Poslednji?" Luis se okrenu prema upravljačkoj palubi.
<BR>&nbsp;&nbsp;&nbsp;&nbsp;&nbsp;Lutkar je bio smotan sa glavama ispod stomaka.
<BR>&nbsp;&nbsp;&nbsp;&nbsp;&nbsp;Jedan šok previše. Lako je bilo razabrati zašto. Sa ekrana na letačkoj palubi gledalo ih je jedno napola poznato lice.
<BR>&nbsp;&nbsp;&nbsp;&nbsp;&nbsp;Isto to lice, samo uvećano, gledalo ih je i sa pravougaonika projekcije radara za dubinsko snimanje. Maska lica, poput nekog ljudskog lica oblikovanog od stare kože, ali ne baš potpuno tome nalik. Bilo je bez kose. Vilice su predstavljale tvrdi, bezubi polumeseci. Iz dubina ispod čeonih kostiju oči su pomno posmatrale Luisa Vua.
</P></TD></TR></TABLE>
<P class="next">
<A HREF=p33.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
