<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>33. 1,5 X 10 na 12
<P>&nbsp;&nbsp;&nbsp;&nbsp;&nbsp;Oboje su spavali narednih trideset časova dok je Luis vukao disk. Rebra s desne strane bila su mu sva u jednoj velikoj crvenopurpurnoj modrici.
<BR>&nbsp;&nbsp;&nbsp;&nbsp;&nbsp;On se zaustavi kad primeti da se Harkabiparolin probudila.
<BR>&nbsp;&nbsp;&nbsp;&nbsp;&nbsp;Stala je da brblja o užasnom kajanju koje ju je ščepalo, o jezi i oduševljenju usled podmuklog zla koje je predstavljalo drvo života. Luis je pokušavao da ne misli na to. Bila je poetična kao sam pakao i nije imala nameru da umukne, a Luis nije želeo da joj nešto tako naloži. Bilo joj je potrebno da govori.
<BR>&nbsp;&nbsp;&nbsp;&nbsp;&nbsp;Poželela je da nađe utehu u Luisovom zagrljaju i on je mogao to da joj pruži.
<BR>&nbsp;&nbsp;&nbsp;&nbsp;&nbsp;Takođe je pričvrstio Tilin stari 'dok na svoju ruku tokom jednog sata. Kada mu je bol u rebrima malo popustio i kada je ošamućenost minula on joj ga vrati. Još je trpeo dovoljno jake bolove tako da nije obraćao pažnju na miris što ga je pratio. Možda mu se pojas za letenje očešao o drvo života. Ili... možda se nalazio u njegovoj glavi. Zauvek.
<BR>&nbsp;&nbsp;&nbsp;&nbsp;&nbsp;Hmii je počeo da bunca. Luis naloži Harkabiparolin da navuče Hmiijev zaštitni oklop. Tila ga je za vreme borbe pocepala, ali i to je bilo bolje od gole kože da ženu koja je imala nameru da leži pored kzina u bunilu.
<BR>&nbsp;&nbsp;&nbsp;&nbsp;&nbsp;Oklop joj je verovatno bar jednom spasao život, jer je Hmii zamahivao prema njj pošto je suviše ličila na Tilu. Brinula se o kzinu što je najbolje umela, dajući mu vodu i hraneći ga onim što je doticalo u kacigu njenog skafandera. Četvrtog dana Hmiju se vratila svest, ali još je bio slab... i gladan. Sirup iz ljudskog skafandera nije mu bio dovoljan.
<BR>&nbsp;&nbsp;&nbsp;&nbsp;&nbsp;Sve u svemu bila su im potrebna četiri dana da stignu do približnog mesta gde se nalazila Igla kao i još jedan dan za probijanje kroz zidove, sve dok nisu naišli na čvrst blok od otoljenog bazalta.
<BR>&nbsp;&nbsp;&nbsp;&nbsp;&nbsp;Nedelju dana posle očvršćavanja, stena je još bila topla. Luis je ostavio lebdeći disk i putnike daleko u tunelu kojim je Tila dovukla Iglu. Stavio je kacigu skafandra u koju je doticao čist vazduh, te podigao dezintegrator obema rukama i povukao okidač.
<BR>&nbsp;&nbsp;&nbsp;&nbsp;&nbsp;Uragan prašine dunu unazad ka njemu. Ispred njega stvori se tunel i on uđe unutra.
<BR>&nbsp;&nbsp;&nbsp;&nbsp;&nbsp;Nije imalo šta da se vidi niti čuje sem zavijanja bazalta koji se dezintegrisao i hujao pored njega; negde iza njega bleskale su munje na mestu gde su električni naboji ponovo sticali svoja svojstva. Koliko li je samo lave Tila sipala? Činilo mu se da se kroz ovo kreće satima.
<BR>&nbsp;&nbsp;&nbsp;&nbsp;&nbsp;Sapleo se o nešto.
<BR>&nbsp;&nbsp;&nbsp;&nbsp;&nbsp;Da. Gledao je kroz prozor na neko čudno mesto. Dnevnu sobu sa ležajevima i lebdećim stolićem za kafu. Ali sve je izgledalo nekako meko; nigde nije bilo nijedne oštre ivice ni tvrde površine... ničeg o šta bi bilo koje živo biće moglo da povredi koleno. Kroz udaljeniji prozor mogao je da vidi ogromne zgrade i između njih delić crnog neba. Ulice su vrvele od Piersonovih lutkara. Sve je bilo okrenuto naopačke.
<BR>&nbsp;&nbsp;&nbsp;&nbsp;&nbsp;Ono što je on mislio da je jedan od ležajeva nije to i bio. Luis upotrebi svoj reflektorski laser podešen na malu jačinu. Upali ga i ugasi. Dobar minut ništa se nije dogodilo. Zatim se jedna bela pljosnata glava i vrat, nagnuti nad plitku zdelu, iznenađeno trgnuše i podvukoše pod stomak.
<BR>&nbsp;&nbsp;&nbsp;&nbsp;&nbsp;Luis je čekao.
<BR>&nbsp;&nbsp;&nbsp;&nbsp;&nbsp;Lutkar ustade. Povede Luisa oko trupa... lagano, jer Luis je morao da krči put dezintegratorom... do mesta gde je smestio odašiljač prenosnog diska na spoljašnjoj strani trupa. Luis klimnu. Zatim se vrati po svoje sadruge.
<BR>&nbsp;&nbsp;&nbsp;&nbsp;&nbsp;Deset minuta kasnije nalazio se unutra. Jedanaest minuta kasnije on i Harkabiparolin jeli su halapljivo poput kzina. Hmiijeva glad nije se mogla opisati. Kavaresksenjajok ga je posmatrao sa strahopoštovanjem. Harkabiparolin nije to ni primetila.
<BR>&nbsp;&nbsp;&nbsp;&nbsp;&nbsp;Jutro na brodu, za svemirsku letelicu ukopanu u smrznutoj lavi, desetinama milja ispod sunčeve svetlosti.
<BR>&nbsp;&nbsp;&nbsp;&nbsp;&nbsp;"Naša medicinska sredstva su desetkovana", reče Poslednji. "Hmii i Harkabiparolin se moraju oporaviti što bolje mogu."
<BR>&nbsp;&nbsp;&nbsp;&nbsp;&nbsp;Nalazio se na upravljačkoj palubi govoreći preko sistema interkoma; a to je moglo, ali nije moralo, nešto da znači. Tile više nije bilo i Prstenasti svet bi mogao preživeti. Lukar je pred sobom odjednom imao jedno dugo, dugo životno razdoblje koje je trebalo zaštititi. Češanje postrance u prolazu bilo bi u suprotnosti s tim.
<BR>&nbsp;&nbsp;&nbsp;&nbsp;&nbsp;"Izgubio sam vezi i sa lenderom i sa sondom", reče Lutkar. "Odbrana od meteora ispalila je snop nekako u isto vreme kada je lender prestao da odašilje, bilo šta da to znači. Signali sa oštećene sonde prestali su odmah pošto je Tila pokušala da zaposedne Iglu."
<BR>&nbsp;&nbsp;&nbsp;&nbsp;&nbsp;Hmii je ležao (na vodenom krevetu, sasvim sam) i jeo. Njegovo obnovljeno krzno još jednom će poneti zanimljive ožiljke, ali rane su zarasle. On reče: "Tila mora da je uništila sondu čim ju je ugledala. Nije mogla da primora sebe da za sobom ostavi opasnog neprijatelja."
<BR>&nbsp;&nbsp;&nbsp;&nbsp;&nbsp;"Za sobom? Koga?"
<BR>&nbsp;&nbsp;&nbsp;&nbsp;&nbsp;"Poslednji, nazvala te je opasnijim od kzina. Taktički trik, bez sumnje, kako bi nas obojicu uvredila."
<BR>&nbsp;&nbsp;&nbsp;&nbsp;&nbsp;"Stvarno." Dve pljosnate glave zagledaše se trenutak jedna drugoj u oči. "Pa, sve čime sada raspolažemo jeste Igla i jedna jedina sonda. Tu sondu smo ostavili da jednom vrhu u blizini lebdećeg grada. Njeni senzori još rade i ja sam joj dao znak da se vrati u slučaju da smislimo način na koji je možemo upotrebiti. Trebalo bi da nam bude na raspolaganju za šest ovdašnjih dana.
<BR>&nbsp;&nbsp;&nbsp;&nbsp;&nbsp;U međuvremenu izgleda da nam se vratio naš prvobitan problem sa dodatnim rešenjima i dodatnim zapetljavinama. Kako da povratimo stabilnost Prstenastom svetu? Verujemo da se za početak nalazimo na pravom mestu", reče Poslednji. "Zar ne? Tilino ponašanje, nedosledno za jedno biće priznate inteligencije...?"
<BR>&nbsp;&nbsp;&nbsp;&nbsp;&nbsp;Luis Vu ništa ne primeti. Luis je bio tih ovog jutra.
<BR>&nbsp;&nbsp;&nbsp;&nbsp;&nbsp;Kavaresksenjajok i Harkabiparolin sedeli su prekršenih nogu uza zid, dovoljno blizu jedno drugom da su im se ruke dodirivale. Harkabiparolinina ruka počivala je u povoju. S vremena na vreme dečak bi bacio pogled prema njoj. Zbunjivala ga je i brinula. I dalje je bila pod dejstvom sedativa, razume se, ali time se nije mogla u potpunosti objasniti njena obamrlost. Luis je znao da bi trebalo da porazogovara sa dečakom... kada bi samo znao šta da mu kaže.
<BR>&nbsp;&nbsp;&nbsp;&nbsp;&nbsp;Graditelji gradova spavali su u spremištu. Strah da ne padne bi u svakom slučaju zadržao Harkabiparolin podalje od polja za spavanje. Ponudila je rišatru, bez neke naročite preke nužde, kada im se Luis priključio za doručkom. "Ali pazi na moju ruku, Luvevu."
<BR>&nbsp;&nbsp;&nbsp;&nbsp;&nbsp;Odbijanje ponuđenog seksa u Luisovoj kulturi zahtevalo je da bude objašnjeno s puno takta. Rekao joj je da se plaši da joj ne povredi ruku, što je i bilo tačno. Isto tako je bilo tačno da ga više nije privlačila. Pitao se nije li to posledica dejstva drveta života. Ali nije osećao požudu ni za žutim korenjem, pa čak ni za naponskim golicanjem električne struje.
<BR>&nbsp;&nbsp;&nbsp;&nbsp;&nbsp;Ovoga jutra kao da nije imao nijedan jak poriv.
<BR>&nbsp;&nbsp;&nbsp;&nbsp;&nbsp;Bilion i po ljudi...
<BR>&nbsp;&nbsp;&nbsp;&nbsp;&nbsp;Poslednji reče: "Da prihvatimo Luisov sud o Tili Braun. Tila nas je dovela ovamo. Njena namera bila je ravna našoj. Pružila nam je onoliko pomoći koliko je mogla. Ali kakve pomoći? Borila se na obe strane u bici. Da li je za nju bilo važno da stvori još tri zaštitnika, a zatim da ubije dva? Luise?"
<BR>&nbsp;&nbsp;&nbsp;&nbsp;&nbsp;Zadubljen u misli, Luis oseti četiri oštra šiljka kako se ubadaju u njegovu kožu iznad vratne arterije. On reče: "Molim?"
<BR>&nbsp;&nbsp;&nbsp;&nbsp;&nbsp;Poslednji stade da ponavlja. Luis žustro odmahnu glavom. "Ubila ih je pomoću meteorske odbrane. Dva puta je pucala pomoću meteorske odbrane u mete koje nismo bili mi. Bilo nam je dozvoljeno da gledamo, a da pri tom ne budemo u stazisu. Još jedna poruka."
<BR>&nbsp;&nbsp;&nbsp;&nbsp;&nbsp;Hmii upita: "Pretpostavljaš li da je mogla izabrati neko drugo oružje?"
<BR>&nbsp;&nbsp;&nbsp;&nbsp;&nbsp;"Oružje, vreme, okolnosti, broj delotvornih zaštitnika... imala je velik izbor."
<BR>&nbsp;&nbsp;&nbsp;&nbsp;&nbsp;"Da li se ti to poigravaš s nama, Luise? Ako nešto znaš zašto nam ne kažeš?"
<BR>&nbsp;&nbsp;&nbsp;&nbsp;&nbsp;Luisov pogled pun krivnje upućen Graditeljima gradova pokaza mu da se Harkabiparolin bori sa snom, a da Kavaresksenjajok pomno sluša. Dva samozvana junaka koji čekaju svoju šansu da pomognu u spasavanju sveta. Tanj. On reče: "Jedan zarez pet biliona ljudi."
<BR>&nbsp;&nbsp;&nbsp;&nbsp;&nbsp;"Da bi se spaslo dvadeset osam zarez pet biliona kao i mi."
<BR>&nbsp;&nbsp;&nbsp;&nbsp;&nbsp;"Ti nisi imao priliku da ih upoznaš, Hmii. U svakom slučaju ne u tolikom broju. Nadao sam se da će jedan od vas porazmisliti o tome. Prebirao sam po sećanju pokušavajući da pronađem neku..."
<BR>&nbsp;&nbsp;&nbsp;&nbsp;&nbsp;"Upoznam? Koga?"
<BR>&nbsp;&nbsp;&nbsp;&nbsp;&nbsp;"Valavirgilin. Onđerofer. Kralja divova. Mar Korsil. Laliskarerliar i Fortarlispliara. Pastire, divove trave, vodozemce, viseći narod, noćni narod, noćne lovce... Treba da ubijemo pet odsto da bismo spasli devededset pet odsto. Zar ti te brojke ne zvuče poznato."
<BR>&nbsp;&nbsp;&nbsp;&nbsp;&nbsp;Lutkar je bio taj koji je odgovorio: "Sistem visinskih mlaznika Prstenastog sveta radi sa pet odsto kapaciteta. Tilina ekipa za popravke ponovo ih je montirala na nešto preko pet odsto Luka Prstenastog sveta. Da li su to ljudi koji moraju umreti, Luise? Ljudi na tom Luku?"
<BR>&nbsp;&nbsp;&nbsp;&nbsp;&nbsp;Harkabiparolin i Kavaresksenjajok zurili su ne verujući. Luis bespomoćno raširi ruke. "Žao mi je."
<BR>&nbsp;&nbsp;&nbsp;&nbsp;&nbsp;Dečak povika: "Luvevu! Zašto?"
<BR>&nbsp;&nbsp;&nbsp;&nbsp;&nbsp;"Obećao sam", reče Luis. "Da nisam obećao možda bih morao da donosim odluku. Rekao sam Valavirgilin da ću spasti Prstenasti svet po svaku cenu. Obećao sam da ću i nju spasti ako budem u mogućnosti, ali nisam. Nemamo vremena da je pronađemo. Što duže čekamo, jača je sila koja decentrira Prstenasti svet. Znači ona je na Luku. Kao i lebdeći grad, carstvo mašinskog naroda, mali crveni mesojedi i divovi trave. Oni će stradati."
<BR>&nbsp;&nbsp;&nbsp;&nbsp;&nbsp;Harkabiparolin sklopi šake. "Ali u pitanju su svi koje poznajemo na svetu, čak po čuvenju!"
<BR>&nbsp;&nbsp;&nbsp;&nbsp;&nbsp;"I ja."
<BR>&nbsp;&nbsp;&nbsp;&nbsp;&nbsp;"Ali onda ne ostaje ništa što bi bilo vredno spasti! Zašto moraju umreti? Kako?"
<BR>&nbsp;&nbsp;&nbsp;&nbsp;&nbsp;"Umiranje je umiranje", reče Luis, a onda dodade: "Trovanje od zračenja. Bilion i po pripadnika nekih dvadeset - trideset vrsta. Ali i to samo u slučaju da sve pravilno izvedemo. Prvo moramo da pronađemo gde se nalazimo."
<BR>&nbsp;&nbsp;&nbsp;&nbsp;&nbsp;Lutkar razumno upita: "Gde treba da budemo?"
<BR>&nbsp;&nbsp;&nbsp;&nbsp;&nbsp;"Na dva mesta. Na mestima sa kojih se upravlja odbranom protiv meteora. Moramo biti u stanju da navodimo mlazeve plazme solarne buktinje. Moramo da isključimo podsistem koji uzrokuje da se mlaz plazme ponaša poput lasera."
<BR>&nbsp;&nbsp;&nbsp;&nbsp;&nbsp;"Već sam pronašao ta mesta", reče Poslednji. "Dok vas nije bilo, meteorska odbrana je pripucala, verovatno da bi uništila lender. Magnetsko dejstvo onemogućilo je pola moje senzorke opreme. Ipak sam ustanovio odakle dopire impuls. Jake struje u podu Prstenastog sveta koje izazivaju solarne buktinje i upravljaju njima potiču iz jedne tačke severnog pola Karte Marsa!"
<BR>&nbsp;&nbsp;&nbsp;&nbsp;&nbsp;Hmii reče: "Možda je potrebno da oprema bude rashlađena..."
<BR>&nbsp;&nbsp;&nbsp;&nbsp;&nbsp;"Tanj! Šta je sa laserskim efektom?"
<BR>&nbsp;&nbsp;&nbsp;&nbsp;&nbsp;"Aktivnost nastupa posle dosta časova: manji električni efekti, u određenim ustrojstvima. Pričao sam ti o tom izvoru. Nalazi se tačno iznad naših glava, kako je sada brod okrenut."
<BR>&nbsp;&nbsp;&nbsp;&nbsp;&nbsp;"Pretpostavljam da moramo isključiti taj sistem", reče Hmii.
<BR>&nbsp;&nbsp;&nbsp;&nbsp;&nbsp;Luis frknu. "To je lako. Mogu to učiniti pomoću reflektorskog lasera, bombom ili dezintegratorom. Teže će biti utvrditi kako se prave solarne buktinje. Kontrole verovatno nisu napravljene za idiote, a mi nemamo suviše vremena."
<BR>&nbsp;&nbsp;&nbsp;&nbsp;&nbsp;"A posle?"
<BR>&nbsp;&nbsp;&nbsp;&nbsp;&nbsp;"Zatim ćemo uperiti tu let lampu spram naseljene zemlje!"
<BR>&nbsp;&nbsp;&nbsp;&nbsp;&nbsp;"Luise! Pojedinosti!"
<BR>&nbsp;&nbsp;&nbsp;&nbsp;&nbsp;Trebalo je da izgovori smrtnu presudu za veliki broj vrsta.
<BR>&nbsp;&nbsp;&nbsp;&nbsp;&nbsp;Kavaresksenjajok je krio lice. Harkabiparolinino lice bilo je poput kamena. Ona reče: "Učini ono što moraš."
<BR>&nbsp;&nbsp;&nbsp;&nbsp;&nbsp;On reče: "Sistem visinskih mlaznika radi samo sa pet odsto kapaciteta."
<BR>&nbsp;&nbsp;&nbsp;&nbsp;&nbsp;Hmii je čekao.
<BR>&nbsp;&nbsp;&nbsp;&nbsp;&nbsp;"Gorivo koje se koristi za pogon jesu zagrejani protoni koji struje sa sunca. Solarni vetar."
<BR>&nbsp;&nbsp;&nbsp;&nbsp;&nbsp;Lutkar reče: "Ah. Izazvaćemo baklje na suncu da bismo umnožili priliv goriva za dvadeset puta. Živi oblici ispod baklji umreće ili bitno mutirati. Pogon će se uvećati za isti činilac. Visinski mlaznici će nas ili odvesti u sugurnost ili će eksplodirati."
<BR>&nbsp;&nbsp;&nbsp;&nbsp;&nbsp;"Mi, u stvari, nemamo vremena da ih prepodesimo, Poslednji."
<BR>&nbsp;&nbsp;&nbsp;&nbsp;&nbsp;Hmii reče: "To i nije važno sem ako Luis u svemu ne greši. Tila je pregledala te motore dok ih je postavljala."
<BR>&nbsp;&nbsp;&nbsp;&nbsp;&nbsp;"Da. Ako nisu bili dovoljno jaki ona je zacelo sebe ubedila da preduzme dodatne mere bezbednosti. Zaštitu protiv slučajne pojave neke velike solarne buktinje. Znala je da do toga može doći. Dvoznačnost."
<BR>&nbsp;&nbsp;&nbsp;&nbsp;&nbsp;"Nije potrebno da vodimo buktinju, samo je zgodno", nastavi kzin. "Neka sistem za generisanje lasera bude isključen. Tada, ako bude potrebno, Iglu možemo postaviti tamo gde želimo da buktinja dodirne tlo i iskoristimo je kao metu: ubrzamo je dok meteorska odbrana ne pripuca. Igla je neranjiva."
<BR>&nbsp;&nbsp;&nbsp;&nbsp;&nbsp;Luis klimnu. "Voleli bismo nešto malo preciznije. Posao bismo brže završili i pobili bismo manje ljudi. Ali... Da. Možemo sve to izvesti. Možemo."
<BR>&nbsp;&nbsp;&nbsp;&nbsp;&nbsp;Poslednji pođe sa njima da ispita sklop meteorske odbrane. Niko ga nije nagovarao da to učini. Senzorskim uređajima koje su skinuli sa Igle mogle su da rukuju samo lutkareve usne i jezici. Kada je predložio Luisu da ga poduči kako da upravlja kontrolama pomoću šiljatog alata i pinceta, Luis mu se nasmejao.
<BR>&nbsp;&nbsp;&nbsp;&nbsp;&nbsp;Poslednji je proveo nekoliko časova u odeljenom delu Igle. Zatim je krenuo za njima kroz tunel. Griva mu je bila obojena na pruge u stotinu sjajnih preliva i divno odnegovana. Luis pomisli: svako želi lepo da izgleda na vlastitom pogrebu, ali se zapitao da li je u tome bila stvar.
<BR>&nbsp;&nbsp;&nbsp;&nbsp;&nbsp;Nije bila potrebna bomba da se isključi laserski podsistem. Poslednjem je bio potreban ceo dan da ga isključi, pri čemu je razmontirao čitav jedan disk intrumenata, ali konačno je uspeo.
<BR>&nbsp;&nbsp;&nbsp;&nbsp;&nbsp;Mreža superprovodnih kablova imala je čvorište u skritu dvadeset milja ispod severnog pola Karte Marsa. Pronašli su i središnji stub visok dvadeset milja, nasip skrita koji je obuhvatao pumpe za hlađenje Karte Marsa. Kompleks na dnu mora da je kontrolni centar. Zaključak. Pronašli su lavirint ogromnih vazdušnih komora kroz koje se moglo proći samo ako se odgonetne neki zagonetni crtež. Za to se pobrinuo Poslednji.
<BR>&nbsp;&nbsp;&nbsp;&nbsp;&nbsp;Prođoše kroz poslednja vrata. Iza njih nalazila se jedna jarko osvetljena kupola, sasušeno tle sa podijumom u središtu i mirisom od koga se Luisu zavrtelo u glavi i on stade da beži boreći se za život, vukući zaprepašćenog Kavaresksenjajoka za tanki zglob. Vazdušna komora se zatvori pre no što je dečak stao da se bori. Luis ga lupi po glavi i nastavi dalje. Prošli su kroz tri vazdušne komore pre no što im je dozvolio da se zaustave.
<BR>&nbsp;&nbsp;&nbsp;&nbsp;&nbsp;Uskoro im se i Hmii pridruži. "Staza vodi preko dela tla ispod veštačkih sunaca. Automatska oprema za baštovanstvo se pokvarila i raste još svega nekoliko biljaka, ali prepoznao sam ih."
<BR>&nbsp;&nbsp;&nbsp;&nbsp;&nbsp;"I ja sam", reče Luis.
<BR>&nbsp;&nbsp;&nbsp;&nbsp;&nbsp;"Bio mi je poznat miris. Blago neprijatan."
<BR>&nbsp;&nbsp;&nbsp;&nbsp;&nbsp;Dečak je vikao. "Ja nisam osetio nikakav miris! Zašto si me bacao unaokolo na taj način? Zašto se me udario?"
<BR>&nbsp;&nbsp;&nbsp;&nbsp;&nbsp;"Glib", reče Luis. Konačno mu je sinulo da je Kavaresksenjajok bio suviše mlad; miris drveta života ne bi za njega imao nikakvo značenje.
<BR>&nbsp;&nbsp;&nbsp;&nbsp;&nbsp;Tako je dečak Graditelja gradova ostao sa tuđincima. A Luis Vu nije video šta se događalo u kontrolnoj odaji. On se sam vratio na Iglu.
<BR>&nbsp;&nbsp;&nbsp;&nbsp;&nbsp;Sonda se još nalazila daleko oko Prstenastog sveta, na udaljenosti od nekoliko svetlosnih minuta. Prozor - hologram koji je sjao u crnom bazaltu sa spoljašnje strane Iglinog zida gledao je kroz kameru na sondi: nejasan teleskopski pogled na sunce nešto manje aktivno od Sola. Poslednji mora da je to podesio pre no što je izašao.
<BR>&nbsp;&nbsp;&nbsp;&nbsp;&nbsp;Kost u Harkabiparolinoj ruci zarastala je malo nakrivo; Tilin stari ručni 'dok nije mogao to da ispravi. Ali zarastala je. Luisa je mnogo više brinulo njeno emocionalno stanje.
<BR>&nbsp;&nbsp;&nbsp;&nbsp;&nbsp;Odsečena od svog vlastitog sveta sa saznanjem da će plamen progutati sve čega se sećala... nazovimo to kulturnim šokom. Našao ju je na vodenom krevetu kako posmatra uvećano sunce. Ona klimnu kada ju se pozdravio. Mnogo časova kasnije još se nije pomerila.
<BR>&nbsp;&nbsp;&nbsp;&nbsp;&nbsp;Luis pokuša da je navede na razgovor. Nije uspeo. Upirala se da zaboravi celokupnu svoju prošlost.
<BR>&nbsp;&nbsp;&nbsp;&nbsp;&nbsp;Pronašao je bolji način da joj se približi kada je pokušao da joj objasni fizičko stanje stvari. Znala je ponešto iz fizike. Nije imao pristupa do kompjutera Igle i hologramskih pogodnosti, tako da je dijagrame crtao po zidovima. Mnogo je mahao rukama. Izgleda da je razumela.
<BR>&nbsp;&nbsp;&nbsp;&nbsp;&nbsp;Druge noći pošto se vratio, probudio se i ugledao je kako sedi prekrštenih nogu na vodenom krevetu i posmatra ga zamišljeno, držeći reflektorski laser u krilu. Sreo je njen staklasti pogled, mahnuo rukom nekoliko puta kružno kako bi se preokrenuo i nastavio da spava. Probudio se sledećeg jutra, ali bilo je svejedno.
<BR>&nbsp;&nbsp;&nbsp;&nbsp;&nbsp;Tog popodneva on i Harkabiparolin posmatrali su buktinju kako se uzdiže sa sunca, kako se proteže sve dalje, dalje i dalje. Veoma su malo govorili.
</P></TD></TR></TABLE>
<P class="next">
<A HREF=p37.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
