<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>30. TOČKOVI U TOČKOVIMA
<P>&nbsp;&nbsp;&nbsp;&nbsp;&nbsp;"Izgleda da ste izgubili pilota", reče im uljez sa kožnim licem. Lebdeo je izvan trupa; izobličena glava i ramena veličine lubenica jednog zaštitnika, duh u crnoj steni koja ih je obmatala.
<BR>&nbsp;&nbsp;&nbsp;&nbsp;&nbsp;Luis nije mogao ništa drugo do da klimne. Šokovi su se nizali suviše brzo jedan za drugim i to iz pogrešnih pravaca. Bio je svestan toga da Hmii stoji pored njega, da se sa njega cedi voda i da u tišini proučava potencijalnog neprijatelja. Graditelji gradova bili su nemi. Ako je Luis dobro čitao s njihovih lica na njima se u većoj meri očitavalo strahopoštovanje ili ushićenje nego strah.
<BR>&nbsp;&nbsp;&nbsp;&nbsp;&nbsp;Zaštitnik reče: "Nema vam uzmaka iz ove klopke. Uskoro ćete biti primorani da pođete u stazis, a nema potrebe da razgovaramo o tome šta će biti posle. Sad mi je laknulo. Pitam se da li bih mogla naterati sebe da vas ubijem."
<BR>&nbsp;&nbsp;&nbsp;&nbsp;&nbsp;Luis reče: "Mislili smo da ste svi mrtvi."
<BR>&nbsp;&nbsp;&nbsp;&nbsp;&nbsp;"Paki su izumrli pre četvrt miliona godina." Zaštitnikove spojene usne i desni krivili su neke suglasnike, ali govorio je međunarodnim jezikom. Zašto međunarodnim? "Odnela ih je neka bolest. Pravilno ste pretpostavljali da su zaštitnici svi mrtvi. Ali drvo života još raste i dobro mu je ispod Karte Marsa. Ponekad ga otkriju. Pretpostavljam da je droga besmrtnosti upravo ovde nastala i to kada su nekom zaštitniku bila potrebna sredstva za neki projekat."
<BR>&nbsp;&nbsp;&nbsp;&nbsp;&nbsp;"Odakle znaš međunarodni?"
<BR>&nbsp;&nbsp;&nbsp;&nbsp;&nbsp;"Znam ga odmalena. Luise, zar me ne prepoznaješ?"
<BR>&nbsp;&nbsp;&nbsp;&nbsp;&nbsp;Kao da ga je grom pogodio. "Tila. Kako?"
<BR>&nbsp;&nbsp;&nbsp;&nbsp;&nbsp;Lice joj je bilo tvrdo kao maska. Kako je i moglo da iskaže neko osećanje? Ona reče: "Malo znanja. Poznata ti je ta poslovica. Tragač je tragao za osnovom Luka. Paradirala sam malo svojim nadmoćnim obrazovanjem pred njim: rekla sam mu da Luk nema osnovu, da je svet prsten. To ga je jako uzbudilo. Rekla sam mu da ako je tragao za mestom sa koga se može upravljati svetom, onda bi trebalo da nađe konstrukcioni centar."
<BR>&nbsp;&nbsp;&nbsp;&nbsp;&nbsp;"Središte za opravke", reče Luis. Pogled bačen prema upravljačkoj palubi uveri ga da Poslednji i dalje podseća na jednu izduženu podnožnu klupicu ukrašenu rubinima i ljubičasto-plavim draguljima.
<BR>&nbsp;&nbsp;&nbsp;&nbsp;&nbsp;"Razume se, to bi postalo središte za opravke i središte moći", reče zaštitnik. "Tragač se sećao priče o Velikom okeanu. Činilo se da to nije loš izbor; mesto zaštićeno prirodnim preprekama - udaljenošću, olujom i desetinama negostoljubivih ekologija. Astronomi su proučavali Veliki okean sa povoljnih mesta na Luku, a Tragač se sećao dovoljno stvari da nam napravi karte.
<BR>&nbsp;&nbsp;&nbsp;&nbsp;&nbsp;Šesnaest godina prelazili smo Veliki okean. Trebalo bi stvoriti predanja o tom putovanju. Da li si znao da su Kzini kolonizovali Kartu Zemlje? Ne bismo mogli da nastavimo da nismo zarobili jedan kolonizatorski brod kzina. U Velikom okeanu postoje ostrva koja predstavljaju ogromne oblike života; leđa tih stvorenja prekrivena su vegetacijom, a ona zarone kada mornar to najmanje očekuje..."
<BR>&nbsp;&nbsp;&nbsp;&nbsp;&nbsp;"Tila! Kako? Kako se moglo dogoditi da postaneš ovakva?"
<BR>&nbsp;&nbsp;&nbsp;&nbsp;&nbsp;"Malo znanja, Luise. Nisam shvatila ko su bili inženjeri Prstenastog sveta sve dok nije bilo suviše kasno."
<BR>&nbsp;&nbsp;&nbsp;&nbsp;&nbsp;"Ali tebe je pratila sreća!"
<BR>&nbsp;&nbsp;&nbsp;&nbsp;&nbsp;Zaštitnik klimnu. "Tako sam odgajena; iza svega stoje Piersonovi lutkari koji su umešali svoje prste u Zakone plodnosti na Zemlji ustanovivši Lutriju na pravo rađanja. Pretpostavili ste da im je to uspelo. Meni je uvek izgledalo glupo. Luise, želiš li da veruješ da je šest pokolenja dobitnika na Lutriji na pravo rađanja stvorilo ljudsko biće koje prati sreća?"
<BR>&nbsp;&nbsp;&nbsp;&nbsp;&nbsp;On ne odgovori.
<BR>&nbsp;&nbsp;&nbsp;&nbsp;&nbsp;"Samo jedno?" Izgledalo je da mu se podsmeva. "Pomisli samo na sreću svih potomaka svih dobitnika na Lutriji na pravo rađanja. Za dvadeset hiljada godina oni bi već uveliko napuštali galaksiju bežeći od eksplozije galaktičkog jezgra. Zašto ne ka Prstenastom svetu? Posredi je naseljiva površina tri puta veća od one na Zemlji, a i pokretna je, Luise. Prstenasti svet je sreća za one nerođene potomke ljudi odgajanih za sreću. Ako bih uspela da spasem Prstenasti svet, onda bi za njih bila sreća što smo stigli ovamo pre dvadeset tri godine i što smo Tragač i ja pronašli ulaz u Mons Olimpus. Njihova sreća. Nikada moja."
<BR>&nbsp;&nbsp;&nbsp;&nbsp;&nbsp;"Da li se to i njima dogodilo?"
<BR>&nbsp;&nbsp;&nbsp;&nbsp;&nbsp;"Tragač je umro, razume se. Oboje smo poludeli od gladi za korenom drveta života, ali Tragač je bio hiljadu godina prestar. To ga je ubilo."
<BR>&nbsp;&nbsp;&nbsp;&nbsp;&nbsp;"Nije trebalo da te ostavim", reče Luis.
<BR>&nbsp;&nbsp;&nbsp;&nbsp;&nbsp;"Nisam ti pružila mogućnost da biraš. Ni ja nisam imala priliku za to - ako veruješ u sreću. I sada je preda mnom mali izbor. Nagoni zaštitnika veoma su jaki."
<BR>&nbsp;&nbsp;&nbsp;&nbsp;&nbsp;"Veruješ li u sreću?"
<BR>&nbsp;&nbsp;&nbsp;&nbsp;&nbsp;Ona reče: "Ne. Volela bih da mogu."
<BR>&nbsp;&nbsp;&nbsp;&nbsp;&nbsp;Luis raširi ruke... gest bespomoćnosti... i okrenu se od nje. Uvek je znao da će ponovo sresti Tilu Braun, ali nije mislio da će to biti na ovaj način! On uključi polje za spavanje i zaplovi u njega.
<BR>&nbsp;&nbsp;&nbsp;&nbsp;&nbsp;Poslednji je bio u pravu. Smotaj se u vlastiti pupak.
<BR>&nbsp;&nbsp;&nbsp;&nbsp;&nbsp;Ali ljudska bića ne mogu da se uvuku u uši. Luis je lebdeo napola smotan sa rukama preko lica. Ali čuo je:
<BR>&nbsp;&nbsp;&nbsp;&nbsp;&nbsp;"Govorniče-Životinjama, čestitam ti na povraćenoj mladosti."
<BR>&nbsp;&nbsp;&nbsp;&nbsp;&nbsp;"Zovem se Hmii."
<BR>&nbsp;&nbsp;&nbsp;&nbsp;&nbsp;"Izvinjavam se", reče zaštitnik. "Hmii, kako si dospeo ovamo?"
<BR>&nbsp;&nbsp;&nbsp;&nbsp;&nbsp;Kzin reče: "Tri puta sam bio uhvaćen u klopku. Kidnapovao me je Poslednji, Luis Vu sprečio da pobegnem sa Prstenastog sveta, Tila Braun zakopala ispod tla. Moram prekinuti s tom navikom. Hoćeš li da se boriš sa mnom, Tila?"
<BR>&nbsp;&nbsp;&nbsp;&nbsp;&nbsp;"Ne, dok ne budeš u stanju da dođeš do mene, Hmii."
<BR>&nbsp;&nbsp;&nbsp;&nbsp;&nbsp;Kzin se okrenu od nje.
<BR>&nbsp;&nbsp;&nbsp;&nbsp;&nbsp;"Šta hoćeš od nas?" Bio je to Kavaresksenjajok koji je snebivljivo progovorio na jeziku Graditelja gradova čiji se prevod zatim začuo na međunarodnom.
<BR>&nbsp;&nbsp;&nbsp;&nbsp;&nbsp;"Ništa", reče Tila na jeziku Graditelja gradova.
<BR>&nbsp;&nbsp;&nbsp;&nbsp;&nbsp;"Šta mi onda ovde tražimo?"
<BR>&nbsp;&nbsp;&nbsp;&nbsp;&nbsp;"Ništa. Pobrinula sam se da ne možete ništa učiniti."
<BR>&nbsp;&nbsp;&nbsp;&nbsp;&nbsp;"Ne razumem." Dečak je bio na ivici suza. "Zašto želiš da nas zakopaš ispod tla?"
<BR>&nbsp;&nbsp;&nbsp;&nbsp;&nbsp;"Dete, činim ono što moram. Moram sprečiti jedan zarez pet puta deset na dvanaesti ubistava."
<BR>&nbsp;&nbsp;&nbsp;&nbsp;&nbsp;Luis otvori oči.
<BR>&nbsp;&nbsp;&nbsp;&nbsp;&nbsp;Harkabiparolin se žestoko usprotivi. "Ali mi smo ovde da sprečimo umiranje! Zar ne znaš da je svet decentrisan, da klizi prema suncu?"
<BR>&nbsp;&nbsp;&nbsp;&nbsp;&nbsp;"To mi je poznato. Sastavila sam ekipu koja ponovo postavlja visinske mlaznike Prstenastog sveta, ispravljajući tako štetu koju je napravila tvoja vrsta."
<BR>&nbsp;&nbsp;&nbsp;&nbsp;&nbsp;"Luvevu kaže da to nije dovoljno."
<BR>&nbsp;&nbsp;&nbsp;&nbsp;&nbsp;"Nije."
<BR>&nbsp;&nbsp;&nbsp;&nbsp;&nbsp;Sada su već privukli punu Luisovu pažnju.
<BR>&nbsp;&nbsp;&nbsp;&nbsp;&nbsp;Bibliotekarka odmahnu glavom. "Ne razumem."
<BR>&nbsp;&nbsp;&nbsp;&nbsp;&nbsp;"Sa visinskim mlaznicima koji rade produžavamo život Prstenastom svetu za jednu godinu. Dodatna godina za tri puta deset na trinaesti razumnih bića isto je što i dati svakome na Zemlji dodatnih hiljadu godina života. To je jedan vredan podvig. Moji saradnici su se složili s tim, čak i oni koji nisu zaštitnici."
<BR>&nbsp;&nbsp;&nbsp;&nbsp;&nbsp;Luis je mogao da razabere crte Tile Braun na kožnoj masci zaštitnika. Ispupčenja na ivicama vilice, naduta lobanja da bi se smestio pretek moždanog tkiva... ali to je bila Tila i to ga je strašno bolelo. Zašto nije otišla?
<BR>&nbsp;&nbsp;&nbsp;&nbsp;&nbsp;Navike teško umiru, a Luisov um bio je analitički. On pomisli. Zašto nije otišla? Zaštitnik na samrti na jednom prokletom, veštačkom svetu! Trebalo bi da nema ni trenutka za bacanje na razgovor sa skupinom uhvaćenih rasplodnika. Šta joj to treba?
<BR>&nbsp;&nbsp;&nbsp;&nbsp;&nbsp;On se okrenu prema njoj. "Ti si sastavila ekipu za popravke, zar ne? Ko su oni?"
<BR>&nbsp;&nbsp;&nbsp;&nbsp;&nbsp;"Pomogao mi je moj izgled. Većina hominida bi me bar saslušala. Sakupila sam ekipu od nekoliko stotina hiljada pripadnika različitih vrsta. Troje sam dovela ovamo da postanu zaštitnici: po jednog predstavnika naroda Prelivnih planina, noćnog naroda i vampira. Nadala sam se da će pronaći rešenje koje ja nisam videla. Njihove tačke gledanja trebalo bi da se razlikuju. Vampir je, na primer, pre promene bio neinteligentna osoba.
<BR>&nbsp;&nbsp;&nbsp;&nbsp;&nbsp;Izneverili su me", reče Tila. Ona se odista ponašala kao da ima vremena. Vremena da zabavlja uhvaćene tuđince i rasplodnike sve dok Prstenasti svet ne dodirne senkovite kvadrate! "Nisu pronašli nijedno bolje rešenje. I tako smo popeli preostale Basardove sabirnike na obodni zid. Do sada smo postavili sve sem jednog. Pod upravom jedinog preostalog zaštitnika, moja ekipa će staviti u pogon poslednju svemirsku letelicu sa Prstenastog sveta koja će ih doneti u sigurnost oko neke obližnje zvezde. Neki žitelji Prstenastog sveta će preživeti."
<BR>&nbsp;&nbsp;&nbsp;&nbsp;&nbsp;"Opet smo na prvobitnom pitanju", reče Luis. "Tvoja posada je u velikom poslu. Šta ćeš ti ovde?" U pravu sam! Pokušava nešto da nam kaže!
<BR>&nbsp;&nbsp;&nbsp;&nbsp;&nbsp;"Došla sam da sprečim ubistvo bilion i po razumnih bića. Prepoznala sam neutrinski odliv iz potisnika sagrađenih u ljudskom svemiru i stigla sam na jedino moguće mesto zločina. Čekala sam. I evo vas."
<BR>&nbsp;&nbsp;&nbsp;&nbsp;&nbsp;"Evo nas", složi se Luis. "Ali ti tanj dobro znaš da nismo došli da počinimo nijedno ubistvo."
<BR>&nbsp;&nbsp;&nbsp;&nbsp;&nbsp;"Počinili biste."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"To vam ne mogu reći."
<BR>&nbsp;&nbsp;&nbsp;&nbsp;&nbsp;Još nije pokazivala nameru da završi razgovor. Tila je igrala čudnu igru. Trebalo je da otkriju njena pravila. Luis upita: "Pretpostavi da možeš spasti Prstenasti svet ubivši bilion i po stanovnika od trideset biliona. Jedan zaštitnik bi to učinio, zar ne? Pet procenata da bi se spaslo devedeset pet procenata. Izgleda veoma... efikasno."
<BR>&nbsp;&nbsp;&nbsp;&nbsp;&nbsp;"Možeš li saosećati sa toliko razumnih bića, Luise? Ili možeš li samo zamisliti jednu jedinu smrt u kojoj ti igraš glavnu ulogu?"
<BR>&nbsp;&nbsp;&nbsp;&nbsp;&nbsp;On ne odgovori.
<BR>&nbsp;&nbsp;&nbsp;&nbsp;&nbsp;"Trideset milijardi ljudi naseljava ljudski svemir. Predstavi sebi sve njih mrtve. Predstavi sebi pedeset puta toliko stanovnika koji umiru, recimo od trovanja radijacijom. Osećaš li njihov bol, njihovo željenje, ono što misle jedni o drugima? Toliko njih? Brojke su suviše velike. Tvoj mozak neće uspeti da iziđe s njima nakraj. Ali moj hoće."
<BR>&nbsp;&nbsp;&nbsp;&nbsp;&nbsp;"Oh."
<BR>&nbsp;&nbsp;&nbsp;&nbsp;&nbsp;"Ne mogu sama to učiniti, niti mogu dozvoliti da se to dogodi. Znala sam da vas moram zaustaviti."
<BR>&nbsp;&nbsp;&nbsp;&nbsp;&nbsp;"Tila. Predstavi sebi jedan senkoviti kvadrat koji briše prostranstvom Prstenastog sveta pri brzini od sedam stotina milja u sekundi. Predstavi sebi hiljadu populacija ljudske vrste kako umiru kada se Prstenasti svet raspada."
<BR>&nbsp;&nbsp;&nbsp;&nbsp;&nbsp;"Dobro."
<BR>&nbsp;&nbsp;&nbsp;&nbsp;&nbsp;Luis klimnu. Delići mozaika. Tila će im pružiti onoliko delića koliko bude mogla. Nije bila u stanju da natera sebe da im isporuči potpunu sliku. Stoga nastavimo s lovom na deliće. "Nisi li rekla jedini preostali zaštitnik? Postojala su četiri, a sada pominješ samo još jednog pored sebe? Šta se dogodilo sa ostalima?"
<BR>&nbsp;&nbsp;&nbsp;&nbsp;&nbsp;"Dva zaštitnika napustila su ekipu za popravke u isto vreme kada i ja. Verovatno nisu otišli zajedno. Možda su pronašlil tragove koji su nagovestili vaš dolazak. Smatrala sam za neophodno da ih sledim i zaustavim."
<BR>&nbsp;&nbsp;&nbsp;&nbsp;&nbsp;"Stvarno? Ako su bili zaštitnici, onda oni više nisu bili u stanju da ubiju bilion i po razumnih hominida kao ni ti."
<BR>&nbsp;&nbsp;&nbsp;&nbsp;&nbsp;"Mogli su nekako srediti da se to dogodi."
<BR>&nbsp;&nbsp;&nbsp;&nbsp;&nbsp;"Nekako." Treba voditi računa o svakoj reči. Bilo mu je drago što niko nije pokušao da se umeša. Čak ni Hmii, slatkorečivi diplomata. "Nekako, dopustiti rasplodnicima da stignu do jedinog mesta na Prstenastom svetu gde zločin može biti počinjen. Da li bi to bila njihova strategija da ih ti nisi sprečila?"
<BR>&nbsp;&nbsp;&nbsp;&nbsp;&nbsp;"Možda."
<BR>&nbsp;&nbsp;&nbsp;&nbsp;&nbsp;"Ovi pažljivo odabrani rasplodnici trebalo bi nekako da budu zaštićeni od mirisa drveta života." Skafandri! Zato je Tila tragala za međuzvezdanom svemirskom letelicom. "Trebalo bi da postanu svesni situacije. A zaštitnik nekako treba da smisli način da ih ne ubije pre no što sagledaju rešenje i sprovedu ga u delo, ubivši astronomski broj rasplodnika kako bi ih spasili još više. Da li je to ono što si mislila da si sprečila."
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"A ovo je pravo mesto?"
<BR>&nbsp;&nbsp;&nbsp;&nbsp;&nbsp;"Zašto bih inače čekala ovde?"
<BR>&nbsp;&nbsp;&nbsp;&nbsp;&nbsp;"Ostao je još jedan zaštitnik. Hoće li on poći za tobom?"
<BR>&nbsp;&nbsp;&nbsp;&nbsp;&nbsp;"Ne. Zaštitnik-pripadnik noćnog naroda zna da je samo ona preostala da nadgleda evakuaciju. Ako pokuša da me ubije, a ja ubijem nju, rasplodnici prepušteni sami sebi mogli bi pomreti na putu."
<BR>&nbsp;&nbsp;&nbsp;&nbsp;&nbsp;"Izgleda da se veoma lako odlučuješ na ubijanje", reče Luis gorko.
<BR>&nbsp;&nbsp;&nbsp;&nbsp;&nbsp;"Ne. Ne mogu ubiti pet odsto stanovnika Prstenastog sveta, a nisam sigurna ni da mogu ubiti tebe, Luise. Ti si rasplodnik moje vrste. Na Prstenastom svetu si u tom pogledu jedini."
<BR>&nbsp;&nbsp;&nbsp;&nbsp;&nbsp;"Razmišljao sam o mogućnostima da spasem Prstenasti svet", reče Luis Vu. "Ako znaš nešto o transmuteru velikog opsega mi ga možemo iskoristiti."
<BR>&nbsp;&nbsp;&nbsp;&nbsp;&nbsp;"Paki sugurno nisu posedovali tako nešto. To ti nije bila baš najdomišljatija pretpostavka, Luise."
<BR>&nbsp;&nbsp;&nbsp;&nbsp;&nbsp;"Kada bismo mogli probušiti rupu ispod jednog od Velikih okeana, a zatim kontrolistati oticanje, mogli bismo iskoristiti reakciju da vratimo Prstenasti svet na mesto."
<BR>&nbsp;&nbsp;&nbsp;&nbsp;&nbsp;"Pametno. Ali ne možete napraviti rupu i ne možete je začepiti. Dalje, postoji jedno rešenje koje ne bi pričinilo toliku štetu, ali bi ipak i ta bila dosta velika, a ja to ne mogu dozvoliti."
<BR>&nbsp;&nbsp;&nbsp;&nbsp;&nbsp;"Kako ćeš onda spasti Prstenasti svet?"
<BR>&nbsp;&nbsp;&nbsp;&nbsp;&nbsp;Zaštitnik reče: "Ne mogu nikako."
<BR>&nbsp;&nbsp;&nbsp;&nbsp;&nbsp;"Gde se nalazimo? Šta se zbivalo u ovom delu središta za opravke?"
<BR>&nbsp;&nbsp;&nbsp;&nbsp;&nbsp;Prođe jedan dug trenutak. Zaštitnik reče: "Mogu da vam ne kažem više od onoga što znate. Ne vidim kako možete pobeći, ali i tu mogućnost moram uzeti u obzir."
<BR>&nbsp;&nbsp;&nbsp;&nbsp;&nbsp;"Predajem se", reče Luis Vu. "Priznajem poraz. Do tanja i tvoja glupa igra."
<BR>&nbsp;&nbsp;&nbsp;&nbsp;&nbsp;"U redu, Luise. Bar nikada nećeš umreti."
<BR>&nbsp;&nbsp;&nbsp;&nbsp;&nbsp;Luis zatvori oči i smota se u slobodnom padu. Savesna kučka.
<BR>&nbsp;&nbsp;&nbsp;&nbsp;&nbsp;"Praviću vam društvo dok ne budete primorani da odete u stazis", reče Tila. "Ništa drugo ne mogu da učinim da vam bude prijatnije. Vi, kako se zovete i odakle ste? Pripadate vrsti koja je pokorila Prstenasti svet i zvezde."
<BR>&nbsp;&nbsp;&nbsp;&nbsp;&nbsp;Čavrljanje. Zašto se ljudi ne rađaju sa poklopcima preko ušiju? Postoje li neki hominidi sa tim svojstvom?
<BR>&nbsp;&nbsp;&nbsp;&nbsp;&nbsp;Kavaresksenjajok upita: "Kakav je stav čarobnjaka u odnosu na rišatru?"
<BR>&nbsp;&nbsp;&nbsp;&nbsp;&nbsp;"To je važno kada sretneš neku novu vrstu, zar ne, dete? Moj stav je da je rišatra za rasplodnike. Ali mi vodimo ljubav."
<BR>&nbsp;&nbsp;&nbsp;&nbsp;&nbsp;Dečak je veoma uživao. Njegova začuđenost kao da je postala bezgranična. Tila je pričala o svom velikom putovanju. Njena družina istraživača upala je u zamku Groga na karti Zore, a zatim su ih ti čudni naseljenici oslobodili. Na Kzinu su postojale hominidne životinje uvezene pre dosta vremena sa Karte Zemlje i odgajane zbog određenih crta dok se nisu razlikovale koliko i psi u ljudskom svemiru. Tilina posada sakrila se među njima. Ukrali su kzinski kolonizatorski brod. Ubili su jednu od zveri sa ostrva koje se hrane krilima da bi došli do hrane; meso su zamrzli u jednom praznom rezervoaru za tečni vodonik. Potrajalo im je mesecima.
<BR>&nbsp;&nbsp;&nbsp;&nbsp;&nbsp;Konačno je čuo kako kaže: "Sada moram da jedem, ali uskoro ću se vratiti." Tada nastupi tišina.
<BR>&nbsp;&nbsp;&nbsp;&nbsp;&nbsp;Nekoliko minuta tišine okončaše kada tupi zubi nežno obuhvatiše Luisov zglavak. "Luise, probudi se. Nemamo vremena da ti ugađamo."
<BR>&nbsp;&nbsp;&nbsp;&nbsp;&nbsp;Luis se okrenu i isključi polje za spavanje. Za trenutak se prepustio uživanju u zanimljivom prizoru: lutkar stoji pored kzina i ne fali mu dlaka s glave. "Mislio sam da si se isključio iz svega."
<BR>&nbsp;&nbsp;&nbsp;&nbsp;&nbsp;"Vredan privid koji se suviše približio stvarnosti. Bio sam u iskušenju da pustim događaje da se razvijaju svojim tokom", reče lutkar. "Tila Braun je govorila istinu kada je rekla da nećemo umreti. Pretežni deo Prstenastog sveta će se raspasti, a zatim razleteti izvan kometnog omotača. Jednog dana nas čak mogu pronaći."
<BR>&nbsp;&nbsp;&nbsp;&nbsp;&nbsp;"Počinjem isto to da osećam. Spreman sam da se predam."
<BR>&nbsp;&nbsp;&nbsp;&nbsp;&nbsp;"Zaštitnici mora da su mrtvi već četvrt miliona godina. Ko mi je to rekao?"
<BR>&nbsp;&nbsp;&nbsp;&nbsp;&nbsp;"Ako si imalo razuman prestaćeš da me slušaš."
<BR>&nbsp;&nbsp;&nbsp;&nbsp;&nbsp;"Ne još, ako nemaš ništa protiv. Imam utisak da je zaštitnik pokušavao nešto da nam kaže. Paki su bili tvoji preci, a i Tila je potekla iz tvoje kulture. Posavetuj nas."
<BR>&nbsp;&nbsp;&nbsp;&nbsp;&nbsp;"Ona želi da za nju obavimo jedan prljavi posao", reče Luis. "Sve vreme je u pitanju bila dvoznačnost. Tanj, proučavali ste razgovore sa Brenanom pošto je postao zaštitnik. Zaštitnici poseduju veoma snažne nagone i nadljudski razum. Mora doći do sukoba između te dve stvari."
<BR>&nbsp;&nbsp;&nbsp;&nbsp;&nbsp;"Ne shvatam prirodu tog prljavog posla."
<BR>&nbsp;&nbsp;&nbsp;&nbsp;&nbsp;"Ona zna kako da spase Prstenasti svet. Svi oni to znaju. Ubij pet procenata, spasi devedeset pet - ali to sami ne mogu učiniti. Ne mogu čak dozvoliti ni nekom drugom da to uradi, ali moraju dovesti do toga da to neko drugi uradi. Dvoznačnost."
<BR>&nbsp;&nbsp;&nbsp;&nbsp;&nbsp;"Budi određeniji."
<BR>&nbsp;&nbsp;&nbsp;&nbsp;&nbsp;Nešto u vezi s pomenutim brojevima poče da kopka Luis. Zašto?... Tanj i s tim. "Tila je odabrala tu zgradu jer liči na Halroprilalarin lebdeći zatvor, onaj koji smo rekvirirali za vreme prve ekspedicije. Izabrala ga je da bi nam privukla pažnju. Ostavila ga je tamo gde je želela da se mi nađemo. Ne znam kakva je uloga ovog dela središta za opravke, ali to je pravo mesto u kutiji od milijardu kubnih milja. Na nama je da otkrijemo ostalo."
<BR>&nbsp;&nbsp;&nbsp;&nbsp;&nbsp;"Šta onda? Da li je sigurna da smo u klopci?"
<BR>&nbsp;&nbsp;&nbsp;&nbsp;&nbsp;"Bilo šta da preduzmemo pokušaće da nas spreči. Moraćemo je ubiti. To je ono što nam je govorila. Na našoj strani je samo jedna stvar. Ona se boji da bi izgubila."
<BR>&nbsp;&nbsp;&nbsp;&nbsp;&nbsp;"Ne shvatam te", reče lutkar.
<BR>&nbsp;&nbsp;&nbsp;&nbsp;&nbsp;"Ona želi da Prstenasti svet živi. Želi da je mi ubijemo. Rekla nam je koliko je mogla. Ali čak i da sve otkrijemo, da li smo u stanju da ubijemo toliko razumnih bića?"
<BR>&nbsp;&nbsp;&nbsp;&nbsp;&nbsp;Hmii reče: "Žao mi je Tile."
<BR>&nbsp;&nbsp;&nbsp;&nbsp;&nbsp;"Kako je možemo ubiti? Ako si u pravu, onda mora da je nešto smislila za nas."
<BR>&nbsp;&nbsp;&nbsp;&nbsp;&nbsp;"Sumnjam. Pre bih se kladio da je učinila sve što je u njenoj moći da ne razmišlja o bilo čemu što bismo mogli preduzeti. Morala bi da nas spreči. Prepušteni smo sami sebi. Tuđince će ubiti nagonski. Kada sam ja u pitanju možda će oklevati onih odlučujućih pola sekunde."
<BR>&nbsp;&nbsp;&nbsp;&nbsp;&nbsp;"Dobro", reče kzin. "Krupno oružje se svo nalazi na lenderu. Mi smo zaronjeni u stenu. Da li je veza sa lenderom preko prenosnih diskova još otvorena?"
<BR>&nbsp;&nbsp;&nbsp;&nbsp;&nbsp;Poslednji se vrati na upravljačku palubu da proveri. On javi: "Veza je otvorena. Karta Marsa je od skrita, ali on je ovde debeo svega nekoliko centimetara. Na ovom mestu ne mora da podnosi užasna natezanja kao pod Prstenastog sveta. Moji uređaji prodiru kroz njega kao i prenosni diskovi. Tu nas je jedino poslužila sreća."
<BR>&nbsp;&nbsp;&nbsp;&nbsp;&nbsp;"Dobro. Luise, hoćeš li mi se pridružiti?"
<BR>&nbsp;&nbsp;&nbsp;&nbsp;&nbsp;"Svakako. Kolika je temperatura na lenderu?"
<BR>&nbsp;&nbsp;&nbsp;&nbsp;&nbsp;"Neki od senzora su izgoreli. Ne mogu da ti kažem", reče Poslednji. "Ako se lender može iskoristiti, dobro je. U suprotnom slučaju pokupite svoju opremu i žurno se vratite. Ako su uslovi nepodnošlivi, vratite se istog časa. Potrebno je da znamo šta posedujemo od alata."
<BR>&nbsp;&nbsp;&nbsp;&nbsp;&nbsp;"Očigledan sledeći korak", složi se Hmii. "Šta ako lender nije u operativnom stanju?"
<BR>&nbsp;&nbsp;&nbsp;&nbsp;&nbsp;"I dalje ćemo imati uzmak", reče Luis. "Ali moramo imati skafandre. Poslednji, nemoj čekati na nas. Pronađi gde se nalazimo i pronađi Tilu. Biće da je ona sada negde na otvorenom gde mogu da uspevaju usevi."
<BR>&nbsp;&nbsp;&nbsp;&nbsp;&nbsp;"Razumem. Pretpostavljam da se nalazimo na izvesnoj udaljenosti ispod Mons Olimpusa."
<BR>&nbsp;&nbsp;&nbsp;&nbsp;&nbsp;"Ne računaj s tim. Mogla je uperiti na nas snop teškog lasera kako bi zadržala Iglu u stazisu, a zatim nas odvući do mesta na kome je imala istopljenu stenu spremnu da je izlije na nas. A to mesto će na kraju ispasti da je poprište ubistva."
<BR>&nbsp;&nbsp;&nbsp;&nbsp;&nbsp;"Luise, imaš li bilo kakvu ideju šta ona očekuje od nas?"
<BR>&nbsp;&nbsp;&nbsp;&nbsp;&nbsp;"Jedva da je to ideja. Pustimo to za sada." Luis naruči dva peškira i jedan odmah pruži Hmiiju." Zatim za sebe poruči i par drvenih klompi. "Jesmo li spremni."
<BR>&nbsp;&nbsp;&nbsp;&nbsp;&nbsp;Hmii skoči na prenosni disk. Luis krenu za njim.
</P></TD></TR></TABLE>
<P class="next">
<A HREF=p34.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
