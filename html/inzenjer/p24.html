<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>22. VELIKA KRAĘA
<P>&nbsp;&nbsp;&nbsp;&nbsp;&nbsp;Ekspres restoran nalazio se na pola puta do prizemlja zgrade. Luis je zadovoljno zaključio da ima sreće: Graditelji gradova bili su svaštojedi. Jelo od mesa i pečurki moglo je biti posoljeno, ali ipak mu je ispunilo prazninu u stomaku.
<BR>&nbsp;&nbsp;&nbsp;&nbsp;&nbsp;Niko nije koristio mnogo soli. Sva su mora sadržala vodu za piće, sem Velikih okeana. Možda je on bio jedini hominid na Prstenastom svetu kome je bila potrebna so i koji nije mogao bez nje večno da živi.
<BR>&nbsp;&nbsp;&nbsp;&nbsp;&nbsp;Jeo je u žurbi. Vreme ga je pritiskalo. Lutkar je već bio uzbuđen. Iznenađujuće je bilo već i to što još nije odleteo prepustivši Luisa, odmetnika Hmiija i Prstenasti svet njihovim sličnim sudbinama. Luis se gotovo divio lutkaru što ga je čekao da bi spasao člana posade koji se našao u neprilici.
<BR>&nbsp;&nbsp;&nbsp;&nbsp;&nbsp;Ali lutkar bi mogao da se predomisli kada ugleda ekipu za popravke kako mu se približava. Luis je imao nameru da se vrati na Iglu pre no što Poslednji okrene teleskop na tu stranu.
<BR>&nbsp;&nbsp;&nbsp;&nbsp;&nbsp;On se vrati u gornje odaje.
<BR>&nbsp;&nbsp;&nbsp;&nbsp;&nbsp;Ekrani za očitavanje koje je uključio davali su mu nečitljive tekstove, bez slika i zvuka. Konačno, za jednim ekranom on primeti poznatu kragnu.
<BR>&nbsp;&nbsp;&nbsp;&nbsp;&nbsp;"Harkabiparolin?"
<BR>&nbsp;&nbsp;&nbsp;&nbsp;&nbsp;Bibliotekarka se okrenu. Mali pljosnati nos; usta u obliku crte; ćelav skalp i lepo oblikovana lobanja; dugačka, talasasta bela kosa... dopadljivo prošireni kukovi i dobre noge. Prema ljudskim merilima imala je oko četrdeset godina. Graditelji gradova možda su starili sporije od ljudskih bića ili brže. Luis nije znao.
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;Glas joj je bio oštar. Luis se trgnu. On reče: "Potreban mi je ekran programiran za glas i traka koja će me obavestiti o svojstvima skrita."
<BR>&nbsp;&nbsp;&nbsp;&nbsp;&nbsp;Ona se namršti. "Ne znam o čemu govoriš. Programiran za glas?"
<BR>&nbsp;&nbsp;&nbsp;&nbsp;&nbsp;"Želim da mi se traka čita naglas."
<BR>&nbsp;&nbsp;&nbsp;&nbsp;&nbsp;Harkabiparolin se upilji u njega, a zatim stade da se smeje. Pokušala je da obuzda smeh, ali nije uspela; ionako je bilo suviše kasno. Postali su predmet opšte pažnje. "Takva stvar ne postoji. Nikada nije ni postojala", pokušala je da šapuće, ali se ponovo zakikotala usled čega joj je glas zazvučao jače nego što je to želela. "Pa, zar ne umeš da čitaš?"
<BR>&nbsp;&nbsp;&nbsp;&nbsp;&nbsp;Krv i tanj! Luis oseti kako mu gore uši i vrat. Pismenost je bila stvar dostojna divljenja, razume se, i svako bi pre ili kasnije naučio da čita, bar na međunarodnom. Ali to nije bilo pitanje života ili smrti. Svaki svet imao je glasovne kutije. Pa, bez glasovne kutije, njegov prevodilac ostaće besposlen!
<BR>&nbsp;&nbsp;&nbsp;&nbsp;&nbsp;"Potrebna mi je veća pomoć nego što sam mislio. Potreban mi je neko ko će da mi čita."
<BR>&nbsp;&nbsp;&nbsp;&nbsp;&nbsp;"Potrebno ti je više no što si platio. Neka tvoj gospodar stupi u nove pregovore."
<BR>&nbsp;&nbsp;&nbsp;&nbsp;&nbsp;Luis nije bio spreman da se upusti u rizik podmićivanja ove zbunjene i odbojne žene. "Hoćeš li mi pomoći da pronađem trake koje su mi potrebne?"
<BR>&nbsp;&nbsp;&nbsp;&nbsp;&nbsp;"Za to si platio. Čak si kupio pravo da prekidaš moja vlastita istraživanja. Reci mi tačno šta želiš", dodade ona oštro. Zatim otkuca nešto na tastaturi i stranice čudnog pisma pojaviše se na ekranu. "Osobine skrita? Evo bloka iz fizike. U njemu ima poglavlja o strukturi i dinamici sveta, uključujući i jedno o skritu. Možda je to za tebe suviše teško."
<BR>&nbsp;&nbsp;&nbsp;&nbsp;&nbsp;"Hoću taj deo kao i opšti uvod u fiziku."
<BR>&nbsp;&nbsp;&nbsp;&nbsp;&nbsp;Ona ga sumnjičavo pogleda. "U redu." Ponovo se poslužila tastaturom. "Evo jedne stare trake za studente, buduće inženjere, o konstrukciji obodnog transportnog sistema. To još ima samo istorijsku vrednost, ali možda možeš nešto iz toga saznati."
<BR>&nbsp;&nbsp;&nbsp;&nbsp;&nbsp;"Hoću i to. Da li je tvoj narod ikada išao ispod sveta?"
<BR>&nbsp;&nbsp;&nbsp;&nbsp;&nbsp;Harkabiparolin se uspravi. "Ubeđena sam da jeste. Gospodarili smo svetom i zvezdama, mašinama zbog kojih bi nas mašinski narod danas štovao da ih još posedujemo." Ponovo se poigrala tastaturom. "Ali ne posedujemo zapis o tom događaju. Šta će ti sve to?"
<BR>&nbsp;&nbsp;&nbsp;&nbsp;&nbsp;"Zapravo još ne znam. Možeš li mi pomoći da otkrijem izvor droge besmrtnosti?"
<BR>&nbsp;&nbsp;&nbsp;&nbsp;&nbsp;Harkabiparolin se nasmeja, ali ovog puta blago. "Ne verujem da možeš poneti toliko kalemova knjiga. Oni koji su napravili drogu nikada nisu odali svoju tajnu. Oni koji su pisali knjige nikada je nisu otkrili. Mogu ti dati religijske kalemove, policijsku arhivu, tajne poduhvate, zapise o ekspedicijama upućenim u razne delove sveta. Postoje priče o besmrtnom vampiru koji je lovio divove trave tokom hiljadu falana, postajući s godinama neprijatno prepreden, sve dok..."
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Njegova zaliha droge nikada nije pronađena. Ne? Da vidimo... zgrada Ktistek pridružila se skupu od Deset jer su druge zgrade ostale bez droge pre nje. Zadivljujuća lekcija iz politike..."
<BR>&nbsp;&nbsp;&nbsp;&nbsp;&nbsp;"Ne, zaboravi i to. Znaš li išta o Velikom okeanu?"
<BR>&nbsp;&nbsp;&nbsp;&nbsp;&nbsp;"Postoje dva Velika okeana", obavesti ga ona. "Lako ih je razabrati na Luku noću. Neke od priča iz davnina kažu da je droga besmrtnosti došla iz okeana suprotno od smera okretanja."
<BR>&nbsp;&nbsp;&nbsp;&nbsp;&nbsp;"Uh-huh."
<BR>&nbsp;&nbsp;&nbsp;&nbsp;&nbsp;Harkabiparolin se zlobno nasmeši. Mala usta mogla su da izgledaju i cepidlački. "Naivan si. Golim okom se na Luku mogu razabrati samo dva obličja. Ako je išta vredno došlo izdaleka i više ne dolazi, neko će reći da je dolazilo iz jednog od Velikih okeana. Ko to može poreći ili ponuditi neko drugo rešenje?"
<BR>&nbsp;&nbsp;&nbsp;&nbsp;&nbsp;Luis uzdahnu. "Verovatno si u pravu."
<BR>&nbsp;&nbsp;&nbsp;&nbsp;&nbsp;"Luvevu, zar postoji mogućnost da su ta pitanja međusobno povezana?"
<BR>&nbsp;&nbsp;&nbsp;&nbsp;&nbsp;"Možda ne postoji."
<BR>&nbsp;&nbsp;&nbsp;&nbsp;&nbsp;Ona donese kalemove koje je tražio i još jedan pride: knjigu za decu, priče o Velikom okeanu. "Ne mogu da dokučim šta ćeš s ovim. Ukrasti ih nećeš. Pretražiće te kada budeš odlazio, a mašinu za očitavanje ne možeš poneti sa sobom."
<BR>&nbsp;&nbsp;&nbsp;&nbsp;&nbsp;"Hvala na pomoći."
<BR>&nbsp;&nbsp;&nbsp;&nbsp;&nbsp;Bio mu je potreban neko ko će da mu čita.
<BR>&nbsp;&nbsp;&nbsp;&nbsp;&nbsp;Nije imao živaca da traži pomoć od nasumično izabranih stranaca. A možda da zamoli nekog koga neće nasumično izabrati? U jednoj od ovih soba nalazila se jedna žena goula. Ako su gouli na senkovitom brdu znale za Luisa Vua, možda je znala i ova ovde.
<BR>&nbsp;&nbsp;&nbsp;&nbsp;&nbsp;Ali žene goula nije bilo, ostao je samo njen miris.
<BR>&nbsp;&nbsp;&nbsp;&nbsp;&nbsp;Luis se spusti u stolicu ispred jednog ekrana za očitavanje i zatvori oči. Bekorisni kalemovi nabubrili su dva džepa njegovog ogrtača. Još nisam pobeđen, pomisli on. Možda mogu ponovo pronaći dečaka. Možda mogu nagovoriti Fortarlispliara da mi čita ili da pošalje nekog. To će, razume se, morati da se doplati. Uvek sve mora da se doplati. I duže traje.
<BR>&nbsp;&nbsp;&nbsp;&nbsp;&nbsp;Mašina za očitavanje bila je velika i nezgrapna, pričvršćena za zid jednim debelim kablom. Proizvođač sigurno nije imao superprovodnu žicu. Luis udenu kalem u nju i zagleda se u besmisleni tekst. Razlučna moć ekrana nije bila baš velika, a nije bilo ni dovoljno mesta za zvučnike. Harkabiparolin mu je rekla istinu.
<BR>&nbsp;&nbsp;&nbsp;&nbsp;&nbsp;Nemam vremena za ovo.
<BR>&nbsp;&nbsp;&nbsp;&nbsp;&nbsp;Luis ustade. Nije imao drugog izbora.
<BR>&nbsp;&nbsp;&nbsp;&nbsp;&nbsp;Krov biblioteke bio je pretvoren u prostran vrt. Staze su se zavojito udaljavale iz središta na vrhu spiralnog stepeništa. Između staza, u bogatom crnom tlu, rasli su ogromni cvetovi koji su proizvodili nektar. Bilo je tu malih tamnozelenih rogova izobilja sa sićušnim plavim cvetovima u otvorima kao i jedna leja kobasičastih biljaka u kojoj se većina 'kobasica' raspolutila rađajući zlataste cvetove, kao i drveća koje je ispuštalo vence zeleno-žutih rezanaca.
<BR>&nbsp;&nbsp;&nbsp;&nbsp;&nbsp;Parovi na raštrkanim klupama nisu ometali Luisa u njegovoj osami. Video je dosta bibliotekara odevenih u plavo i jednog visokog bibliotekara koji je pratio bučnu skupinu turista, pripadnika visećeg naroda. Niko mu nije ličio na stražara. Nijedna rampa nije vodila sa krova Biblioteke: nije bilo ničeg što bi trebalo čuvati, sem ako lopov ne bi mogao da leti.
<BR>&nbsp;&nbsp;&nbsp;&nbsp;&nbsp;Luis je nameravao ružno da uzvrati za gostoprimstvo na koje je naišao. Istina, kupio je to gostoprimstvo... ali ipak je osećao grižu savesti.
<BR>&nbsp;&nbsp;&nbsp;&nbsp;&nbsp;Kondenzator za vodu uzdizao se sa ivice krova poput izvajanog trouglastog jedra. S njega je tečnost kapala u jedan bazen u obliku mesečevog srpa. Bazen je bio prepun dece Graditelja gradova. Luis začu svoje ime: "Luvevu!" i okrenu se upravo na vreme da uhvati na grudi jednu naduvanu loptu.
<BR>&nbsp;&nbsp;&nbsp;&nbsp;&nbsp;Smeđokosi dečak koga je sreo u sobi sa kartama pljesnu rukama i doviknu mu da je vrati.
<BR>&nbsp;&nbsp;&nbsp;&nbsp;&nbsp;Luis se uznemiri. Da ga upozori da napusti krov? Krov će uskoro postati opasno mesto. Ali dečak je bio bistar. Možda dovoljno bistar da shvati šta to podrazumeva i pozove stražare.
<BR>&nbsp;&nbsp;&nbsp;&nbsp;&nbsp;Luis mu vrati mokru loptu, mahnu i udalji se.
<BR>&nbsp;&nbsp;&nbsp;&nbsp;&nbsp;Kada bi samo mogao da smisli način da potpuno isprazni krov!
<BR>&nbsp;&nbsp;&nbsp;&nbsp;&nbsp;Na ivici krova nije bilo zaštitne ograde. Luis je pažljivo koračao. Obišao je oko malog gaja čija debla kao da su bila izuvijana poput veša koji se cedi i našao se na mestu za koje se moglo reći da je dovoljno osamljeno. Tu upotrebi svog prevodioca.
<BR>&nbsp;&nbsp;&nbsp;&nbsp;&nbsp;"Poslednji?"
<BR>&nbsp;&nbsp;&nbsp;&nbsp;&nbsp;"Ovde sam. Hmiija još napadaju. Jednom ih je dobro uzdrmao istopivši jedan od velikih, obrtnih bacača projektila na velikom brodu. Ne razumem njegove pobude."
<BR>&nbsp;&nbsp;&nbsp;&nbsp;&nbsp;"Verovatno im pokazuje mogućnosti svoje odbrane. Zatim će pregovarati."
<BR>&nbsp;&nbsp;&nbsp;&nbsp;&nbsp;"Oko čega će pregovarati?"
<BR>&nbsp;&nbsp;&nbsp;&nbsp;&nbsp;"Čak ni on to još ne zna. Sumnjam da oni mogu bilo šta za njega učiniti sem da mu podvedu jednu ili tri ženke. Poslednji, ne postoji mogućnost da ovde izvršim bilo kakva istraživanja. Ne mogu da čitam sa ekrana. Ionako imam suviše materijala. Bila bi mi potrebna čitava nedelja."
<BR>&nbsp;&nbsp;&nbsp;&nbsp;&nbsp;"Šta bi Hmii mogao da postigne za nedelju dana? Ne usuđujem se da čekam da bih to otkrio."
<BR>&nbsp;&nbsp;&nbsp;&nbsp;&nbsp;"Dobro. Došao sam u posed nekih kalemova za čitanje. Otkriće nam uglavnom sve što nas zanima, ako uspemo da ih pročitamo. Možeš li išta učiniti s njima?"
<BR>&nbsp;&nbsp;&nbsp;&nbsp;&nbsp;"Ne bih rekao. Možeš li me snabdeti jednom od njihovih mašina za očitavanje? Mogao bih ih pomoću nje prikazati na ekranu i snimiti ih za Iglin kompjuter."
<BR>&nbsp;&nbsp;&nbsp;&nbsp;&nbsp;"Teške su. Debelim kablovima su..."
<BR>&nbsp;&nbsp;&nbsp;&nbsp;&nbsp;"Preseci kablove."
<BR>&nbsp;&nbsp;&nbsp;&nbsp;&nbsp;Luis uzdahnu. "U redu. Šta potom?"
<BR>&nbsp;&nbsp;&nbsp;&nbsp;&nbsp;"Kroz kameru na sondi već mogu da vidim lebdeći grad. Dovešću sondu do tebe. Moraš ukloniti filter za deuterijum kako bi otkrio prenosni disk. Imaš li klešta?"
<BR>&nbsp;&nbsp;&nbsp;&nbsp;&nbsp;"Nemam nikakav alat. Imam samo reflektorski laser. Kaži mi gde da sečem."
<BR>&nbsp;&nbsp;&nbsp;&nbsp;&nbsp;"Nadam se da zbog toga vredi izgubiti pola mojih izvora goriva. Dobro. Ako si u stanju da obezbediš mašinu za očitavanje i ako ona bude mogla da prođe kroz otvor do prenosnog diska, slažem se. Ako ne, donesi trake. Možda ću moći nešto da učinim."
<BR>&nbsp;&nbsp;&nbsp;&nbsp;&nbsp;Luis je stajao na ivici krova Biblioteke zagledan u gusti sumrak senkovitog dobra ispod njegovih nogu. Na ivici senke videla se podnevna svetlost. Četvorouglasto ustrojstvo obradive zemlje udaljavalo se od njega. Zmijska reka zavijala je nalevo i nestajala među niskim planinama. S one strane planina nalazila su se mora, ravnice, jedan sićušan venac planina, još sićušnija mora - sve to plavilo je sa udaljenošću... i konačno Luk koji se bez prestanka uzdizao. Napola hipnotisan, Luis je čekao pod vedrim nebom. Ništa se više nije moglo učiniti. Jedva da je bio svestan proticanja vremena.
<BR>&nbsp;&nbsp;&nbsp;&nbsp;&nbsp;Sonda se pojavi sa neba na dahu plavog kamena. Na mestu gde je gotovo nevidljiva vatra dotakla krov, biljke i tle pretvoriše se u narandžasti pakao. Mali predstavnici visećeg naroda, bibliotekari u plavim odorama i mokra deca trčali su vrišteći ka stepeništu.
<BR>&nbsp;&nbsp;&nbsp;&nbsp;&nbsp;Sonda se spustila u plamenu i nakrivila na jednu stranu usporena dejstvom visinskih mlaznika. Svuda oko gornjeg oboda nalazili su se sićušni mlaznici, a jedan veliki mlaznik bio je smešten ispod nje. Bila je dvadeset stopa dugačka i deset stopa debela, cilindar načičkan kamerama i drugim uređajima.
<BR>&nbsp;&nbsp;&nbsp;&nbsp;&nbsp;Luis sačeka dok se plamen nije gotovo ugasio. Zatim koraknu kroz ugljenisane ostatke sonde. Krov je bio prazan, bar se njemu tako činilo - nije bilo čak ni tela. Nema leševa. Dobro.
<BR>&nbsp;&nbsp;&nbsp;&nbsp;&nbsp;Glas prevodioca vodio ga je dok je isecao debelo molekularno sito na vrhu sonde. Uskoro se ukaza prenosni disk. On upita: "Šta sada?"
<BR>&nbsp;&nbsp;&nbsp;&nbsp;&nbsp;"Promenio sam smer dejstva prenosnog diska na drugoj sondi i uklonio filter. Možeš li dobaviti mašinu za očitavanje?"
<BR>&nbsp;&nbsp;&nbsp;&nbsp;&nbsp;"Pokušaću. Ništa mi se ovo ne sviđa."
<BR>&nbsp;&nbsp;&nbsp;&nbsp;&nbsp;"Za dve godine ionako neće biti važno. Dajem ti trideset minuta. Onda dođi i ponesi sve što nađeš."
<BR>&nbsp;&nbsp;&nbsp;&nbsp;&nbsp;Izvestan broj bibliotekara odevenih u plavo gotovo je odlučio da pođe na njega kada se Luis pojavio na stepeništu. Vizir mu je bio navučen preko lica. Komadići teškog metala koji su oni ispaljivali na njega odbijali su mu se o zaštitni oklop i on nastavi da se kreće trzajući se i zastajkujući.
<BR>&nbsp;&nbsp;&nbsp;&nbsp;&nbsp;Puškaranje se proredi, a potom prestade. Povlačili su se pred njim.
<BR>&nbsp;&nbsp;&nbsp;&nbsp;&nbsp;Kada su se dovoljno udaljili, Luis skliznu kroz otvor stepeništa ispod njega. Zavojito stepenište bilo je pričvršćeno samo na vrhu i na dnu. Sada je bilo sabijeno poput opruge i kidalo je bočne rampe iz dovrataka. Bibliotekari su visili spasavajući drage im živote. Luis je zadobio cela dva gornja sprata za sebe.
<BR>&nbsp;&nbsp;&nbsp;&nbsp;&nbsp;Kada se okrenuo prema najbližoj odaji za očitavanje, susreo se sa Harkabiparolin koja mu je preprečila put sa sekirom u rukama.
<BR>&nbsp;&nbsp;&nbsp;&nbsp;&nbsp;"Još jednom mi je potrebna tvoja pomoć", reče Luis.
<BR>&nbsp;&nbsp;&nbsp;&nbsp;&nbsp;Ona zamahnu. Luis uhvati sekiru koja mu se odbila od mesta gde se spajaju vrat i ramena. Ona stade da je cima, popkušavajući da mu je istrgne.
<BR>&nbsp;&nbsp;&nbsp;&nbsp;&nbsp;"Pazi", reče on. Zatim pređe laserskim snopom kroz kabl koji je napajao mašinu za očitavanje. Iz kabla suknu plamen i on se raspade uz mnogo varnica.
<BR>&nbsp;&nbsp;&nbsp;&nbsp;&nbsp;Harkabiparolin zavrišta: "Zgrada Liar će za ovo dobro platiti!"
<BR>&nbsp;&nbsp;&nbsp;&nbsp;&nbsp;"Tu se ništa ne može. Želim da mi pomogneš da odnesem mašinu za očitavanje na krov. Mislio sam da ću morati da se probijem kroz zid. Ovako je bolje."
<BR>&nbsp;&nbsp;&nbsp;&nbsp;&nbsp;"Neću!"
<BR>&nbsp;&nbsp;&nbsp;&nbsp;&nbsp;Luis pređe snopom svetlosti preko mašine za očitavanje. Ona buknu pošto se prvo raspala. Smrad je bio užasan. "Kaži kada."
<BR>&nbsp;&nbsp;&nbsp;&nbsp;&nbsp;"Vampirski ljubavniče!"
<BR>&nbsp;&nbsp;&nbsp;&nbsp;&nbsp;Mašina je bila teška, a Luis nije imao nameru da se liši lasera. Povlačio se unatraške stepeništem; glavni deo tereta nalazio se u Harkabiparolinim rukama. On joj reče: "Ako je ispustiš moraćemo da se vratimo po drugu."
<BR>&nbsp;&nbsp;&nbsp;&nbsp;&nbsp;"Idiote!... već si... uništio kabl!"
<BR>&nbsp;&nbsp;&nbsp;&nbsp;&nbsp;On ništa ne odvrati.
<BR>&nbsp;&nbsp;&nbsp;&nbsp;&nbsp;"Zašto ovo činiš?"
<BR>&nbsp;&nbsp;&nbsp;&nbsp;&nbsp;"Pokušavam da spasem ovaj svet da ne padne na svoje sunce."
<BR>&nbsp;&nbsp;&nbsp;&nbsp;&nbsp;Malo je nedostajalo da u tom trenutku ispusti mašinu. "Ali... ali motori! Svi su vraćeni na svoja mesta!"
<BR>&nbsp;&nbsp;&nbsp;&nbsp;&nbsp;"Znači već ste toliko saznali! Suviše kasno bojim se. Većina vaših svemirskih brodova nikada se nije vratila. Nema dovoljno motora. Nastavi."
<BR>&nbsp;&nbsp;&nbsp;&nbsp;&nbsp;Kada stigoše na krov sonda se podiže i spusti pored njih na visinskim mlaznicima. Oni odložiše mašinu. Neće moći. Luis zaškrguta zubima i oslobodi ekran ostalog dela mašine. Sada će moći da prođe.
<BR>&nbsp;&nbsp;&nbsp;&nbsp;&nbsp;Harkabiparolin ga je samo gledala. Bila je suviše iscrpljena da išta kaže.
<BR>&nbsp;&nbsp;&nbsp;&nbsp;&nbsp;Ekran uđe u rupu gde se nalazio molekularni filter i nestade ga. Ono što je ostalo, glavni deo mašine, bilo je mnogo teže. Luis uspe da ubaci jedan kraj u otvor. Zatim leže na leđa i nogama ga gurnu unutra te i on nestade.
<BR>&nbsp;&nbsp;&nbsp;&nbsp;&nbsp;"Zgrada Liar nema ništa sa ovim", reče on bibliotekarki. "Oni nisu znali šta imam na umu. Evo." On ispusti uzorak potpuno crne tkanine pored nje. "Zgrada Liar vam može reći kako da popravite kondenzatore za vodu i ostale stare mašine pomoću ovoga. Ceo grad može postati nezavisan od mašinskog naroda."
<BR>&nbsp;&nbsp;&nbsp;&nbsp;&nbsp;Gledala ga je užasnuto. Teško je bilo reći da li ga je čula.
<BR>&nbsp;&nbsp;&nbsp;&nbsp;&nbsp;On se odbaci s nogama napred u sondu.
<BR>&nbsp;&nbsp;&nbsp;&nbsp;&nbsp;I stiže naglavačke u Iglino skladište.
</P></TD></TR></TABLE>
<P class="next">
<A HREF=p25.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
