<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5.
<P>&nbsp;&nbsp;&nbsp;&nbsp;&nbsp;KOMISIJA ZA JAVNU BEZBEDNOST - ...Aristokratska koterija uzdigla se na vlast posle ubistva Kleona I, poslednjeg od Entuna. Uglavnom je predstavljala element sigurnosti tokom vekova nestabilnosti i neizvesnosti u Carstvu. Obično pod kontrolom velikih porodica Čenovih i Divartovih, izrodila se u slepo oruđe za održavanje postojećeg stanja ... Sa vlasti u državi nije bila potpuno odstranjena sve dok na presto nije stupio poslednji moćni car Kleon III. Prvi predsednik Komisije...
<BR>&nbsp;&nbsp;&nbsp;&nbsp;&nbsp;...U izvesnom smislu, početak slabljenja Komisije može se pripisati suđenju Hariju Seldonu, održanom dve godine pre početka Zadužbinske ere. To suđenje se opisuje u biografiji Harija Seldona od Gala Dornika...
<BR>
<BR>&nbsp;&nbsp;&nbsp;&nbsp;&nbsp;ENCIKLOPEDIJA GALAKTIKA
<BR>
<BR>&nbsp;&nbsp;&nbsp;&nbsp;&nbsp;Gal nije ispunio obećanje. Sledećeg jutra probudilo ga je prigušeno zujanje. Javio se, a glas portira, uzdržan, učtiv i umirujući, kakav samo može biti, saopšti mu da je u pritvoru po nalogu Komisije za javnu bezbednost.
<BR>&nbsp;&nbsp;&nbsp;&nbsp;&nbsp;Gal potrča do vrata i utvrdi da se više ne mogu otvoriti. Jedino mu beše preostalo da se obuče i da čeka.
<BR>&nbsp;&nbsp;&nbsp;&nbsp;&nbsp;Došli su po njega i poveli ga nekuda, ali je to još bio pritvor. Najučtivije su mu postavljali pitanja. Sve je bilo veoma civilizovano. Objasnio je da je stanovnik Sinaksa, da je pohađao te i te škole, da je tada i tada dobio titulu doktora matematike. Podneo je molbu za mesto kod dr Seldona i bio primljen. Iznova i iznova ponavljao je ove pojedinosti, i iznova i iznova vraćali su se na pitanje njegovog pristupanja Seldonovom projektu. Kako je za njega čuo; kakve dužnosti treba da obavlja; koje je poverljive instrukcije primio; o čemu je tu zapravo reč?
<BR>&nbsp;&nbsp;&nbsp;&nbsp;&nbsp;Odgovarao je da ne zna. Da nije dobio nikakve poverljive instrukcije. Da je naučnik i matematičar. Da ga politika ne zanima.
<BR>&nbsp;&nbsp;&nbsp;&nbsp;&nbsp;Konačno, ljubazni ispitivač ga zapita: "Kada će Trantor biti uništen?"
<BR>&nbsp;&nbsp;&nbsp;&nbsp;&nbsp;Gal se pokoleba: "Prema onome što ja znam, ne bih umeo da kažem."
<BR>&nbsp;&nbsp;&nbsp;&nbsp;&nbsp;"A prema onome što drugi znaju?"
<BR>&nbsp;&nbsp;&nbsp;&nbsp;&nbsp;"Kako mogu da znam šta drugi znaju?" Osećao je vrelinu, vrelinu po čitavom telu.
<BR>&nbsp;&nbsp;&nbsp;&nbsp;&nbsp;Islednik nastavi: "Da li vam je pre neko govorio o takvom uništenju, naveo datum?" Kako je mladić oklevao, on dodade: "Vas su pratili doktore. Bili smo na aerodromu kada ste prispeli, na kuli gde ste nekog čekali, a bili smo, naravno, i u stanju da prisluškujemo vaš razgovor sa dr Seldonom."
<BR>&nbsp;&nbsp;&nbsp;&nbsp;&nbsp;Gal odvrati: "Onda su vam poznata njegova gledišta po tom pitanju."
<BR>&nbsp;&nbsp;&nbsp;&nbsp;&nbsp;"Možda. Želeli bismo, međutim, da ih čujemo i od vas."
<BR>&nbsp;&nbsp;&nbsp;&nbsp;&nbsp;"On smatra da će Trantor biti uništen kroz pet vekova."
<BR>&nbsp;&nbsp;&nbsp;&nbsp;&nbsp;"Da li je to dokazano... hm... matematički?"
<BR>&nbsp;&nbsp;&nbsp;&nbsp;&nbsp;"Da, učinio je to", reče Gal prkosno.
<BR>&nbsp;&nbsp;&nbsp;&nbsp;&nbsp;"Vi, pretpostavljam, smatrate da je to... hm... matematički tačno?"
<BR>&nbsp;&nbsp;&nbsp;&nbsp;&nbsp;"Ako iza toga stoji dr Seldon... tačno je."
<BR>&nbsp;&nbsp;&nbsp;&nbsp;&nbsp;"Vratimo se onda..."
<BR>&nbsp;&nbsp;&nbsp;&nbsp;&nbsp;"Čekajte. Imam pravo na advokata. Zahtevam da se poštuju moja prava kao podanika Carstva."
<BR>&nbsp;&nbsp;&nbsp;&nbsp;&nbsp;"Biće poštovana."
<BR>&nbsp;&nbsp;&nbsp;&nbsp;&nbsp;I bila su.
<BR>&nbsp;&nbsp;&nbsp;&nbsp;&nbsp;Nešto kasnije pojavi se jedan visoki čovek, čovek čije je lice bilo u okomitim borama i tako uzano da se čovek pitao ima li tu uopšte mesta za osmeh.
<BR>&nbsp;&nbsp;&nbsp;&nbsp;&nbsp;Gal podiže pogled. Osećao se neurednim i klonulim. Toliko se toga zbilo, a na Trantoru je tek trideset časova.
<BR>&nbsp;&nbsp;&nbsp;&nbsp;&nbsp;Čovek reče: "Ja sam Lors Avakim. Dr Seldon me je poslao da vas zastupam."
<BR>&nbsp;&nbsp;&nbsp;&nbsp;&nbsp;"A tako? Pa, slušajte. Želim da se odmah žalite Caru. Drže me bez razloga. Potpuno sam nevin." On raširi ruke, dlanova okrenutih nadole. "Morate urediti da me Car smesta sasluša."
<BR>&nbsp;&nbsp;&nbsp;&nbsp;&nbsp;Avakim je pažljivo praznio sadržaj pljosnate mape na pod. Da je imao snage Gal bi prepoznao celomet metalne pravničke obrasce, od tankog metala u vidu trake, pripremljene da se utisnu u ličnu kapsulu. Prepoznao bi i džepni zapisivač.
<BR>&nbsp;&nbsp;&nbsp;&nbsp;&nbsp;Ne obraćajući nikakvu pažnju na Galovu reakciju Avakim najzad podiže pogled i reče: "Komisija će, razume se, aktivirati snop za prisluškivanje dok traje naš razgovor. To je protivzakonito, ali će to ipak učiniti."
<BR>&nbsp;&nbsp;&nbsp;&nbsp;&nbsp;Gal zaškrguta zubima.
<BR>&nbsp;&nbsp;&nbsp;&nbsp;&nbsp;"Međutim", Avakim sede bez žurbe, "ovaj zapisivač koji sam stavio na sto - po svom izgledu sasvim običan zapisivač koji dobro vrši svoj posao - ima i tu odliku da potpuno ometa prisluškivanje. To neće odmah primetiti."
<BR>&nbsp;&nbsp;&nbsp;&nbsp;&nbsp;"Znači, mogu da govorim."
<BR>&nbsp;&nbsp;&nbsp;&nbsp;&nbsp;"Razume se."
<BR>&nbsp;&nbsp;&nbsp;&nbsp;&nbsp;"Onda želim saslušanje pred Carem."
<BR>&nbsp;&nbsp;&nbsp;&nbsp;&nbsp;Avakim se ledeno nasmeši, tako da se na kraju ispostavilo da na njegovom uskom licu ima mesta i za osmeh. Obrazi mu se zboraše. On primeti: "Vi ste iz provincije?"
<BR>&nbsp;&nbsp;&nbsp;&nbsp;&nbsp;"Zbog toga nisam ništa manje građanin Carstva. Sa isto onoliko prava koliko ga imate vi, ili bilo koji član Komisije za javnu bezbednost."
<BR>&nbsp;&nbsp;&nbsp;&nbsp;&nbsp;"Nesumnjivo, nesumnjivo. Jedino što kao provincijalac ne shvatate kakav je život na Trantoru. Nema saslušanja pred Carem."
<BR>&nbsp;&nbsp;&nbsp;&nbsp;&nbsp;"Kome se čovek može žaliti na ovu komisiju? Postoji li neki drugi postupak?"
<BR>&nbsp;&nbsp;&nbsp;&nbsp;&nbsp;"Nema ga. Praktično ne postoji pravni lek. Pravno gledano, mogli biste se obratiti Caru, ali vas ne bi saslušali. Znate, danas Car nije ono što je bio u vreme dinastije Entuna. Bojim se da je Trantor u rukama aristokratskih porodica čiji članovi sačinjavaju i Komisiju za javnu bezbednost. Ovakav razvoj događaja predvidela je i psihoistorija."
<BR>&nbsp;&nbsp;&nbsp;&nbsp;&nbsp;Gal uzviknu: "Zaista? Onda, ukoliko dr Seldon može predvideti kakva će biti istorija Trantora kroz čitavih pet stotina godina..."
<BR>&nbsp;&nbsp;&nbsp;&nbsp;&nbsp;"Može je predvideti i za hiljadu pet stotina godina..."
<BR>&nbsp;&nbsp;&nbsp;&nbsp;&nbsp;"Neka bude i hiljadu pet stotina. Zašto onda juče nije predivdeo jutrošnje događaje i upozorio me? Oh, izvinite." Gal sede i osloni glavu o znojav dlan. Potpuno razumem da je psihoistorija statistička nauka i da ne može s tačnošću predviđati budućnost pojedinca. Shvatićete da sam uzrujan."
<BR>&nbsp;&nbsp;&nbsp;&nbsp;&nbsp;"Niste u pravu. Dr Seldon je verovao da će vas uhapsiti."
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"To je žalosno, ali tačno. Komisija se sve više i više neprijateljski odnosi prema njegovom radu. U sve većoj meri se suprotstavlja pristupanju novih članova grupi. Dijagrami su pokazali da bi za našu stvar bilo najbolje da se sada sve dovede do vrhunca. Sama komisija je pomalo spora, tako da vas je Seldon posetio kako bi je primorao da dela. To je pravi razlog."
<BR>&nbsp;&nbsp;&nbsp;&nbsp;&nbsp;Gal zaustavi dah. "Zameram..."
<BR>&nbsp;&nbsp;&nbsp;&nbsp;&nbsp;"Molim vas. To je bilo nužno. Ne postoje neki posebni razlozi što ste vi odabrani. Svakako da shvatate da planovi dr Seldona, matematički izvođeni u toku osamnaest godina, uključuju sve mogućnosti i važne verovatnoće. Ovo je jedna od njih. Ovamo sam poslat jedino zato da vas uverim da nemate razloga za bojazan. Sve će se dobro završiti; takođe i projekat; a i za vas postoji razumna verovatnoća."
<BR>&nbsp;&nbsp;&nbsp;&nbsp;&nbsp;"Koliko iznose brojke?" zapita Gal.
<BR>&nbsp;&nbsp;&nbsp;&nbsp;&nbsp;"Što se projekta tiče, preko 99,9 procenata."
<BR>&nbsp;&nbsp;&nbsp;&nbsp;&nbsp;"A za mene? "
<BR>&nbsp;&nbsp;&nbsp;&nbsp;&nbsp;"Rekoše mi da ta verovatnoća iznosi 77,2 procenata."
<BR>&nbsp;&nbsp;&nbsp;&nbsp;&nbsp;"Znači da postoji više od jedne mogućnosti u pet da budem osuđen na zatvor ili smrt."
<BR>&nbsp;&nbsp;&nbsp;&nbsp;&nbsp;"Za ovo drugo verovatnoća je manja od jednog procenta."
<BR>&nbsp;&nbsp;&nbsp;&nbsp;&nbsp;"Zaista? Proračuni zasnovani na jednom čoveku ne znače ništa. Pošaljite mi dr Seldona."
<BR>&nbsp;&nbsp;&nbsp;&nbsp;&nbsp;"Nažalost, ne mogu. I sam dr Seldon je uhapšen."
<BR>&nbsp;&nbsp;&nbsp;&nbsp;&nbsp;Vrata se širom otvoriše pre nego što je Gal, koji je ustajao, mogao da krikne. Stražar uđe, dođe do stola, podiže zapisivač, razgleda ga sa svih strana i stavi u svoj džep.
<BR>&nbsp;&nbsp;&nbsp;&nbsp;&nbsp;Avakim tiho reče: "Biće mi potrebna ta sprava."
<BR>&nbsp;&nbsp;&nbsp;&nbsp;&nbsp;"Savetniče, stavićemo vam na raspolaganje jedan koji ne stvara statičko polje."
<BR>&nbsp;&nbsp;&nbsp;&nbsp;&nbsp;"U tom slučaju, završio sam s razgovorom."
<BR>&nbsp;&nbsp;&nbsp;&nbsp;&nbsp;Gal ga je posmatrao kako odlazi, a zatim ostade sam.
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
