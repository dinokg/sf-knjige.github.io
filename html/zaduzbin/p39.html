<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4.
<P>&nbsp;&nbsp;&nbsp;&nbsp;&nbsp;Korelija je jedan od toliko čestih fenomena u istoriji: republika, čiji vladar ima sve atribute apsolutnog monarha, izuzev imena. Stoga je imala i uobičajeni despotizam koji nije bio sputavan čak ni onim ublažavajućim uticajima što postoje kod legitimne monarhije: kraljevskom 'čašću'i dvorskom etikom.
<BR>&nbsp;&nbsp;&nbsp;&nbsp;&nbsp;Materijalno gledano, njeno napredovanje je bilo slabo. Doba Galaktičkog carstva je prohujalo, ostavivši za sobom kao jedini trag ćutljive spomenike i srušene građevine. Doba Zadužbine još ne beše nastupilo, a sudeći po odlučnoj rešenosti korelijskog vladara, komodora Aspera Arga i po njegovom strogom nadzoru nad trgovcima i još strožoj zabrani misionarstva, to doba neće nikada ni nastupiti.
<BR>&nbsp;&nbsp;&nbsp;&nbsp;&nbsp;Sama svemirska luka bila je oronula i u propadanju, i posada Daleke zvezde je toga bila mučno svesena. Natruli hangari stvarali su trulu atmosferu i Haim Tver se vrpoljio i jadikovao otvarajući pasijans.
<BR>&nbsp;&nbsp;&nbsp;&nbsp;&nbsp;Hobar Melou zamišljeno primeti: "Ovde ima dobrog materijala za trgovanje." Spokojno je posmatrao kroz okno. Do sada se malo šta moglo reći o Koreliji. Putovanje je bilo neuzbudljivo. Eskadru korelijanskih brodova, koja je presrela Daleku zvezdu, sačinjavali su mali, kljakavi ostaci stare slave ili razdrndane, olupine od brodova. Sa strahom su se držali na rastojanjue, i posle nedelju dana koliko je već Meloua čekao da dobije odgovor na svoje molbe da bude primljen od strane mesnih vlasti.
<BR>&nbsp;&nbsp;&nbsp;&nbsp;&nbsp;Melou ponovi: "Ovde bi se lepo trgovalo. Tako reći netaknuta teritorija."
<BR>&nbsp;&nbsp;&nbsp;&nbsp;&nbsp;Tver nestrpljivo podiže glavu i baci karte u stranu. "Šta, do đavola, misliš da učiniš, Melou? Posada gunđa, oficiri su zabrinuti, a ja se pitam..."
<BR>&nbsp;&nbsp;&nbsp;&nbsp;&nbsp;"Pitaš se? A šta?"
<BR>&nbsp;&nbsp;&nbsp;&nbsp;&nbsp;"U vezi sa situacijom. I tobom. Šta ćemo preduzeti?"
<BR>&nbsp;&nbsp;&nbsp;&nbsp;&nbsp;"Čekaćemo."
<BR>&nbsp;&nbsp;&nbsp;&nbsp;&nbsp;Stari trgovac frknu i pocrvene. Zatim zareža: "Oćoravio si, Melou. Oko zaštitnog polja broda postavljena je straža, a iznad nas su brodovi. Šta ako se pripremaju da pomoću nas naprave rupu na zemlji."
<BR>&nbsp;&nbsp;&nbsp;&nbsp;&nbsp;"Imali su nedelju dana da to učine."
<BR>&nbsp;&nbsp;&nbsp;&nbsp;&nbsp;"Možda čekaju na pojačanje." Tverov pogled bio je oštar.
<BR>&nbsp;&nbsp;&nbsp;&nbsp;&nbsp;Melou naglo sede. "Da, pomišljao sam i na to. Vidiš, u tom slučaju imali bismo lep problem. Prvo, dovde smo dospeli bez teškoća. Međutim, to ne mora ništa značiti, jer su samo tri od više od tri stotine brodova nestala prošle godine. Procenat je mali. Ipak to može značiti i to da je broj njihovih brodova sa atomskom energijom mali, tako da se ne usuđuju da ih nepotrebno izlažu opasnosti, sve dok se taj broj ne poveća.
<BR>&nbsp;&nbsp;&nbsp;&nbsp;&nbsp;S druge strane, to može značiti i da uopšte nemaju atomsku energiju. Ili da je imaju, a da je skrivaju bojeći se da smo nešto načuli. Na kraju krajeva, jedno je gusarski uzaptiti nesmotrene, lako naoružane trgovačke brodove, a nešto sasvim drugo uludo zamajavati oponumoćenog izaslanika Zadužbine, kada sama činjenica njegovog prisustva može značiti da Zadužbina postaje sumnjičava. Dodaj ovome ..."
<BR>&nbsp;&nbsp;&nbsp;&nbsp;&nbsp;"Stani Melou, stoj!" Tver podiže ruku. "Čitavom ovom govorancijom si me udavio. Na šta, u stvari, ciljaš? Preskoči ono između."
<BR>&nbsp;&nbsp;&nbsp;&nbsp;&nbsp;"Moraš da saslušaš i ono između, inače nećeš razumeti, Tvere. Obe strane čekaju. Oni ne znaju šta ja ovde radim, a ja ne znam šta oni ovde imaju. Međutim, u slabijem položaju sam ja jer sam sam, a oni su čitav svet i možda imaju atomsku energiju. Ne mogu sebi dozvoliti da budem onaj koji će popustiti. Razume se, to je opasno. Svakako, dole na zemlji možda ima neka rupa koja na nas čeka. Ali to smo od početka znali. Šta se drugo može učiniti?"
<BR>&nbsp;&nbsp;&nbsp;&nbsp;&nbsp;"Ne znam... Ko je, sad, pa to?"
<BR>&nbsp;&nbsp;&nbsp;&nbsp;&nbsp;Melou strpljivo pogleda uvis i uključi prijemnik. Ekran posvetle i pokaza ogrubelo lice narednika straže.
<BR>&nbsp;&nbsp;&nbsp;&nbsp;&nbsp;"Govori, naredniče."
<BR>&nbsp;&nbsp;&nbsp;&nbsp;&nbsp;Narednik reče: "Oprostite, gospodine, ljudi su pustili unutra jednog misionara iz Zadužbine."
<BR>&nbsp;&nbsp;&nbsp;&nbsp;&nbsp;"Koga?" Melou pomodre.
<BR>&nbsp;&nbsp;&nbsp;&nbsp;&nbsp;"Misionara, gospodine. Potrebno mu je bolničko lečenje, gospodine."
<BR>&nbsp;&nbsp;&nbsp;&nbsp;&nbsp;"Zbog ovoga će lečenje mnogima biti potrebno, naredniče. Naredi ljudima da zauzmu borbene položaje."
<BR>&nbsp;&nbsp;&nbsp;&nbsp;&nbsp;Salon za posadu bio je prazan. Pet minuta posle naređenja, na svojim mestima pored topova, nalazili su se čak i oni koji nisu bili na dužnosti. U anarhičnim područjima međuzvezdanog svemira Periferije brzina je bila velika vrlina, a posada majstora trgovca odlikovala se upravo brzinom.
<BR>&nbsp;&nbsp;&nbsp;&nbsp;&nbsp;Melou polagano uđe i sa svih strana odmeri misionara. Pogled mu skliznu na zbunjenog poručnika Tintera, koji je stajao s jedne strane, a zatim na narednika Demena, čije su se bezizražajno lice i flegmatična pojava nalazili s druge strane misionara.
<BR>&nbsp;&nbsp;&nbsp;&nbsp;&nbsp;Majstor trgovac se okrete prema Tveru, trenutak razmišljajući: "E onda, Tvere, tiho ovamo sazovi sve oficire, osim koordinatora i balističara. Neka ljudstvo ostane na svojim mestima do daljih naređenja.
<BR>&nbsp;&nbsp;&nbsp;&nbsp;&nbsp;Tokom petominutne pauze Melou je nogom otvarao vrata nužnika, zavirivao iza šanka, povlačio zavese sa debelih okana. Na pola minuta sasvim napusti odaju, a kad se vratio rasejano je pevušio.
<BR>&nbsp;&nbsp;&nbsp;&nbsp;&nbsp;Ljudi uđoše jedan za drugim. Tver uđe za njima i bešumno zatvori vrata.
<BR>&nbsp;&nbsp;&nbsp;&nbsp;&nbsp;Melou mirno reče: "Pre svega, ko je bez mog dopuštenja pustio ovog čoveka unutra?"
<BR>&nbsp;&nbsp;&nbsp;&nbsp;&nbsp;Narednik koraknu napre. Svi su skretali poglede. "Izvinite, gospodine. Niko određeno. U neku ruku, bilo je to uz opšti pristanak. On je jedan od nas, moglo bi se reći, a ovi stranci ovde..."
<BR>&nbsp;&nbsp;&nbsp;&nbsp;&nbsp;Melou ga preseče: "Shvatam tvoja osećanja, naredniče. Jesu li ovi ljudi pod tvojom komandom?"
<BR>&nbsp;&nbsp;&nbsp;&nbsp;&nbsp;"Da, gospodine."
<BR>&nbsp;&nbsp;&nbsp;&nbsp;&nbsp;"Kad se ovo završi provešće po nedelju dana u samici. Ti se oslobađaš svih starešinskih dužnosti na isto vreme. Razumeš?"
<BR>&nbsp;&nbsp;&nbsp;&nbsp;&nbsp;Izraz narednikovog lica se uopšte nije promenio, ali mu se ramena jedva primetno poviše. On odsečno odvrati: "Da, godpodine."
<BR>&nbsp;&nbsp;&nbsp;&nbsp;&nbsp;"Možeš se udaljiti. Vrati se na svoj položaj kod topa." Za njim se zatvoriše vrata, a onda nastade žamor.
<BR>&nbsp;&nbsp;&nbsp;&nbsp;&nbsp;Tver uzviknu: "Čemu kažnjavanje, Melou? Znaš da ovi Korelijanci ubijaju uhvaćene misionare."
<BR>&nbsp;&nbsp;&nbsp;&nbsp;&nbsp;"Svaki postupak protivan mojim zapovestima sam po sebi je loš, bez obzira na eventualne razloge koji su mu išli u prilog. Niko ne sme da napusti ili uđe na brod bez dozvole."
<BR>&nbsp;&nbsp;&nbsp;&nbsp;&nbsp;Poručnik Tinter buntovno progunađa: "Sedam dana bez akcije. Tako se ne može održati disciplina."
<BR>&nbsp;&nbsp;&nbsp;&nbsp;&nbsp;Melou ledeno uzvrati: "Ja mogu. Kakva je vrednost discipline u idealnim uslovima? Ja ću je održati i onda kada se suočavamo sa smrću, u protivnom nema svrhe. Gde je taj misionar? Dovedite mi ga."
<BR>&nbsp;&nbsp;&nbsp;&nbsp;&nbsp;Trgovac sede, a pred njega izvedoše spodobu u skerletnom ogrtaču.
<BR>&nbsp;&nbsp;&nbsp;&nbsp;&nbsp;"Kako se zovete, oče?"
<BR>&nbsp;&nbsp;&nbsp;&nbsp;&nbsp;"A?" Skerletno odevena spodoba se dokotrlja do Melou, dok joj se pri tom celo telo kretalo kao mašina. Pogled joj je bio prazan, a na slepoočnici je imala modricu. Do tada, koliko je to Melou primetio, nije izustila nijednu reč niti načinila bilo kakav pokret.
<BR>&nbsp;&nbsp;&nbsp;&nbsp;&nbsp;"Kako se zovete, oče?"
<BR>&nbsp;&nbsp;&nbsp;&nbsp;&nbsp;Misionar iznenada grozničavo ožive. Ruke mu se raširiše kao da će nekoga da zagrli.
<BR>&nbsp;&nbsp;&nbsp;&nbsp;&nbsp;"Sinko, deco moja! Neka vas večno štiti ruka Galaktičkog duha!"
<BR>&nbsp;&nbsp;&nbsp;&nbsp;&nbsp;Tver iskorači, nemirna pogleda, i promuklo progovori:
<BR>&nbsp;&nbsp;&nbsp;&nbsp;&nbsp;"Čovek je bolestan. Neka ga neko odvede do postelje. Melou, naredi da ga strpaju u postelju i da se neko za njega pobrine. Ozbiljno je povređen."
<BR>&nbsp;&nbsp;&nbsp;&nbsp;&nbsp;Melou ga odgurnu dugačkom rukom. "Ne mešaj se, Tvere, ili ću te izbaciti napolje. Vaše ime, oče?"
<BR>&nbsp;&nbsp;&nbsp;&nbsp;&nbsp;U iznenadnoj molbi ruke misionara se sklopiše. "Pošto ste vi prosvećeni, spasite me od nevernika." Reči su kuljale. "Spasite me od tih zveri i mračnjaka što su se kao gavrani na me stuštili, a svojim zločinima žele da nahude i samom Galaktičkom duhu. Ja sam Džord Parma, sa anakreonskih planeta. Školovao sam se u Zadužbini, u samoj Zadužbini, deco moja, sveštenik sam Duha, upućen u sve njegove tajne, ovamo me je pozvao unutrašnji glas." Borio se za dah. "Propatio sam u rukama nevernika. Kako ste vi deca Duha, u ime tog Duha zaštitite me od njih."
<BR>&nbsp;&nbsp;&nbsp;&nbsp;&nbsp;Prekinu ih glas iz kutije za uzbunu koji se zaori metalnim tonom:
<BR>&nbsp;&nbsp;&nbsp;&nbsp;&nbsp;"Na vidiku neprijateljske jedinice! Traži se naređenje."
<BR>&nbsp;&nbsp;&nbsp;&nbsp;&nbsp;Svi pogledi se automatski podigoše prema zvučniku.
<BR>&nbsp;&nbsp;&nbsp;&nbsp;&nbsp;Melou besno opsova. Sa škljocanjem, on uključi mikrofon i viknu: "Pozor! To je sve!" a zatim ga isključi.
<BR>&nbsp;&nbsp;&nbsp;&nbsp;&nbsp;Uputi se potom prema teškim zavesama, koje se na njegov dodir šušteći razmakoše, i turobno se zagleda napolje.
<BR>&nbsp;&nbsp;&nbsp;&nbsp;&nbsp;Neprijateljske jedinice. Njih nekoliko hiljada, a sačinjavaju ih pripadnici korelijanske rulje. Ološ koji se valjao i opkoljavao luku od jednog do drugog kraja; pri hladnoj oštroj svetlosti magnezijumskih raketa videlo se kako se oni iz prvih redova raštrkano približavaju.
<BR>&nbsp;&nbsp;&nbsp;&nbsp;&nbsp;"Tinteru!" Trgovac se ne osvrnu, ali mu je vrat otpozadi bio crven. "Uključi spoljni zvučnik i vidi šta žele. Pitaj da li se među njima nalazi i neki zvanični predstavnik. Nemoj ništa obećavati niti pretiti, u protivnom ću te ubiti."
<BR>&nbsp;&nbsp;&nbsp;&nbsp;&nbsp;Tinter se okrete i iziđe.
<BR>&nbsp;&nbsp;&nbsp;&nbsp;&nbsp;Melou oseti na svom ramenu grubu šaku, ali je strese. Bio je to Tver. Besno mu zašišta na uho: "Melou, moraš podržati ovog čoveka. Drukčije se ne može sačuvati obraz. Iz Zadužbine je, i na kraju krajeva, sveštenik je. Ti divljaci napolju... Čuješ li me?"
<BR>&nbsp;&nbsp;&nbsp;&nbsp;&nbsp;"Čujem te, Tvere", zareža Melou. "Imam ja ovde drugog posla nego da štitim misionare."Gospodine, učiniću ono što ja budem hteo, a tako mi Seldona i cele Galaksije, drzneš li se da me zaustaviš iščupaću ti smrdljivi grkljan. Ne preprečuj mi put, Tvere, ili ću te smožditi."
<BR>&nbsp;&nbsp;&nbsp;&nbsp;&nbsp;On se okrenu i poče da krupno korača. "Ti! Oče Parma! Znaš li ti da po Konvenciji nijedan Misionar Zadužbine ne sme ući na teritoriju Korelije?"
<BR>&nbsp;&nbsp;&nbsp;&nbsp;&nbsp;Misionar je drhtao. Moram onamo gde me vodi Duh, sinko moj. Ukoliko mračnjaci odbacuju svetlost, nije li to samo znak da im je ona potrebna?"
<BR>&nbsp;&nbsp;&nbsp;&nbsp;&nbsp;"Nije reč o tome, oče. Ti si ovde protivno zakonima Korelije i Zadužbine. Prema zakonu, ja te ne mogu štititi."
<BR>&nbsp;&nbsp;&nbsp;&nbsp;&nbsp;Misionareve ruke se ponovo podigoše. Nestade njegove ranije pometenosti. Čula se prozukla galama brodskog sistema za spoljnu vezu, kao i slab, u talasima, žamor pobesnele horde kako mu odgovara. Taj zvuk unese rastrojenost u misionarev pogled.
<BR>&nbsp;&nbsp;&nbsp;&nbsp;&nbsp;"Čuješ ih? Zašto mi pominješ zakon koji su ljudi stvorili? Ima i prečih zakona. Nije li Galaktički duh rekao: 'Ne ostani ravnodušan na patnje tvog brata.' A nije li rekao i ovo: 'Makar se radilo o bednom i nezaštićenom, valja da tako postupiš.'
<BR>&nbsp;&nbsp;&nbsp;&nbsp;&nbsp;Zar nemate topove? Zar nemate brod? Nije li iza vas Zadužbina? A pre svega i iznad svega, nije li Duh taj koji upravlja svemirom?" Zastao je da povrati dah.
<BR>&nbsp;&nbsp;&nbsp;&nbsp;&nbsp;U to napolju prestade da odjekuje snažni glas Daleke zvezde, a u odaju se vrati, sav uznemiren, poručnik Tinter.
<BR>&nbsp;&nbsp;&nbsp;&nbsp;&nbsp;"Govori", kratko reče Melou.
<BR>&nbsp;&nbsp;&nbsp;&nbsp;&nbsp;"Gospodine, traže da se izruči ličnost Džorda Parme."
<BR>&nbsp;&nbsp;&nbsp;&nbsp;&nbsp;"A ako to ne bude učinjeno?"
<BR>&nbsp;&nbsp;&nbsp;&nbsp;&nbsp;"Čuju se razne pretnje, gospodine. Teško je razabrati. Toliko ih je, i izgledaju prilično gnevni. Ima tamo i jedan koji kaže da upravlja oblašću i policijom, ali je očigledno da nije svoj gospodar."
<BR>&nbsp;&nbsp;&nbsp;&nbsp;&nbsp;"Gospodar ili ne", sleže ramenima Melou, "on predstavlja poredak. Kaži im da će im otac Džord Parma biti izručen, ukoliko se taj guverner ili policajac, ili šta već jeste, sam približi brodu."
<BR>&nbsp;&nbsp;&nbsp;&nbsp;&nbsp;Iznenada, u šaci mu se obre pištolj. On dodade: "Ne znam šta je neposlušnost. Sa njom nisam nikada imao iskustva. Ali ako ovde neko misli da može mene da uči, ja ću mu odmah za uzvrat očitati lekciju."
<BR>&nbsp;&nbsp;&nbsp;&nbsp;&nbsp;Pištolj se polako okretao, i zadržao se na Tveru. Lice starog trgovca sa naporom se opusti, ruke mu se olabaviše i spustiše. Muklo je disao kroz nos.
<BR>&nbsp;&nbsp;&nbsp;&nbsp;&nbsp;Tinter se udalji, i kroz pet minuta sitna prilika se izdvoji iz gomile. Približavala se polagano i oklevajući, očigledno premrla od straha. Dva puta se osvrnula i dva puta su je vidne pretnje višeglavog čudovišta naterale da produži.
<BR>&nbsp;&nbsp;&nbsp;&nbsp;&nbsp;"U redu." Melou mahnu blasterom koji još nije bio vratio u korice. "Grane i Apšure, izvedite ga."
<BR>&nbsp;&nbsp;&nbsp;&nbsp;&nbsp;Misionar zaciča. Podiže ruke i ukočeni prsti mu poleteše uvis, dok mu široki rukavi spadoše otkrivajući tanke podlaktice prošarane venama. "Neka svetlost namah sevnu i utrne." Melou zatrepta i ponovo prezrivo mahnu rukom.
<BR>&nbsp;&nbsp;&nbsp;&nbsp;&nbsp;Misionar je sipao reči, pokušavajući da se otrgne. "Proklet bio izdajica koji brata brata svojega prepušta zlu i smrti. Neka ogluve uši koje se oglušuju o preklinjanja bespomoćnog! Neka oslepe oči obnevidele na nevinost! Neka zauvek bude crna duša koja se s tamom druži!"
<BR>&nbsp;&nbsp;&nbsp;&nbsp;&nbsp;Tver je snažno pritiskao uši šakama.
<BR>&nbsp;&nbsp;&nbsp;&nbsp;&nbsp;Melou vrati blaster u korice i odloži ga. "Na svoja mesta", naredi pribrano. "Održavajte stanje potpune pripravnosti još šest sati posle razilaženja okupljenih. Posle toga, u vremenu od četrdeset osam časova, želim dvostruke straže. Po isteku tog vremena dobićete nova naređenja. Tvere, pođi sa mnom."
<BR>&nbsp;&nbsp;&nbsp;&nbsp;&nbsp;Bili su sami u Melouovim odajama. Melou pokaza na stolicu i Tver sede. Njegova zdepasta prilika kao da se smanjila.
<BR>&nbsp;&nbsp;&nbsp;&nbsp;&nbsp;Melou ga je netremice podrugljivo posmatrao. "Tvere", reče, "razočaran sam. Za ove tri godine kako se baviš politikom kao da si zaboravio običaje trgovaca. Zapamti ovo, tamo u Zadužbini ja sam možda i demokrata, no ne bih se libio da postanem i tiranin ukoliko bi mi to pomoglo da svojim brodom upravljam onako kako želim. Nikada ranije nisam morao da na svoje ljude potežem blaster, a to ne bih ni sada učinio da ti nisi skrenuo. Tvere, ti nemaš nikakav zvaničan položaj, ovde si po mom pozivu i svu pažnju ću ti ukazivati dpk smo nasamo. Međutim, od sada pa nadalje, u prisustvu mojih oficira ili ljudi ja sam za tebe 'gospodin' a ne 'Melou'. A kada izdam neko naređenje ima da poskočiš brže nego poslednji regrut, inače ćeš još brže biti ispeglan. Shvataš?"
<BR>&nbsp;&nbsp;&nbsp;&nbsp;&nbsp;Vođa stranke proguta pljuvačku. Oklevajući reče: "Izvinjavam se."
<BR>&nbsp;&nbsp;&nbsp;&nbsp;&nbsp;"Primam izvinjenje! Da se rukujemo?"
<BR>&nbsp;&nbsp;&nbsp;&nbsp;&nbsp;Tverovi prsti nestadoše u ogromnoj Melouovoj šaci. Tver primeti: "Namere su mi bile dobre. Teško je poslati čoveka napolje, da ga linčuju. Onaj klecavi guverner, ili već šta je, ne može ga spasti. To je ubistvo."
<BR>&nbsp;&nbsp;&nbsp;&nbsp;&nbsp;"Tu ne mogu ništa. Iskreno govoreći, čitav taj incident mi je sumnjiv. Nisi ništa primetio."
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Ova svemirska luka nalazi se usred udaljenog, mrtvog sektora. Odjednom se tu stvori nekakav misionar, begunac. Odakle je pobegao? Dolazi ovamo. "Slučajna podudarnost? Okuplja se ogromna gomila sveta. Odakle? Najbliži, iole veći grad, mora da je udaljen najmanje sto milja odavde. A oni stižu za pola časa. Kako?"
<BR>&nbsp;&nbsp;&nbsp;&nbsp;&nbsp;"Kako?" ponovi Tver.
<BR>&nbsp;&nbsp;&nbsp;&nbsp;&nbsp;"A šta ako su misionara ovamo doveli i podmetnuli ga kao mamac? Naš prijatelj, otac Parma, bio je veoma pometen. A onda je odjednom izgledao sasvim pribran."
<BR>&nbsp;&nbsp;&nbsp;&nbsp;&nbsp;"Zlostavljanje...", gorko promrmlja Tver.
<BR>&nbsp;&nbsp;&nbsp;&nbsp;&nbsp;"Možda! A možda je i tako smišljeno, da se viteški i galantno stavimo u glupu odbranu čoveka. Ovde se nalazio protivno zakonima Korelije i Zadužbine. Da sam ga podržao, to bi bilo ravno objavi rata protiv Korelije, a Zadužbina ne bi imala pravnog osnova da nas brani."
<BR>&nbsp;&nbsp;&nbsp;&nbsp;&nbsp;"Preteruješ."
<BR>&nbsp;&nbsp;&nbsp;&nbsp;&nbsp;Zvučnik zaječa i odloži Melouov odgovor. "Gospodine, primili smo zvanično saopštenje."
<BR>&nbsp;&nbsp;&nbsp;&nbsp;&nbsp;"Smesta ga pošaljite."
<BR>&nbsp;&nbsp;&nbsp;&nbsp;&nbsp;Posle škljocanja, u useku se pojavi blistavi valjak. Melou ga otvori i istrese iz njega srebrom impregnirani list. Znalački ga protrlja između palca i kažiprsta, pa reče: "Teleportiran direktno iz glavnog grada. Komodorov lični papir."
<BR>&nbsp;&nbsp;&nbsp;&nbsp;&nbsp;Jednim brzim pogledom pročitao je poruku i kratko se nasmejao.
<BR>&nbsp;&nbsp;&nbsp;&nbsp;&nbsp;"I tako, ja sam preterao, zar ne?"
<BR>&nbsp;&nbsp;&nbsp;&nbsp;&nbsp;On hitnu poruku Tveru, dodajući: "Pola sata pošto smo predali misionara najzad dobijamo veoma učtiv poziv da pristupimo uzvišenoj komodorovoj ličnosti, posle sedam dana čekanja. Mislim da smo položili ispit."
</P></TD></TR></TABLE>
<P class="next">
<A HREF=p40.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
