<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5.
<P>&nbsp;&nbsp;&nbsp;&nbsp;&nbsp;Još jedna nedelja bi otpisana dok nije ugovorio sastanak s Ferlom. Ponjets je osećao napetost, ali se sada već privikao na osećaj fizičke bespomoćnosti. Pod stražom je napustio grad, pod stražom se nalazio i u Ferlovoj vili u predgrađu. Nije bilo druge do da to prihvati bez roptanja.
<BR>&nbsp;&nbsp;&nbsp;&nbsp;&nbsp;Izvan Kruga staraca Ferl je izgledao viši i mlađi. A u običnoj odeći nije uopšte izgledao kao Starac.
<BR>&nbsp;&nbsp;&nbsp;&nbsp;&nbsp;On iznenada reče: "Neobičan si ti čovek." Njegove primaknute oči kao da zatreptaše. Već nedelju dana, a naročito u toku protekla dva sata, ništa drugo ne činiš nego nagoveštavaš da mi treba zlato. To mi izgleda kao zaludan posao jer, kome je ono potrebno? Što ne napraviš još jedan korak?"
<BR>&nbsp;&nbsp;&nbsp;&nbsp;&nbsp;"Nije stvar samo u zlatu", diskretno reče Ponjets. "Ne samo u zlatu. Nije to pitanje jednog ili dva zlatnika. Stvar je u onome što stoji iza zlata."
<BR>&nbsp;&nbsp;&nbsp;&nbsp;&nbsp;"A šta može biti iza zlata?" s lukavim osmehom ga podstaknu Ferl. "Nije valjda ovo rđavo prikriven uvod za novu trapavu demonstraciju?"
<BR>&nbsp;&nbsp;&nbsp;&nbsp;&nbsp;"Trapavu?" Ponjets se malo namršti.
<BR>&nbsp;&nbsp;&nbsp;&nbsp;&nbsp;"Oh, svakako." Ferl prekrsti ruke i osloni na njih bradu.
<BR>&nbsp;&nbsp;&nbsp;&nbsp;&nbsp;"Ne kritikujem te. Siguran sam da je trapavost bila namerna. Da sam bio siguran šta joj je razlog, upozorio bih i Velepoštovanog. Da sam ja bio na tvom mestu zlato bih proizveo na svom brodu, a ponudio bih ga nasamo. Tako bi se izbegla ona priredba koju si za nas izveo, a i otpor koji si prouzrokovao."
<BR>&nbsp;&nbsp;&nbsp;&nbsp;&nbsp;"To je tačno", saglasi se Ponjets, "ali pošto sam bio sam, prihvatio sam otpor da bih privukao tvoju pažnju."
<BR>&nbsp;&nbsp;&nbsp;&nbsp;&nbsp;"A tako? Samo to?" Ferl se nije trudio da prikrije da se zabavlja. "Držim da si predložio trideset dana za očišćenje kako bi tu pažnju pretvorio u nešto malo opipljivije. A šta ako se ispostavi da je zlato nečisto?"
<BR>&nbsp;&nbsp;&nbsp;&nbsp;&nbsp;Ponjets sebi dozvoli malo crnog humora. "A od kada to sud o nečistoći zavisi od onih kojima je najviše stalo da zlato bude čisto?"
<BR>&nbsp;&nbsp;&nbsp;&nbsp;&nbsp;Ferl podiže pogled i zagleda se u trgovca. Izgledao je u isti mah i iznenađen i zadovoljan.
<BR>&nbsp;&nbsp;&nbsp;&nbsp;&nbsp;"Razuman stav. Veoma razuman. Reci mi sada zašto si želeo da privučeš moju pažnju?"
<BR>&nbsp;&nbsp;&nbsp;&nbsp;&nbsp;"To ću i učiniti. Ovo malo od kako sam ovde zapazio sam u nekoliko korisnih činjenica vezanih za tebe koje su me zanimale. Na primer, veoma si mlad, veoma mlad za jednog člana Saveta, a čak i to da si iz veoma mlade porodice."
<BR>&nbsp;&nbsp;&nbsp;&nbsp;&nbsp;"Zameraš nešto mojoj porodici?"
<BR>&nbsp;&nbsp;&nbsp;&nbsp;&nbsp;"Nipošto. Tvoji preci su veliki i sveti, to će svako priznati. Ali ima ih koji govore da nisi iz nekog od Pet plemena."
<BR>&nbsp;&nbsp;&nbsp;&nbsp;&nbsp;Ferl se zavali. "Uz dužno poštovanje svima zainteresovanima", uopšte nije krio svoju zlobu, "Pet plemena imaju usahla bedra i retku krv. Danas nema ni pedeset živih pripadnika Plemena."
<BR>&nbsp;&nbsp;&nbsp;&nbsp;&nbsp;"Svejedno, ima ih koji govore da nacija neće prihvatiti da joj neko ko nije iz Plemena bude Veliki majstor. Neizbežno je da mladi i odskora ustoličeni miljenik Velikog majstora stekne moćne neprijatelje među velikašima, tako kažu. Velepoštovani stari, njegova zaštita neće nadživeti njegovu smrt, a tada će neki tvoj neprijatelj nesumnjivo biti onaj koji će protumačiti reči duha Velepoštovanog."
<BR>&nbsp;&nbsp;&nbsp;&nbsp;&nbsp;Ferl se namršti. "Za jednog stranca suviše čuješ. Takve uši su kao stvorene za odsecanje."
<BR>&nbsp;&nbsp;&nbsp;&nbsp;&nbsp;"O tome se može i kasnije odlučiti."
<BR>&nbsp;&nbsp;&nbsp;&nbsp;&nbsp;"Pusti da pogađam." Ferl se nestrpljivo uzvrpolji na stolici. "Ponudićeš mi da steknem bogatstvo i moć pomoću ovih nečastivih mašinica iz tvog broda. Pa?"
<BR>&nbsp;&nbsp;&nbsp;&nbsp;&nbsp;"Pretpostavimo da je tako. U čemu bi mogla da se sastoji tvoja zamerka? Gurnuo bi mi pod nos svoje shvatanje dobra i zla?"
<BR>&nbsp;&nbsp;&nbsp;&nbsp;&nbsp;Ferl odmahnu glavom. "Nikako. Čuj, stranče, tvoj sud o svima nama, donet na osnovu tvog poganog agnosticizma, takav je kakav je, ali ni ja nisam slepi rob naše mitologije, iako možda tako izgleda. Obrazovan sam čovek, gospodine moj, a nadam se, i prosvećen. Duboka suština naših religioznih običaja, u obrednom a ne u etičkom smislu, namenjena je prvenstveno masama."
<BR>&nbsp;&nbsp;&nbsp;&nbsp;&nbsp;"U čemu se, onda, sastoji tvoja glavna zamerka?" blago je insistirao Ponjets.
<BR>&nbsp;&nbsp;&nbsp;&nbsp;&nbsp;"Samo to. Mase. Možda bih bio spreman da s tobom sarađujem, ali se tvoje male mašine moraju tako upotrebljavati da budu korisne. Kako se mogu obogatiti ako moram da upotrebljavam, šta ti ono beše prodaješ, recimo, brijač, drhteći i u najvećoj tajnosti. Možda će moja brada biti lakše i glatkije izbrijana, ali kako ću se obogatiti? Kako da izbegnem smrt u gasnoj komori ili teror rulje ako me jednom uhvate na delu?"
<BR>&nbsp;&nbsp;&nbsp;&nbsp;&nbsp;Ponjets sleže ramenima. "U pravu si. Mogao bih da kažem da bi lek za to bio da se tvoj narod prevaspita te da atomske sprave koristi radi ugodnijeg života, a na tvoju znatnu dobit. To bi bio džinovski zadatak, ne poričem to, ali zarada bi bila još džinovskija. Međutim, to je u ovom času tvoja briga, a nipošto moja. Jer ja ti ne nudim ni brijač, ni nož, a ni mehanički uređaj za uništavanje smeća."
<BR>&nbsp;&nbsp;&nbsp;&nbsp;&nbsp;"A šta nudiš?"
<BR>&nbsp;&nbsp;&nbsp;&nbsp;&nbsp;"Samo zlato. Neposredno. Možeš da dobiješ mašinu koju sam prošle nedelje prikazao."
<BR>&nbsp;&nbsp;&nbsp;&nbsp;&nbsp;Sada se Ferl ukoči, dok mu se koža na čelu grčevito nabirala. "Transmuter."
<BR>&nbsp;&nbsp;&nbsp;&nbsp;&nbsp;"Upravo tako. Rezerve zlata biće jednake rezervama gvožđa. Mislim da bi ga bilo dovoljno za sve potrebe. Dovoljno i za položaj Velikog majstora, uprkos mladosti i neprijateljima. A i bezbedno je."
<BR>&nbsp;&nbsp;&nbsp;&nbsp;&nbsp;"Kako?"
<BR>&nbsp;&nbsp;&nbsp;&nbsp;&nbsp;"Tako što je tajnovitost suština korišćenja aparata; ista onakva tajnovitost koju si opisao kao jedinu meru bezbednosti u pogledu atomskih sprava. Transmuter možeš da strpaš u najdublji lagum u najtvrđoj tvrđavi na najudaljenijem posedu, a da ti, ipak, stalno donosi bogatstvo. Zlato kupuješ, a ne mašinu, a na zlatu se ne vidi kako je proizvedeno jer se ne razlikuje od prirodne tvorevine."
<BR>&nbsp;&nbsp;&nbsp;&nbsp;&nbsp;"A ko će rukovati mašinom?"
<BR>&nbsp;&nbsp;&nbsp;&nbsp;&nbsp;"Ti sam. Biće ti potrebno samo pet minuta da se obučiš. Podesiću je za tebe kad god to budeš poželeo."
<BR>&nbsp;&nbsp;&nbsp;&nbsp;&nbsp;"Šta tražiš zauzvrat?"
<BR>&nbsp;&nbsp;&nbsp;&nbsp;&nbsp;"Pa", Ponjets postade oprezan, "tražim cenu i to dobru. Od toga živim. Recimo, jer to je skupa mašina, kovano gvožđe u količini od jedne kubne stope zlata."
<BR>&nbsp;&nbsp;&nbsp;&nbsp;&nbsp;Ferl poče da se smeje, a Ponjets pocrvene. "Podvlačim, gospodine", oštro dodade, "da ono što budete platili možete nadoknaditi za dva sata."
<BR>&nbsp;&nbsp;&nbsp;&nbsp;&nbsp;"Zaista, a kroz jedan sat ti bi se izgubio, dok bi moja mašina iznenada postala neupotrebljiva. Biće mi potrebna ozbiljna garancija."
<BR>&nbsp;&nbsp;&nbsp;&nbsp;&nbsp;"Imate moju reč."
<BR>&nbsp;&nbsp;&nbsp;&nbsp;&nbsp;"Veoma dobra garancija", podrugljivo produži Ferl, "ali bi tvoje prisustvo bilo još bolje obezbeđenje. Ja ću tebi dati reč da ću ti platiti nedelju dana posle isporuke, ukoliko sve bude u redu."
<BR>&nbsp;&nbsp;&nbsp;&nbsp;&nbsp;"Nemoguće."
<BR>&nbsp;&nbsp;&nbsp;&nbsp;&nbsp;"Nemoguće? A već si zaradio smrtnu kaznu samim tim što si ponudio da mi nešto prodaš. Jedn moja reč bila bi dovoljna da već koliko sutra dospeš u gasnu komoru, ukoliko ne pristaneš."
<BR>&nbsp;&nbsp;&nbsp;&nbsp;&nbsp;Ponjetsovo lice bilo je bezizražajno, jedino su mu oči možda zaigrale. On reče: "To je nepravično preimućstvo. Da li ćeš bar svoje obećanje staviti na papir?"
<BR>&nbsp;&nbsp;&nbsp;&nbsp;&nbsp;"Pa da i ja postanem zreo za smaknuće? Ne, gospodine!" Ferl se veoma zadovoljno nasmeši. "Ne, gospodine. Samo je jedan od nas budala."
<BR>&nbsp;&nbsp;&nbsp;&nbsp;&nbsp;Trgovac tiho reče: "Dakle, dogovoreno je."
</P></TD></TR></TABLE>
<P class="next">
<A HREF=p34.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
