<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6.
<P>&nbsp;&nbsp;&nbsp;&nbsp;&nbsp;Gradonačelnik Hardin je grickao vršak cigare. Bila se ugasila a da to nije ni primetio. Prethodne noći nije spavao, a naslućivao je da neće ni ove. To mu se već vidljivo primećivalo na očima.
<BR>&nbsp;&nbsp;&nbsp;&nbsp;&nbsp;On umorno reče: "I to bi bilo sve?"
<BR>&nbsp;&nbsp;&nbsp;&nbsp;&nbsp;"Čini mi se." Johan Li blago dodirnu šakom bradu. "Kako zvuči?"
<BR>&nbsp;&nbsp;&nbsp;&nbsp;&nbsp;"Nije loše. Samo, sve se mora obaviti krajnje drsko, shvataš? Znači, ne sme biti nikakvog oklevanja, ne sme im se ostaviti vremena da shvate situaciju. Kada budemo u stanju da izdajemo naređenja, i to da ih izdajemo kao da smo upravo za to rođeni, iz navike će se pokoravati. U tome je suština državnog udara."
<BR>&nbsp;&nbsp;&nbsp;&nbsp;&nbsp;"A šta ako Odbor i dalje bude kolebljiv?"
<BR>&nbsp;&nbsp;&nbsp;&nbsp;&nbsp;"Odbor? Otpiši ga. Od sutrašnjeg dana kao činilac u poslovima Terminusa neće više vredeti ni pišljivih pola kredita."
<BR>&nbsp;&nbsp;&nbsp;&nbsp;&nbsp;Li lagano potvrdi glavom. "Ipak, čudno je da do sada nisu ništa preduzeli da nas zaustave. Kažeš da im ovo nije bilo sasvim nepoznato?"
<BR>&nbsp;&nbsp;&nbsp;&nbsp;&nbsp;"Fara skoro da je natrapao na problem. Ponekad sam zbog njega nervozan. A Piren je prema meni sumnjičav još od kako su me izabrali. Samo, vidiš, nikada nisu bili u stanju da zaista shvate šta se kuva. Čitavo njihovo vaspitanje je autoritarno. Uvereni su da je Car svemoćan samo zbog toga što je Car. A sigurni su i u to da nije moguće da se Upravni odbor nađe u položaju da ne može naređivati, upravo zbog toga što Upravni odbor dela u carevo ime. Ta nesposobnost da priznaju da postoji mogućnost pobune naš je najbolji saveznik."
<BR>&nbsp;&nbsp;&nbsp;&nbsp;&nbsp;Hardin se iskobelja iz stolice i ode do hladnjaka za vodu.
<BR>&nbsp;&nbsp;&nbsp;&nbsp;&nbsp;"Nisu oni loši, Li, kada se drže svoje Enciklopedije, a mi ćemo se postarati da se ubuduće samo nje i drže. Beznadežno su međutim, nesposobni kada je reč o upravljanju Terminusom. Idi sada i pusti stvari u pogon. Želim da budem sam."
<BR>&nbsp;&nbsp;&nbsp;&nbsp;&nbsp;Seo je na ivicu pisaćeg stola i odsutno se zagledao u čašu s vodom.
<BR>&nbsp;&nbsp;&nbsp;&nbsp;&nbsp;Svemira mu, kada bi samo bio tako samouveren kako što se pravi da jeste! Za dva dana će sleteti Anakreonjani, a on može da se osloni samo na neke predstave i polunagađanja o tome šta je Hari Seldon pretpostavljao da će se dogoditi u proteklih pedeset godina. Nije čak ni pravi, čestiti psiholog, već jedan običan petljanac, jedva nešto priučen, koji pokušava da pročita najveći um jednog razdoblja.
<BR>&nbsp;&nbsp;&nbsp;&nbsp;&nbsp;A šta ako je Fara bio u pravu, ako je Anakreon bio jedini problem koji je Hari Seldon predvideo: ako mu je jedino bilo stalo da sačuva Enciklopediju, čemu onda coup d'etat?
<BR>&nbsp;&nbsp;&nbsp;&nbsp;&nbsp;Slegao je ramenima i popio vodu.
</P></TD></TR></TABLE>
<P class="next">
<A HREF=p17.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
