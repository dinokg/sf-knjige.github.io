<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10.
<P>&nbsp;&nbsp;&nbsp;&nbsp;&nbsp;Onum Bar bio je star čovek, suviše star da bi se plašio. Još od poslednjih nemira živeo je sam u udaljenom kraju zemlje, sa ono malo knjiga izbavljenih iz ruševina. Nije imao ničega što bi se bojao da izgubi, a ponajmanje onog izanđalog ostatka života, tako da se bez ikakve strepnje suočio sa nezvanim gostom.
<BR>&nbsp;&nbsp;&nbsp;&nbsp;&nbsp;"Vrata su bila otvorena", objasni stranac.
<BR>&nbsp;&nbsp;&nbsp;&nbsp;&nbsp;Govor mu je bio nejasan i odsečan, a Bar opazi čudno čeličnoplavo oružje o njegovom boku. U polumraku male sobe Bar je ugledao i svetlucanje zaštitnog polja oko čoveka.
<BR>&nbsp;&nbsp;&nbsp;&nbsp;&nbsp;On umorno reče: "Nema razloga da budu zatvorena. Da li sam vam zbog nečega potreban?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;Stranac je i dalje stajao na sredini sobe. Bio je ogroman, i po visini i po širini.
<BR>&nbsp;&nbsp;&nbsp;&nbsp;&nbsp;"Vaša kuća je jedina u ovom kraju."
<BR>&nbsp;&nbsp;&nbsp;&nbsp;&nbsp;"Pust je ovo kraj", potvrdi Bar, "ali ima jedan grad na istoku. Mogu vam pokazati put."
<BR>&nbsp;&nbsp;&nbsp;&nbsp;&nbsp;"Malo kasnije. Smem li da sednem?"
<BR>&nbsp;&nbsp;&nbsp;&nbsp;&nbsp;"Ukoliko stolice izdrže vašu težinu", ozbiljno odvrati starac. I one su bile stare. Ostaci iz lepše mladosti.
<BR>&nbsp;&nbsp;&nbsp;&nbsp;&nbsp;Stranac reče: "Zovem se Hober Melou. Dolazim iz daleke provincije."
<BR>&nbsp;&nbsp;&nbsp;&nbsp;&nbsp;Bar klimnu i osmehnu se. "Jezik vas je odavno odao. Ja sam Onum Bar iz Sivene, nekadašnji patricije Carstva."
<BR>&nbsp;&nbsp;&nbsp;&nbsp;&nbsp;"Znači, ovo je Sivena. Upravljao sam se samo po nejasnim starim kartama."
<BR>&nbsp;&nbsp;&nbsp;&nbsp;&nbsp;"Morale bi biti uistinu prastare pa da položaji zvezda budu netačni."
<BR>&nbsp;&nbsp;&nbsp;&nbsp;&nbsp;Bar je sedeo nepomično, dok je pogled drugog čoveka pokazivao da mu misli blude. Bar opazi da je zaštitno polje sile oko čoveka iščezlo, a zatim u sebi priznade da njegova ličnost strancima ne može izgledati zastrašujuće, pa čak, utoliko bolje ili gore, ni njegovim neprijateljima.
<BR>&nbsp;&nbsp;&nbsp;&nbsp;&nbsp;On primeti: "Kuća mi je stara, a zalihe male. Ipak, možemo podeliti ono što imam, ukoliko će vam stomak podneti crni hleb i sasušeni kukuruz."
<BR>&nbsp;&nbsp;&nbsp;&nbsp;&nbsp;Melou odmahnu glavom. "Ne, jeo sam, a i ne mogu da se zadržavam. Treba mi samo putokaz kako da stignem do sedišta vlade."
<BR>&nbsp;&nbsp;&nbsp;&nbsp;&nbsp;"To će biti lako, jer, ma koliko da sam siromašan, ničega me ne lišavaju. Mislite li na prestonicu planete ili na prestonicu Carskog sektora?"
<BR>&nbsp;&nbsp;&nbsp;&nbsp;&nbsp;Oči mladog čoveka se napola zatvoriše. "Zar to nije isto? Zar ovo nije Sivena?"
<BR>&nbsp;&nbsp;&nbsp;&nbsp;&nbsp;Stari patricije klimnu. "Jeste Sivena. Ali Sivena više nije prestonica Normanskog sektora. Ipak vas je stara karta zavela na pogrešan put. Zvezde se vekovima ne menjaju, ali političke granice su veoma nestalne."
<BR>&nbsp;&nbsp;&nbsp;&nbsp;&nbsp;"To ne valja. Zapravo, veoma je loše. Da li je nova prestonica daleko?"
<BR>&nbsp;&nbsp;&nbsp;&nbsp;&nbsp;"Nalazi se na Orši II. Na dvadeset parseka odavde. Vaša karta će vam pokazati. Koliko je stara?"
<BR>&nbsp;&nbsp;&nbsp;&nbsp;&nbsp;"Sto pedeset godina."
<BR>&nbsp;&nbsp;&nbsp;&nbsp;&nbsp;"Toliko? Starac uzdahnu. Mnogo šta se odigralo u istoriji od tada. Znate li nešto o tome?"
<BR>&nbsp;&nbsp;&nbsp;&nbsp;&nbsp;Melou odrečno odmahnu glavom. Bar reče: "Vi ste srećnik. Bila su to teška vremena za provincije, osim za vreme vladavine Stanela VI, a on je umro pre pedeset godina. Od tog doba, pobune i propadanja, propadanja i pobune." Bar se upita nije li postao suviše brbljiv. Samotan je život ovde, a tako retko ima prilike da popriča sa ljudima.
<BR>&nbsp;&nbsp;&nbsp;&nbsp;&nbsp;Melou s iznenadnom oštrinom upita: "Propast, a? Zvuči kao da je provincija osiromašila."
<BR>&nbsp;&nbsp;&nbsp;&nbsp;&nbsp;"Možda ne u apsolutnim razmerama. Potrebno je prilično vremena da se utroše fizičke rezerve dvadeset i pet planeta prvog reda. Mada, u poređenju sa bogatstvom prošlog veka, nisko smo pali, a nema ni traga nekom poboljašanju, još ne. Zbog čega vas sve to zanima, mladiću? Potpuno ste živnuli i oči vam se sjaje."
<BR>&nbsp;&nbsp;&nbsp;&nbsp;&nbsp;Trgovac skoro pocrvene, jer je izgledalo kao da izbledele oči proniču duboko u njega i da se osmehuju nad onim što su videle.
<BR>&nbsp;&nbsp;&nbsp;&nbsp;&nbsp;"Slušajte." Ja sam trgovac tamo napolju, na ivici Galaksije. Pronašao sam neke stare karte i otisnuo se da nađem nova tržišta. Prirodno je da me pominjanje osiromašenih provincija uzbuđuje. Sa neke planete ne možeš izvući novac, ukoliko na njoj novca nema. Kako, na primer, stoji sa Sivenom?"
<BR>&nbsp;&nbsp;&nbsp;&nbsp;&nbsp;Starac se naže napred. "Ne bih mogao da kažem. Ipak, možda bi se isplatilo. Ali vi trgovac? Izgledate pre kao ratnik. Šaku držite blizu pištolja, na bradi imate ožiljak."
<BR>&nbsp;&nbsp;&nbsp;&nbsp;&nbsp;Melou trže glavu. "Tamo odakle dolazim ne vlada baš zakon. Borba i ožiljci ulaze u fiksne troškove svakog trgovca. Ali borba je jedino unosna ukoliko vas na kraju čeka dobit, a ukoliko novac mogu da dobijem i bez nje, utoliko je slađi. Da li bih ovde našao dovoljno novca da se borba isplati? Pretpostavljam da za borbom ne bih morao dugo da tragam."
<BR>&nbsp;&nbsp;&nbsp;&nbsp;&nbsp;"Ne biste", potvrdi Bar. "Mogli biste da se pridružite Viskardovim ostacima na Crvenim zvezdama. Istina, ne znam da li biste to zvali borbom ili gusarenjem. A mogli biste i da se pridružite našem milostivom vicekralju, koji je to milostivo postao pomoću ubijanja, pljačke, otimačine i reči Cara-dečaka, u međuvremenu ubijenog. Upali obrazi patricija se zacrveneše. Oči mu se sklopiše, a zatim otvoriše, slične sjajnim očima neke ptice.
<BR>&nbsp;&nbsp;&nbsp;&nbsp;&nbsp;"Nisam baš stekao utisak da ste prijateljski nastrojeni prema vicekralju, patricije Bare", reče Melou. Šta ako sam ja jedan od njegovih špijuna?"
<BR>&nbsp;&nbsp;&nbsp;&nbsp;&nbsp;"Pa i da jeste!" gorko odvrati Bar. "Šta biste mogli da mi oduzmete?" on usahlom rukom pokaza naokolo po goloj unutrašnjosti ruševnog zdanja.
<BR>&nbsp;&nbsp;&nbsp;&nbsp;&nbsp;"Vaš život?"
<BR>&nbsp;&nbsp;&nbsp;&nbsp;&nbsp;"Lako bismo se rastali. Ionako smo pet godina duže zajedno nego što bi trebalo. Niste vi jedan od vicekraljevih ljudi. Da jeste, možda bih držao jezik za zubima zbog sada već usađenog nagona za samoodržanjem."
<BR>&nbsp;&nbsp;&nbsp;&nbsp;&nbsp;"Kako znate?"
<BR>&nbsp;&nbsp;&nbsp;&nbsp;&nbsp;Starac se nasmeja. "Izgleda da ste sumnjičavi. Hajde, kladim se da mislite kako pokušavam da vas navedem da opanjkavate vladu. Ne, ne. Prestar sam za politiku."
<BR>&nbsp;&nbsp;&nbsp;&nbsp;&nbsp;"Prestar za politiku? Da li je čovek za nju ikada prestar?
<BR>&nbsp;&nbsp;&nbsp;&nbsp;&nbsp;Reči koje ste upotrebili da opišete vicekralja, kako ono beše? Ubijanje, pljačka i drugo. Niste mi baš zvučali kao objektivan čovek. Ne sasvim. Ne kao neko ko je prestar za politiku."
<BR>&nbsp;&nbsp;&nbsp;&nbsp;&nbsp;Starac sleže ramenima. "Uspomene peku kada naglo navru. Poslušajte! Sami prosudite! Kada je Sivena bila prestonica provincije bio sam patricije i član provincijskog senata. Moja porodica je stara i časna. Jedan od mojih pradedova bio je... No, pustimo to. Od stare slave je slaba vajda."
<BR>&nbsp;&nbsp;&nbsp;&nbsp;&nbsp;"Pretpostavljam", primeti Melou, "da je došlo do nekog građanskog rata ili revolucije."
<BR>&nbsp;&nbsp;&nbsp;&nbsp;&nbsp;Barovo lice se smrče. "U ovo izopačeno doba građanski ratovi su hronični. Međutim, Sivena se držala po strani. Pod Stanelom VI gotovo da je ponovo doživela svoje nekadašnje blagostanje. Posle njega uslediše carevi slabići, a slabi carevi su značili moćne vicekraljeve, dok se naš poslednji vicekralj, onaj isti Viskard čije preostale jedinice još pljačkaju trgovce na putu između Crvenih zvezda, nameračio na carski purpur. Nije on bio prvi. A i da je uspeo, ne bi bio ni prvi koji je u tome uspeo. Ali nije uspeo, jer se sama Sivena pobunila protiv pobunjenog vicekralja, kada joj se približio carev admiral predvodeći flotu."
<BR>&nbsp;&nbsp;&nbsp;&nbsp;&nbsp;On tužno zastade.
<BR>&nbsp;&nbsp;&nbsp;&nbsp;&nbsp;Melou uhvati sebe da sav napet sedi na ivici stolice, pa se polagano opusti. "Nastavite, molim vas, gospodine."
<BR>&nbsp;&nbsp;&nbsp;&nbsp;&nbsp;"Hvala vam", umorno reče Bar. "Ljubazno je od vas što imate strpljenja za jednog starca. Pobunila se, ili bolje rečeno, pobunili smo se, jer i ja sam bio jedan od sporednijih vođa. Viskard je napustio Sivenu, umakavši nam za dlaku, a planeta i sa njom i provincija behu otvorene za admirala uz sve izraze lojalnosti prema Caru. Nisam siguran zašto smo to učinili. Moguće je da smo osećali lojalnost prema simbolu, ako ne i prema ličnosti Cara, jednog surovog i poročnog deteta. Možda smo se bojali grozota opsade."
<BR>&nbsp;&nbsp;&nbsp;&nbsp;&nbsp;"I?" blago ga podstače Melou.
<BR>&nbsp;&nbsp;&nbsp;&nbsp;&nbsp;"E to nije odgovaralo admiralu", usledi grozan odgovor.
<BR>&nbsp;&nbsp;&nbsp;&nbsp;&nbsp;"Žudeo je za slavom osvajanja pobunjene provincije, a njegovi ljudi za pljačkom koja bi pratila takvo osvajanje. I dok se narod još okupljao po svim velikim gradovima kličući caru i njegovom admiralu, on je zauzeo sve vojne centre, a zatim naredio da se stanovništvo Sivene uništi atomskim eksplozijama."
<BR>&nbsp;&nbsp;&nbsp;&nbsp;&nbsp;"Pod kojim izgovorom?"
<BR>&nbsp;&nbsp;&nbsp;&nbsp;&nbsp;"Pod izgovorom da su se pobunili protiv svog vicekralja koga je Car miropomazao. Admiral je postao novi vicekralj posle mesec dana klanja, pljački i užasa. Imao sam šest sinova. Petorica su pomrla, na razne načine. Imao sam kćerku. Nadam se da je umrla, na kraju. Umakao sam, jer sam bio star. Došao sam ovamo, a bio sam suviše star da bi se naš vicekralj zbog mene brinuo." On obori glavu. "Ništa mi nisu ostavili, zbog toga što sam pomogao da se istera pobunjeni guverner i što sam admirala lišio slave."
<BR>&nbsp;&nbsp;&nbsp;&nbsp;&nbsp;Melou je ćuteći sedeo i čekao. A onda tiho upita. "Šta je bilo sa vašim šestim sinom?"
<BR>&nbsp;&nbsp;&nbsp;&nbsp;&nbsp;"A?" kiselo se nasmeši Bar. "On je bezbedan, jer se pridružio admiralu kao običan vojnik, pod lažnim imenom. Topdžija je u ličnoj floti vicekralja. A ne, vidim vam u pogledu. Nije on nepažljiv sin. Posećuje me kad god može i daje što god može. On me održava u životu. A jednog dana, kad naš veliki i slavni vicekralj bude cvileo za svoj život, moj sin će mu biti dželat."
<BR>&nbsp;&nbsp;&nbsp;&nbsp;&nbsp;"I to pričate jednom strancu? Sina izlažete opasnosti."
<BR>&nbsp;&nbsp;&nbsp;&nbsp;&nbsp;"Ne, pomažem mu tako što uvodim još jednog neprijatelja. A da sam nešto prijatelj vicekralja, kao što sam mu neprijatelj, rekao bih mu da u spoljnom svemiru naniže brodove, sve do ivice Galaksije."
<BR>&nbsp;&nbsp;&nbsp;&nbsp;&nbsp;"Tamo nema brodova?"
<BR>&nbsp;&nbsp;&nbsp;&nbsp;&nbsp;"Jeste li naišli na neki? Da li je neka svemirska straža pravila pitanje oko vašeg ulaska? Sa ono malo brodova i sa okolnim provincijama ispunjenim smutnjama i nepravdama, ne mogu se odvajati brodovi za zaštitu varvarskih spoljnih sunčevih sistema. Od otcepljene ivice Galaksije nam nije pretila nikakva opasnost dok se vi niste pojavili."
<BR>&nbsp;&nbsp;&nbsp;&nbsp;&nbsp;"Ja? Ne predstavljam ja nikakvu opasnost."
<BR>&nbsp;&nbsp;&nbsp;&nbsp;&nbsp;"Posle vas će doći drugi."
<BR>&nbsp;&nbsp;&nbsp;&nbsp;&nbsp;Melou polako ali energično odmahnu glavom. "Mislim da vas ne shvatam."
<BR>&nbsp;&nbsp;&nbsp;&nbsp;&nbsp;"Čujte!" Bilo je nečeg grozničavog u starčevom glasu. "Prepoznao sam vas čim ste ušli. Oko tela imate zaštitno polje, ili ste ga imali kad sam vas prvi put ugledao."
<BR>&nbsp;&nbsp;&nbsp;&nbsp;&nbsp;Sumnjičavo ćutanje, a onda: "Da, imao sam ga."
<BR>&nbsp;&nbsp;&nbsp;&nbsp;&nbsp;"Dobro. To je bila greška, ali to niste znali. Znam neke stvari. U ovo natrulo vreme nije moderno biti vojnik. Događaji jure i proleću pored čoveka, a onoga ko im se ne suprotstavi sa atomskim blasterom u ruci oni zbrišu, kao što su to sa mnom učinili. Međutim, bio sam učen čovek i znam da u celokupnoj istoriji atomske energije nikada nije bilo pronađeno prenosno zaštitno polje. Imamo mi zaštitna polja, ogromne nepokretne centrale koje štite grad, ili čak i brod, ali ne i jednog jedinog čoveka."
<BR>&nbsp;&nbsp;&nbsp;&nbsp;&nbsp;"Ah?" Melou isturi donju usnu. "I šta na osnovu toga zaključujete?"
<BR>&nbsp;&nbsp;&nbsp;&nbsp;&nbsp;"Kroz svemir kruže razne priče. Prelaze duge puteve i sa svakim parsekom se izvitoperuju no, kad sam bio mladić beše jedan brodić pun čudnih ljudi kojima su naši običaji bili nepoznati, a nisu umeli da objasne odakle dolaze. Pričali su o nekim čarobnjacima na kraju Galaksije; čarobnjacima koji u mraku svetlucaju, a kroz vazduh plove bez ikakvih pomoćnih sredstava, dok ih nikakvo oružje ne ranjava.
<BR>&nbsp;&nbsp;&nbsp;&nbsp;&nbsp;Smejali smo im se, i ja sam im se smejao. Zaboravio sam na to, do danas. I vi svetlucate u tami, a mislim da vas moj blaster, da ga imam, ne bi ranio. Recite, da li biste mogli da poletite kroz vazduh tako kako sad sedeite?"
<BR>&nbsp;&nbsp;&nbsp;&nbsp;&nbsp;Melou mirno odvrati: "Uopšte ne shvatam."
<BR>&nbsp;&nbsp;&nbsp;&nbsp;&nbsp;Bar se nasmeši. "Prihvatam odgovor. Svoje goste ne ispitujem. Međutim, ukoliko čarobnjaci postoje, ukoliko ste vi jedan od njih, jednog dana će navratiti mnogi od njih ili od vaših. Možda će to biti dobro. Možda nam je potrebna nova krv." Nečujno je nešto za sebe mrmljao, a onda tiho reče: "Ali to može biti i u suprotnom smeru. I naš novi vicekralj snuje, kao što je to činio i stari Viskard."
<BR>&nbsp;&nbsp;&nbsp;&nbsp;&nbsp;"O carskoj kruni?"
<BR>&nbsp;&nbsp;&nbsp;&nbsp;&nbsp;Bar potvrdno klimnu. "Moj sin čuje razne priče. Kada ste u ličnoj pratnji vicekralja čovek ne može da ne čuje. Pričao mi je o njima. Ukoliko bi mu ponudili krunu, naš novi vicekralj je ne bi odbio, ali on čuva i odstupnicu. Ima nekih priča da planira da stvori novo carstvo u varvarskom zaleđu, ukoliko se ne popne na carske visove. Priča se, no za to ne mogu jemčiti, da je već jednu svoju kćer dao za ženu nekom beznačajnom kralju na Periferiji."
<BR>&nbsp;&nbsp;&nbsp;&nbsp;&nbsp;"Kad bi čovek verovao u sve priče..."
<BR>&nbsp;&nbsp;&nbsp;&nbsp;&nbsp;"Znam. Ima i mnogo drugih. Star sam i brbljam gluposti. Šta vi kažete?" Te stare, oštre oči duboko su prodirale.
<BR>&nbsp;&nbsp;&nbsp;&nbsp;&nbsp;Trgovac se premišljao. "Ne kažem ništa, ali bih nešto zapitao. Ima li Sivena atomsku energiju? Čekajte, znam da poseduje znanje o atomistici. Nego, da li su energetski generatori netaknuti ili su u nedavnim pustošenjima uništeni?"
<BR>&nbsp;&nbsp;&nbsp;&nbsp;&nbsp;"Uništeni? O, ne. Pre nego što bi i najmanja centrala bila taknuta, pola planete bi bilo zbrisano. Nezamenljive su i daju energiju za flotu." On dodade gotovo ponosno: "Ovde imamo veće i bolje generatore nego na samom Trantoru."
<BR>&nbsp;&nbsp;&nbsp;&nbsp;&nbsp;"Šta bi onda trebalo prvo da učinim, ukoliko bih želeo da vidim te generatore?"
<BR>&nbsp;&nbsp;&nbsp;&nbsp;&nbsp;"Ništa!" odlučno odgovori Bar. "Ne biste mogli ni da priđete nekom vojnom centru, a da vas smesta ne ubiju. Niko to ne bi mogao. Sivena je još bez građanskih prava."
<BR>&nbsp;&nbsp;&nbsp;&nbsp;&nbsp;"Hoćete li to da kažete da su sve centrale pod vojnom upravom?"
<BR>&nbsp;&nbsp;&nbsp;&nbsp;&nbsp;"Ne. Ima i malih gradskih centrala koje daju energiju za grejanje i osvetljenje po kućama, za vozila i takvu primenu. I tu je ista situacija. Njih kontrolišu tehljudi."
<BR>&nbsp;&nbsp;&nbsp;&nbsp;&nbsp;"Ko su oni?"
<BR>&nbsp;&nbsp;&nbsp;&nbsp;&nbsp;"To je specijalizovana skupina koja nadzire centrale. Zvanje je nasledno, mladi se kao šegrti pripremaju za to zanimanje. Strogi osećaj dužnosti, časti i sve to. Samo tehčovek može da uđe u neku centralu."
<BR>&nbsp;&nbsp;&nbsp;&nbsp;&nbsp;"Razumem."
<BR>&nbsp;&nbsp;&nbsp;&nbsp;&nbsp;"Mada", dodade Bar, "ne kažem da nije bilo slučajeva podmićivanja tehljudi. U vreme kada smo tokom pedeset godina imali devet careva, od kojih je sedam ubijeno, a svaki svemirski kapetan teži da uzurpira vicekraljevski položaj, a svaki vicekralj carski, pretpostavljam da i jedan tehčovek može da poklekne pred novcem. Međutim, bilo bi potrebno mnogo novca, a ja ga nemam. Imate li ga vi?"
<BR>&nbsp;&nbsp;&nbsp;&nbsp;&nbsp;"Novca? Ne. Podmićuje li se uvek novcem?"
<BR>&nbsp;&nbsp;&nbsp;&nbsp;&nbsp;"Čime drugim, kad se novcem sve kupuje."
<BR>&nbsp;&nbsp;&nbsp;&nbsp;&nbsp;"Ima dosta toga što se novcem ne kupuje. Ako mi kažete koji je najbliži grad sa centralom i kako najlakše da do njega dođem, bio bih vam zahvalan."
<BR>&nbsp;&nbsp;&nbsp;&nbsp;&nbsp;"Čekajte!" Bar ispruži tanke ruke. "Gde jurite? Došli ste ovamo, ali ja ne postavljam pitanja. U gradu gde stanovnike još nazivaju pobunjenicima, uhvatio bi vas prvi vojnik ili stražar koji bi čuo vaš neobični naglasak ili video vašu odeću."
<BR>&nbsp;&nbsp;&nbsp;&nbsp;&nbsp;On ustade i iz mračnog ugla u starom ormanu izvuče neku knjižicu. "Moj pasoš, krivotvoren. Pomoću njega sam svojevremeno utekao."
<BR>&nbsp;&nbsp;&nbsp;&nbsp;&nbsp;On ga stavi Melou u ruke i sklopi mu prste.
<BR>&nbsp;&nbsp;&nbsp;&nbsp;&nbsp;"Lični opis ne odgovara, ali ako njime nehajno mahnete, sva je prilika da ga neće mnogo zagledati."
<BR>&nbsp;&nbsp;&nbsp;&nbsp;&nbsp;"A vi? Ostajete bez pasoša."
<BR>&nbsp;&nbsp;&nbsp;&nbsp;&nbsp;Stari izgnanik cinično sleže ramenima. "Pa šta? Da vas opomenem i na ovo."Obuzdajte jezik! Naglasak vam je varvarski, idiomi neuobičajeni, a s vremena na vreme istresete neke prosto zapanjujuće arhaizme. Što manje budete govorili, manje ćete biti sumnjivi. Sad još da vam kažem kako da dođete do grada..."
<BR>&nbsp;&nbsp;&nbsp;&nbsp;&nbsp;Pet minuta kasnije Melou je već bio na putu.
<BR>&nbsp;&nbsp;&nbsp;&nbsp;&nbsp;Međutim, pre nego što je konačno napustio kraj, vratio se još jednom, na trenutak, u kuću starog patricija. Kada je rano sledećeg jutra Onum Bar ušao u svoj vrt, kraj nogu nađe jednu kutiju. U njoj je bila hrana, koncentrisana hrana kakva se obično nalazi na brodu, nepoznata po ukusu i načinu na koji je bila pripremljena. Ali bila je dobra i dugo je trajala.
</P></TD></TR></TABLE>
<P class="next">
<A HREF=p46.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
