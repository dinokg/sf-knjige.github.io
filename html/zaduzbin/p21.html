<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3.
<P>&nbsp;&nbsp;&nbsp;&nbsp;&nbsp;U davna vremena, kada je Galaktičko carstvo obuhvatalo čitavu Galaksiju, a Anakreon bio najbogatija prefektura Periferije, mnogi je car posetio svečanu palatu podkralja. I nijedan je nije napustio a da prethodno nije oprobao svoju veštinu u rukovanju brzoletom i puškom na iglene metke, u okršaju sa pernatom letećom tvrđavom koju zovu ptica najak.
<BR>&nbsp;&nbsp;&nbsp;&nbsp;&nbsp;Kako je vremenom sve propadalo, tako i slava Anakreona iščile u vetar. Palata podkralja pretvorila se u gomilu ruševina, izuzev onog krila koje su radnici Zadužbine obnovili. Na Anakreonu već više od dve stotine godina ne videše nijednog cara.
<BR>&nbsp;&nbsp;&nbsp;&nbsp;&nbsp;No lov na najaka ostade i dalje kraljevska razbibriga, a oštro oko i vešto baratanje iglenom puškom prevashodni uslov da se postane anakreonski kralj.
<BR>&nbsp;&nbsp;&nbsp;&nbsp;&nbsp;Leopold I, kralj Anakreona i kako je neizbežno, ali netačno dodavano, Gospodar Spoljašnjih dominiona, iako nije imao ni šesnaest godina, već je mnogo puta pokazao svoju veštinu. Tek je bio napunio trinaestu kada je oborio svog prvog najaka, desetog je savladao na nedelju dana posle svog stupanja na presto, a sada se upravo vraćao iz lova na četrdeset i šestog.
<BR>&nbsp;&nbsp;&nbsp;&nbsp;&nbsp;"Biće ih pedeset pre nego što postanem punoletan", likovao je. "Da se kladimo?"
<BR>&nbsp;&nbsp;&nbsp;&nbsp;&nbsp;Ali dvorjani se ne klade protiv kraljevske veštine. Postoji smrtna opasnost da se dobije opklada. Kako to niko ne učini, kralj, lepo raspoložen, pođe da se presvuče.
<BR>&nbsp;&nbsp;&nbsp;&nbsp;&nbsp;"Leopolde!"
<BR>&nbsp;&nbsp;&nbsp;&nbsp;&nbsp;Kralj zastade usred hoda na jedini glas koji je imao moć da ga zaustavi. On se durljivo okrenu.
<BR>&nbsp;&nbsp;&nbsp;&nbsp;&nbsp;Stojeći na pragu svojih odaja, Vinis se ustremi na svog mlađanog bratanca.
<BR>&nbsp;&nbsp;&nbsp;&nbsp;&nbsp;"Otpusti ih", nestrpljivo mu dade znak. "Otarasi ih se."
<BR>&nbsp;&nbsp;&nbsp;&nbsp;&nbsp;Kralj odsečno odmahnu glavom i dva komornika mu se pokloniše i žurno povukoše niz stepenice. Lepold uđe u stričevu sobu.
<BR>&nbsp;&nbsp;&nbsp;&nbsp;&nbsp;Vinis je natmureno zurio u kraljevo lovačko odelo. "Uskoro ćeš imati i važnija posla od lova na najaka."
<BR>&nbsp;&nbsp;&nbsp;&nbsp;&nbsp;Okrenuvši leđa, ukrućeno se odgegao do stola. Od kako beše prestario za strujanje vazduha, za opasno obrušavanje nadomak najakovog krila, za valjanje i propinjanje brzoleta koga je valjalo nogom pokretati, počeo je da se drži kiselo prema tom sportu.
<BR>&nbsp;&nbsp;&nbsp;&nbsp;&nbsp;Leopold je shvatao da mu se stric drži u duhu onog, 'grožđe je kiselo' te, ne bez pakosti, poče sa žarom da priča: "Trebalo je da nam se danas pridružiš, striče. Isterali smo danas jednog iz čestara Samije, bio je pravo čudovište. A divalj da ne može biti divljiji. Dva sata smo ga ganjali i prešli najmanje sedamdeset kvadratnih milja. A onda se nađem naspram sunca", živo je pokazivao rukama kao da je ponovo u brzoletu, "i obrušim se u kovitlacu. Pogodim ga tačno ispod levog krila. To ga je razjarilo, pa se okrenu iskosa. Prihvatim izazov, pođem ulevo čekajući da raspali. Kad, razume se, eto ti njega. Gotovo me krilom očešao, krenem i ..."
<BR>&nbsp;&nbsp;&nbsp;&nbsp;&nbsp;"Leopolde!"
<BR>&nbsp;&nbsp;&nbsp;&nbsp;&nbsp;"I... pogodim ga."
<BR>&nbsp;&nbsp;&nbsp;&nbsp;&nbsp;"Siguran sam da si to učinio. Hoćeš li sad da me saslušaš?" Kralj sleže ramenima i uputi se prema kraju stola gde poče da gricka lera-orah, sasvim se nekraljevski dureći. Nije se usuđivao da pogleda stricu u oči.
<BR>&nbsp;&nbsp;&nbsp;&nbsp;&nbsp;Vinis najpre reče: "Danas sam bio na brodu."
<BR>&nbsp;&nbsp;&nbsp;&nbsp;&nbsp;"Kakvom brodu?"
<BR>&nbsp;&nbsp;&nbsp;&nbsp;&nbsp;"Samo je jedan brod. Onaj brod. Brod koji Zadužbina opravlja za flotu. Stara carska krstarica. Da li sam sada bio dovoljno jasan?"
<BR>&nbsp;&nbsp;&nbsp;&nbsp;&nbsp;"A taj? Vidiš, rekao sam ti da će ga Zadužbina popraviti, ukoliko je zamolimo da to učini. Sve je to glupost, znaš, ta tvoja priča da žele da nas napadnu. Da su to želeli, sigurno ne bi bi opravljali brod? Nema smisla, znaš."
<BR>&nbsp;&nbsp;&nbsp;&nbsp;&nbsp;"Leopolde, ti si budala!"
<BR>&nbsp;&nbsp;&nbsp;&nbsp;&nbsp;Kralj, koji je upravo bacio ljusku jednog lera-oraha i prinosio drugi ustima, pocrvene.
<BR>&nbsp;&nbsp;&nbsp;&nbsp;&nbsp;"Ovaj, pazi", reče sa ljutinom koja jedva da bi nešto više od zlovolje. "Mislim da ne bi smeo da me tako nazivaš. Zaboravljaš se. Za dva meseca ću biti punoletan, znaš."
<BR>&nbsp;&nbsp;&nbsp;&nbsp;&nbsp;"Da, i baš si mi mnogo spreman da preuzmeš dužnosti kralja. Kada bi se državnim poslovima bavio upola toliko koliko provodiš vremena u lovu, smesta bih, mirne duše, podneo ostavku na namesništvo."
<BR>&nbsp;&nbsp;&nbsp;&nbsp;&nbsp;"Baš me briga. Nema to veze s ovim, znaš. Činjenica je da sam ja tvoj kralj, a ti moj podanik, iako si namesnik i moj stric. Ne smeš da me nazivaš budalom, a uostalom, ne bi smeo ni da sediš u mom prisustvu. Nisi zatražio od mene dopuštenje. Mislim da bi morao da budeš oprezan, inače bih mogao nešto da preduzmem, i to uskoro."
<BR>&nbsp;&nbsp;&nbsp;&nbsp;&nbsp;Vinisov pogled je bio hladan. "Mogu li da ti se obraćam sa 'Vaše veličanstvo'?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Dobro! Vi ste budala, Vaše Veličanstvo."
<BR>&nbsp;&nbsp;&nbsp;&nbsp;&nbsp;Njegove tamne oči sevnuše ispod osedelih obrva i mladi kralj polagano sede. Na trenutak se na namesnikovom licu pojavio izraz zluradog zadovoljstva, ali se brzo izgubio. Debele usnice razvukoše se u neodređen osmeh, a šaku spusti na kraljevo rame.
<BR>&nbsp;&nbsp;&nbsp;&nbsp;&nbsp;"Ne mari, Lepolde. Nije trebalo da ti tako strogo govorim. Ponekad je teško ponašati se kako valja kada čoveka pritiskaju događaji kao što su... Razumeš?" Međutim, ma koliko da su reči bile pomirljive, pogled njegovih očiju nije postao blaži.
<BR>&nbsp;&nbsp;&nbsp;&nbsp;&nbsp;Leopold poče nesigurno: "Da. Državnički poslovi su đavolski teški, znaš." Pitao se, ne bez straha, da li mu sleduje dosadna poplava podataka koji mu ništa ne znače o godišnjem obimu trgovine sa Smirnom ili duga, bučna rasprava oko retko naseljenih svetova iz Crvenog koridora.
<BR>&nbsp;&nbsp;&nbsp;&nbsp;&nbsp;Vinis ponovo progovori: "Sinko, mislio sam da ti o ovom ranije nešto kažem, a možda je i trebalo da to mnogo ranije učinim, ali znam koliko tvoj madi duh nema strpljenja za suvoparne pojedinosti državničke veštine."
<BR>&nbsp;&nbsp;&nbsp;&nbsp;&nbsp;Leopold zaklima glavom. "Da, to je tačno..."
<BR>&nbsp;&nbsp;&nbsp;&nbsp;&nbsp;Stric ga odlučno prekide, nastavivši: "Ali kroz dva meseca ćeš biti punoletan. Osim toga, u teškim časovima koji predstoje, moraćeš da uzmeš puno i aktivno učešće. Ubuduće ćeš biti kralj, Leopolde."
<BR>&nbsp;&nbsp;&nbsp;&nbsp;&nbsp;Leopold ponovo klimnu glavom, ali mu je pogled bio sasvim prazan.
<BR>&nbsp;&nbsp;&nbsp;&nbsp;&nbsp;"Biće rata, Leopolde."
<BR>&nbsp;&nbsp;&nbsp;&nbsp;&nbsp;"Rat? Ali sa Smirnom je sklopljeno primirje..."
<BR>&nbsp;&nbsp;&nbsp;&nbsp;&nbsp;"Ne sa Smirnom. Već sa samom Zadužbinom."
<BR>&nbsp;&nbsp;&nbsp;&nbsp;&nbsp;"Ali striče, pristali su da oprave brod. Rekao si..."
<BR>&nbsp;&nbsp;&nbsp;&nbsp;&nbsp;Ućuao je čim je njegov stric napravio grimasu.
<BR>&nbsp;&nbsp;&nbsp;&nbsp;&nbsp;"Leopolde", nešto od prijateljskog tona beše nestalo, "razgovaramo kao muškarac s muškarcem. Sa Zadužbinom bi bilo rata bio brod opravljen ili ne; utoliko pre, u stvari, što se opravlja. Zadužbina je izvor energije i moći. Sva veličina Anakreona, svi njegovi brodovi, gradovi, ljudi i trgovina zavise od mrvica i ostataka energije koje nam Zadužbina škrto dobacuje. Sećam se onog vremena, lično ja, kada su se ulice Anakreona zagrevale sagorevanjem uglja i nafte. No, pustimo sad to, ti to ne možeš zamisliti."
<BR>&nbsp;&nbsp;&nbsp;&nbsp;&nbsp;Kralj stidljivo natuknu: "Izgleda, ipak, da treba da budemo zahvalni..."
<BR>&nbsp;&nbsp;&nbsp;&nbsp;&nbsp;"Zahvalni?" riknu Vinis. "Zahvalni što nam škrto daju samo mrvice, zadržavajući za sebe sam svemir zna šta i zadržavaju to sa ko zna kakvim ciljem? Jednog dana će, možda, zavladati Galaksijom."
<BR>&nbsp;&nbsp;&nbsp;&nbsp;&nbsp;Šaka mu se spusti na bratančevo koleno, a oči se suziše. "Leopolde, ti si kralj Anakreona. Tvoja deca i deca tvoje dece mogu biti kraljevi vasione, ukoliko budeš imao energiju koju Zadužbina od nas krije."
<BR>&nbsp;&nbsp;&nbsp;&nbsp;&nbsp;"Ima nečeg u tome." Leopoldove oči zasvetleše, a leđa mu se ispraviše. "Na kraju krajeva, s kojim pravom je čuvaju samo za sebe? To nije pošteno, znaš. Najzad, valjda i Anakreon nešto znači."
<BR>&nbsp;&nbsp;&nbsp;&nbsp;&nbsp;"Eto vidiš, počeo si da shvataš. A sad, sinko, šta bi bilo ako bi Smirno odlučio da napadne Zadužbinu, pa tako dobije svu energiju? Koliko bismo mogli da odolevamo da ne postanemo vazali? Koliko bi se ti dugo održao na prestolu?"
<BR>&nbsp;&nbsp;&nbsp;&nbsp;&nbsp;Leopold se uzruja. "Da, svemira mu, sasvim si u pravu, znaš. Moramo napasti prvi. To je obična samoodbrana."
<BR>&nbsp;&nbsp;&nbsp;&nbsp;&nbsp;Vinis se malo velikodušnije nasmeši. "Osim toga, nekada je, na samom početku vladavine tvog dede, Anakreon čak bio osnovao vojnu bazu na planeti Zadužbine, na Terminusu, bazu koja je bila od životne važnosti za nacionalnu odbranu. Bili smo prisiljeni da je napustimo zbog mahinacija upravitelja te Zadužbine, jednog lukavog džukca, naučnika bez i jedne kapi plemenite krvi u venama. Razumeš li, Leopolde? Tvog dedu je unizio jedan običan građanin. Sećaš ga se! Jedva da je bio nešto stariji od mene kada je prispeo na Anakreon sa svojim đavoljim smeškom i đavoljom pameću, imajući za sobom moć sva tri ostala kraljevstva koja se kukavički behu udružila protiv veličine Anakreona."
<BR>&nbsp;&nbsp;&nbsp;&nbsp;&nbsp;Leopold se zacrveneo, a oči su mu gorele. "Seldona mi, da sam ja bio na dedinom mestu ipak bih zametnuo boj."
<BR>&nbsp;&nbsp;&nbsp;&nbsp;&nbsp;"Ne, Leopolde. Odlučili smo da čekamo, da u pogodnije vreme speremo uvredu. Pre svoje prerane smrti tvoj otac se nadao da će on biti taj koji će... No!" Vinis se na čas okrenu. A zatim, kao da potiskuje osećanja: "Brat mi je bio." Ipak, ukoliko bi njegov sin..."
<BR>&nbsp;&nbsp;&nbsp;&nbsp;&nbsp;"Da, striče, neću ga izneveriti. Odlučio sam. Dolično bi bilo da Anakreon rasturi to gnezdo mutivoda, i to smesta."
<BR>&nbsp;&nbsp;&nbsp;&nbsp;&nbsp;"Ne, ne odmah. Moramo najpre sačekati da se završi opravka ratne krstarice. Sama činjenica da su spremni da obave tu opravku dokazuje da nas se plaše. Budale, pokušavaju da nas umilostive, ali nas to ni za pedalj neće skrenuti s našeg puta, zar ne?"
<BR>&nbsp;&nbsp;&nbsp;&nbsp;&nbsp;Leopold snažno udari pesnicom o dlan. "Ne dok sam ja kralj Anakreona."
<BR>&nbsp;&nbsp;&nbsp;&nbsp;&nbsp;Vinisove usne se jetko iskriviše. "A moramo i da pričekamo da dođe Salvor Hardin."
<BR>&nbsp;&nbsp;&nbsp;&nbsp;&nbsp;"Salvor Hardin!" Kralj razrogači oči, a sa mladalačkog ćosavog lica izbrisaše se oštre bore koje su ga na čas zgrčile. "Da, Leopolde, upravitelj Zadužbine lično dolazi na Anakreon za tvoj rođendan, možda da bi nas obrlatio svojom slatkorečivošću. Ali to mu neće pomoći."
<BR>&nbsp;&nbsp;&nbsp;&nbsp;&nbsp;"Salvor Hardin!", prozbori Leopold jedva čujno.
<BR>&nbsp;&nbsp;&nbsp;&nbsp;&nbsp;Vinis se namršti. "Zar te je od samog imena strah? Onaj isti Salvor Hardin koji nas je prilikom svoje prošle posete toliko unizio. Ne zaboravljaš, valjda, smrtnu uvredu nanetu kraljevskom domu? I to od jednog običnog građanina. Ološa."
<BR>&nbsp;&nbsp;&nbsp;&nbsp;&nbsp;"Ne. Mislim da ne. Ne. Neću to dopustiti. Ne. Naplatićemo mu se, ali... ali bojim se... pomalo..."
<BR>&nbsp;&nbsp;&nbsp;&nbsp;&nbsp;Namesnik ustade. "Bojiš se? Čega? Čega, ti mlado..." Zagrcnu se.
<BR>&nbsp;&nbsp;&nbsp;&nbsp;&nbsp;"Bilo bi... hm... nekako bogohulno, znaš, napasti Zadužbinu. Mislim..." On zastade.
<BR>&nbsp;&nbsp;&nbsp;&nbsp;&nbsp;"Nastavi samo."
<BR>&nbsp;&nbsp;&nbsp;&nbsp;&nbsp;Leopold zbunjeno reče: "Hoću da kažem, ako zaista postoji Galaktički duh, njemu se... hm... možda to neće dopasti? Zar se ne čini i tebi da je tako?"
<BR>&nbsp;&nbsp;&nbsp;&nbsp;&nbsp;"Ne, ne čini mi se", usledi nemilosrdan odgovor. Vinis ponovo sede, a usnice mu iskrivi čudan osmeh. "Tako znači, mnogo moriš misli Galaktičkim duhom, jel' da? Tako je to kad te puštaju da jurcaš naokolo. Rekao bih da si dosta slušao Verisova."
<BR>&nbsp;&nbsp;&nbsp;&nbsp;&nbsp;"Mnoge stvari je objasnio..."
<BR>&nbsp;&nbsp;&nbsp;&nbsp;&nbsp;"O Galaktičkom duhu?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Eh, ti neoblizano štene, on u taj cirkus veruje mnogo manje od mene, a ja u to uopšte ne verujem. Koliko puta ti je već rečeno da su te priče besmislica?"
<BR>&nbsp;&nbsp;&nbsp;&nbsp;&nbsp;"Znam ja to, ali Verisov kaže..."
<BR>&nbsp;&nbsp;&nbsp;&nbsp;&nbsp;"Do đavola i Verisov! To je besmislica."
<BR>&nbsp;&nbsp;&nbsp;&nbsp;&nbsp;Nastade kratko buntovno ćutanje, a onda će Leopold: "Ipak, svi u to veruju. Mislim, u tu priču o proroku Hariju Seldonu, o tome kako je odredio Zadužbinu da sprovede njegove zapovesti kako bi se jednog dana vratio Zemaljski raj, i kako će svako ko prekrši njegove zapovesti biti zauvek uništen. Oni veruju u to. Vodio sam njihove svetkovine i siguran sam da veruju."
<BR>&nbsp;&nbsp;&nbsp;&nbsp;&nbsp;"Da, oni veruju, ali mi ne. Mogao bi da budeš zahvalan što je tako, jer prema toj budalaštini ti si kralj na osnovu božanskog prava, a i polubog. Veoma zgodno. To odstranjuje svaku mogućnost pobune i obezbeđuje potpunu poslušnost u svemu. I zato ti, Leopolde, moraš uzeti aktivnog učešća u izdavanju naredbe za rat protiv Zadužbine. Ja sam samo namesnik i sasvim običan čovek. Ti si kralj i više od polovine bog... za njih."
<BR>&nbsp;&nbsp;&nbsp;&nbsp;&nbsp;"Ali ne i zaista, preptpostavljam", reče zamišljeno kralj.
<BR>&nbsp;&nbsp;&nbsp;&nbsp;&nbsp;"Ne, ne zaista", stiže ironičan odgovor, "ali si to za svakog osim za one iz Zadužbine. Kad jednom oni budu uklonjeni, niko ti više neće osporavati tvoju božansku prirodu. Razmisli o tome!"
<BR>&nbsp;&nbsp;&nbsp;&nbsp;&nbsp;"A onda ćemo moći da sami rukujemo centralama u hramovima, brodovima koji lete bez ljudi, svetom hranom koja leči rak i svim ostalim. Verisov kaže da samo oni koje je blagoslovio Galakstički duh mogu..."
<BR>&nbsp;&nbsp;&nbsp;&nbsp;&nbsp;"Da, Verisov kaže! Uz Salvora Hardina, tvoj najveći neprijatelj je Verisov. Drži se mene, Leopolde, i nemoj brinuti zbog njih. Zajednički ćemo ponovo stvoriti carstvo, i to ne samo od Anakreona, već carstvo koje će obuhvatiti milijardu sunaca Galaksije. Nije li to bolje od Zemaljskog raja iz priča?"
<BR>&nbsp;&nbsp;&nbsp;&nbsp;&nbsp;"Pa-a-a, da."
<BR>&nbsp;&nbsp;&nbsp;&nbsp;&nbsp;"Može li ti Verisov obećati nešto više?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Vrlo dobro." Glas mu postade odlučan. "Pretpostavljam da možemo smatrati ovo pitanje rešenim." On ni ne sačeka na odgovor. "Idi sad. Sići ću nešto kasnije. I još nešto Leopolde."
<BR>&nbsp;&nbsp;&nbsp;&nbsp;&nbsp;Mladi kralj se osvrnu s praga.
<BR>&nbsp;&nbsp;&nbsp;&nbsp;&nbsp;Sve se na Vinisu smešilo, osim očiju. "Budi oprezan kada loviš najaka, sinko. Od one nesreće s tvojim ocem povremeno sam imao najčudnija predosećanja vezana za tebe. U onoj gužvi, kada u vazduhu vrve strelice iz iglenih pušaka, čovek nikada ne zna. Pazićeš, nadam se. A u vezi Zadužbine preduzećeš ono što ti budem rekao, zar ne?"
<BR>&nbsp;&nbsp;&nbsp;&nbsp;&nbsp;Leopoldove oči se raširiše, izbegavajući stričev pogled.
<BR>&nbsp;&nbsp;&nbsp;&nbsp;&nbsp;"Da, svakako."
<BR>&nbsp;&nbsp;&nbsp;&nbsp;&nbsp;"Dobro." Buljio je bezizrazno za sinovcem, a zatim se vratio za svoj pisaći sto.
<BR>&nbsp;&nbsp;&nbsp;&nbsp;&nbsp;Dok se udaljavao, Leopoldove misli su bile mračne i ne bez zebnje. Možda bi bilo najbolje pobediti Zadužbinu i dokopati se moći o kojoj je Vinis govorio. A onda, kad se rat završi i kada bude siguran na prestolu... Postade svestan činjenice da su Vinis i njegova dva nadmena sina sledeći na redu da naslede presto.
<BR>&nbsp;&nbsp;&nbsp;&nbsp;&nbsp;Ali on je kralj. A kraljevi imaju moć da narede da se ljudi streljaju.
<BR>&nbsp;&nbsp;&nbsp;&nbsp;&nbsp;Čak i stričevi i braća od strica.
</P></TD></TR></TABLE>
<P class="next">
<A HREF=p22.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
