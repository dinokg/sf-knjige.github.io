<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7.
<P>&nbsp;&nbsp;&nbsp;&nbsp;&nbsp;Klimnuvši Galu, Avakim se približi i naže prema Seldonu kako bi mu nešto šapnuo. Odjeknu objava da se rasprava odlaže, a čuvari ih razdvojiše. Gala odvedoše.
<BR>&nbsp;&nbsp;&nbsp;&nbsp;&nbsp;Sledećeg dana rasprava je bila potpuno drugačija. Hari Seldon i Gal Dornik bili su nasamo sa Komisijom. Zajedno su sedeli za stolom, jedva da je bilo nekog rastojanja između petorice sudija i dvojice okrivljenih. Ponudili su ih, čak, i cigarama iz raznobojne plastične kutije, koja je izgledala kao voda što neprestano struji. Zavarano oko videlo bi pokret, a prsti su kazivali da je kutija tvrda i suva.
<BR>&nbsp;&nbsp;&nbsp;&nbsp;&nbsp;Seldon se posluži jednom cigarom, a Gal odbi.
<BR>&nbsp;&nbsp;&nbsp;&nbsp;&nbsp;Seldon primeti: "Moj advokat nije prisutan."
<BR>&nbsp;&nbsp;&nbsp;&nbsp;&nbsp;Član Komisije odgovori: "Ovo više nije suđenje, dr Seldone. Ovde smo da bismo raspravljali o bezbednosti države."
<BR>&nbsp;&nbsp;&nbsp;&nbsp;&nbsp;Ling Čen reče: "Ja ću govoriti", a ostali članovi Komisije se zavališe u svojim stolicama, pripravni da slušaju. Oko Čena nastade mrtva tišina.
<BR>&nbsp;&nbsp;&nbsp;&nbsp;&nbsp;Galu zastade dah. Mršavi, žilavi Čen, po izgledu stariji nego što jeste, bio je pravi car Galaksije. Dete, koje je tu titulu nosilo, predstavljalo je samo simbol koga je Čen isfabrikovao, a to, štaviše, nije bilo prvi put.
<BR>&nbsp;&nbsp;&nbsp;&nbsp;&nbsp;Čen reče: "Dr Seldone, vi narušavate mir Carstva. Kroz jedan vek neće biti u životu nijedan čovek od ovog kvadriliona što sada živi među svim zvezdama Galaksije. Zbog čega bismo se onda bavili onim što će se zbiti kroz pet vekova?"
<BR>&nbsp;&nbsp;&nbsp;&nbsp;&nbsp;"Ja neću biti živ kroz pet godina", uzvrati Seldon, "ali to je za mene ipak na prvom mestu. Možete to nazvati idealizmom. Možete reći da se poistovećujem sa onim mističnim uopštavanjem koje označavamo pojmom čovek."
<BR>&nbsp;&nbsp;&nbsp;&nbsp;&nbsp;"Ne želim da se naprežem kako bih shvatio misticizam. Možete li mi reći zbog čega ne bi trebalo da se otarasim vas i neugodne, nepotrebne petovekovne budućnosti koju nikada neću doživeti, tako što bih vas još večeras pogubio?"
<BR>&nbsp;&nbsp;&nbsp;&nbsp;&nbsp;"Pre nedelju dana", brzo uzvrati Seldon, "to ste još mogli učiniti, i, možda, sačuvati verovatnoću od jedan prema deset da ćete i sami preživeti kraj godine. Danas ta verovatnoća od jedan prema deset već jedva da iznosi jedan prema deset hiljada."
<BR>&nbsp;&nbsp;&nbsp;&nbsp;&nbsp;Među okupljenim začuše se uzdasi i nelagodno meškoljenje. Gal oseti jezu kako mu se penje uz vrat. Čenovi očni kapci se malo spustiše.
<BR>&nbsp;&nbsp;&nbsp;&nbsp;&nbsp;"Kako to?" upita on.
<BR>&nbsp;&nbsp;&nbsp;&nbsp;&nbsp;"Propast Trantora ne može se zaustaviti nikakvim zamislivim naporom", reče Seldon. "Međutim, lako se može ubrzati. Kroz Galaksiju će se proneti priča da je moje suđenje prekinuto. Osujećivanje mog plana da se katastrofa umanji uveriće ljude da im budućnost ne donosi ništa dobro. Već sada se sa zavišću prisećaju načina života svojih dedova. Uočiće da su političke revolucije sve učestalije i trgovinska stagnacija sve izraženija. Galaksijom će preovladati osećanje da vredi samo ono što čovek u datom času za sebe ugrabi. Ambiciozni neće čekati, a beskrupulozni se neće uzdržavati. Ali svakim svojim postupkom ubrzaće dalje propadanje svetova. Ubijte me, i Trantor će propasti ne za pet vekova, već za pedeset godina, a vi... vi lično, samo za jednu godinu."
<BR>&nbsp;&nbsp;&nbsp;&nbsp;&nbsp;Čen reče: "Ovakvim se rečima plaše deca; no ipak, vaša smrt ne bi za nas bila jedini zadovoljavajući odgovor."
<BR>&nbsp;&nbsp;&nbsp;&nbsp;&nbsp;On podiže svoju uzanu šaku s lista hartije na kome je počivala, tako da su samo dva prsta ovlaš dodirivala list na vrhu.
<BR>&nbsp;&nbsp;&nbsp;&nbsp;&nbsp;"Recite, da li će se vaša jedina delatnost sastojati u pripremi Enciklopedije o kojoj ste govorili?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"I to ne bi moralo da se obavlja na Trantoru?"
<BR>&nbsp;&nbsp;&nbsp;&nbsp;&nbsp;"Plemeniti gospodine, na Trantoru je Carska biblioteka, a tu su i naučni izvori Trantorskog univerziteta."
<BR>&nbsp;&nbsp;&nbsp;&nbsp;&nbsp;"No, svejedno, kada biste bili negde drugde, recimo, na nekoj planeti na kojoj vreva i zabave metropole ne bi ometale naučna razmišljanja, gde bi se vaši ljudi potpuno i nesmetano posvetili svome poslu... zar to ne bi imalo izvesne prednosti?"
<BR>&nbsp;&nbsp;&nbsp;&nbsp;&nbsp;"Možda, ali neznatne."
<BR>&nbsp;&nbsp;&nbsp;&nbsp;&nbsp;"Ipak, takav svet već je odabran. Doktore, možete do mile volje raditi okruženi vašom stotinom hiljada ljudi. Galaksija će biti upoznata s činjenicom da radite i da se borite protiv Pada. Čak će joj biti rečeno da ćete sprečiti pad." Osmehnuo se. "Ima toliko mnogo stvari u koje ne verujem, nije mi teško da ne poverujem i u Pad; stoga sam potpuno uveren da ću narodu govoriti istinu. Istovremeno, doktore, vi nećete podbunjivati Trantor niti narušavati mir Cara.
<BR>&nbsp;&nbsp;&nbsp;&nbsp;&nbsp;Drugo rešenje bi donelo smrt vama i onolikom broju vaših pristalica koliko bi to bilo neophodno. Preći ću preko vaših ranijih pretnji. Od ovog trenutka imate pet minuta da odaberete, smrt ili izgnanstvo.
<BR>&nbsp;&nbsp;&nbsp;&nbsp;&nbsp;"Koji je svet odabran, plemeniti gospodine?" ljubazno zapita Seldon.
<BR>&nbsp;&nbsp;&nbsp;&nbsp;&nbsp;"Mislim da se zove Terminus", reče Čen. Nemarno je vrhovima prstiju okretao papire na stolu dok se ne nađoše okrenuti prema Seldonu. "Nije nastanjen, ali se na njemu može pristojno živeti, a može se i oblikovati tako da odgovara potrebama naučnika. Pomalo je zabačen ..."
<BR>&nbsp;&nbsp;&nbsp;&nbsp;&nbsp;Seldon ga prekide: "Nalazi se na samom rubu Galaksije, gospodine."
<BR>&nbsp;&nbsp;&nbsp;&nbsp;&nbsp;"Kao što sam napomenuo, malo je zabačen, što će odgovarati vašoj potrebi za koncentracijom. Hajde, imate još dva minuta."
<BR>&nbsp;&nbsp;&nbsp;&nbsp;&nbsp;Seldon primeti: "Biće nam potrebno izvesno vreme da organizujemo jedno takvo putovanje. U pitanju je dvadeset hiljada porodica."
<BR>&nbsp;&nbsp;&nbsp;&nbsp;&nbsp;"Imaćete na raspolaganju dovoljno vremena."
<BR>&nbsp;&nbsp;&nbsp;&nbsp;&nbsp;Seldon je razmišljao jedan trenutak a u to poče isticati poslednji minut. On izusti: "Pristajem na izgnanstvo."
<BR>&nbsp;&nbsp;&nbsp;&nbsp;&nbsp;Na te reči Galovo srce preskoči jedan otkucaj. Uglavnom je bio ispunjen neizmernom radošću, a ko i ne bi, upravo je izmakao smrti. Ali uprkos velikom olakšanju bilo je tu mesta i za tugu što je Seldon poražen.
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
