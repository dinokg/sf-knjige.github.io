<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3.
<P>&nbsp;&nbsp;&nbsp;&nbsp;&nbsp;Eskel Gorov se promeškolji na ležaju, otvorivši jedno oko, kada se na teškim vratima pojavi Limar Ponjets. Vrata se sa treskom zalupiše za njim.
<BR>&nbsp;&nbsp;&nbsp;&nbsp;&nbsp;Gorov pljucnu i skoči na noge: "Ponjest! Tebe su poslali?"
<BR>&nbsp;&nbsp;&nbsp;&nbsp;&nbsp;"Čist slučaj", gorko reče Ponjets, "ili delo mog osvetoljubivog zlog duha. Prvo, ti upadaš u sos na Askoni. Drugo, moj trgovački put, kao što je poznato Trgovinskom odboru, vodi me na pedeset parseka pored sistema, baš u vreme događaja pod jedan. Treće, Odbor zna da smo ranije zajedno radili. Nije li to sladak, neizbežan splet slučajnosti? Odgovor se sam nameće."
<BR>&nbsp;&nbsp;&nbsp;&nbsp;&nbsp;"Pazi", strogo ga upozori Gorov."Neko sigurno prisluškuje. Nosiš li distorter?"
<BR>&nbsp;&nbsp;&nbsp;&nbsp;&nbsp;Ponjets pokaza na kitnjastu narukvicu koja mu je obujmljivala članak, a Gorov se primiri.
<BR>&nbsp;&nbsp;&nbsp;&nbsp;&nbsp;Ponjets pogleda unaokolo. Ćelija je bila prazna, ali prostrana. Bila je dobro osvetljena i bez neprijatnih mirisa. On primeti: "Nije tako loše. S tobom postupaju u rukavicama."
<BR>&nbsp;&nbsp;&nbsp;&nbsp;&nbsp;Gorov se ne osvrnu na tu opasku. "Čuj, kako si ovamo stigao? U samici sam već skoro dve nedelje."
<BR>&nbsp;&nbsp;&nbsp;&nbsp;&nbsp;"Od kako sam prispeo, a? Eto, izgleda da matora ptičurina, ovdašnji glavnokomandujući, ima svoje slabe tačke. Sklon je pobožnim govorancijama, pa sam pruženu prilliku iskoristio. Ovde sam u svojstvu tvog duhovnog savetnika. Ima nečeg u pobožnim ljudima kao što je on. Rado će ti prerezati gkljan ako mu to odgovara, ali će oklevati da ugrozi dobrobit tvoje nematerijalne i problematične duše. To ti je malo empirijske psihologije. Trgovac mora da zna pomalo od svega."
<BR>&nbsp;&nbsp;&nbsp;&nbsp;&nbsp;Gorov se jetko nasmeši. "Uostalom, ti si i išao u teološku školu. Ti si pravi čovek, Ponjetse. Drago mi je da su tebe poslali. Međutim, Velikom majstoru nije samo stalo do moje duše. Da li je pominjao otkup?"
<BR>&nbsp;&nbsp;&nbsp;&nbsp;&nbsp;Trgovac zažmuri. "Samo je nagovestio i zapretio smrću u gasnoj komori. Igrao sam na sigurno i izmigoljio se; moguće da je to bila klopka. Znači, ipak je to bilo iznuđivanje? Šta traži?
<BR>&nbsp;&nbsp;&nbsp;&nbsp;&nbsp;"Zlato."
<BR>&nbsp;&nbsp;&nbsp;&nbsp;&nbsp;"Zlato!" Ponjets se namršti. "Metal. Šta će mu?"
<BR>&nbsp;&nbsp;&nbsp;&nbsp;&nbsp;"Ono im je sredstvo razmene."
<BR>&nbsp;&nbsp;&nbsp;&nbsp;&nbsp;"Je li? A odakle da stvorim zlato?"
<BR>&nbsp;&nbsp;&nbsp;&nbsp;&nbsp;"Odakle budeš mogao. Slušaj me, ovo je važno. Sve dok Veliki majstor njuši zlato ništa mi se neće desiti. Obećaj mu onoliko koliko bude tražio. Ukoliko bude potrebno vrati se u Zadužbinu i pribavi ga. Kad me budu oslobodili, pod pratnjom će nas obojicu izvesti iz sistema, a onda ćemo se razdvojiti."
<BR>&nbsp;&nbsp;&nbsp;&nbsp;&nbsp;Ponjets ga je nezadovoljno, netremice posmatrao. "A ti ćeš se onda vratiti ovamo i ponovo pokušati."
<BR>&nbsp;&nbsp;&nbsp;&nbsp;&nbsp;"Moj zadatak je da Askoni prodam atomsku robu."
<BR>&nbsp;&nbsp;&nbsp;&nbsp;&nbsp;"Ukebaće te pre nego što prevališ jedan parsek. To valjda znaš?"
<BR>&nbsp;&nbsp;&nbsp;&nbsp;&nbsp;"Ne znam", reče Gorov. "I da znam ništa se ne bi izmenilo."
<BR>&nbsp;&nbsp;&nbsp;&nbsp;&nbsp;"Idući put će te ubiti."
<BR>&nbsp;&nbsp;&nbsp;&nbsp;&nbsp;Gorov sleže ramenima.
<BR>&nbsp;&nbsp;&nbsp;&nbsp;&nbsp;Ponjets reče mirno: "Ukoliko treba da ponovo pregovaram sa Velikim majstorom želim da me uputiš u celu priču. Do sada sam radio naslepo. Tako se i desilo da su neke moje bezazlene opaske kod Velepoštovanog prouzrokovale napad."
<BR>&nbsp;&nbsp;&nbsp;&nbsp;&nbsp;"Prilično je jednostavna", odgovori Gorov. "Jedini način da se ovde na Periferiji poveća bezbednost Zadužbine bio bi da se osnuje trgovačko carstvo pod kontrolom religije. Još smo suviše slabi da bismo mogli nametnuti političku kontrolu. Jedino tako možemo zadržati Četiri kraljevstva."
<BR>&nbsp;&nbsp;&nbsp;&nbsp;&nbsp;Ponjets klimnu. "To shvatam. A onaj sistem koji ne prihvata atomske naprave ne može se nikada podvesti pod našu religioznu kontrolu..."
<BR>&nbsp;&nbsp;&nbsp;&nbsp;&nbsp;"I zato može postati žarište nezavisnosti i neprijateljstva."
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"U redu, toliko što se tiče teorije", reče Ponjets. "A sad, šta je to što zapravo sprečava prodaju? Religija? Tako mi je bar Veliki majstor natuknuo."
<BR>&nbsp;&nbsp;&nbsp;&nbsp;&nbsp;"To je neka vrsta obožavanja predaka. Njihova predanja govore o hudoj prošlosti, kada su ih izbavili jednostavni i vrli junaci iz starijih pokolenja. U suštini, to je iskrivljavanje onog anarhičnog razdoblja od pre jednog veka, kada je isterana carska vojska i formirana nezavisna vlada. Moderna nauka, a naročito atomska energja, poistovećuje se sa starim carskim režimom koga se sa užasom prisećaju."
<BR>&nbsp;&nbsp;&nbsp;&nbsp;&nbsp;"Tako znači. Ali oni još imaju zgodne brodiće koji su me s lakoćom otkrili na udaljenosti od dva parseka. To mi miriše na atomsku energiju."
<BR>&nbsp;&nbsp;&nbsp;&nbsp;&nbsp;Gorov sleže ramenima: "Ti brodovi su, bez sumnje, zaostali od Carstva. Verovatno su na atomski pogon. Ono što imaju, to održavaju. Stvar je u tome što ne uvode nikakve novine i što im je unutrašnja privreda potpuno neatomska. To je ono što moramo promeniti."
<BR>&nbsp;&nbsp;&nbsp;&nbsp;&nbsp;"Kako mislite da to postignete?"
<BR>&nbsp;&nbsp;&nbsp;&nbsp;&nbsp;"Tako što bismo na nekom mestu slomili otpor. Uprošćeno rečeno, kad bih nekom plemiću prodao perorez čija oštrica emituje polje sile, u njegovom interesu bi bilo da progura zakon koji mu dozvoljava da ga koristi. Strateškom prodajom na strateškim tačkama stvorila bi se proatomska frakcija na dvoru."
<BR>&nbsp;&nbsp;&nbsp;&nbsp;&nbsp;"Tebe su poslali s tim zadatkom, ja sam ovde da te otkupim i odem, a ti ćeš ostati da i dalje pokušavaš? Nije li to malo naglavce postavljeno?"
<BR>&nbsp;&nbsp;&nbsp;&nbsp;&nbsp;"Kako to?" oprezno će Gorov.
<BR>&nbsp;&nbsp;&nbsp;&nbsp;&nbsp;"Čuj", Ponjets iznenada postade očajan, "ti si diplomata a ne trgovac, i to što te tako krste ne čini te trgovcem. Ovaj slučaj je za nekog kome je prodavanje poziv. Meni ovde čitav tovar trune a, kako izgleda, ni kvotu neću ispuniti."
<BR>&nbsp;&nbsp;&nbsp;&nbsp;&nbsp;"Hoćeš da kažeš da bi stavio svoj život na kocku za nešto što nije tvoj posao?" Gorov se usiljeno nasmeši.
<BR>&nbsp;&nbsp;&nbsp;&nbsp;&nbsp;Ponjets reče: "A ti hoćeš da kažeš da se ovde radi o patrotizmu i da trgovci nisu patriote."
<BR>&nbsp;&nbsp;&nbsp;&nbsp;&nbsp;"Opšte je poznato da nisu. Pioniri to nikada nisu."
<BR>&nbsp;&nbsp;&nbsp;&nbsp;&nbsp;"Dobro. Slažem se. Ne perjam ja po svemiru da bih spasavao Zadužbinu ili zbog nečeg takvog. Hoću da zaradim, a ovo mi je prilika. Ukoliko to istovremeno pomaže Zadužbini, utoliko bolje. Ponekad sam rizikovao život i sa manje izgleda na uspeh."
<BR>&nbsp;&nbsp;&nbsp;&nbsp;&nbsp;Ponjets ustade, a Gorov za njim. "Šta ćeš učiniti?"
<BR>&nbsp;&nbsp;&nbsp;&nbsp;&nbsp;Trgovac se osmehnu. "Gorove, ne znam, još ne znam. Ali ako je suština u tome da se prodaje, tvoj sam čovek. Obično nisam hvalisavac, ali ima nešto što ću uvek tvrditi. Do sada mi se nije desilo da na kraju ne ispunim kvotu."
<BR>&nbsp;&nbsp;&nbsp;&nbsp;&nbsp;Vrata ćelije se otvoriše skoro istog trenutka kada je pokucao, a s obe strane ga opkoliše stražari.
</P></TD></TR></TABLE>
<P class="next">
<A HREF=p32.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
