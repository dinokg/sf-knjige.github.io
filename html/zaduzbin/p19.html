<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1.
<P>&nbsp;&nbsp;&nbsp;&nbsp;&nbsp;Deputacija!
<BR>&nbsp;&nbsp;&nbsp;&nbsp;&nbsp;Činjenica da je Salvor Hardin to predosećao nije stvar činilo ništa prijatnijom. Naprotiv, slutnja mu je bila nesumnjivo neprijatna.
<BR>&nbsp;&nbsp;&nbsp;&nbsp;&nbsp;Johan Li se zalagao za krajnje mere, govoreći: "Ne vidim da je potrebno da i dalje gubimo vreme, Hardine. Do idućih izbora ne mogu ništa učiniti, bar ne zakonskim putem, a to nam daje godinu dana. Ispraši ih."
<BR>&nbsp;&nbsp;&nbsp;&nbsp;&nbsp;Hardin napući usne. "Li, ti nikada nećeš naučiti. Poznajem te već četrdeset godina, a nikako da savladaš tu plemenitu veštinu da se čoveku prikradeš s leđa."
<BR>&nbsp;&nbsp;&nbsp;&nbsp;&nbsp;"Nije to moj način borbe", progunđa Li.
<BR>&nbsp;&nbsp;&nbsp;&nbsp;&nbsp;"Da, poznato mi je. Mislim da si baš zbog toga ti jedini čovek kome verujem." Hardin zastade i maši se za cigaru. "Daleko smo odmakli, Li, od onog doba kada smo organizovali naš udar protiv Enciklopedista. Starim. Šezdeset i dve godine. Da li ikada pomišljaš na to kako je brzo prohujalo tih trideset godina?"
<BR>&nbsp;&nbsp;&nbsp;&nbsp;&nbsp;Li frknnu: "Ja se ne osećam starim, a imam šezdeset i šest godina."
<BR>&nbsp;&nbsp;&nbsp;&nbsp;&nbsp;"Da, ali ja nemam tvoje varenje." Hardin je lenjo cuclao cigaru. Odavno je prestao da žudi za blagim veganskim duvanom iz svoje mladosti. Ti dani, kada je planeta Terminus trgovala sa svim delovima Galaktičkog carstva, spadali su u ono čistilište u koje sva dobra stara vremena behu otišla. Ono isto čistilište prema kome se kreće i Galaktičko carstvo. Pitao se ko li je novi Car, i da li uopšte postoji Car, pa i samo Carstvo. Svemira mu! Već ima trideset godina kako su se ovde na rubu Galaksije prekinule veze; celokupni svet Terminusa sastojao se od samog Terminusa i četiri obližnja kraljevstva.
<BR>&nbsp;&nbsp;&nbsp;&nbsp;&nbsp;Kako su nisko pali! Kraljevstva! U stara vremena behu to prefekture, a sve su bile deo jedne iste provincije, koja je opet bila deo sektora, a ovaj deo kvadranta, a on, pak, deo sveobuhvatnog Galaktičkog carstva. Od kako je Carstvo izgubilo kontrolu nad udaljenim oblastima Galaksije te male grupice planeta postadoše kraljevstva sa operetskim kraljevima, plemićima, besmislenim ratnim čarkama, dok se život i dalje patetično odvijao među ruševinama.
<BR>&nbsp;&nbsp;&nbsp;&nbsp;&nbsp;Civilizacija koja propada. Zaboravljena atomska energija. Nauka koja je bledeći prelazila u mitologiju, sve dok se nije umešala Zadužbina. Zadužbina, koju je upravo zbog toga Hari Seldon i osnovao ovde na Terminusu.
<BR>&nbsp;&nbsp;&nbsp;&nbsp;&nbsp;Li je gledao kroz prozor i njegov glas prekide Hardinovo sanjarenje. "Stigli su", reče, "i to kopnenim vozilom najnovijeg modela, štenad jedna." Napravio je nekoliko neodlučnih koraka prema vratima, a onda pogleda u Hardina.
<BR>&nbsp;&nbsp;&nbsp;&nbsp;&nbsp;Hardin se nasmeši i mahnu: "Ja sam naredio da ih dovedu ovamo gore."
<BR>&nbsp;&nbsp;&nbsp;&nbsp;&nbsp;"Ovamo! Zbog čega? Pridaješ im isuviše važnosti!"
<BR>&nbsp;&nbsp;&nbsp;&nbsp;&nbsp;"Zbog čega da prolaze kroz svu onu ceremoniju zvaničnog prijema kod gradonačelnika? Prestar sam za formalnosti. Osim toga, laskanje je korisno kada su u pitanju mladi, naročito ako te to ni na šta ne obavezuje." On mu namignu. "Sedi tu i pruži mi moralnu podršku, Li. Biće mi potrebna sa ovim mladim Sermakom."
<BR>&nbsp;&nbsp;&nbsp;&nbsp;&nbsp;"Opasan je tip, taj Sermak", reče kruto Li. "Ima li pristalica? Hardine, nemoj ga podcenjivati."
<BR>&nbsp;&nbsp;&nbsp;&nbsp;&nbsp;"Da li sam ikad nekog potcenjivao?"
<BR>&nbsp;&nbsp;&nbsp;&nbsp;&nbsp;"Pa, uhapsi ga onda. Možeš ga naknadno okriviti za nešto."
<BR>&nbsp;&nbsp;&nbsp;&nbsp;&nbsp;Hardin prenebreže ovaj poslednji savet. "Evo ih, Li." U znak odgovora na signal on pritisnu papučicu ispod pisaćeg stola i vrata kliznuše u stranu.
<BR>&nbsp;&nbsp;&nbsp;&nbsp;&nbsp;Četvorica članova deputacije uđoše jedan za drugim, a Hardin im ljubazno pokaza na naslonjače raspoređene polukružno u odnosu na njegov sto. Nakloniše se i sačekaše da gradonačelnik prvi progovori.
<BR>&nbsp;&nbsp;&nbsp;&nbsp;&nbsp;Hardin podiže neobično izgravirani srebrni poklopac kutije za cigare koja je nekad pripadala Džordu Fari, članu nekadašnjeg Upravnog Odbora iz davnih dana Enciklopedista. Bio je to nepatvoreni proizvod Carstva, i to sa Santanija, iako su cigare, koje su se u njoj nalazile, bile domaće. Jedan po jedan, sa svečanom ozbiljnošću, četiri člana delegacije se poslužiše cigarama i ritualno ih pripališe.
<BR>&nbsp;&nbsp;&nbsp;&nbsp;&nbsp;Drugi zdesna bio je Sef Sermak, najmlađi u skupini mladih, najzanimljivijeg izgleda, precizno potkresanih oštrih žutih brkova, upalih očiju neodređene boje. Hardin istog časa otpisa ostalu trojicu; videlo se da su u pitanju obični članovi. Usredsredio se na Sermaka, koji je već u toku svog prvog mandata u Gradskom veću više puta uspeo da to smireno telo okrene naglavce, i Sermaku se i obratio:
<BR>&nbsp;&nbsp;&nbsp;&nbsp;&nbsp;"Bilo mi je veoma stalo da se sa vama sastanem, većniče, otkako sam čuo vaš izvrsni govor prošlog meseca. Vaš napad na spoljnu politiku ove Vlade bio je veoma vešt."
<BR>&nbsp;&nbsp;&nbsp;&nbsp;&nbsp;Sermakove oči zasvetlucaše. "Vaše interesovanje čini mi čast. Taj napad je možda i bio vešt, a možda i nije, ali je svakako bio opravdan."
<BR>&nbsp;&nbsp;&nbsp;&nbsp;&nbsp;"Moguće je! To je, razume se, vaše mišljenje. Mada, rekao bih da ste prilično mladi."
<BR>&nbsp;&nbsp;&nbsp;&nbsp;&nbsp;Sermak suvo odvrati: "To je greh većine ljudi u izvesnom dobu njihovog života. Vi ste već postali gradonačelnik Terminus Grada kada vam je bilo dve godine manje nego što je meni sada."
<BR>&nbsp;&nbsp;&nbsp;&nbsp;&nbsp;Hardin se nasmeja u sebi. Mladunac je bio bezobrazan. Ali samo reče: "Smatram da ste do mene došli zbog te iste spoljne politike zbog koje ste se toliko uzbudili i u Gradskom veću. Da li govorite i u ime trojice kolega ili ću morati da saslušam svakog od vas ponaosob?"
<BR>&nbsp;&nbsp;&nbsp;&nbsp;&nbsp;Četiri mladića hitro izmeniše poglede, jedva zatreptavši očnim kapcima.
<BR>&nbsp;&nbsp;&nbsp;&nbsp;&nbsp;Sermak ozbiljno reče: "Govorim u ime naroda Terminusa, naroda koji nije valjano zastupljen u glasačkoj mašini koju nazivaju Većem."
<BR>&nbsp;&nbsp;&nbsp;&nbsp;&nbsp;"Shvatam. Nastavite!"
<BR>&nbsp;&nbsp;&nbsp;&nbsp;&nbsp;"Svodi se na ovo, poštovani gospodine Gradonačelniče. Nezadovoljni smo..."
<BR>&nbsp;&nbsp;&nbsp;&nbsp;&nbsp;"Pod 'mi' podrazumevate narod, zar ne?"
<BR>&nbsp;&nbsp;&nbsp;&nbsp;&nbsp;Sermak se neprijateljski zagleda u njega osećajući neku zamku, pa hladno odgovori: "Verujem da moji stavovi odražavaju stavove znatne većine birača Terminusa. Da li vas to zadovoljava?"
<BR>&nbsp;&nbsp;&nbsp;&nbsp;&nbsp;"Ovakvo jedno tvrđenje bolje bi zvučalo kada bi bilo potkrepljeno i kakvim dokazom, ali svejedno, nastavite. Nezadovoljni ste."
<BR>&nbsp;&nbsp;&nbsp;&nbsp;&nbsp;"Da, nezadovoljni politikom koja trideset godina ostavlja Terminus bez odbrane protiv neizbežnog spoljnog napada."
<BR>&nbsp;&nbsp;&nbsp;&nbsp;&nbsp;"Razumem. I onda? Nastavite, nastavite."
<BR>&nbsp;&nbsp;&nbsp;&nbsp;&nbsp;"Lepo je od vas što to naslućujete. I onda, zbog toga osnivamo novu političku stranku; takvu koja će se starati o neposrednim potrebama Terminusa, a ne o nekoj mističnoj 'najavljenoj sudbini' budućeg Carstva. Izbacićemo iz Gradske većnice i vas i vašu ulizičku kliku koja se zalaže za izmirenje ... i to uskoro."
<BR>&nbsp;&nbsp;&nbsp;&nbsp;&nbsp;"Izuzev ako? Uvek postoji neko izuzev ako, znate."
<BR>&nbsp;&nbsp;&nbsp;&nbsp;&nbsp;"U ovom slučaju nema mnogo takvih mogućnosti: izuzev ukoliko sada odmah ne podnesete ostavku. Ne tražim od vas da izmenite svoju politiku, toliko baš poverenja u vas nemam. Vaša obećanja ne vrede ništa. Jedino što prihvatamo jeste ostavka na licu mesta."
<BR>&nbsp;&nbsp;&nbsp;&nbsp;&nbsp;"Razumem." Hardin prekrsti noge i iskrivi stolicu na dve noge. "To zvuči kao ultimatum. Lepo je od vas što me upozoravate. Ali ja ću ga radije prenebregnuti."
<BR>&nbsp;&nbsp;&nbsp;&nbsp;&nbsp;"Nemojte misliti da je to bilo upozorenje, gospodine Gradonačelniče. Bila je to objava načela i akcije. Nova stranka je već osnovana, a sutra će i zvanično početi da se bavi svojim zadacima. Nema mesta, niti želje, za kompromisom, a otvoreno govoreći, jedino što nas je navelo da vam ponudimo lakši način odlaska bila je želja da se oda priznanje vašim nekadašnjim zaslugama za Grad. Nisam ni očekivao da ćete na to pristati, ali savest mi je čista. Naredni izbori će biti jači i neodoljiv podsetnik da je ostavka nužna."
<BR>&nbsp;&nbsp;&nbsp;&nbsp;&nbsp;On se podiže i dade znak i ostalima da ustanu.
<BR>&nbsp;&nbsp;&nbsp;&nbsp;&nbsp;Hardin ispruži ruku: "Stanite! Sedite!"
<BR>&nbsp;&nbsp;&nbsp;&nbsp;&nbsp;Sef Sermak sede ponovo, malo prebrzo, a Hardin se u sebi nasmeja, zadržavši ozbiljan izraz lica. Uprkos onome što je rekao očekivao je ponudu, određenu ponudu.
<BR>&nbsp;&nbsp;&nbsp;&nbsp;&nbsp;Hardin upita: "U kome biste zapravo pravcu želeli da se naša spoljna politika izmeni? Da li želite da sada, i to smesta napadnemo četiri kraljevstva, sva odjednom?"
<BR>&nbsp;&nbsp;&nbsp;&nbsp;&nbsp;"Ne predlažem ništa slično, gospodine Gradonačelniče. Naš je predlog, jednostavno, da se prekine sa politikom izmirenja. U toku svoje uprave vodili ste politiku naučne pomoći Kraljevstvima. Dali ste im atomsku energiju. Pomogli ste da se poprave atomske centrale na njihovoj teritoriji. Osnovali ste klinike, hemijske laboratorije i fabrike."
<BR>&nbsp;&nbsp;&nbsp;&nbsp;&nbsp;"I? Šta tome zamerate?"
<BR>&nbsp;&nbsp;&nbsp;&nbsp;&nbsp;"To ste činili da biste ih sprečili da nas napadnu. Sa takvim podmićivanjem izigravali ste budalu u kolosalnoj ucenjivačkoj igri, dozvoljavajući da se Terminusu pije duša, usled čega smo sada prepušteni na milost i nemilost tih varvara."
<BR>&nbsp;&nbsp;&nbsp;&nbsp;&nbsp;"Kako to?"
<BR>&nbsp;&nbsp;&nbsp;&nbsp;&nbsp;"Zbog toga što ste im dali energiju, naoružanje, što ste opravili brodove iz njihovih flota, oni su sada neuporedivo jači nego što su bili pre tri decenije. Njihovi zahtevi narastaju, a pomoću novog naoružanja konačno će sve svoje zahteve ostvariti odjednom, nasilnom aneksijom Terminusa. Na završava li se obično tako svaka ucena?"
<BR>&nbsp;&nbsp;&nbsp;&nbsp;&nbsp;"A kakav bi bio vaš lek?"
<BR>&nbsp;&nbsp;&nbsp;&nbsp;&nbsp;"Prekinite s mesta sa podmićivanjem, dok je to još moguće. Uložite napor da ojačate sam Terminus i prvi napadnete!"
<BR>&nbsp;&nbsp;&nbsp;&nbsp;&nbsp;Sa gotovo morbidnim zanimanjem Hardin je posmatrao mladićeve žute brčiće. Mora biti da je Sermak siguran u sebe, inače ne bi toliko govorio. Nesumnjivo su njegove opaske bile odraz osećanja zamašnog dela stanovništva, zaista zamašnog.
<BR>&nbsp;&nbsp;&nbsp;&nbsp;&nbsp;Njegov glas, međutim, nije odavao pomalo uznemireni tok misli. Bio je gotovo nemaran. "Jeste li završili?"
<BR>&nbsp;&nbsp;&nbsp;&nbsp;&nbsp;"Za sada."
<BR>&nbsp;&nbsp;&nbsp;&nbsp;&nbsp;"E onda, vidite li uokvirenu izreku koja visi na zidu iza mojih leđa? Budite dobri pa je pročitajte."
<BR>&nbsp;&nbsp;&nbsp;&nbsp;&nbsp;Sermakove usne se iskriviše. "Izreka kaže: za nesposobnog nasilje je poslednji izlaz." To je načelo jednog starca, gospodine Gradonačelniče."
<BR>&nbsp;&nbsp;&nbsp;&nbsp;&nbsp;"Gospodine većniče, primenjivao sam ga kao mladić, i to uspešno. Kada se to dešavalo bili ste zaokupljeni svojim rađanjem, ali ste možda nešto o tome učili u školi."
<BR>&nbsp;&nbsp;&nbsp;&nbsp;&nbsp;Pažljivo je motrio Sermaka, nastavivši odmerenim glasom: "Kada je Hari Seldon ovde osnovao Zadužbinu učinio je to sa prividnim ciljem da se napravi velika Enciklopedija; pedeset godina smo sledili tu varku dok nismo otkrili šta je uistinu hteo da postigne. Umalo da nije bilo prekasno. Kada su se prekinule veze sa središnjim oblastima starog Carstva zatekli smo se, kao svet naučnika, okupljen u jednom jedinom gradu, bez industrije, i okružen tek osnovanim neprijateljskim i uglavnom varvarskim kraljevstvima. Bili smo majušno ostrvce energije u ovom okeanu varvarstva i beskonačno dragocena meta.
<BR>&nbsp;&nbsp;&nbsp;&nbsp;&nbsp;Tada, kao i sada, najmoćnije od četiri kraljevstva, Anakreon, zatražilo je i osnovalo vojnu bazu na Terminusu, a ondašnji upravljači Grada, Enciklopedisti, veoma su dobro znali da je to tek uvod u osvajanje cele planete. Tako su stvari stajale kada sam... hm... preuzeo stvarnu upravu. Šta biste vi uradili?"
<BR>&nbsp;&nbsp;&nbsp;&nbsp;&nbsp;Sermak sleže ramenima. "To je akademsko pitanje. Razume se, znam šta ste vi učinili."
<BR>&nbsp;&nbsp;&nbsp;&nbsp;&nbsp;"Ipak, ponoviću. Možda ne shvatate suštinu. Postojalo je veliko iskušenje da se prikupi ono vojske što se moglo i da se uđe u bitku. To bi bilo najlakše rešenje, koje bi najviše zadovoljilo samopoštovanje, ali i gotovo bezuslovno najgluplje. Vi biste tako postupili, vi sa vašim pričama o tome 'da treba da prvi napadnemo'. Ono što sam ja umesto toga učinio bilo je da posetimo ostala tri kraljevstva, jedno za drugim, da svakom od njih ukažem na to da bi dozvolivši da tajna atomske energije padne u šake Anakreona bio najbrži način da im se prereže grkljan; kao i da im učtivo predložim da preduzmu očigledno. To je bilo sve. Mesec dana pošto se anakreonska vojska iskrcala na Terminus, njihov kralj je primio zajednički ultimatum od svoja tri suseda. Za sedam dana je i poslednji Anakreonjanin napustio Terminus.
<BR>&nbsp;&nbsp;&nbsp;&nbsp;&nbsp;Kažite mi, onda, da li je bilo potrebe za nasiljem?"
<BR>&nbsp;&nbsp;&nbsp;&nbsp;&nbsp;Mladi većnik zamišljeno pogleda u opušak svoje cigare i baci ga u otvor koji je vodio u uređaj za spaljivanje. "Ne vidim da postoji analogija. Insulin će dijabetičara vratiti u normalno stanje, ali za slepo crevo je neophodna operacija. Tu ne možete ništa. Kad druga sredstva zakažu, šta onda drugo preostaje do, kako vi kažete, poslednji izlaz? Vaša je greška što smo na to primorani."
<BR>&nbsp;&nbsp;&nbsp;&nbsp;&nbsp;"Moja? Ah, da, opet ta moja mirovna politika. Izgleda da još niste u stanju da shvatite osnovne neminovnosti našeg položaja. Naš problem nije bio rešen odlaskom Anakreonjana. Problemi su tek bili započeli. Više no ikada četiri kraljevstva su bila naši neprijatelji, jer je svako od njih želelo atomsku energiju, a svako od njih se ustručavalo da nas uhvati za gušu zbog bojazni od ostala tri. Održavamo ravnotežu na vršku veoma oštrog mača, i najmanje njihanje u bilo kom pravcu, na primer, da neko kraljevstvo postane suviše moćno, ili pak, da dva formiraju koaliciju... shvatate?"
<BR>&nbsp;&nbsp;&nbsp;&nbsp;&nbsp;"Svakako. Bio je to najpogodniji čas da se izvrše sveopšte ratne pripreme."
<BR>&nbsp;&nbsp;&nbsp;&nbsp;&nbsp;"Naprotiv. Bio je to čas da se otpočne sa sveopštom predohranom protiv rata. Nahuškao sam ih jedne na druge. Svima sam redom pomagao. Učinio sam da im Terminus više znači kao cvatući svet nego kao vojni cilj. To je uspevalo punih trideset godina."
<BR>&nbsp;&nbsp;&nbsp;&nbsp;&nbsp;"Da, ali ste bili prinuđeni da te naučne darove okružite najsramotnijom komedijom. Načinili ste od toga delimično religiju, a delimično budalaštinu. Izgradili ste svešteničku hijerarhiju i složeni, besmisleni obred."
<BR>&nbsp;&nbsp;&nbsp;&nbsp;&nbsp;Hardin se namršti. "Pa, šta s tim? Ne vidim da to ima bilo kakve veze sa ovom raspravom. Isprva sam tim putem krenuo zbog toga što su varvari na našu nauku gledali kao na neku vrstu čarobne magije, i bilo je lakše da ih navedemo da nauku prihvate po toj osnovi. Sveštenstvo se samo stvorilo, a ukoliko mu pomažemo, to je jedino zato što idemo linijom manjeg otpora. To je sitnica."
<BR>&nbsp;&nbsp;&nbsp;&nbsp;&nbsp;"Ali ti sveštenici upravljaju centralama. A to nije sitnica."
<BR>&nbsp;&nbsp;&nbsp;&nbsp;&nbsp;"Tačno, ali mi smo ih obučili. Njihovo poznavanje oruđa kojim se služe čisto je iskustveno, a i čvrsto veruju u svu tu komediju kojom su okruženi."
<BR>&nbsp;&nbsp;&nbsp;&nbsp;&nbsp;"A šta ako neki od njih pronikne u tu komediju i bude dovoljno genijalan da odbaci empirizam? Šta će takvog čoveka sprečiti da stekne saznanje o stvarnoj tehnici i da ga proda onome ko najviše ponudi? Kakva će tada biti naša vrednost za kraljevstva?"
<BR>&nbsp;&nbsp;&nbsp;&nbsp;&nbsp;"Za to ima malo izgleda, Sermače. Površni ste. Najsposobniji ljudi sa planeta iz kraljevstva šalju se ovamo svake godine, kako bi se u Zadužbini vaspitavali za sveštenike. Najbolji od njih ostaju ovde da bi se bavili istraživanjem. Ukoliko mislite da ti koji ostaju praktično bez poznavanja osnovnih elemenata nauke ili, što je još gore sa iskrivljenim znanjem koje sveštenici stiču, da su oni ti koji mogu odjednom da prodru u suštinu atomske energije, elektronike, teorije zakrivljenosti, onda imate vrlo romantičnu i vrlo glupavu predstavu o nauci. Potrebni su mnogi ljudski vekovi učenja i izuzetan um da bi se tako daleko stiglo."
<BR>&nbsp;&nbsp;&nbsp;&nbsp;&nbsp;Za vreme prethodnog izlaganja Johan Li je naglo ustao i napustio sobu. Sada se vratio, a kada je Hardin završio, nagao se prema uhu svog pretpostavljenog. Šapatom izmeniše nekoliko reči, a zatim mu ovaj uruči olovni valjak.
<BR>&nbsp;&nbsp;&nbsp;&nbsp;&nbsp;Potom, pošto je letimice neprijateljski pogledao deputaciju, Li ponovo zauze svoje mesto. Posmatrajući deputaciju kroz trepavice Hardin je obrtao valjak u rukama. Zatim ga naglim odvrtanjem otvori, a samo je Sermak bio toliko pribran da ne baci hitar pogled na savijeni papir koji iz valjka ispade.
<BR>&nbsp;&nbsp;&nbsp;&nbsp;&nbsp;"Ukratko, gospodo", reče nemarno Hardin, "vlada smatra da zna šta radi."
<BR>&nbsp;&nbsp;&nbsp;&nbsp;&nbsp;Dok je ovo govorio, čitao je.
<BR>&nbsp;&nbsp;&nbsp;&nbsp;&nbsp;List su ispunjavali redovi složene, besmislene šifre, i tri olovkom naškrabana reda koja su saopštavala poruku. Bacivši jedan pogled on je zapamti, a zatim nemarno baci poruku u cev uređaja za spaljivanje.
<BR>&nbsp;&nbsp;&nbsp;&nbsp;&nbsp;"Bojim se da se ovim razgovor završava", reče Hardin. "Milo mi je što sam se sa svima vama upoznao. Hvala vam na poseti."
<BR>&nbsp;&nbsp;&nbsp;&nbsp;&nbsp;Sa svakim se mehanički rukova i oni iziđoše.
<BR>&nbsp;&nbsp;&nbsp;&nbsp;&nbsp;Hardin gotovo da se beše odvikao od smeha, ali pošto su se Sermak i njegova tri ćutljiva pratioca dovoljno udaljili da ne čuju, suvo se nasmeja i spusti veseo pogled na Lija.
<BR>&nbsp;&nbsp;&nbsp;&nbsp;&nbsp;"Kako ti se dopala ova borba blefiranjem, Li?"
<BR>&nbsp;&nbsp;&nbsp;&nbsp;&nbsp;Li džangrizavo, glasno šmrknu: "Nisam baš siguran da je on blefirao. Postupaj s njim u rukavicama i sasvim je moguće da na idućim izborima pobedi, baš onako kao što reče da hoće."
<BR>&nbsp;&nbsp;&nbsp;&nbsp;&nbsp;"Oh, to je sasvim moguće, sasvim... ukoliko se pre toga nešto ne desi."
<BR>&nbsp;&nbsp;&nbsp;&nbsp;&nbsp;"Postaraj se da stvari ne krenu u pogrešnom smeru ovog puta, Hardine. Kažem ti da ovaj tip Sermak ima sledbenike. Šta ako ne bude čekao do idućih izbora? Beše jednom i takvo vreme kada smo i ti i ja stvari silom sprovodili, uprkos onoj tvojoj propovedi o nasilju."
<BR>&nbsp;&nbsp;&nbsp;&nbsp;&nbsp;Hardin podiže obrve. "Danas si pesimistički nastrojen, Li, a i čudno protivrečan, inače ne bi govorio o nasilju. Ukoliko se sećaš, naš mali puč bio je izveden a da nijedan život nije izgubljen. Bila je to nužna mera sprovedena u odgovarajućem času, koja je prošla glatko, bezbolno i, pre svega, bez napora. Što se tiče Sermaka, njegov cilj je drugačiji. Ti i ja, Li, nismo Enciklopedisti. Mi smo pripremljeni. Nahuškaj svoje ljude na ove mladiće, ali na lep način, stari druškane. Nemoj da primete da ih prate, ali drži otvorene oči, razumeš!"
<BR>&nbsp;&nbsp;&nbsp;&nbsp;&nbsp;Li se kiselo nasmeši. "Lepo bih se proveo da čekam na tvoja naređenja, Hardine, jel'da? Sermak i njegovi su već mesec dana pod prismotrom."
<BR>&nbsp;&nbsp;&nbsp;&nbsp;&nbsp;Gradonačelnik se prigušeno zasmeja. "Prvi si se setio, a? U redu. Uzgred budi rečeno", primeti on tiho, "ambasador Verisov se vraća na Terminus. Privremeno, nadam se."
<BR>&nbsp;&nbsp;&nbsp;&nbsp;&nbsp;Nastade krako ćutanje, propraćeno izvesnim zaprepašćenjem, a zatim će Li: "To je, dakle, bila poruka? Već sada dolazi do kidanja."
<BR>&nbsp;&nbsp;&nbsp;&nbsp;&nbsp;"Ne znam. Ne mogu ništa da kažem dok ne čujem Verisova. Mada je moguće. Na kraju krajeva, moralo bi da do toga dođe pre izbora. Ali zašto si toliko zabrinut zbog toga?"
<BR>&nbsp;&nbsp;&nbsp;&nbsp;&nbsp;"Zbog toga što ne znam kako će se to završiti. Isuviše si zabrazdio, Hardine, upustio si se u borbu izbliza."
<BR>&nbsp;&nbsp;&nbsp;&nbsp;&nbsp;"Zar i ti, sine Brute", prošapta Hardin. Naglas, on reče: "Znači li to da pristupaš novoj Sermakovoj stranci?"
<BR>&nbsp;&nbsp;&nbsp;&nbsp;&nbsp;Li se i protiv svoje volje nasmeši: "U redu. Pobedio si. Šta misliš o jednom ručku?"
</P></TD></TR></TABLE>
<P class="next">
<A HREF=p20.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
