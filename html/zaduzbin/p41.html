<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6.
<P>&nbsp;&nbsp;&nbsp;&nbsp;&nbsp;Komodora je bila dosta mlađa od svog muža. Lice joj je bilo bledo i hladno, a crna kosa zaglađena i čvrsto zategnuta pozadi.
<BR>&nbsp;&nbsp;&nbsp;&nbsp;&nbsp;Glas joj je bio zajedljiv. "Jesi li sasvim gotov, mili i plemeniti mužu? Sasvim, sasvim gotov? Pretpostavljam da bih sad mogla u vrt, kada bih to želela."
<BR>&nbsp;&nbsp;&nbsp;&nbsp;&nbsp;"Nema potrebe da stvaraš dramu, moja draga Licijo", blago uzvrati komodor. "Taj mladi čovek dolazi na večeru večeras, pa ćeš moći s njim da razgovaraš o čemu budeš želela, a i da se, čak, zabavljaš slušajući ono što ja budem govorio. Ovde negde će pripremiti i jednu odaju za njegove ljude. Molim se zvezdama da ih bude malo."
<BR>&nbsp;&nbsp;&nbsp;&nbsp;&nbsp;"Najverovatnije liče na veprove koji proždiru čereke mesa i nalivaju se burićima vina. A ti ćeš, posle, dve noći ječati dok budeš sračunavao trošak."
<BR>&nbsp;&nbsp;&nbsp;&nbsp;&nbsp;"Možda i neću. Uprkos tvom mišljenju, večera će biti veoma bogata."
<BR>&nbsp;&nbsp;&nbsp;&nbsp;&nbsp;"Oh, razumem." Podozrivo ga je posmatrala. Postao si veliki prijatelj tih varvara. Možda mi baš zato nisi dozvolio da prisutvujem vašem razgovoru. Možda tvoja sitna duša kuje neku zaveru protiv mog oca."
<BR>&nbsp;&nbsp;&nbsp;&nbsp;&nbsp;"To nikako."
<BR>&nbsp;&nbsp;&nbsp;&nbsp;&nbsp;"Da, i treba da ti verujem, zar ne? Ako je ikada neka jadnica neprikladnom udajom žrtvovana zbog politike, onda je to sa mnom bio slučaj. Mogla sam pravog čoveka naći u budžacima i brlozima rođene planete."
<BR>&nbsp;&nbsp;&nbsp;&nbsp;&nbsp;"Reći ću ti nešto, moja gospo. Možda bi volela da se vratiš na rodnu planetu. Jedino što bih ti, za uspomenu na onaj deo tebe koji sam najbolje upoznao, prethodno odsekao jezik." On nakrivi glavu na jednu stranu, procenjujući. "A i tvoje uši i vrh nosa, kao poslednji potez koji bi bez sumnje uvećao tvoju lepotu."
<BR>&nbsp;&nbsp;&nbsp;&nbsp;&nbsp;"Ne bi se usudio, moj mopsiću. Moj otac bi u prah pretvorio tvoj minijaturni narod, u meteorski prah. U stvari, možda će to za svaki slučaj i uraditi kad mu kažem da se domunđavaš sa ovim varvarima."
<BR>&nbsp;&nbsp;&nbsp;&nbsp;&nbsp;"Hm. Nema potrebe da pretiš. Možeš večeras i sama ispitati tog čoveka. U međuvremenu, gospođo, obuzdajte vaš palacavi jezik."
<BR>&nbsp;&nbsp;&nbsp;&nbsp;&nbsp;"Je li to tvoje naređenje?"
<BR>&nbsp;&nbsp;&nbsp;&nbsp;&nbsp;"Evo, uzmi onda ovo i smiri se."
<BR>&nbsp;&nbsp;&nbsp;&nbsp;&nbsp;Oko struka joj se nađe pojas, a ogrlica oko vrata. Komodor pomeri dugme i povuče se unazad.
<BR>&nbsp;&nbsp;&nbsp;&nbsp;&nbsp;Komodora zaustavi dah i ukočeno raširi ruke. Oprezno je dodirnula oglicu i ponovo zadržala dah.
<BR>&nbsp;&nbsp;&nbsp;&nbsp;&nbsp;Komodor zadovoljno protlja ruke i reče: "Možeš da je nosiš večeras, a nabaviću ti još toga. A sad budi mirna."
<BR>&nbsp;&nbsp;&nbsp;&nbsp;&nbsp;I komodora bi mirna.
</P></TD></TR></TABLE>
<P class="next">
<A HREF=p42.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
