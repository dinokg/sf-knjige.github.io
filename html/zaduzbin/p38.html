<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3.
<P>&nbsp;&nbsp;&nbsp;&nbsp;&nbsp;A na drugom kraju grada, u prisnijoj sredini, Hober Melou je imao drugi sastanak. Dugo je slušao, a sada oprezno reče: "Da, čuo sam za tvoju kampanju da se u Veću ostvari neposredno predstavništvo trgovaca. Ali zašto ja, Tvere?"
<BR>&nbsp;&nbsp;&nbsp;&nbsp;&nbsp;Haim Tver, uvek oran da podseti, pitao ga to neko ili ne, da je bio u prvoj skupini sa Spoljnih planeta koja je primila svetovno obrazovanje u Zadužbini, prosto je sijao.
<BR>&nbsp;&nbsp;&nbsp;&nbsp;&nbsp;"Znam je šta radim", reče. "Sećaš li se gde smo se prvi put sreli prošle godine?"
<BR>&nbsp;&nbsp;&nbsp;&nbsp;&nbsp;"Na skupštini trgovaca."
<BR>&nbsp;&nbsp;&nbsp;&nbsp;&nbsp;"Tačno. Vodio si taj sastanak. Prikovao si one violine sa crvenim vratinama za stolice, a onda si ih sve strpao u džepčić na košulji i poneo sa sobom. A i kod masa u Zadužbini pališ. Opčinjavaš ih ili bar imaš solidnu reputaciju pustolova, što je isto."
<BR>&nbsp;&nbsp;&nbsp;&nbsp;&nbsp;"Vrlo dobro", suvo će Melou. "Ali zašto baš sada?"
<BR>&nbsp;&nbsp;&nbsp;&nbsp;&nbsp;"Zato što je sada naša šansa. Da li znaš da je sekretar za poslove obrazovanja podneo ostavku? Još nije saopšteno, ali biće uskoro."
<BR>&nbsp;&nbsp;&nbsp;&nbsp;&nbsp;"Kako ti to znaš?"
<BR>&nbsp;&nbsp;&nbsp;&nbsp;&nbsp;"Tako... nije važno..." On zgađeno odmahnu rukom. "Tako je. Akcionistička stranka se cepa i već sada bismo mogli da je ukopamo po pitanju jednakih prava za trgovce ili još pre, po pitanju demokratije, za i protiv."
<BR>&nbsp;&nbsp;&nbsp;&nbsp;&nbsp;Melou se lenjo zavali na stolici, zagledavši se u svoje debele prste. "Hm! Žalim, Tvere, ali iduće nedelje odlazim nekim poslom. Moraćeš da nađeš nekog drugog."
<BR>&nbsp;&nbsp;&nbsp;&nbsp;&nbsp;Tver se zablenu u njega. "Poslom? Kakvim poslom?"
<BR>&nbsp;&nbsp;&nbsp;&nbsp;&nbsp;"Strogo je poverljiv. Hitnost prvog reda. I tako to, znaš. Bio sam na razgovoru sa ličnim sekretarom gradonačelnika."
<BR>&nbsp;&nbsp;&nbsp;&nbsp;&nbsp;"Sa onom zmijom Satom?" Haim Tver se uzbudi. "Trik. Taj kučkin sin te se otarasio, Melou..."
<BR>&nbsp;&nbsp;&nbsp;&nbsp;&nbsp;"Stani!" Melou spusti šaku na stisnutu pesnicu sagovornika. Nemoj da se uzbuđuješ. Ako je trik, vratiću se jednog dana da se obračunamo. A ako nije, tvoja zmija Sat nam ide na ruku. Slušaj, približava se Seldonova kriza."
<BR>&nbsp;&nbsp;&nbsp;&nbsp;&nbsp;Melou je očekivao reakciju, ali do nje ne dođe. Tver je samo piljio. "Šta je to Seldonova kriza?"
<BR>&nbsp;&nbsp;&nbsp;&nbsp;&nbsp;"Oh, Galaksijo!" Na taj antiklimaks Melou besno prasnu. "Šta si, do đavola, radio u školi? Šta ti uopšte znače takva glupa pitanja?"
<BR>&nbsp;&nbsp;&nbsp;&nbsp;&nbsp;Stariji čovek se namrgodi: "Što ne objasniš..."
<BR>&nbsp;&nbsp;&nbsp;&nbsp;&nbsp;Zavladao je dug tajac, a onda Melou obori pogled i polagano reče: "Objasniću ti. Kada je Galaktičko carstvo počelo da odumire na rubovima i kada su krajevi Galaksije počeli da se vraćaju u varvarstvo i da se otcepljuju, Hari Seldon i skupina njegovih psihologa osnovali su jednu koloniju, Zadužbinu, ovde usred tog darmara, kako bismo očuvali umetnost, nauku i tehnologiju i stvorili jezgro Drugog carstva."
<BR>&nbsp;&nbsp;&nbsp;&nbsp;&nbsp;"Ah, da, da..."
<BR>&nbsp;&nbsp;&nbsp;&nbsp;&nbsp;"Nisam završio", hladno primeti trgovac. "Tok budućnosti Zadužbine bio je isplaniran na osnovu, tada veoma razvijene, psihoistorijske nauke, i stvoreni su uslovi kako bi se proizveo niz kriza, koje će nas primorati da ubrzamo svoj put prema budućem Carstvu. Svaka kriza, svaka Seldonova kriza obeležava jednu epohu u našoj istoriji. Sada se približavamo jednoj od njih, našoj trećoj krizi."
<BR>&nbsp;&nbsp;&nbsp;&nbsp;&nbsp;"Razume se!" Tver sleže ramenima. "Trebalo je da se setim. Ali odavno sam izašao iz škole, davno pre tebe."
<BR>&nbsp;&nbsp;&nbsp;&nbsp;&nbsp;"To pretpostavljam. Ostavi to sad. Važno je to da me šalju napolje usred razvoja ove krize. Ne može se reći šta ću zateći kada se budem vratio, a i izbori za Veće održavaju se svake godine."
<BR>&nbsp;&nbsp;&nbsp;&nbsp;&nbsp;Tver pogleda nagore: "Da li si na tragu nečemu?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Imaš li neke određene planove?"
<BR>&nbsp;&nbsp;&nbsp;&nbsp;&nbsp;"Ni najmanji nagoveštaj."
<BR>&nbsp;&nbsp;&nbsp;&nbsp;&nbsp;"Pa..."
<BR>&nbsp;&nbsp;&nbsp;&nbsp;&nbsp;"Pa, ništa. Hardin je jednom rekao: 'Da bi se uspelo nije dovoljno samo planirati. Čovek mora i da improvizuje.' Improvizovaću."
<BR>&nbsp;&nbsp;&nbsp;&nbsp;&nbsp;Tver neodlučno odmahnu glavom, a zatim obojica ustadoše gledajući se.
<BR>&nbsp;&nbsp;&nbsp;&nbsp;&nbsp;Na prečac, ali sasvim suvo, Melou reče: "Čuj, kako bi bilo da pođeš sa mnom? Ne zveraj tako, čoveče. Bio si trgovac pre nego što si zaključio da u politici ima više uzbuđenja. Tako sam bar čuo."
<BR>&nbsp;&nbsp;&nbsp;&nbsp;&nbsp;"Gde ideš? Kaži mi bar to."
<BR>&nbsp;&nbsp;&nbsp;&nbsp;&nbsp;"U pravcu Vasalijanskog Procepa. Ne mogu ti reći ništa određenije dok ne budemo u svemiru. Šta kažeš?"
<BR>&nbsp;&nbsp;&nbsp;&nbsp;&nbsp;"A šta ako Sat odluči da me drži na oku?"
<BR>&nbsp;&nbsp;&nbsp;&nbsp;&nbsp;"Što je malo verovatno. Ukoliko mu je stalo da se mene otarasi, zašto to ne bi bio slučaj i s tobom? Osim toga, nijedan trgovac ne mora da se otisne u svemir ukoliko nije sam sebi odabrao posadu. Vodim sa sobom koga želim."
<BR>&nbsp;&nbsp;&nbsp;&nbsp;&nbsp;U pogledu starijeg čoveka zaiskri čudan sjaj. "U redu, idem!" On ispruži ruku. "To će mi biti prvo putovanje u poslednje tri godine."
<BR>&nbsp;&nbsp;&nbsp;&nbsp;&nbsp;Melou zgrabi i prodrmusa njegovu šaku. "Dobro. U dobar čas! A sad, da prikupim momke. Znaš gde je ukotvljena Daleka zvezda, jel' da? Onda se pojavi sutra. Zbogom."
</P></TD></TR></TABLE>
<P class="next">
<A HREF=p39.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
