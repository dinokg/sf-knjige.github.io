<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4.
<P>&nbsp;&nbsp;&nbsp;&nbsp;&nbsp;PSIHOISTORIJA - ...Gal Dornik, koristeći matematičke pojmove, definiše psihoistoriju kao matematičku granu koja se bavi reagovanjima ljudskih konglomerata na utvrđene društvene i privredne stimulanse...
<BR>&nbsp;&nbsp;&nbsp;&nbsp;&nbsp;..."Kod svih takvih definicija implicitna je pretpostavka da je ljudski konglomerat kojim se bave dovoljno veliki za pravilnu statističku obradu." Potrebna veličina tog konglomerata može se odrediti pomoću Prve Seldonove teoreme, koja ...
<BR>&nbsp;&nbsp;&nbsp;&nbsp;&nbsp;Dalja nužna pretpostavka bila bi da sam ljudski konglomerat nije svestan psihoistorijske analize, kako bi njegove reakcije bile zaista neusiljene...
<BR>&nbsp;&nbsp;&nbsp;&nbsp;&nbsp;Osnova svake pravilne psihoistorije počiva na razvoju Seldonovih funkcija koje ispoljavaju odluke podudarne odlukama onih društvenih i privrednih sila kao što...
<BR>
<BR>&nbsp;&nbsp;&nbsp;&nbsp;&nbsp;ENCIKLOPEDIJA GALAKTIKA
<BR>
<BR>&nbsp;&nbsp;&nbsp;&nbsp;&nbsp;"Dobar dan, gospodine ", reče Gal. "Ja, ja..."
<BR>&nbsp;&nbsp;&nbsp;&nbsp;&nbsp;"Niste mislili da ćemo se videti pre sutrašnjeg dana? Da je sve kao i obično ne bismo se ni videli. Stvar je međutim u tome što moramo da delamo brzo, ukoliko želimo da iskoristimo vaše usluge. Postaje sve teže dobiti nove ljude."
<BR>&nbsp;&nbsp;&nbsp;&nbsp;&nbsp;"Ne shvatam, gospodine."
<BR>&nbsp;&nbsp;&nbsp;&nbsp;&nbsp;"Na kuli ste razgovarali s nekim čovekom, zar ne?"
<BR>&nbsp;&nbsp;&nbsp;&nbsp;&nbsp;"Da.Zove se Džeril. O njemu ne znam ništa više."
<BR>&nbsp;&nbsp;&nbsp;&nbsp;&nbsp;"To nije njegovo pravo ime. On je agent Komisije za javnu bezbednost. Pratio vas je još od svemirske luke."
<BR>&nbsp;&nbsp;&nbsp;&nbsp;&nbsp;"Zbog čega? Zbunjen sam."
<BR>&nbsp;&nbsp;&nbsp;&nbsp;&nbsp;"Da li je čovek s kule govorio i meni?"
<BR>&nbsp;&nbsp;&nbsp;&nbsp;&nbsp;Oklevajući, pomalo, Gal odgovori: "Nazvao vas je Gavranom Seldonom."
<BR>&nbsp;&nbsp;&nbsp;&nbsp;&nbsp;"Da li je rekao zbog čega?"
<BR>&nbsp;&nbsp;&nbsp;&nbsp;&nbsp;"Rekao je da proričete propast."
<BR>&nbsp;&nbsp;&nbsp;&nbsp;&nbsp;"To i činim. Šta vam znači Trantor?"
<BR>&nbsp;&nbsp;&nbsp;&nbsp;&nbsp;Kao da svako očekuje njegovo mišljenje o Trantoru. Gal nije bio kadar da odgovori bilo šta, do: "Veličanstven je."
<BR>&nbsp;&nbsp;&nbsp;&nbsp;&nbsp;"To ste kazali a da niste ni razmislili. A šta je sa psihoistorijom?"
<BR>&nbsp;&nbsp;&nbsp;&nbsp;&nbsp;"Nije mi ni palo na pamet da je primenim na problem."
<BR>&nbsp;&nbsp;&nbsp;&nbsp;&nbsp;"Pre nego što me budete napustili, mladiću, naučićete da, kao nešto što se samo po sebi razume, primenjujete psihoistoriju na sve probleme - pazite." Seldon iz kese za pojasom izvadi računar. "Primetio je da ljudi imaju običaj da računar drže pod uzglavljem, kako bi se njime koristili u časovima nesanice." Njegova siva, sjajna površina bila je pomalo pohabana od upotrebe.
<BR>&nbsp;&nbsp;&nbsp;&nbsp;&nbsp;Seldonovi hitri prsti, starački pegavi, igrali su po tvrdoj plastici koja je uokviravala računar. Na sivilu zasjaše crveni simboli.
<BR>&nbsp;&nbsp;&nbsp;&nbsp;&nbsp;"Ovo predstavlja sadašnje stanje Carstva", reče on. Zatim pričeka.
<BR>&nbsp;&nbsp;&nbsp;&nbsp;&nbsp;Gal najzad primeti: "To svakako nije potpuni prikaz."
<BR>&nbsp;&nbsp;&nbsp;&nbsp;&nbsp;"Ne, nije potpun.", reče Seldon, "i milo mi je što moje reči ne uzimate zdravo za gotovo. Međutim, to je približna vrednost koja će poslužiti da se izvede konačna teorema. Slažete li se s tim? "
<BR>&nbsp;&nbsp;&nbsp;&nbsp;&nbsp;"Da, pod uslovom da kasnije mogu proveriti izvod funkcije." Gal je pazio da ne upadne u moguću klopku.
<BR>&nbsp;&nbsp;&nbsp;&nbsp;&nbsp;"U redu. Ovome ćemo dodati poznate verovatnoće ubistva cara, pobune vicekralja, ponovljena razdoblja privredne krize, smanjenje broja planetnih istraživanja..."
<BR>&nbsp;&nbsp;&nbsp;&nbsp;&nbsp;Seldon nastavi da nabraja. Kako je šta pominjao tako su na njegov dodir oživljavali novi simboli, utapajući se u novu funkciju koja se proširivala i menjala.
<BR>&nbsp;&nbsp;&nbsp;&nbsp;&nbsp;Gal ga samo jednom prekide: "Ne vidim umesnost te stalne transformacije."
<BR>&nbsp;&nbsp;&nbsp;&nbsp;&nbsp;Seldon je ponovi, sporije.
<BR>&nbsp;&nbsp;&nbsp;&nbsp;&nbsp;Gal reče: "Ali to je obavljeno pomoću zabranjene socioradnje."
<BR>&nbsp;&nbsp;&nbsp;&nbsp;&nbsp;"Dobro je. Brzo shvatate, ali još nedovoljno brzo. Za ovo nije zabranjena. Evo, da izvedem to još jednom u neskraćenom obliku."
<BR>&nbsp;&nbsp;&nbsp;&nbsp;&nbsp;Postupak je bio mnogo duži, a na kraju Gal pokorno reče: "Da, sada shvatam."
<BR>&nbsp;&nbsp;&nbsp;&nbsp;&nbsp;Konačno, Seldon se zaustavi: "Ovo je Trantor kroz pet vekova. Kako to tumačite? A? "U iščekivanju je nakrivio glavu.
<BR>&nbsp;&nbsp;&nbsp;&nbsp;&nbsp;S nevericom, Gal uzviknu: "Potpuno uništenje! Ali, ali, to je nemoguće. Trantor nikada nije bio ..."
<BR>&nbsp;&nbsp;&nbsp;&nbsp;&nbsp;Seldon je bio ispunjen silnim uzbuđenjem čoveka čije je samo telo ostarilo. "Hajde, hajde. Videli ste kako se došlo do rezultata. Izrazite ga vlastitim rečima. Zanemarite na trenutak simbole."
<BR>&nbsp;&nbsp;&nbsp;&nbsp;&nbsp;Gal reče: "Što se Trantor bude više specijalizovao to će biti ranjiviji, manje sposoban da se odbrani. Zatim, što više bude postajao upravni centar Carstva, to će postajati dragoceniji. Kako red nasleđivanja careva bude bivao neizvesniji, a neprijateljstva između uglednih porodica češća, tako će iščezavati društvena odgovornost."
<BR>&nbsp;&nbsp;&nbsp;&nbsp;&nbsp;"Dovoljno je. Kako stoji sa numeričkom verovatnoćom potpunog uništenja kroz pet vekova?"
<BR>&nbsp;&nbsp;&nbsp;&nbsp;&nbsp;"Ne bih umeo da kažem."
<BR>&nbsp;&nbsp;&nbsp;&nbsp;&nbsp;"Nije loše", uzvrati Seldon isturajući donju usnu, "ali nije ni dobro. Tačna brojka glasi devedeset dva i po procenta."
<BR>&nbsp;&nbsp;&nbsp;&nbsp;&nbsp;Gal primeti: "I vas zovu Gavranom Seldonom? O ovome nisam ništa video u novinama."
<BR>&nbsp;&nbsp;&nbsp;&nbsp;&nbsp;"Naravno da niste. Tako nešto se ne štampa. Zar mislite da će Carstvo na ovaj način razotkriti koliko je klimavo? Ovo je veoma jednostavna demonstracija psihoistorije. Međutim, neki naši rezultati procurili su i među aristokratiju."
<BR>&nbsp;&nbsp;&nbsp;&nbsp;&nbsp;"To je loše."
<BR>&nbsp;&nbsp;&nbsp;&nbsp;&nbsp;"Pa i ne mora da bude. Sve je uzeto u obzir."
<BR>&nbsp;&nbsp;&nbsp;&nbsp;&nbsp;"Da li me zbog toga proveravaju?"
<BR>&nbsp;&nbsp;&nbsp;&nbsp;&nbsp;"Da, proveravaju sve što je u vezi s mojim projektom."
<BR>&nbsp;&nbsp;&nbsp;&nbsp;&nbsp;"Izlažete li se opasnosti, gospodine?"
<BR>&nbsp;&nbsp;&nbsp;&nbsp;&nbsp;"O, da. Postoji verovatnoća od 1,7 procenata da ću biti pogubljen, što, naravno, ne bi zaustavilo projekt. I to smo predvideli. Pa, nije to važno. Nadam se da ćete me sutra posetiti na Univerzitetu?"
<BR>&nbsp;&nbsp;&nbsp;&nbsp;&nbsp;"Hoću", reče Gal.
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
