<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>16.
<P>&nbsp;&nbsp;&nbsp;&nbsp;&nbsp;Voljeni Asper Argo, komodor Korelijske republike, pozdravi ulazak svoje supruge pseći obarajući svoje retke obrve. Bar za nju nije važio epitet koji sam sebi beše nadenuo. Čak je i on to znao.
<BR>&nbsp;&nbsp;&nbsp;&nbsp;&nbsp;Glasom zaglađenim kao što joj je kosa, a hladnim kao pogled, ona izusti: "Mili moj gospodar, kako čujem, konačno je odlučio o sudbini drznika iz Zadužbine?"
<BR>&nbsp;&nbsp;&nbsp;&nbsp;&nbsp;"Zaista?" kiselo odvrati komodor. "A šta još tvoje mnogostrano znanje uključuje?"
<BR>&nbsp;&nbsp;&nbsp;&nbsp;&nbsp;"Dosta toga, moj plemeniti mužu. Opet si držao jedno od onih kolebljivih savetovanja sa svojim savetnicima. Lepi su mi to savetnici!" S beskrajnim prezrenjem ona dodade: "Čopor šlogiranih oćoravelih idiota, koji na svoja upala nedra pritiskaju svoje jalove zarade uprkos očiglednom nezadovoljstvu moga oca."
<BR>&nbsp;&nbsp;&nbsp;&nbsp;&nbsp;"Draga moja", stiže joj blago pitanje, "koji je to tako vrsni izvor iz koga izvire ovo tvoje znanje?"
<BR>&nbsp;&nbsp;&nbsp;&nbsp;&nbsp;Komodora se kratko nasmeja. "Kad bih ti to rekla, moj izvor više ne bi bio izvor već mrtvaja."
<BR>&nbsp;&nbsp;&nbsp;&nbsp;&nbsp;"Kao i uvek, teraš po svome." Komodor sleže ramenima i okrenu joj leđa. "A što se tiče nezadovoljstva tvoga oca: bojim se da ono ide do džimrijskog odbijanja da da još brodova."
<BR>&nbsp;&nbsp;&nbsp;&nbsp;&nbsp;"Još brodova!" planu ona. "Zar ih nemaš pet? Ne poriči! Znam da imaš pet, a šesti ti je obećan."
<BR>&nbsp;&nbsp;&nbsp;&nbsp;&nbsp;"Obećan za prošlu godinu."
<BR>&nbsp;&nbsp;&nbsp;&nbsp;&nbsp;"Ali dovoljan je jedan, samo jedan, da od te Zadužbine napravi smrdljivo đubrište. Samo jedan! Jedan da počisti iz svemira njihove pigmejske brodove."
<BR>&nbsp;&nbsp;&nbsp;&nbsp;&nbsp;"Da ih imam i tuce, ne bih napao njihovu planetu."
<BR>&nbsp;&nbsp;&nbsp;&nbsp;&nbsp;"A koliko bi se njihova planeta održala kad bi im trgovina bila upropašćena, a tovari igračaka i drangulija uništeni?"
<BR>&nbsp;&nbsp;&nbsp;&nbsp;&nbsp;"Te igračke i drangulije znače novac", uzdahnu on, "mnogo novca."
<BR>&nbsp;&nbsp;&nbsp;&nbsp;&nbsp;"Ali kada bi imao samu Zadužbinu, zar ne bi imao sve što ona ima? A kada bi uživao poštovanje i zahvalnost mog oca, ne bi li imao mnogo više nego što bi ti Zadužbina ikada mogla pružiti? Prošle su tri godine, i više, od dana kada je ovde bio onaj varvarin sa onim svojim budžaklijskim mađioničarskim predstavama. Dosta je vremena prošlo."
<BR>&nbsp;&nbsp;&nbsp;&nbsp;&nbsp;"Draga moja." Komodor se okrenu i pogleda je u lice. "Starim. Umoran sam. Nisam više dovoljno gibak da mogu podneti tvoja čegrtava usta. Kažeš da znaš da sam odlučio. I jesam. Gotovo je, između Korelije i Zadužbine je rat."
<BR>&nbsp;&nbsp;&nbsp;&nbsp;&nbsp;"Najzad!" Komodorina prilika kao da izraste, a oči joj zablistaše. "Konačno si se opametio, ali tek kada si odrtaveo. Kad postaneš gospodar ove zabiti, možda ćeš postati dovoljno ugledan da nešto značiš i u Carstvu. Jednom ćemo i mi moći da napustimo ovaj varvarski svet i posetimo dvor vicekralja. Zaista ćemo moći."
<BR>&nbsp;&nbsp;&nbsp;&nbsp;&nbsp;Ona s osmehom odjezdi, držeći jednu ruku na boku. Kosa joj je sijala na svetlosti.
<BR>&nbsp;&nbsp;&nbsp;&nbsp;&nbsp;Komodor malo pričeka, a onda se sa zlovoljom i mržnjom obrati zatvorenim vratima: "A kad postanem gospodar onoga što ti zoveš zabit, možda ću biti dovoljno ugledan da se lišim naduvenosti tvoga oca i jezika njegove kćeri. Zauvek!"
</P></TD></TR></TABLE>
<P class="next">
<A HREF=p52.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
