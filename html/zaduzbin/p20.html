<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2.
<P>&nbsp;&nbsp;&nbsp;&nbsp;&nbsp;Mnogi se epigrami pripisuju Hardinu, priznatom tvorcu epigrama, od kojih su mnogi, po svoj prilici, apokrifni. No, ipak, priča se da je jednom prilikom izjavio:
<BR>&nbsp;&nbsp;&nbsp;&nbsp;&nbsp;"Isplati se postupati otvoreno, naročito ako te bije glas da si prepreden."
<BR>&nbsp;&nbsp;&nbsp;&nbsp;&nbsp;Poli Verisov je više no jednom imao priliku da postupa po tom savetu, jer se već četrnaest godina nalazio na Anakreonu u dvostrukom statusu, u dvostrukom statusu čije ga je održavanje često i neprijatno podsećalo na igru bosonogog po vrelom metalu.
<BR>&nbsp;&nbsp;&nbsp;&nbsp;&nbsp;Za ljude na Anakreonu bio je prvosveštenik, predstavnik one Zadužbine koja je za te 'varvare' bila vrhunac tajne i fizički centar ove religije što su je, uz Hardnovu pomoć, stvorili u toku poslednje tri decenije. Kao takvom ukazivali su mu počast, koja je postala užasno zamorna jer je iz dubine svoje duše prezirao obred čije središte beše postao.
<BR>&nbsp;&nbsp;&nbsp;&nbsp;&nbsp;Međutim, za kralja Anakreona, prethodnog, i njegovog mladog unuka koji je sada bio na prestolu, on je prosto bio ambasador jedne sile koje su se istovremeno i pribojavali i za kojom su žudeli.
<BR>&nbsp;&nbsp;&nbsp;&nbsp;&nbsp;Sve u svemu bio je to neprijatan posao, tako da je njegovo prvo putovanje ka Zadužbini u poslednje tri godine, uprkos onespokojavajućeg incidenta koji ga je učinio nužnim, imalo pomalo i prirodu godinjeg odmora.
<BR>&nbsp;&nbsp;&nbsp;&nbsp;&nbsp;A pošto ovo nije bilo prvi put da mora da putuje u potpunoj tajnosti, ponovo se poslužio Hardinovim epigramom o korisnosti otvorenih postupaka.
<BR>&nbsp;&nbsp;&nbsp;&nbsp;&nbsp;Presvukao se u civilno odelo, što je samo po sebi predstavljalo odmor, i ukrcao se kao putnik druge klase na putnički brod za Zadužbinu. Kada je prispeo na Terminus prokrčio je put kroz gužvu u svemirskoj luci i preko javnog vizifona nazvao Gradsku većnicu. Rekao je: "Zovem se Džen Smajt. Imam zakazan sastanak sa Gradonačelnikom za danas posle podne."
<BR>&nbsp;&nbsp;&nbsp;&nbsp;&nbsp;Efikasna mlada dama, bezizražajnog glasa s druge strane, preko druge veze brzo izmeni nekoliko reči, pa sasvim mehaničkim tonom odgovori Verisovu: "Gradonačelnik Hardin će vas primiti kroz pola časa, gospodine", a zatim se ekran zatamni.
<BR>&nbsp;&nbsp;&nbsp;&nbsp;&nbsp;Posle toga ambasador na Anakreonu kupi najnoviji broj Dnevnika Terminus Grada, bez žurbe odšeta do Većničkog parka i sede na prvu praznu klupu; u čekanju je pročitao uvodnik, sportsku stranu i stripove. Kada je pola sata bilo na izmaku stavi novine ispod miške, uđe u Gradsku većnicu i prijavi se u predvorju.
<BR>&nbsp;&nbsp;&nbsp;&nbsp;&nbsp;Dok je sve ovo činio ostao je bezbedno i potpuno neprimećen, jer ga zbog tako otvorenog ponašanja niko čestito nije ni pogledao.
<BR>&nbsp;&nbsp;&nbsp;&nbsp;&nbsp;Podižuči pogled Hardin mu se isceri: "Uzmi cigaru! Kako je prošlo putovanje?"
<BR>&nbsp;&nbsp;&nbsp;&nbsp;&nbsp;Verisov se posluži: "Zanimljivo. U susednoj kabini je bio jedan sveštenik koji je ovamo putovao da bi pohađao posebni tečaj za pripremu radioaktivnih sintetičkih materija za lečenje raka, znaš..."
<BR>&nbsp;&nbsp;&nbsp;&nbsp;&nbsp;"Nije ih valjda baš tako zvao: radioaktivnim sintetičkim materijama?"
<BR>&nbsp;&nbsp;&nbsp;&nbsp;&nbsp;"Ma, nije! Za njega je to bila sveta hrana."
<BR>&nbsp;&nbsp;&nbsp;&nbsp;&nbsp;Gradonačelnik se nasmeši: "Nastavi."
<BR>&nbsp;&nbsp;&nbsp;&nbsp;&nbsp;"Upetljao me je u teološku raspravu, ulažući sve napore da me izvuče iz gnusnog materijalizma."
<BR>&nbsp;&nbsp;&nbsp;&nbsp;&nbsp;"A da uopšte nije prepoznao svog prvosveštenika?"
<BR>&nbsp;&nbsp;&nbsp;&nbsp;&nbsp;"Bez grimizne odežde? Osim toga, bio je sa Smirna. U svakom slučaju, bilo je to zanimljivo iskustvo. Zadivljuje, Hardine, to koliko se religija nauke ukorenila. Napisao sam ogled na tu temu, čisto da bih se zabavio; to se ne bi moglo objaviti. Kada se problem tretira sociološki izgleda da se, onda kada je staro Carstvo počelo na svojim rubovima da truli, moglo smatrati da je nauka kao nauka izneverila spoljašnje svetove. Da bi je ponovo prihvatili morala je da se zaodene u drugo ruho, i upravo je to i učinila. Sve se lepo uklapa, ukoliko se čovek posluži simboličkom logikom."
<BR>&nbsp;&nbsp;&nbsp;&nbsp;&nbsp;"Zanimljivo!" Gradonačelnik stavi ruke iza vrata, a onda će iznebuha: "Počni da pričaš o situaciji na Anakreonu!"
<BR>&nbsp;&nbsp;&nbsp;&nbsp;&nbsp;Ambasador se namrgodi i izvadi cigaru iz usta. S gađenjem je odmeri i odloži: "Pa, prilično je loša."
<BR>&nbsp;&nbsp;&nbsp;&nbsp;&nbsp;"Inače ti ne bi bio ovde."
<BR>&nbsp;&nbsp;&nbsp;&nbsp;&nbsp;"Teško da bih. Evo kako stvari stoje."Glavna ličnost na Anakreonu ti je knez namesnik Vinis. On je stric kralja Leopolda."
<BR>&nbsp;&nbsp;&nbsp;&nbsp;&nbsp;"Znam, ali zar Leopold ne postaje punoletan iduće godine? Verujem da u februaru puni šesnaestu."
<BR>&nbsp;&nbsp;&nbsp;&nbsp;&nbsp;"Da." Ambasador poćuta, a zatim dodade uz gadljivu grimasu: "Ukoliko poživi do tada. Kraljev otac je umro pod zanimljivim okolnostima. Iglasti metak za vreme lova. Nazvali su to nesrećnim slučajem."
<BR>&nbsp;&nbsp;&nbsp;&nbsp;&nbsp;"Hm! Čini mi se da se sećam tog Vinisa još od onog doba kad sam bio na Anakreonu, pošto smo ih šutnuli sa Terminusa. Bilo je to pre tog vremena. Da vidim. Koliko se sećam, bio je to crnomanjasti mlađi čovek, crne kose, razrok na desno oko. Nos mu je bio nekako čudno kukast."
<BR>&nbsp;&nbsp;&nbsp;&nbsp;&nbsp;"To je taj. Još ima kukast nos i razrok je, jedino što je sada sed. Igra prljavu igru. Srećom da je najčuvenija budala na planeti. Zamišlja da je lukav kao sam đavo, što njegovu budalastost čini još upadljivijom."
<BR>&nbsp;&nbsp;&nbsp;&nbsp;&nbsp;"Obično tako biva."
<BR>&nbsp;&nbsp;&nbsp;&nbsp;&nbsp;"Misli da se jaja razbijaju ako se u njih puca iz atomskog blastera."Dokaz za to je i porez na posede Hrama, koji je pokušao da uvede pre dve godine, odmah posle smrti starog kralja. Sećaš se?"
<BR>&nbsp;&nbsp;&nbsp;&nbsp;&nbsp;Hardin zamišljeno klimnu, a zatim se osmehnu. "Sveštenici su bili digli dreku."
<BR>&nbsp;&nbsp;&nbsp;&nbsp;&nbsp;"Nadigli su takvu dreku da se mogla čuti i na Lukreci. Od tada pokazuje više opreznosti u ophođenju sa sveštenstvom, ali još uspeva da stvari sprovodi silom. Na izvestan način to je naša nesreća, pošto je očigledno ima krajnje samopouzdan."
<BR>&nbsp;&nbsp;&nbsp;&nbsp;&nbsp;"Verovatno je reč o prekompenzovanom kompleksu manje vrednosti. Mlađi kraljevski sinovi obično postaju takvi, znaš."
<BR>&nbsp;&nbsp;&nbsp;&nbsp;&nbsp;"Ipak, to izlazi na isto. Zapenušio je od želje da napadne Zadužbinu. Gotovo da se i ne trudi da tu želju sakrije. Osim toga, u stanju je da to i učini, ako se gleda po naoružanju. Prethodni kralj izgradio je veličanstvenu flotu, a ni Vinis nije spavao ove dve godine. U stvari, porez na posede Hrama prvenstveno je bio namenjen za dalje naouražavanje, a kada je to propalo udvostručio je porez na lični prihod."
<BR>&nbsp;&nbsp;&nbsp;&nbsp;&nbsp;"Je li bilo nekog gunđanja?"
<BR>&nbsp;&nbsp;&nbsp;&nbsp;&nbsp;"Ništa ozbiljno. Pokoravanje postavljenoj vlasti sadržaj je svake propovedi u kraljevstvu već nedeljama. Mada Vinis nije pokazao nikakvu blagodarnost."
<BR>&nbsp;&nbsp;&nbsp;&nbsp;&nbsp;"U redu. Stekao sam jasnu predstavu. A sad, šta se to desilo?"
<BR>&nbsp;&nbsp;&nbsp;&nbsp;&nbsp;"Pre dve nedelje jedan anakreonski trgovački brod naišao je na napuštenu ratnu krstaricu stare Carske flote. Mora biti da najmanje tri veka plovi po svemiru."
<BR>&nbsp;&nbsp;&nbsp;&nbsp;&nbsp;U Hardinovim očima zasija zanimanje, i on se ispravi u stolici."Da, čuo sam za to. Navigacioni odbor mi je uputio zahtev da se taj brod pribavi radi proučavanja. Čujem da je u dobrom stanju."
<BR>&nbsp;&nbsp;&nbsp;&nbsp;&nbsp;"U suviše dobrom stanju", suvo odgovori Verisov. "Kada je prošle nedelje Vinis dobio tvoj predlog da se brod preda Zadužbini gotovo je dobio grčeve."
<BR>&nbsp;&nbsp;&nbsp;&nbsp;&nbsp;"Još nije odgovorio."
<BR>&nbsp;&nbsp;&nbsp;&nbsp;&nbsp;"I neće, izuzev topovima, ili bar tako on misli. Vidiš, onog dana kada sam polazio sa Anakreona posetio me je i zatražio da Zadužbina dotera ratnu krstaricu u stanje bojne gotovosti i da je vrati anakreonskoj floti. Imao je toliko drskosti da kaže kako je tvoja prošlonedeljna nota ukazala na nameru Zadužbine da napadne Anakreon. Rekao je da bi odbijanje da se opravi krstarica potvrdilo njegove sumnje, i nagovestio je da bi mu bile nametnute mere za samoodbranu Anakreona. To su njegove reči. Nametnute! Zbog toga sam ovde."
<BR>&nbsp;&nbsp;&nbsp;&nbsp;&nbsp;Hardin se blago nasmeja.
<BR>&nbsp;&nbsp;&nbsp;&nbsp;&nbsp;Verisov se osmehnu i produži: "Razume se da očekuje da će biti odbijen, što bi u njegovim očima bio savršen izgovor za neposredan napad."
<BR>&nbsp;&nbsp;&nbsp;&nbsp;&nbsp;"Shvatam to, Verisove."Pa, imamo na raspolaganju najmanje šest meseci da brod opravimo i da mu ga, uz moje pozdrave, uručimo. U znak naše pažnje i ljubavi treba mu dati novo ime - Vinis."
<BR>&nbsp;&nbsp;&nbsp;&nbsp;&nbsp;Ponovo se nasmeja.
<BR>&nbsp;&nbsp;&nbsp;&nbsp;&nbsp;I ponovo mu Verisov uzvrati sa jedva vidljivim smeškom. "Pretpostavljam da je to logičan korak, Hardine, ali zabrinut sam. To je brod! U ono doba su znali da ih grade. Ima zapreminu cele anakreonske flote. Ima atomske topove koji bi mogli da raznesu planetu, a ima i zaštitni omotač koji može da primi Q - zrak ne stvarajući zračenje. Suviše je to dobra stvar, Hardine..."
<BR>&nbsp;&nbsp;&nbsp;&nbsp;&nbsp;"Samo na prvi pogled, Verisove, na prvi pogled. Ti i ja znamo da bi sa naoružanjem koje već ima Vinis mogao lako pobediti Terminus i pre nego što bismo stigli da opravimo krstaricu za vlastitu upotrebu. Šta mari ukoliko mu damo i krstaricu? Ti znaš da do samoga rata nikada neće doći."
<BR>&nbsp;&nbsp;&nbsp;&nbsp;&nbsp;"Pretpostavljam. Da." Ambasador naglo podiže pogled."Ali, Hardine ..."
<BR>&nbsp;&nbsp;&nbsp;&nbsp;&nbsp;"Hajde, što si stao? Samo nastavi."
<BR>&nbsp;&nbsp;&nbsp;&nbsp;&nbsp;"Slušaj. To nije moj domen, ali čitao sam novina. On spusti Dnevnik na sto i pokaza na naslovnu stranu. "Šta to treba da znači?"
<BR>&nbsp;&nbsp;&nbsp;&nbsp;&nbsp;Hardin baci letimičan pogled."Grupa većnika osniva novu političku stranku."
<BR>&nbsp;&nbsp;&nbsp;&nbsp;&nbsp;"Tako piše." Verisov se vrpoljio. "Znam da si više upućen u unutrašnje stvari od mene, ali napadaju te svim sredstvima, osim fizički. Koliko su jaki?"
<BR>&nbsp;&nbsp;&nbsp;&nbsp;&nbsp;"Prokleto su jaki. Verovatno će posle sledećih izbora kontrolisati Veće."
<BR>&nbsp;&nbsp;&nbsp;&nbsp;&nbsp;"A ne pre izbora?" Verisov iskosa pogleda gradonačelnika. "Osim izbora ima i drugih načina da se obezbedi kontrola."
<BR>&nbsp;&nbsp;&nbsp;&nbsp;&nbsp;"Nisam ti ja Vinis!"
<BR>&nbsp;&nbsp;&nbsp;&nbsp;&nbsp;"Nisi. Za opravku broda će biti potrebni meseci, a napad posle toga je gotovo izvestan. Naš ustupak će se protumačiti kao znak užasne slabosti, a carska krstarica će gotovo udvostručiti moć Vinisove flote. Izvesno je da će nas napasti, kao što je izvesno i to da sam ja prvosveštenik. Zašto rizikovati? Treba učiniti jednu od dve moguće stvari. Ili saopštiti plan kampanje Veću, ili sada iznuditi obračun sa Anakreonom."
<BR>&nbsp;&nbsp;&nbsp;&nbsp;&nbsp;Hardin se namršti: "Iznuditi obračun, sada? Pre nego što nastupi kriza? To je nešto što ne smem da učinim. Znaš li ti da postoje Hari Seldon i Plan?"
<BR>&nbsp;&nbsp;&nbsp;&nbsp;&nbsp;Verisov je oklevao, a zatim progunđa: "Znači, ti si apsolutno siguran da postoji Plan?"
<BR>&nbsp;&nbsp;&nbsp;&nbsp;&nbsp;"U to jedva da se može sumnjati", usledi hladan odgovor. "Prisustvovao sam otvaranju Vremenske kripte, i snimak Seldona je to tada saopštio."
<BR>&nbsp;&nbsp;&nbsp;&nbsp;&nbsp;"Nisam na to mislio, Hardine. Samo, ne vidim kako je moguće planirati istoriju hiljadu godina unapred. Možda je Seldon sebe precenio." Na Hardinov ironičan osmeh on se malo zguri, a onda dodade: "Najzad, nisam psiholog."
<BR>&nbsp;&nbsp;&nbsp;&nbsp;&nbsp;"Baš tako. Niko od nas to nije. Ipak, ja sam stekao nekakvo elementarno znanje u mladosti, dovoljno da znam kakve su mogućnosti psihologije, čak i ako nisam u stanju da te mogućnosti koristim. Nema sumnje da je Seldon upravo učinio ono što je tvrdio da je učinio. Zadužbina je stvorena, kako on kaže, da bude utočište nauke, sredstvo da se kroz vekove varvarstva očuvaju nauka i kultura umirućeg Carstva, da bi se na kraju ponovo rasplamsale u Drugom carstvu."
<BR>&nbsp;&nbsp;&nbsp;&nbsp;&nbsp;Pomalo sumnjičavo, Verisov klimnu. "Svako zna da se očekivalo da će se stvari tako odvijati. Ali smemo li da rizikujemo? Možemo li rizikovati sadašnjost zbog neke maglovite budućnosti?"
<BR>&nbsp;&nbsp;&nbsp;&nbsp;&nbsp;"Moramo, jer budućnost nije maglovita. Seldon je nju proračunao i planirao. Svaka uzastopna kriza u našoj istoriji planirana je, a svaka od njih u izvesnoj meri zavisi od uspešnog okončanja prethodne. Ovo je tek druga kriza, a Svemir samo zna kakav bi efekat na ishod moglo imati i najmanje odstupanje."
<BR>&nbsp;&nbsp;&nbsp;&nbsp;&nbsp;"To je prilično prazno nagađanje."
<BR>&nbsp;&nbsp;&nbsp;&nbsp;&nbsp;"Nije! U Vremenskoj kripti Hari Seldon je napomenuo da će naša sloboda delanja biti u tolikoj meri ograničena da će biti moguć samo jedan smer delanja."
<BR>&nbsp;&nbsp;&nbsp;&nbsp;&nbsp;"Da bi nas zadržao na pravoj i uskoj putanji?"
<BR>&nbsp;&nbsp;&nbsp;&nbsp;&nbsp;"Da bi nas sprečio da skrenemo s puta, da. I obrnuto, sve dok je moguć više no jedan smer delanja, kriza nije dosegnuta. Moramo pustiti da stvari teku svojim tokom što duže možemo, a Svemira mi, to i nameravam da činim."
<BR>&nbsp;&nbsp;&nbsp;&nbsp;&nbsp;Verisov nije odgovarao. Zlovoljno ćuteći, grickao je donju usnu. Tek pre godinu dana Hardin je po prvi put s njim razgovarao o ovom problemu, o pravom problemu; o problemu suprotstavljanja neprijateljskim pripremama Anakreona. A i tada, samo zbog toga što je on, Verisov, pružao otpor daljnjoj mirovnoj politici.
<BR>&nbsp;&nbsp;&nbsp;&nbsp;&nbsp;Kao da sledi misli svog ambasadora, Hardin reče: "Više bih voleo da ti nikada o ovome nisam govorio."
<BR>&nbsp;&nbsp;&nbsp;&nbsp;&nbsp;"Zbog čega to kažeš?" iznenađeno uzviknu Verisov.
<BR>&nbsp;&nbsp;&nbsp;&nbsp;&nbsp;"Zbog toga što sada već šestoro ljudi, pored tebe i mene, još tri ambasadora i Johan Li, ima predstavu o tome šta se očekuje, a bojim se da je Seldonova zamisao bila da niko za to ne zna."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Zbog toga što je čak i Seldonova usavršena psihologija imala izvesna ograničenja. Nije mogla da obrađuje prevelik broj promenljivih veličina. Nije mogla da obrađuje pojedince, bez obzira na dužinu vremenskog razdoblja, kao što ne možeš primeniti kinetičku teoriju o gasovima na pojedinačne molekule. Obrađivala je gomile, stanovništva čitavih planeta, i to samo slepe gomile koje ne poseduju predznanje o rezultatima sopstvenih postupaka."
<BR>&nbsp;&nbsp;&nbsp;&nbsp;&nbsp;"To nije jasno."
<BR>&nbsp;&nbsp;&nbsp;&nbsp;&nbsp;"Ne mogu tu ništa. Nisam dovoljno psiholog da bih to naučno objasnio. Ali ovo znaš. Na Terminusu nema školovanih psihologa, niti matematičkih tekstova koji se odnose na tu nauku. Očigledno, želeo je da niko na Terminusu ne bude u stanju da unapred pronikne u budućnost. Seldon je želeo da postupamo naslepo, a stoga i ispravno, prema zakonu psihologije gomile. Kao što sam ti jednom rekao, uopšte nisam znao kuda smo se uputili kada sam isterao Anakreonjane. Moja zamisao bila je da održim ravnotežu snaga, samo to. Tek kasnije sam pomislio da zapažam izvestan šablon u događanjima, ali sam dao sve od sebe da ne delam na osnovu tog saznanja. Uplitanje bi izbacilo Plan iz voznog reda."
<BR>&nbsp;&nbsp;&nbsp;&nbsp;&nbsp;Verisov zamišljeno klimnu. "Saslušao sam izlaganje složeno kao ona u Hramovima, tamo na Anakreonu. Kako misliš da ćeš prepoznati pravi čas za delanje?"
<BR>&nbsp;&nbsp;&nbsp;&nbsp;&nbsp;"Već sam ga odredio. Slažeš se da ništa neće zadržati Vinisa da nas napadne čim budemo opravili krstaricu. To je neosporno."
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"U redu. To se odnosi na spoljni vid stanja. Međutim, složićeš se i s tim da ćemo na narednim izborima dobiti novo i to neprijateljski nastrojeno Veće, koje će nametnuti akciju protiv Anakreona. I to je neosporno."
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"A čim budu odstranjene sve alternative, nastupa kriza. Ipak, zabrinut sam."
<BR>&nbsp;&nbsp;&nbsp;&nbsp;&nbsp;Zastao je, a Verisov je čekao. Polagano, gotovo oklevajući, Hardin produži. "Imam ideju, samo predstavu, da je planirano da istovremeno dođe do spoljašnjeg i unutrašnjeg pritiska. Kako stvari stoje, postoji razlika od nekoliko meseci, Vinis će verovatno napasti pre proleća, a do izbora ima još godinu dana."
<BR>&nbsp;&nbsp;&nbsp;&nbsp;&nbsp;"To ne izgleda tako važno."
<BR>&nbsp;&nbsp;&nbsp;&nbsp;&nbsp;"Ne znam. Možda je to prosto zbog neizbežne greške u proračunu, a možda i zbog činjenice da isuviše znam. Uvek sam nastojao da moja predosećanja ne utiču na moje postupke, ali kako mogu biti siguran? I kakav uticaj taj raskorak može imati? U svakom slučaju", Hardin pogleda uvis, "jedno sam odlučio."
<BR>&nbsp;&nbsp;&nbsp;&nbsp;&nbsp;"A šta to?"
<BR>&nbsp;&nbsp;&nbsp;&nbsp;&nbsp;"Kada počne da izbija kriza otići ću na Anakreon. Želim da budem na licu mesta... Ni reč, Verisove. Dockan je. Hajde da iziđemo i da se noćas provedemo."Želim da se malo opustim."
<BR>&nbsp;&nbsp;&nbsp;&nbsp;&nbsp;"Učini to onda ovde", reče Verisov. Ne bih želeo da me prepoznaju, jer već znaš šta bi rekla ona nova stranka koju tvoji mili većnici stvaraju. Poruči rakiju."
<BR>&nbsp;&nbsp;&nbsp;&nbsp;&nbsp;Hardin to i uradi, s tim što je bio umeren što se količine tiče.
</P></TD></TR></TABLE>
<P class="next">
<A HREF=p21.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
