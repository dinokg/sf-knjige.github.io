<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>71. ZADOVOLJSTVO JE BITI AMERIKANAC
<P>&nbsp;&nbsp;&nbsp;&nbsp;&nbsp;Došao je H. Lou Krozbi da još jednom okuša sreću s ništarijom Kaslom.
<BR>&nbsp;&nbsp;&nbsp;&nbsp;&nbsp;"Kako vi sebe nazivate", podsmevao se Krozbi, "bitnik, ili kako?"
<BR>&nbsp;&nbsp;&nbsp;&nbsp;&nbsp;"Ja sebe nazivam bokononistom."
<BR>&nbsp;&nbsp;&nbsp;&nbsp;&nbsp;"To je u ovoj zemlji protivzakonito, zar ne?"
<BR>&nbsp;&nbsp;&nbsp;&nbsp;&nbsp;"Dogodilo se da imam to zadovoljstvo da budem Amerikanac. Svaki put kad mi se prohtelo mogao sam da kažem da sam bokononist i dosad me niko uopšte nije uznemiravao."
<BR>&nbsp;&nbsp;&nbsp;&nbsp;&nbsp;"Moje je uverenje da se treba pokoravati zakonima one zemlje u kojoj se nalazimo."
<BR>&nbsp;&nbsp;&nbsp;&nbsp;&nbsp;"Niste mi rekli ništa novo."
<BR>&nbsp;&nbsp;&nbsp;&nbsp;&nbsp;Krozbi je pomodreo. "Jebi se, Džek!"
<BR>&nbsp;&nbsp;&nbsp;&nbsp;&nbsp;"Jebi se ti, Džaspere", reče blago Kasl, "a jebeš i Osmi mart i Božić."
<BR>&nbsp;&nbsp;&nbsp;&nbsp;&nbsp;Krozbi je odmarširao kroz predvorje do službenika na recepciji i rekao: "Želim da prijavim onog čoveka tamo, onu ništariju, onog nazovi umetnika. Vi ovde imate finu zemljicu koja pokušava da privuče turiste i nove ulagače u industriju. Zbog načina na koji je onaj čovek razgovarao sa mnom želim da nikad više ne vidim San Lorenco - a svakom prijatelju koji me upita za San Lorenco, reći ću da beži k'o od kuge. Dobićete tamo na zidu finu sliku, ali, Boga mu, ništarija koja je pravi najbezobrazniji je i najsmutljiviji kurvin sin kog sam sreo u životu."
<BR>&nbsp;&nbsp;&nbsp;&nbsp;&nbsp;Službeniku kao da je pozlilo. "Gospodine..."
<BR>&nbsp;&nbsp;&nbsp;&nbsp;&nbsp;"Slušam", reče usplamteli Krozbi.
<BR>&nbsp;&nbsp;&nbsp;&nbsp;&nbsp;"Gospodine - on je vlasnik hotela."
</P></TD></TR></TABLE>
<P class="next">
<A HREF=p72.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
