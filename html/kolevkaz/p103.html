<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>103. LEKARSKO MIŠLJENJE O DEJSTVU ŠTRAJKA PISACA
<P>&nbsp;&nbsp;&nbsp;&nbsp;&nbsp;Niko od gostiju nije znao da ću postati predsednik. Niko nije znao koliko je 'Papa' blizu smrti. Frenk je dao zvanično saopštenje da se 'Papa' udobno odmara, da 'Papa' svima želi sve najbolje.
<BR>&nbsp;&nbsp;&nbsp;&nbsp;&nbsp;Redosled događaja, kako ih je najavio Frenk, bio je da ambasador Minton baci u more venac u počast Stotine mučenika; a onda će avioni gađati mete u moru; a onda će on, Frenk, reći nekoliko reči.
<BR>&nbsp;&nbsp;&nbsp;&nbsp;&nbsp;Društvu nije rekao da ću i ja održati govor.
<BR>&nbsp;&nbsp;&nbsp;&nbsp;&nbsp;Tako su se prema meni ponašali samo kao prema novinaru u poseti, i tu i tamo sam se upuštao u nezlobivo velefolonstvo.
<BR>&nbsp;&nbsp;&nbsp;&nbsp;&nbsp;"Zdravo, Kevo", rekoh Hejzl Krozbi.
<BR>&nbsp;&nbsp;&nbsp;&nbsp;&nbsp;"Uu, pa to je moj mali!" Hejzl me parfimisano zagrlila, a svakom je rekla: "Ovaj mali je iz Indijane!"
<BR>&nbsp;&nbsp;&nbsp;&nbsp;&nbsp;Otac i sin Kasl stajali su po strani od ostalog društva. Već dugo nisu bili dobrodošli u 'Papinu' palatu, i kopkalo ih je zbog čega su sada pozvani.
<BR>&nbsp;&nbsp;&nbsp;&nbsp;&nbsp;Mladi Kasl me nazvao 'novinarskom zvezdom'. "Dobro jutro, novinarska zvezdo. Šta je novo u borbi s rečima?"
<BR>&nbsp;&nbsp;&nbsp;&nbsp;&nbsp;"Mogu ja vas da pitam to isto", odgovorih.
<BR>&nbsp;&nbsp;&nbsp;&nbsp;&nbsp;"Razmišljam da li da proglasim generalni štrajk svih pisaca dok se čovečanstvo konačno ne urazumi. Hoćete li ga podržati?"
<BR>&nbsp;&nbsp;&nbsp;&nbsp;&nbsp;"Imaju li pisci pravo na štrajk? To bi bilo kao kad bi policajci ili vatrogasci odbili da rade."
<BR>&nbsp;&nbsp;&nbsp;&nbsp;&nbsp;"Ili profesori univerziteta."
<BR>&nbsp;&nbsp;&nbsp;&nbsp;&nbsp;"Ili profesori univerziteta", složih se. Odmahnuo sam glavom. "Ne, ne verujem da bi mi savest dozvolila da podržim takav štrajk. Kad čovek postane pisac, mislim da preuzima svetu obavezu da stvara lepotu i prosvetljenje i olakšanje što brže može."
<BR>&nbsp;&nbsp;&nbsp;&nbsp;&nbsp;"Jednostavno ne mogu a da ne razmišljam koliko bi se ljudi uzmenirili kad odjednom više ne bi bilo novih knjiga, novih pozorišnih komada, novih istorija, novih pesama..."
<BR>&nbsp;&nbsp;&nbsp;&nbsp;&nbsp;"I koliko biste se vi ponosili kad bi ljudi počeli da umiru kao muve?" upitah.
<BR>&nbsp;&nbsp;&nbsp;&nbsp;&nbsp;"Mislim da će pre umirati kao besni psi - režeći i ujedajući jedni druge i grizući sopstvene repove."
<BR>&nbsp;&nbsp;&nbsp;&nbsp;&nbsp;Okrenuo sam se starijem Kaslu. "Gospodine, kako umire čovek koji je lišen utehe književnosti?"
<BR>&nbsp;&nbsp;&nbsp;&nbsp;&nbsp;"Na jedan od dva načina", reče on, "od truljenja srca ili od atrofije nervnog sistema."
<BR>&nbsp;&nbsp;&nbsp;&nbsp;&nbsp;"Pretpostavljam da nijedan nije vrlo ugodan", napomenuh.
<BR>&nbsp;&nbsp;&nbsp;&nbsp;&nbsp;"Nije", reče stariji Kasl. "Tako vam Boga, nastavite obojica da pišete, molim vas!"
</P></TD></TR></TABLE>
<P class="next">
<A HREF=p104.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
