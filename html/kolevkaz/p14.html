<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>14. KAD SU AUTOMOBILI IMALI KRISTALNE VAZICE
<P>&nbsp;&nbsp;&nbsp;&nbsp;&nbsp;Moja bolesna glava klimatala se na ukočenom vratu. Točkovi dr Bridovog uglancanog 'Linkolna' opet su upali u tramvajske šine.
<BR>&nbsp;&nbsp;&nbsp;&nbsp;&nbsp;Upitao sam dr Brida koliko ljudi pokušava da do osam stigne u Kompaniju za sve livničko-kovačke radove, a on mi reče: trideset hiljada.
<BR>&nbsp;&nbsp;&nbsp;&nbsp;&nbsp;Na svakoj raskrsnici nalazili su se saobraćajci u žutim kišnim pelerinama, protivrečeći šakama u belim rukavicama onome što govore semafori.
<BR>&nbsp;&nbsp;&nbsp;&nbsp;&nbsp;Drečave aveti na susnežici, semafori, ponavljali su i ponavljali svoje bezvezno ludiranje, naređujući glečeru automobila šta da radi. Zeleno je značilo kreni. Crveno je značilo stoj. Narandžasto je značilo promena i oprez.
<BR>&nbsp;&nbsp;&nbsp;&nbsp;&nbsp;Dr Brid mi je ispričao kako je dr Heniker, dok je bio vrlo mlad, jednostavno jednog jutra usred ilijumskog saobraćaja napustio svoja kola.
<BR>&nbsp;&nbsp;&nbsp;&nbsp;&nbsp;"Pokušavajući da pronađe šta je zaustavilo saobraćaj", reče, "policija je usred svega našla Feliksova kola, motor je radio, u pepeljari je gorela cigara, u vazicama je bilo sveže cveće..."
<BR>&nbsp;&nbsp;&nbsp;&nbsp;&nbsp;"U vazicama?"
<BR>&nbsp;&nbsp;&nbsp;&nbsp;&nbsp;"Auto je bio marke 'Marmon', velik otprilike koliko lokomotiva manevarka. Pored vrata su bile kristalne vazice i Feliksova žena je svako jutro u vaze stavljala sveže cveće. I eto, ta su kola stajala usred gužve."
<BR>&nbsp;&nbsp;&nbsp;&nbsp;&nbsp;"Kao brod Marie Celeste", predložio sam.
<BR>&nbsp;&nbsp;&nbsp;&nbsp;&nbsp;"Odvukla ih je saobraćajna milicija. Znali su čija su kola, pa su pozvali Feliksa i vrlo pristojno mu rekli gde može da preuzme kola. Feliks im je kazao da mogu da ih zadrže, da njemu više nisu potrebna."
<BR>&nbsp;&nbsp;&nbsp;&nbsp;&nbsp;"Jesu ih zadržali?"
<BR>&nbsp;&nbsp;&nbsp;&nbsp;&nbsp;"Nisu. Pozvali su njegovu ženu i ona je došla i preuzela 'Marmon'."
<BR>&nbsp;&nbsp;&nbsp;&nbsp;&nbsp;"Uzgred, kako se zvala?"
<BR>&nbsp;&nbsp;&nbsp;&nbsp;&nbsp;"Emili." Dr Brid je obliznuo usne, pogled mu odlutao, i on ponovo izgovori ime žene, već odavno mrtve žene. "Emili."
<BR>&nbsp;&nbsp;&nbsp;&nbsp;&nbsp;"Mislite li da bi se neko protivio ukoliko priču o 'Marmonu' upotrebim za svoju knjigu?" upitao sam.
<BR>&nbsp;&nbsp;&nbsp;&nbsp;&nbsp;"Sve dok god ne upotrebite njen završetak."
<BR>&nbsp;&nbsp;&nbsp;&nbsp;&nbsp;"Njen završetak."
<BR>&nbsp;&nbsp;&nbsp;&nbsp;&nbsp;"Emili nije bila navikla da vozi 'Marmon'. Na putu kući imala je težak sudar. To joj je poremetilo karlicu..." Saobraćaj je u tom trenutku stajao. Dr Brid zatvori oči i rukama steže volan.
<BR>&nbsp;&nbsp;&nbsp;&nbsp;&nbsp;"I eto zbog čega je umrla kad se rodio mali Njutn."
</P></TD></TR></TABLE>
<P class="next">
<A HREF=p15.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
