<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>87. IZGLED MOJE FACE
<P>&nbsp;&nbsp;&nbsp;&nbsp;&nbsp;Što se tiče tog Frenklina Henikera - govor tog deteta zgrčenog lica zvučao je i bio uverljiv kao plastična tubica. U vojsci sam čuo da kažu kako taj i taj govori kao čovek s papirpatim debelim crevom. General Heniker bio je takav čovek. Siroti Frenk nije imao gotovo nikakvo iskustvo u razgovoru s bilo kim, budući da je detinjstvo proveo u potaji, kao tajni agent X-9.
<BR>&nbsp;&nbsp;&nbsp;&nbsp;&nbsp;Sada mi je, želeći da bude srdačan i uverljiv, govorio ispraznosti, stvari kao: "Dopada mi se izgled vaše face!" i "Želim da govorimo kao muškarac s muškarcem!"
<BR>&nbsp;&nbsp;&nbsp;&nbsp;&nbsp;I poveo me je dole, u ono što je zvao svojom 'jazbinom', kako bismo mogli da "...kažemo bubu-bob, pa nek bude šta bude."
<BR>&nbsp;&nbsp;&nbsp;&nbsp;&nbsp;Tako smo niz stepenice usečene u steni sišli do prirodne pećine koja se nalazila ispod i iza vodopada. Dole su bila dva stola za crtanje; tri bledunjave, ogoljene skandinavske stolice; polica u kojoj su bile poređane knjige o arhitekturi, knjige na nemačkom, francuskom, finskom, italijanskom, engleskom.
<BR>&nbsp;&nbsp;&nbsp;&nbsp;&nbsp;Sve je osvetljavala električna svetlost, svetlost koja je pulsirala u ritmu dahtanja generatora.
<BR>&nbsp;&nbsp;&nbsp;&nbsp;&nbsp;Najupadljivija stvar u pećini bile su slikarije naslikane na zidovima, naslikane s odvažnošću deteta iz zabavišta, naslikane sirovom glinom, zemljom i ugljenim bojama prvobitnog čoveka. Nisam morao da pitam Frenka koliko su stare pećinske slikarije. Mogao sam da ih datiram prema njihovoj sadržini. To nisu bile slike mamuta ili sabljozubih tigrova ili obredno falusnih pećinskih medveda.
<BR>&nbsp;&nbsp;&nbsp;&nbsp;&nbsp;Slike su do u beskonačnost obradivale izgled Mone Amos Moncano kao devojčice.
<BR>&nbsp;&nbsp;&nbsp;&nbsp;&nbsp;"Ovde... ovde je radio Monin otac?" upitah.
<BR>&nbsp;&nbsp;&nbsp;&nbsp;&nbsp;"Tako je. On je bio Finac koji je projektovao Kuću nade i milosrđa u Džungli."
<BR>&nbsp;&nbsp;&nbsp;&nbsp;&nbsp;"Znam."
<BR>&nbsp;&nbsp;&nbsp;&nbsp;&nbsp;"Nisam vas ovde dole doveo da razgovaramo o tome."
<BR>&nbsp;&nbsp;&nbsp;&nbsp;&nbsp;"Je li to nešto u vezi s vašim ocem?"
<BR>&nbsp;&nbsp;&nbsp;&nbsp;&nbsp;"To je u vezi s vama." Frenk mi je stavio ruku na rame i pogledao me u oči. Učinak je bio poražavajući. Frenkova namera bila je da pobudi drugarstvo, no njegova glava mi je izgledala kao neobična mala sova, zaslepljena svetlošću i nasađena na visok beli stub.
<BR>&nbsp;&nbsp;&nbsp;&nbsp;&nbsp;"Možda je bolje da pređete na stvar."
<BR>&nbsp;&nbsp;&nbsp;&nbsp;&nbsp;"Ne treba da obilazimo kao mačka oko vrele kaše", reče on. "Prilično dobro procenjujem karaktere, ako smem da kažem, i dopada mi se izgled vaše face."
<BR>&nbsp;&nbsp;&nbsp;&nbsp;&nbsp;"Hvala."
<BR>&nbsp;&nbsp;&nbsp;&nbsp;&nbsp;"Mislim da ćemo vi i ja da sviramo u iste gajde."
<BR>&nbsp;&nbsp;&nbsp;&nbsp;&nbsp;"U to ne sumnjam."
<BR>&nbsp;&nbsp;&nbsp;&nbsp;&nbsp;"Slagaćemo se kao petak i subota."
<BR>&nbsp;&nbsp;&nbsp;&nbsp;&nbsp;Bio sam zahvalan kad mi je skinuo ruku s ramena. Uklopio je rastavljene prste na rukama kao zupce na zupčanicima. Pretpostavljam da je jedna ruka predstavljala njega a druga mene.
<BR>&nbsp;&nbsp;&nbsp;&nbsp;&nbsp;"Potrebni smo jedan drugom." Mrdao je prstima da mi pokaže kako rade zupčanici.
<BR>&nbsp;&nbsp;&nbsp;&nbsp;&nbsp;Neko vreme sam ćutao, mada je moj spoljašnji izgled delovao prijateljski.
<BR>&nbsp;&nbsp;&nbsp;&nbsp;&nbsp;"Razumete šta hoću da kažem?" najzad me zapita Frenk.
<BR>&nbsp;&nbsp;&nbsp;&nbsp;&nbsp;"Vi i ja - radićemo nešto zajedno?"
<BR>&nbsp;&nbsp;&nbsp;&nbsp;&nbsp;"Tako je!" Frenk je pljesnuo rukama. "Vi ste svetski čovek, navikli ste na susrete s javnošću; a ja sam čovek tehnike, navikao da radi iza kulisa, da pokreće stvari."
<BR>&nbsp;&nbsp;&nbsp;&nbsp;&nbsp;"Otkud znate kakav sam čovek? Tek smo se upoznali."
<BR>&nbsp;&nbsp;&nbsp;&nbsp;&nbsp;"Vaše odelo, vaš način govora." Opet mi je stavio ruku na rame. "Dopada mi se izgled vaše face!"
<BR>&nbsp;&nbsp;&nbsp;&nbsp;&nbsp;"To ste rekli."
<BR>&nbsp;&nbsp;&nbsp;&nbsp;&nbsp;Frenk je bio van sebe, očekujući da ja dovršim njegovu misao, da to uradim oduševljeno, ali ja sam još bio kao u magli. "Treba li to da razumem kao... kao da mi ovde nudite nekakav posao tu na San Lorencu?"
<BR>&nbsp;&nbsp;&nbsp;&nbsp;&nbsp;Pljesnuo je dlanovima. Bio je oduševljen. "Tako je! Šta kažete na sto hiljada dolara godišnje?"
<BR>&nbsp;&nbsp;&nbsp;&nbsp;&nbsp;"Mili Bože!" uzviknuo sam. "Šta treba da uradim?"
<BR>&nbsp;&nbsp;&nbsp;&nbsp;&nbsp;"U stvari ništa. A svake noći pićete iz zlatnih pehara i jesti sa zlatnih tanjira i imaćete sopstvenu palatu."
<BR>&nbsp;&nbsp;&nbsp;&nbsp;&nbsp;"Šta je posao?"
<BR>&nbsp;&nbsp;&nbsp;&nbsp;&nbsp;"Da budete predsednik Republike San Lorenco."
</P></TD></TR></TABLE>
<P class="next">
<A HREF=p88.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
