<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>125. TASMANIJANCI
<P>&nbsp;&nbsp;&nbsp;&nbsp;&nbsp;Kad sam pronašao malog Njutna kako slika razriveni pejzaž četvrt milje daleko od pećine, on me upita da li bih ga odvezao do Bolivara da popljačka malo boja. On sam nije mogao da vozi. Nije mogao da dohvati papučice.
<BR>&nbsp;&nbsp;&nbsp;&nbsp;&nbsp;Tako smo krenuli, a uz put sam ga upitao da li mu je preostalo i koliko seksualnih želja. Žalio sam za tim što ih ja uopšte nemam - ni snova te vrste, ničeg.
<BR>&nbsp;&nbsp;&nbsp;&nbsp;&nbsp;"Nekad sam sanjao žene visoke pet, deset, petnaest metara", reče mi. "A sad? Ne mogu čak ni da se setim kako je izgledala moja patuljica iz Ukrajine."
<BR>&nbsp;&nbsp;&nbsp;&nbsp;&nbsp;Setio sam se nečeg što sam pročitao o tasmanijskim urođenicima, čija je navika da budu goli, a koji, kad su u sedamnaestom veku na njih naišli belci, nisu poznavali poljoprivredu, gajenje stoke, bilo kakvu arhitekturu a verovatno ni vatru. U očima belaca toliko su zbog svog neznanja zasluživali prezir, da su ih prvi naseljenici, koji su bili robijaši iz Engleske, lovili sporta radi. A urođenici su dokonali da je život toliko neprivlačan da su digli ruke od razmnožavanja.
<BR>&nbsp;&nbsp;&nbsp;&nbsp;&nbsp;Sad ukazah Njutnu kako je slično beznađe i nas lišilo muškosti.
<BR>&nbsp;&nbsp;&nbsp;&nbsp;&nbsp;Njutn je izneo pronicljivu opasku. "Pretpostavljam da su sva krevetska uzbuđenja imala više veze s uzbuđenošću zbog produžavanja ljudske rase no što je bilo ko ikad pomišljao."
<BR>&nbsp;&nbsp;&nbsp;&nbsp;&nbsp;"Naravno, kad bi se među nama nalazila žena koja može da rađa, to bi moglo radikalno da izmeni situaciju. Jadna stara Hejzl je davno prošla godine kad bi mogla da dobije makar mongoloidnog idiota."
<BR>&nbsp;&nbsp;&nbsp;&nbsp;&nbsp;Njutn mi je otkrio da podosta zna o mongoloidnim idiotima. Jednom je pohadao specijalnu školu za abnormalnu decu, i nekoliko njegovih školskih drugova bili su mongoloidi. "U našem razredu najbolje je pisala mongoloidna devojčica koja se zvala Mirna - mislim na krasnopis, ne na ono što bi stvarno napisala. Bože, nisam na nju pomislio godinama."
<BR>&nbsp;&nbsp;&nbsp;&nbsp;&nbsp;"Je l' to bila dobra škola?"
<BR>&nbsp;&nbsp;&nbsp;&nbsp;&nbsp;"Sećam se jedino onoga što je stalno govorio direktor. Uvek se preko razglasne stanice dernjao na nas zbog nekog nereda koji smo napravili, i uvek je počinjao na isti način: 'Već mi se smučilo...'"
<BR>&nbsp;&nbsp;&nbsp;&nbsp;&nbsp;"To dobro opisuje ono što osećam gotovo sve vreme."
<BR>&nbsp;&nbsp;&nbsp;&nbsp;&nbsp;"Možda i treba to da osećaš."
<BR>&nbsp;&nbsp;&nbsp;&nbsp;&nbsp;"Njutn, ti govoriš kao bokononist."
<BR>&nbsp;&nbsp;&nbsp;&nbsp;&nbsp;"Zašto ne bih? Koliko mi je poznato, bokononizam je jedina religija koja uopšte spominje kepece."
<BR>&nbsp;&nbsp;&nbsp;&nbsp;&nbsp;Kad nisam pisao onda bih skapavao nad Knjigama Bokononovim, ali mi je primedba o kepecima promakla. Bio sam zahvalan Njutnu što mi je na nju skrenuo pažnju, jer taj citat u dva stiha sažima surovu paradoksalnost bokononističke misli, razdiruću tugu neophodnosti laganja o stvarnosti i razdiruću tugu zbog nemoći da se o njoj laže.
<BR>&nbsp;&nbsp;&nbsp;&nbsp;&nbsp;Kako se samo kepec, kepec, kepec šepuri i namiguje,
<BR>&nbsp;&nbsp;&nbsp;&nbsp;&nbsp;Zna da je čovek velik kao ono što misli i očekuje!
</P></TD></TR></TABLE>
<P class="next">
<A HREF=p126.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
