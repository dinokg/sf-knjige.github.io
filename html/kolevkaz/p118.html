<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>118. GVOZDENA NEVESTA I PODZEMNA ĆELIJA
<P>&nbsp;&nbsp;&nbsp;&nbsp;&nbsp;Šesta knjiga Knjiga Bokononovih posvećena je bolu, s posebnim osvrtom na mučenja kojima ljudi podvrgavaju ljude. "Ako ikad budem morao da umrem na kuki", upozorava nas Bokonon, "očekujte vrlo ljudsko ponašanje."
<BR>&nbsp;&nbsp;&nbsp;&nbsp;&nbsp;Zatim govori o istezaču i mengelama za palčeve i gvozdenoj nevesti i veglia i podzemnoj ćeliji.
<BR>&nbsp;&nbsp;&nbsp;&nbsp;&nbsp;U svakom ćeš slučaju morati da zakukaš.
<BR>&nbsp;&nbsp;&nbsp;&nbsp;&nbsp;Jedino u ćeliji dok umireš - razmišljaš.
<BR>&nbsp;&nbsp;&nbsp;&nbsp;&nbsp;Tako je bilo i u mojoj i Moninoj kamenoj materici. Mogli smo bar da razmišljamo. A jedna od stvari o kojima sam razmišljao bila je da materijalne udobnosti podzemne tamnice nimalo ne olakšavaju osnovnu činjenicu podzemnosti.
<BR>&nbsp;&nbsp;&nbsp;&nbsp;&nbsp;Tokom našeg prvog dana i noći pod zemljom, tornada su mnogo puta u toku jednog časa drmala poklopac našeg šahta. Svaki put bi pritisak u našoj jami iznenada opao i zvonilo bi nam u ušima i pucalo u glavama.
<BR>&nbsp;&nbsp;&nbsp;&nbsp;&nbsp;Što se radija tiče - čule su se pucketave, šištave smetnje, i to je bilo sve. S kraja na kraj kratkotalasne skale nisam čuo nijednu reč, nijedan telegrafski pisak. Ukoliko je još postojao život, nije se služio radiom.
<BR>&nbsp;&nbsp;&nbsp;&nbsp;&nbsp;Život to ni do dana današnjeg ne čini.
<BR>&nbsp;&nbsp;&nbsp;&nbsp;&nbsp;Pretpostavio sam ovo: tornada su, rasipajući svuda otrovno plavičasto-belo inje leda-devet, u komade raznela sve i svakog na površini zemlje. Sve što još živi ubrzo će umreti od žeđi - ili od gladi - ili od besa - ili od apatije.
<BR>&nbsp;&nbsp;&nbsp;&nbsp;&nbsp;Okrenuo sam se Knjigama Bokononovim; još nedovoljno upoznat s njima verovao sam da negde sadrže duhovnu utehu. Prešao sam hitro preko upozorenja na naslovnoj stranici Prve knjige:
<BR>
<BR>&nbsp;&nbsp;&nbsp;&nbsp;&nbsp;Nemoj biti budala! Odmah zatvori ovu knjigu! Tu nema ničeg osim fome!
<BR>
<BR>&nbsp;&nbsp;&nbsp;&nbsp;&nbsp;Foma su, naravno, laži.
<BR>&nbsp;&nbsp;&nbsp;&nbsp;&nbsp;A onda sam pročitao ovo:
<BR>&nbsp;&nbsp;&nbsp;&nbsp;&nbsp;U početku Bog stvori zemlju i pogleda na nju u svojoj kosmičkoj usamljenosti.
<BR>&nbsp;&nbsp;&nbsp;&nbsp;&nbsp;I reče Bog: "Hajde Mi da stvorimo od blata živa bića, tako da blato vidi šta smo napravili." I Bog stvori svako živo biće što se sada kreće, i jedno beše čovek. Jedino je blato u vidu čoveka moglo da govori. Kad je blato u vidu čoveka selo, pogledalo unaokolo i progovorilo, Bog se primače bliže. Čovek zatrepta. "Šta je svrha svega ovog?" pristojno je zapitao.
<BR>&nbsp;&nbsp;&nbsp;&nbsp;&nbsp;"Zar sve mora imati svrhu?" zapita Bog.
<BR>&nbsp;&nbsp;&nbsp;&nbsp;&nbsp;"Naravno", reče čovek.
<BR>&nbsp;&nbsp;&nbsp;&nbsp;&nbsp;"Onda tebi prepuštam da je smisliš za sve ovo", reče Bog. I ode.
<BR>&nbsp;&nbsp;&nbsp;&nbsp;&nbsp;Pomislih da je to koještarija.
<BR>&nbsp;&nbsp;&nbsp;&nbsp;&nbsp;"Naravno da je koještarija!" kaže Bokonon.
<BR>&nbsp;&nbsp;&nbsp;&nbsp;&nbsp;I okrenuh se svojoj božanstvenoj Moni zarad mnogo uzvišenijih utešnih tajni.
<BR>&nbsp;&nbsp;&nbsp;&nbsp;&nbsp;Dok sam kroz prostor koji je razdvajao naše krevete piljio u nju mogao sam da zamišljam kako se iza njenih čudesnih očiju kriju tajne stare koliko i Eva.
<BR>&nbsp;&nbsp;&nbsp;&nbsp;&nbsp;Neću da zalazim u gnusnu seksualnu epizodu koja je usledila. Dovoljno je ako kažem da sam bio gadan i zgađen.
<BR>&nbsp;&nbsp;&nbsp;&nbsp;&nbsp;Devojka nije bila zainteresovana za produženje vrste bila joj je mrska i sama pomisao. Pre no što se gušanje okončalo odala mi je priznanje, a i sam ga sebi odajem, što sam izmislio ceo taj neobični, mumlavi, oznojeni poduhvat pomoću koga se prave nova ljudska bića.
<BR>&nbsp;&nbsp;&nbsp;&nbsp;&nbsp;Vraćao sam se u svoj krevet škrgućući zubima, pretpostavljajući da ona stvarno nema pojma o tome čemu služi vođenje ljubavi. Ali mi je tada, nežno, rekla: "Bilo bi vrlo tužno sada dobiti bebu. Slažeš li se?"
<BR>&nbsp;&nbsp;&nbsp;&nbsp;&nbsp;"Da", mračno sam se složio.
<BR>&nbsp;&nbsp;&nbsp;&nbsp;&nbsp;"Pa, ako to nisi znao, ovako se prave bebe."
</P></TD></TR></TABLE>
<P class="next">
<A HREF=p119.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
