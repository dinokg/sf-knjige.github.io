<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>116. VELIČANSTVENO A-HUUUUM
<P>&nbsp;&nbsp;&nbsp;&nbsp;&nbsp;Sada je iskrzani rub nepovrata bio na nekoliko centimetara od mojih zgrčenih nožnih prstiju. Pogledao sam nadole. Moje mlako more progutalo je sve. Tromi zastor prašine lebdeo je ka moru, jedini trag svega što se sručilo.
<BR>&nbsp;&nbsp;&nbsp;&nbsp;&nbsp;Palata, koja je sad izgubila svoju masivnu masku ka moru, pozdravljala je sever osmehom gubavca, krezavim i krnjavim. Krnjatci su bili izlomljeni krajevi greda. Tik poda mnom zjapila je velika odaja. Ne sumnjajući ništa pod odaje zadirao je u prazninu kao odskočna daska.
<BR>&nbsp;&nbsp;&nbsp;&nbsp;&nbsp;Na trenutak sam usnio da padam na odskočnu dasku kako bih se sa nje vinuo, kako sklapam ruke, kako sečem vazduh nadole u kao krv toplu večnost skokom od kog zastaje dah a čiji se pljusak nikad neće čuti.
<BR>&nbsp;&nbsp;&nbsp;&nbsp;&nbsp;Iz tog sna me trgnu pelikanov krik iznad mene. Izgledalo je kao da me pita šta se dogodilo. "Pu-ti-vit?" upitao je.
<BR>&nbsp;&nbsp;&nbsp;&nbsp;&nbsp;Svi pogledasmo nagore, u pticu, a onda jedni u druge. Prestravljeni, ustuknuli smo od ambisa. A kad sam sišao s kamene ploče koja me je držala, kamen je počeo da se klati. Nije bio nimalo stabilniji od klackalice. I sad je odklackao preko odskočne daske.
<BR>&nbsp;&nbsp;&nbsp;&nbsp;&nbsp;Tresnuo je na platformu i u platformi provalio otvor. A iz otvora je krenuo nameštaj koji se još nalazio u sobi ispod nas.
<BR>&nbsp;&nbsp;&nbsp;&nbsp;&nbsp;Prvi je izleteo ksilofon, jureći na svojim točkićima. U ludoj trci sa skakutavom lampom za lemljenje izlete stočić pored kreveta. Proganjajući ih izjurile su stolice.
<BR>&nbsp;&nbsp;&nbsp;&nbsp;&nbsp;I negde u toj sobi ispod nas, daleko od pogleda, počelo je da se kreće nešto što se teško odlučivalo da krene.
<BR>&nbsp;&nbsp;&nbsp;&nbsp;&nbsp;Milelo je kroz otvor. Najzad je pokazalo svoj zlatni pramac. To je bio čamac u kome je ležao mrtvi 'Papa'.
<BR>&nbsp;&nbsp;&nbsp;&nbsp;&nbsp;Dospeo je do završetka otvora. Pramac se nagnuo. Pretegao. Poleteo je nadole, prevrnuvši se.
<BR>&nbsp;&nbsp;&nbsp;&nbsp;&nbsp;'Papa' je ispao i padao sam za sebe.
<BR>&nbsp;&nbsp;&nbsp;&nbsp;&nbsp;Zatvorio sam oči.
<BR>&nbsp;&nbsp;&nbsp;&nbsp;&nbsp;Začuo se zvuk kao da se nežno zatvaraju vratnice velike kao nebesa, meko su se zaklopila velika vrata neba. To je bilo veličanstveno A-HUUUUM.
<BR>&nbsp;&nbsp;&nbsp;&nbsp;&nbsp;Otvorio sam oči - a celo je more bilo led-devet.
<BR>&nbsp;&nbsp;&nbsp;&nbsp;&nbsp;Vlažna, zelena zemlja bila je plavičasto-beli biser.
<BR>&nbsp;&nbsp;&nbsp;&nbsp;&nbsp;Nebo se zamračilo. Borasizi, Sunce, postalo je bolešljivo žuta kugla, sićušna i okrutna.
<BR>&nbsp;&nbsp;&nbsp;&nbsp;&nbsp;Nebo se prekrilo crvima. Crvi su bili tornada.
</P></TD></TR></TABLE>
<P class="next">
<A HREF=p117.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
