<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>73. CRNA SMRT
<P>&nbsp;&nbsp;&nbsp;&nbsp;&nbsp;Kad sam se vratio u svoju sobu našao sam Filipa Kasla - mozaičara, istoričara, sastavljača sopstvenog registra, ništariju i hotelijera - kako namešta rolnu toalet papira u mom kupatilu.
<BR>&nbsp;&nbsp;&nbsp;&nbsp;&nbsp;"Mnogo vam hvala", rekoh.
<BR>&nbsp;&nbsp;&nbsp;&nbsp;&nbsp;"Nema na čemu."
<BR>&nbsp;&nbsp;&nbsp;&nbsp;&nbsp;"To je ono što zovem hotel sa dušom. Koliko bi se hotelskih vlasnika tako neposredno zainteresovalo za udobnost gosta?"
<BR>&nbsp;&nbsp;&nbsp;&nbsp;&nbsp;"Koliko hotelskih vlasnika ima samo jednog gosta?"
<BR>&nbsp;&nbsp;&nbsp;&nbsp;&nbsp;"Imali ste tri."
<BR>&nbsp;&nbsp;&nbsp;&nbsp;&nbsp;"To su bila vremena."
<BR>&nbsp;&nbsp;&nbsp;&nbsp;&nbsp;"Znate, možda ću reći ono što me se ne tiče, ali mi je teško da razumem kako osobu s vašim interesovanjima i talentom može da privlači hotelijerski posao."
<BR>&nbsp;&nbsp;&nbsp;&nbsp;&nbsp;Zbunjeno se namrštio. "Izgleda da mi sa gostima ne ide onako kako bi trebalo, zar ne?"
<BR>&nbsp;&nbsp;&nbsp;&nbsp;&nbsp;"Poznavao sam neke iz hotelijerske škole u Kornelu i ne mogu da odagnam pomisao da bi se oni nešto drugačije ponašali prema Krozbijevima."
<BR>&nbsp;&nbsp;&nbsp;&nbsp;&nbsp;Nelagodno je klimnuo glavom. "Znam. Znam." Raširio je ruke. "Đavo da me nosi ako znam zašto sam sagradio ovaj hotel - valjda da bih imao šta da radim u životu. Da se nečim bavim, da nekako ne budem usamljen." Odmahnuo je glavom. "Ili postati pustinjak ili otvoriti hotel - a između toga ništa."
<BR>&nbsp;&nbsp;&nbsp;&nbsp;&nbsp;"Zar niste odrasli u očevoj bolnici?"
<BR>&nbsp;&nbsp;&nbsp;&nbsp;&nbsp;"Tačno. I Mona i ja smo tamo odrasli."
<BR>&nbsp;&nbsp;&nbsp;&nbsp;&nbsp;"Pa zar uopšte ne padate u iskušenje da sa svojim životom uradite ono što je vaš otac uradio s njegovim?"
<BR>&nbsp;&nbsp;&nbsp;&nbsp;&nbsp;Mladi Kasl se sumrno osmehnu, izbegavajući neposredan odgovor. "Otac je čudan čovek, stvarno", reče. "Mislim da će vam se dopasti."
<BR>&nbsp;&nbsp;&nbsp;&nbsp;&nbsp;"Očekujem da hoće. Nema mnogo ljudi koji su bili tako nesebični."
<BR>&nbsp;&nbsp;&nbsp;&nbsp;&nbsp;"Jednom", reče Kasl, "kad mi je bilo oko petnaest godina, nedaleko odavde izbila je pobuna na grčkom brodu koji je išao iz Hong Konga za Havanu s tovarom nameštaja od trske. Pobunjenici su preuzeli komandu nad brodom, nisu znali kako njime da upravljaju i razbili su ga o greben blizu zamka 'Pape' Moncana. Osim pacova, svi su se podavili. Na obalu su izbačeni pacovi i nameštaj od trske."
<BR>&nbsp;&nbsp;&nbsp;&nbsp;&nbsp;Izgledalo je kao da je to kraj priče, ali nisam bio siguran. "Pa?"
<BR>&nbsp;&nbsp;&nbsp;&nbsp;&nbsp;"Pa su neki ljudi dobili besplatan nameštaj, a neki ljudi su dobili kugu. Za deset dana u očevoj bolnici umrlo je hiljadu četiri stotine ljudi. Jeste li ikad videli nekog ko je umro od kuge?"
<BR>&nbsp;&nbsp;&nbsp;&nbsp;&nbsp;"Nisam imao to nezadovoljstvo."
<BR>&nbsp;&nbsp;&nbsp;&nbsp;&nbsp;"Limfne žlezde u preponama i pod pazuhom oteknu do veličine grejpfruta."
<BR>&nbsp;&nbsp;&nbsp;&nbsp;&nbsp;"U to je lako poverovati."
<BR>&nbsp;&nbsp;&nbsp;&nbsp;&nbsp;"Posle smrti telo postane crno - što je suvišno, kad su posredi Sanlorenšani. Dok je kuga harala, Kuća nade i milosrđa u Džungli izgledala je kao Aušvic ili Buhenvald. Gomile mrtvih bile su tako duge i visoke da su odista zaustavile buldožer koji je pokušavao da ih odgura do zajedničke rake. Otac je danima radio ne spavajući, ne samo ne spavajući već i ne spasivši mnogo života."
<BR>&nbsp;&nbsp;&nbsp;&nbsp;&nbsp;Kaslovu jezivu priču prekinu moj telefon.
<BR>&nbsp;&nbsp;&nbsp;&nbsp;&nbsp;"Bože moj", reče Kasl, "nisam ni znao da su već priključeni."
<BR>&nbsp;&nbsp;&nbsp;&nbsp;&nbsp;Podigao sam slušalicu. "Halo?"
<BR>&nbsp;&nbsp;&nbsp;&nbsp;&nbsp;Zvao me je general-major Frenklin Heniker. Zvučao je zadihano i vrlo uplašeno. "Slušajte! Morate odmah doći mojoj kući. Moramo da razgovaramo! To može da bude vrlo značajna stvar u vašem životu!"
<BR>&nbsp;&nbsp;&nbsp;&nbsp;&nbsp;"Možete li mi dati neku ideju?"
<BR>&nbsp;&nbsp;&nbsp;&nbsp;&nbsp;"Ne preko telefona, ne preko telefona. Dođite mojoj kući. Dođite odmah! Molim vas!"
<BR>&nbsp;&nbsp;&nbsp;&nbsp;&nbsp;"U redu."
<BR>&nbsp;&nbsp;&nbsp;&nbsp;&nbsp;"Ne šalim se. Ovo je stvarno značajna stvar u vašem životu. Najvažnija od svih." Spustio je slušalicu.
<BR>&nbsp;&nbsp;&nbsp;&nbsp;&nbsp;"Šta je to bilo?" upita Kasl.
<BR>&nbsp;&nbsp;&nbsp;&nbsp;&nbsp;"Nemam pojma. Frenk Heniker želi odmah da me vidi."
<BR>&nbsp;&nbsp;&nbsp;&nbsp;&nbsp;"Ne žurite. Opustite se. On je kreten."
<BR>&nbsp;&nbsp;&nbsp;&nbsp;&nbsp;"Rekao je da je važno."
<BR>&nbsp;&nbsp;&nbsp;&nbsp;&nbsp;"Otkud on zna šta je važno? Od banane bih napravio boljeg čoveka."
<BR>&nbsp;&nbsp;&nbsp;&nbsp;&nbsp;"Pa ipak, završite svoju priču."
<BR>&nbsp;&nbsp;&nbsp;&nbsp;&nbsp;"Gde sam stao?"
<BR>&nbsp;&nbsp;&nbsp;&nbsp;&nbsp;"Kuga. Leševi koji su zaustavili buldožer."
<BR>&nbsp;&nbsp;&nbsp;&nbsp;&nbsp;"Ah, da. Uglavnom, jedne besane noći ostao sam uz oca dok je radio. Sve što smo mogli da učinimo bilo je da nađemo živog pacijenta kako bismo ga lečili. U krevetu za krevetom nalazili smo samo mrtve.
<BR>&nbsp;&nbsp;&nbsp;&nbsp;&nbsp;A otac je počeo da se kikoće", nastavi Kasl.
<BR>&nbsp;&nbsp;&nbsp;&nbsp;&nbsp;"Nije mogao da se zaustavi. Izašao je s baterijskom lampom u noć. I dalje se kikotao. Šetao je snopom svetlosti po svim onim mrtvacima nagomilanim napolju. Stavio mi je ruku na glavu, i znate li šta mi je rekao taj divni čovek?" upita Kasl.
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"'Sine'", rekao mi je otac. "'jednog dana sve ovo biće tvoje'."
</P></TD></TR></TABLE>
<P class="next">
<A HREF=p74.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
