<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>44. SIMPATIZER KOMUNISTA
<P>&nbsp;&nbsp;&nbsp;&nbsp;&nbsp;Kad sam ponovo zauzeo svoje mesto pored duprasa Kler i Horlika Mintona imao sam neke nove podatke o njima. Dobio sam ih od Krozbijevih.
<BR>&nbsp;&nbsp;&nbsp;&nbsp;&nbsp;Krozbijevi nisu poznavali Mintona ali su ga znali po čuvenju. Ogorčilo ih je njegovo postavljanje za ambasadora. Rekli su mi da je Stejt department jednom otpustio Mintona zbog njegove blagosti prema komunizmu, i da su ga ponovo postavili ljudi zavedeni od komunista - ili nešto još gore.
<BR>&nbsp;&nbsp;&nbsp;&nbsp;&nbsp;"Tamo pozadi je vrlo prijatan salončić", rekoh Mintonu pošto sam seo.
<BR>&nbsp;&nbsp;&nbsp;&nbsp;&nbsp;"Hm?" On i njegova žena još su čitali rukopis položen među njih.
<BR>&nbsp;&nbsp;&nbsp;&nbsp;&nbsp;"Tamo pozadi je zgodan bar."
<BR>&nbsp;&nbsp;&nbsp;&nbsp;&nbsp;"Fino. Milo mi je."
<BR>&nbsp;&nbsp;&nbsp;&nbsp;&nbsp;Par nastavi da čita, očigledno nezainteresovan za razgovor sa mnom. A onda se Minton iznenada okrenu k meni s ogorčeno-ljupkim osmehom i zahtevom: "Uostalom, ko je taj?"
<BR>&nbsp;&nbsp;&nbsp;&nbsp;&nbsp;"Koji taj?"
<BR>&nbsp;&nbsp;&nbsp;&nbsp;&nbsp;"Čovek s kojim ste razgovarali u baru. Otišli smo pozadi na piće i bili smo pred samim vratima kad smo vas čuli kako razgovarate. Čovek je vrlo glasno govorio. Rekao je da sam simpatizer komunista."
<BR>&nbsp;&nbsp;&nbsp;&nbsp;&nbsp;"Proizvodač bicikla po imenu H. Lou Krozbi", rekao sam. Osetih kako crvenim.
<BR>&nbsp;&nbsp;&nbsp;&nbsp;&nbsp;"Otpustili su me zbog pesimizma. Komunizam nije s tim imao nikakve veze."
<BR>&nbsp;&nbsp;&nbsp;&nbsp;&nbsp;"Otpustili su ga zbog mene", reče njegova žena. "Jedini stvarni dokazni materijal koji je iznesen protiv njega bilo je pismo koje sam iz Pakistana napisala listu New York Times."
<BR>&nbsp;&nbsp;&nbsp;&nbsp;&nbsp;"O čemu je bilo?"
<BR>&nbsp;&nbsp;&nbsp;&nbsp;&nbsp;"O mnogo čemu", reče ona, "jer sam bila vrlo uznemirena zbog toga što Amerikanci ne mogu da zamisle šta to znači biti neko drugi - biti neko drugi i ponositi se time."
<BR>&nbsp;&nbsp;&nbsp;&nbsp;&nbsp;"Razumem."
<BR>&nbsp;&nbsp;&nbsp;&nbsp;&nbsp;"Ali su se na saslušanju o građanskoj lojalnosti stalno vraćali na jednu rečenicu", uzdahnu Minton. "'Amerikanci', reče citirajući ženino pismo listu Times, 'su večno u potrazi za oblicima ljubavi kakve ona nikad ne poprima, po mestima gde je ne može biti. To mora da ima neke veze s nestankom granice prema Zapadu'."
</P></TD></TR></TABLE>
<P class="next">
<A HREF=p45.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
