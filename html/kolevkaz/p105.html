<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>105. SREDSTVO ZA UBLAŽAVANJE BOLOVA
<P>&nbsp;&nbsp;&nbsp;&nbsp;&nbsp;Tako se dogodilo - "Tako je bilo suđeno da se dogodi", rekao bi Bokonon - da mi albatrosovo meso tako burno ne prija da mi je pozlilo čim sam progutao prvi komad. Bio sam primoran da se smandrljam niz spiralne kamene stepenice u potrazi za kupatilom. Poslužio sam se onim uz 'Papine' odaje.
<BR>&nbsp;&nbsp;&nbsp;&nbsp;&nbsp;Dok sam se, donekle sebi olakšavši, vukao napolje, sreo me je dr Šlihter fon Kenigsvald koji je dolazio iz 'Papine' spavaće sobe. Izgledao je sumanuto i zgrabio me je za ruke povikavši: "Šta je to? Šta je to što je nosio oko vrata?"
<BR>&nbsp;&nbsp;&nbsp;&nbsp;&nbsp;"Izvinite?"
<BR>&nbsp;&nbsp;&nbsp;&nbsp;&nbsp;"Popio je! 'Papa' je popio nešto što je bilo u tom valjku - i sad je mrtav."
<BR>&nbsp;&nbsp;&nbsp;&nbsp;&nbsp;Setio sam se cilindričnog valjka koji je 'Papa' nosio oko vrata, i napravio očiglednu pretpostavku o njegovoj sadržini.
<BR>&nbsp;&nbsp;&nbsp;&nbsp;&nbsp;"Cijanid?"
<BR>&nbsp;&nbsp;&nbsp;&nbsp;&nbsp;"Cijanid? Zar cijanid čoveka za sekund pretvori u cement?"
<BR>&nbsp;&nbsp;&nbsp;&nbsp;&nbsp;"U cement?"
<BR>&nbsp;&nbsp;&nbsp;&nbsp;&nbsp;"U mermer! U gvožđe! Nikad ranije nisam video tako ukočen leš. Udarite bilo gde po njemu, a on zazvuči kao drveni ksilofon! Da vidite!" Fon Kenigsvald me umuva u 'Papinu' spavaću sobu.
<BR>&nbsp;&nbsp;&nbsp;&nbsp;&nbsp;U krevetu, u zlatnom čamcu, videla se odvratna stvar. 'Papa' je bio mrtav, ali nije bio telo za koje bi se moglo reći: "Najzad počiva u miru."
<BR>&nbsp;&nbsp;&nbsp;&nbsp;&nbsp;'Papina' glava bila je zavaljena koliko god je moguće. Težina mu je počivala na temenu i na tabanima, dok je ostali deo njegovog tela pravio most čiji luk stremi tavanici. Imao je oblik prevrnute vangle.
<BR>&nbsp;&nbsp;&nbsp;&nbsp;&nbsp;Bilo je očigledno da je umro od sadržine valjka koji mu je visio oko vrata. U jednoj ruci je držao valjak a s valjka je bio skinut poklopac. A palac i kažiprst druge ruke nalazili su se između njegovih zuba, kao da su upravo ispustili komadić nečeg.
<BR>&nbsp;&nbsp;&nbsp;&nbsp;&nbsp;Dr fon Kenigsvald izvadio je viljušku držača za veslo iz njenog ležišta na ivici pozlaćenog čamca. Lupnuo je 'Papu' po trbuhu čeličnom viljuškom i 'Papa' je stvarno zazvučao kao drveni ksilofon.
<BR>&nbsp;&nbsp;&nbsp;&nbsp;&nbsp;A 'Papine' usne i nozdrve i očne jabučice bile su kao zastakljene plavičasto belim injem.
<BR>&nbsp;&nbsp;&nbsp;&nbsp;&nbsp;Bog zna, ovaj sindrom sada više nije novost. Ali onda je svakako bio. 'Papa' Moncano bio je prvi čovek u istoriji koji je umro od leda-devet.
<BR>&nbsp;&nbsp;&nbsp;&nbsp;&nbsp;Zabeležio sam ovu činjenicu kakva god bila njena vrednost. "Zapisujte sve", kaže nam Bokonon. U stvari ono što nam zapravo veli jeste da je istoriju jalovo bilo pisati, bilo čitati. "Kako bi se od ljudi i žena moglo očekivati da u budućnosti izbegavaju pravljenje ozbiljnih grešaka ukoliko ne bi postojali tačni zapisi o prošlosti?" pita on ironično.
<BR>&nbsp;&nbsp;&nbsp;&nbsp;&nbsp;Stoga, ponovo: 'Papa' Moncano bio je prvi čovek u istoriji koji je umro od leda-devet.
</P></TD></TR></TABLE>
<P class="next">
<A HREF=p106.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
