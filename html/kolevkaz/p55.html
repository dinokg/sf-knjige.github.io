<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>55. NIKAD NE PRAVITE REGISTAR ZA SOPSTVENU KNJIGU
<P>&nbsp;&nbsp;&nbsp;&nbsp;&nbsp;Što se tiče života Amons, Mone, već je registar pružao raštimovan nadrealistički prikaz sukoba sila koje su se na nju okomile i njenog unezverenog reagovanja na njih.
<BR>&nbsp;&nbsp;&nbsp;&nbsp;&nbsp;"Amons, Mona", pisalo je u registru, "bekstvo od Bokonona, 199; bekstvo od Moncana, 197; Bokonon je podučava, 63-80; detinjstvo provedeno u krugu 'Kuće nade i milosrđa', 63-81; ljubav s F. Kaslom u detinjstvu, 72 f; majčina smrt, 92 f; Moncano je usvaja kako bi veštački povećao Moncanovu popularnost 194-9, 216 n; nelagodnost zbog uloge nacionalnog erotičnog simbola, 80, 95 f, 166 n, 209, 247 n, 400-406, 566 n, 678; očeva smrt 89 ff; pesme o Moni, 2 n, 26, 114, 119, 311, 316, 477 n, 501, 507, 555 n, 689, 718 ff, 799 ff, 800 n, 841, 846 ff, 908 n, 971, 974; pesme od Mone, 89, 92, 193; piše pismo Ujedinjenim Nacijama, 200; pokušava da izgleda ružno kako više ne bi bila erotični simbol ostrvljana, 90, 95 f, 116, 209, 274 n, 400 406, 566 n, 678; povratak Bokononu, 197; povratak Moncanu, 199; u suštini naivna, 67-71, 80, 95 f, 116 n, 209, 274 n, 400-406, 566 n, 678; veridba s F. Kaslom, 193; virtuoz na ksilofonu, 71; život kod Bokonona, 92-8, 196-7."
<BR>&nbsp;&nbsp;&nbsp;&nbsp;&nbsp;Pokazao sam ovu jedinicu registra Mintonovima, upitavši ih ne misle li da je ona već sama po sebi očaravajuća biografija, biografija boginje ljubavi koja se usteže. Kako to ponekad biva u životu, dobio sam neočekivano stručan odgovor. Ispostavilo se da je u svoje vreme Kler Minton bila profesionalni sastavljač registra. Nikad ranije nisam čuo za takvo zanimanje.
<BR>&nbsp;&nbsp;&nbsp;&nbsp;&nbsp;Ispričala mi je da je pre mnogo godina od svoje zarade sastavljača registra izdržavala muža dok nije diplomirao, da je zarada bila dobra i da malo ljudi ume dobro da napravi registar.
<BR>&nbsp;&nbsp;&nbsp;&nbsp;&nbsp;Rekla je kako samo najveći amateri među piscima sami preduzimaju takav posao kao što je pravljenje registra za sopstvenu knjigu. Zatražio sam njeno mišljenje o poslu koji je obavio Filip Kasl.
<BR>&nbsp;&nbsp;&nbsp;&nbsp;&nbsp;"Za autora laskav, za čitaoca uvredljiv", reče ona. "Iskazano složenicom", napomenula je s pronicljivom dobrodušnošću stručnjaka, "samozadovoljavajući. Uvek mi je neprijatno kada gledam registar koji je autor napravio za sopstveno delo."
<BR>&nbsp;&nbsp;&nbsp;&nbsp;&nbsp;"Neprijatno?"
<BR>&nbsp;&nbsp;&nbsp;&nbsp;&nbsp;"Autorov registar za sopstveno delo je stvar koja ga razotkriva", obavestila me je. "To je besramno izlaganje - za obučeno oko."
<BR>&nbsp;&nbsp;&nbsp;&nbsp;&nbsp;"Ona iz registra može da vidi karakter", reče njen muž.
<BR>&nbsp;&nbsp;&nbsp;&nbsp;&nbsp;"Oh?" rekao sam. "Šta možete da kažete o Filipu Kaslu?"
<BR>&nbsp;&nbsp;&nbsp;&nbsp;&nbsp;Blago se osmehnula. "Stvari koje bolje da ne pričam nepoznatima."
<BR>&nbsp;&nbsp;&nbsp;&nbsp;&nbsp;"Izvinite."
<BR>&nbsp;&nbsp;&nbsp;&nbsp;&nbsp;"On je očigledno zaljubljen u tu Monu Amons Moncano", reče.
<BR>&nbsp;&nbsp;&nbsp;&nbsp;&nbsp;"Koliko shvatam to važi za svakog čoveka na San Lorencu."
<BR>&nbsp;&nbsp;&nbsp;&nbsp;&nbsp;"Nije raščistio svoja osećanja prema ocu."
<BR>&nbsp;&nbsp;&nbsp;&nbsp;&nbsp;"To važi za svakog čoveka na zemlji", blago sam je podbadao.
<BR>&nbsp;&nbsp;&nbsp;&nbsp;&nbsp;"Nesiguran je."
<BR>&nbsp;&nbsp;&nbsp;&nbsp;&nbsp;"Koji smrtnik nije?" zapitao sam. Tada nisam znao da je takvo pitanje vrlo bokononističko.
<BR>&nbsp;&nbsp;&nbsp;&nbsp;&nbsp;"Nikad se neće njome oženiti."
<BR>&nbsp;&nbsp;&nbsp;&nbsp;&nbsp;"Zbog čega?"
<BR>&nbsp;&nbsp;&nbsp;&nbsp;&nbsp;"Sve što sam htela da kažem, kazala sam", reče.
<BR>&nbsp;&nbsp;&nbsp;&nbsp;&nbsp;"Za mene je zadovoljstvo što sam sreo sastavljača registra koji poštuje tuđi privatni život."
<BR>&nbsp;&nbsp;&nbsp;&nbsp;&nbsp;"Nikad ne pravite registar za svoju knjigu", izjavi ona.
<BR>&nbsp;&nbsp;&nbsp;&nbsp;&nbsp;Bokonon nam kaže da je dupras skupoceno oruđe za sticanje i razvijanje čudnovatih ali stvarnih spoznaja unutar zatvorenog sveta jedne beskrajne ljubavi. Oštroumno istraživanje registra od strane Mintonovih svakako je primer koji to potvrđuje. Bokonon nam kaže da je dupras takođe i umilno sujetna zajednica. Zajednica Mintonovih nije bila izuzetak.
<BR>&nbsp;&nbsp;&nbsp;&nbsp;&nbsp;Nešto kasnije, ambasador Minton i ja sreli smo se u prolazu između sedišta, podalje od njegove žene, i pokazao je da je za njega važno što poštujem ono što njegova žena ume da otkrije u registrima.
<BR>&nbsp;&nbsp;&nbsp;&nbsp;&nbsp;"Znate zbog čega se Kasl nikad neće oženiti tom devojkom, i pored toga što je voli, i pored toga što ona voli njega, i pored toga što su zajedno odrasli?" prošaputao je.
<BR>&nbsp;&nbsp;&nbsp;&nbsp;&nbsp;"Ne, gospođine, ne znam."
<BR>&nbsp;&nbsp;&nbsp;&nbsp;&nbsp;"Zato što je homoseksualac", prošaputa Minton. "Ona i to može da vidi iz registra."
</P></TD></TR></TABLE>
<P class="next">
<A HREF=p56.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
