<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>39. FATAMORGANA
<P>&nbsp;&nbsp;&nbsp;&nbsp;&nbsp;Stvar je malo više rasvetlio drugi članak iz dodatka, kitnjasti napis pod naslovom: 'Šta je San Lorenco značio jednom Amerikancu'. Gotovo sigurno ga je pisao unajmljeni pisac. Potpisao ga je general-major Frenklin Heniker.
<BR>&nbsp;&nbsp;&nbsp;&nbsp;&nbsp;U članku Frenk priča kako se nalazio potpuno sam u gotovo potopljenoj dvadeset metarskoj jahti usred Karipskog mora. Ne razjašnjava šta je tu radio ili otkud to da je bio sam. Ipak je naznačio da je njegova polazna tačka bila Kuba.
<BR>&nbsp;&nbsp;&nbsp;&nbsp;&nbsp;"Luksuzni brodić za uživanje tonuo je, a s njim i moj život bez smisla", kaže se u članku. "Sve što sam za četiri dana pojeo bila su dva biskvita i galeb. Leđna peraja ajkula-ljudoždera prosecala su toplo more oko mene, a voda je proključala od barakuda s iglenim zubima.
<BR>&nbsp;&nbsp;&nbsp;&nbsp;&nbsp;Podigoh oči ka Stvoritelju, voljan da prihvatim Njegovu odluku - ma kakva ona bila. A pogled mi se zaustavi na veličanstvenom planinskom vrhu iznad oblaka. Da li je to fatamorgana - surova varljivost priviđenja?"
<BR>&nbsp;&nbsp;&nbsp;&nbsp;&nbsp;Kad sam dovde pročitao pogledao sam šta znači fatamorgana; saznao sam da je to, u stvari, priviđenje nazvano po Morgani le Fej, vili koja je živela na dnu jezera. Bila je čuvena zbog pojavljivanja u Mesinskom moreuzu izmedu Kalabrije i Sicilije. Fatamorgana je, ukratko, poetično stanje.
<BR>&nbsp;&nbsp;&nbsp;&nbsp;&nbsp;Ono što je Frenk ugledao sa svog tonućeg brodića za uživanje nije bila okrutna fatamorgana već vrh Planine Mek Kejb. Dobrostivo more je tad odljuljkalo Frenkov brodić do grebenitih obala San Lorenca, kao da je Božija želja bila da on tamo stigne.
<BR>&nbsp;&nbsp;&nbsp;&nbsp;&nbsp;Frenk je suvih nogu kročio na obalu i upitao gde se nalazi. U članku se ovo nije spominjalo, ali je kurvin sin sa sobom imao komad Ieda-devet - u termosu.
<BR>&nbsp;&nbsp;&nbsp;&nbsp;&nbsp;Pošto nije imao pasoš Frenk je smešten u zatvor u prestonici Bolivar. Tamo ga je posetio 'Papa' Moncano koji je želeo da zna da li je može biti Frank u krvnom srodstvu s besmrtnim dr Feliksom Henikerom.
<BR>&nbsp;&nbsp;&nbsp;&nbsp;&nbsp;"Priznadoh da jesam", kaže Frenk u svom članku. "Od tog trenutka vrata svih mogućnosti na San Lorencu bila su mi širom otvorena."
</P></TD></TR></TABLE>
<P class="next">
<A HREF=p40.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
