<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>101. KAO I MOJI PRETHODNICI, STAVLJAM BOKONONA VAN ZAKONA
<P>&nbsp;&nbsp;&nbsp;&nbsp;&nbsp;Te sam svoj govor napisao u okrugloj, praznoj sobi u podnožju kule. Tu su bili sto i stolica. A govor koji sam napisao bio je zaokrugljen i prazan, takođe jedva popunjen.
<BR>&nbsp;&nbsp;&nbsp;&nbsp;&nbsp;Bio je pun nade. Bio je smeran.
<BR>&nbsp;&nbsp;&nbsp;&nbsp;&nbsp;I otkrih da je nemoguće ne osloniti se na Boga. Nikad ranije nije mi bila potrebna takva podrška, te stoga nikad nisam verovao da se takva podrška može dobiti.
<BR>&nbsp;&nbsp;&nbsp;&nbsp;&nbsp;Sada sam otkrio da u nju moram da verujem - i verovao sam.
<BR>&nbsp;&nbsp;&nbsp;&nbsp;&nbsp;Uz to će mi biti potrebna i pomoć naroda. Zatražio sam listu gostiju koji će prisustvovati svečanosti i video da nisu pozvani Džulijan Kasl i njegov sin. Poslao sam kurire da ih odmah pozovu, budući da oni o mom narodu znaju više od svih, izuzevši Bokonona.
<BR>&nbsp;&nbsp;&nbsp;&nbsp;&nbsp;Što se tiče Bokonona:
<BR>&nbsp;&nbsp;&nbsp;&nbsp;&nbsp;premišljao sam da li da ga zamolim da uđe u moju vladu, time pribavivši svom narodu neku vrstu milenijuma. I mislio sam da izdam naređenje da se odmah, sred velikog veselja, sruši ona odvratna kuka pred kapijom palate.
<BR>&nbsp;&nbsp;&nbsp;&nbsp;&nbsp;A onda shvatih da milenijum mora da ponudi nešto više od svetog čoveka na moćnom položaju, da bi za svakog takođe moralo da bude mnogo dobrih stvari za jelo, i prijatnih mesta na kojima bi svi živeli; i dobre škole i dobro zdravlje i dobra zabava za sve, i posla za sve koji ga žele - a Bokonon i ja nismo bili u mogućnosti da sve to obezbedimo.
<BR>&nbsp;&nbsp;&nbsp;&nbsp;&nbsp;Tako su dobro i zlo morali da ostanu razdvojeni; dobro u džungli a zlo u palati. Ono zabave što se u tome našlo bilo je jedino što smo mogli da pružimo narodu.
<BR>&nbsp;&nbsp;&nbsp;&nbsp;&nbsp;Neko je zakucao na vrata. Sluga mi je rekao da su gosti počeli da dolaze.
<BR>&nbsp;&nbsp;&nbsp;&nbsp;&nbsp;Tako sam svoj govor stavio u džep i popeo se spiralnim stepenicama u svoju kulu. Došao sam do najvišeg tornja-osmatračnice svoga zamka, i posmatrao svoje goste, svoje sluge, svoju liticu i svoje mlako more.
</P></TD></TR></TABLE>
<P class="next">
<A HREF=p102.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
