<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>114. KAD OSETIH DA MI METAK PRODIRE U SRCE
<P>&nbsp;&nbsp;&nbsp;&nbsp;&nbsp;Tako sam se opet popeo spiralnim stepenicama u svoju kulu; opet sam stigao do najviše osmatračnice svoga zamka; i opet gledao svoje goste, svoje sluge, svoju liticu i svoje mlako more.
<BR>&nbsp;&nbsp;&nbsp;&nbsp;&nbsp;Sa mnom su bili Henikeri. Zaključali smo 'Papina' vrata a među poslugom proširili glas da se 'Papa' mnogo bolje oseća.
<BR>&nbsp;&nbsp;&nbsp;&nbsp;&nbsp;Sad su tamo pored kuke vojnici pravili pogrebnu lomaču. Nisu znali čemu je lomača namenjena.
<BR>&nbsp;&nbsp;&nbsp;&nbsp;&nbsp;Tog dana su postojale mnoge i mnoge tajne.
<BR>&nbsp;&nbsp;&nbsp;&nbsp;&nbsp;Radi, radi, radi.
<BR>&nbsp;&nbsp;&nbsp;&nbsp;&nbsp;Smatrao sam da bi svečanost već mogla da počne, i rekoh Frenku da predloži ambasadoru Horliku Mintonu da održi svoj govor.
<BR>&nbsp;&nbsp;&nbsp;&nbsp;&nbsp;Ambasador Horlik Minton prišao je, s memorijalnim vencem u kutiji, grudobranu okrenutom moru. I održao zadivljujući govor u čast Stotine mučenika za demokratiju. Ukazao je počast mrtvima, njihovoj zemlji i životu koji se za njih završio, izgovorivši 'Stotinu mučenika za demokratiju' na ostrvskom narečju. Taj delić narečja zazvučao je skladno i lako sa njegovih usana.
<BR>&nbsp;&nbsp;&nbsp;&nbsp;&nbsp;Ostatak njegovog govora bio je na engleskom. Sa sobom je imao napisani govor - pretpostavljam, visokoparan i nadmen. Ali kad je video da će govoriti tek nekolicini, i to uglavnom sunarodnicima Amerikancima, odložio je formalni govor.
<BR>&nbsp;&nbsp;&nbsp;&nbsp;&nbsp;Lak morski povetarac razbarušio je njegovu proređenu kosu. "Sada ću uraditi veoma neambasadorsku stvar", izjavio je. "Sada ću vam reći šta zaista osećam."
<BR>&nbsp;&nbsp;&nbsp;&nbsp;&nbsp;Možda je Minton udisao previše acetona, ili je možda imao predosećanje šta će se dogoditi sa svima osim sa mnom. U svakom slučaju, održao je upadljivo bokononistički govor.
<BR>&nbsp;&nbsp;&nbsp;&nbsp;&nbsp;"Prijatelji, sakupili smo se ovde", rekao je, "da odamo počast Ktotini tumenika da mehoplatiju, mrtvoj deci, mrtvoj sve do jednog, a sva su ubijena u ratu. Uobičajeno je da na dane kao ovaj takvu izgubljenu decu nazivati ljudima. Nisam u stanju da ih nazovem ljudima iz ovog jednostavnog razloga: u tom istom ratu u kome je umrlo Ktotinu tumenika da mehoplatiju umro je i moj sin.
<BR>&nbsp;&nbsp;&nbsp;&nbsp;&nbsp;Moja duša zahteva da ne oplakujem čoveka već dete.
<BR>&nbsp;&nbsp;&nbsp;&nbsp;&nbsp;Ne tvrdim da deca u ratu ne umiru kao i ljudi, kad moraju da umru. Na njihovu večnu slavu i na našu večnu sramotu, ona jesu umirala kao ljudi, time omogućivši muževne proslave patriotskih praznika.
<BR>&nbsp;&nbsp;&nbsp;&nbsp;&nbsp;Ali ona su i pored toga pobijena deca.
<BR>&nbsp;&nbsp;&nbsp;&nbsp;&nbsp;I predlažem vam: ako želimo da odamo iskrenu poštu stotini izgubljene dece San Lorenca, najbolje će biti da provedemo dan prezirući ono što ih je pobilo; to jest, glupost i zlobu celokupnog ljudskog roda.
<BR>&nbsp;&nbsp;&nbsp;&nbsp;&nbsp;Možda bismo, kad se prisećamo ratova, morali da svučemo naša odela i da se obojimo u plavo i da ceo dan idemo četvoronoške, grokćući kao svinje. To bi svakako bilo prigodnije od uzvišenih govorancija i prikazivanja zastava i dobro podmazanih topova.
<BR>&nbsp;&nbsp;&nbsp;&nbsp;&nbsp;Nije mi namera da budem nezahvalan za lepu ratničku egzibiciju koju ćemo sada videti - a to će svakako biti uzbudljiva predstava..."
<BR>&nbsp;&nbsp;&nbsp;&nbsp;&nbsp;Pogledao je sve nas u oči, a onda je vrlo tiho, kao uzgred, napomenuo: "I ja kažem ura za uzbudljive egzibicije."
<BR>&nbsp;&nbsp;&nbsp;&nbsp;&nbsp;Morali smo da načuljimo uši kako bismo čuli ono što je Minton zatim rekao.
<BR>&nbsp;&nbsp;&nbsp;&nbsp;&nbsp;"Ali, ako je današnji dan zaista u počast stotine dece pobijene u ratu", reče, "da li je danas i dan za uzbudljive egzibicije?
<BR>&nbsp;&nbsp;&nbsp;&nbsp;&nbsp;Odgovor glasi da, pod jednim uslovom: ako mi, koji proslavljamo, savesno i neumorno radimo na smanjivanju gluposti i zlosti nas samih i celog ljudskog roda."
<BR>&nbsp;&nbsp;&nbsp;&nbsp;&nbsp;Otvorio je zatvarače na kutiji za venac. "Da li vidite šta sam doneo?" upitao nas je.
<BR>&nbsp;&nbsp;&nbsp;&nbsp;&nbsp;Otvorio je kutiju i pokazao nam skerletnu postavu i zlatni venac. Venac je bio od žice i veštačkih lovorovih listova, a sve je bilo obojeno zlatnom bojom.
<BR>&nbsp;&nbsp;&nbsp;&nbsp;&nbsp;Venac je bio prevezan svilenom trakom prigušeno bele boje na kojoj je bilo naštampano PRO PATRIA.
<BR>&nbsp;&nbsp;&nbsp;&nbsp;&nbsp;Sada je Minton odrecitovao pesmu iz Zbirke s reke Spun Edgara Li Mastersa, pesmu koja je Sanlorenšanima u publici morala biti nerazumljiva - a, kad je reč o tome, i H. Lou Krozbiju i njegovoj Hejzl, i Anđeli i Frenku.
<BR>
<BR>&nbsp;&nbsp;&nbsp;&nbsp;&nbsp;Pao sam kao zrela voćka u bici kod Misionareve čuke
<BR>&nbsp;&nbsp;&nbsp;&nbsp;&nbsp;Kad osetih da mi metak prodire u srce
<BR>&nbsp;&nbsp;&nbsp;&nbsp;&nbsp;Poželeh da sam ostao kod kuće i otišao u zatvor
<BR>&nbsp;&nbsp;&nbsp;&nbsp;&nbsp;Zbog krađe krmaka Karla Trenerija,
<BR>&nbsp;&nbsp;&nbsp;&nbsp;&nbsp;Umesto što sam pobegao i stupio u vojsku.
<BR>&nbsp;&nbsp;&nbsp;&nbsp;&nbsp;Okružni zatvor je hiljadu puta bolji
<BR>&nbsp;&nbsp;&nbsp;&nbsp;&nbsp;Od ležanja pod ovom mermernom spodobom s krilima,
<BR>&nbsp;&nbsp;&nbsp;&nbsp;&nbsp;Pod ovim granitnim postoljem
<BR>&nbsp;&nbsp;&nbsp;&nbsp;&nbsp;Na kome su reči Pro Patria.
<BR>&nbsp;&nbsp;&nbsp;&nbsp;&nbsp;Šta im to, uostalom, znači?
<BR>
<BR>&nbsp;&nbsp;&nbsp;&nbsp;&nbsp;"Šta im to, uostalom, znači?" ponovi kao eho ambasador Horlik Minton. "To im znači 'Za domovinu'." A onda dodade još jednu rečenicu. Promrmljao je: "Bilo koju domovinu."
<BR>&nbsp;&nbsp;&nbsp;&nbsp;&nbsp;"Ovaj venac što ga donosim dar je naroda jedne zemlje narodu druge. Nije važno koje su to zemlje. Mislite na narod...
<BR>&nbsp;&nbsp;&nbsp;&nbsp;&nbsp;I na decu pobijenu u ratu...
<BR>&nbsp;&nbsp;&nbsp;&nbsp;&nbsp;I na bilo koju domovinu.
<BR>&nbsp;&nbsp;&nbsp;&nbsp;&nbsp;Mislite na mir.
<BR>&nbsp;&nbsp;&nbsp;&nbsp;&nbsp;Mislite na bratsku ljubav.
<BR>&nbsp;&nbsp;&nbsp;&nbsp;&nbsp;Mislite na obilje.
<BR>&nbsp;&nbsp;&nbsp;&nbsp;&nbsp;Mislite na to kakav bi raj bio ovaj svet kad bi ljudi bili dobri i mudri.
<BR>&nbsp;&nbsp;&nbsp;&nbsp;&nbsp;Koliko god ljudi bili glupi i zli, danas je divan dan", reče ambasador Horlik Minton. "Ja iz sveg srcaa i kao predstavnik miroljubivog naroda Sjedinjenih Američkih Država žalim što su Ktotinu tumenika da mehoplatiju na ovaj lepi dan mrtvi."
<BR>&nbsp;&nbsp;&nbsp;&nbsp;&nbsp;I s grudobrana je otisnuo venac niz vetar.
<BR>&nbsp;&nbsp;&nbsp;&nbsp;&nbsp;Začulo se brujanje. Nailazilo je šest aviona vazdušnih snaga San Lorenca, klizeći nad mojim mlakim morem. Spremali su se da pucaju u predstavnike onih koje je H. Lou Krozbi nazvao: "Svi oni koji su ikad bili neprijatelji slobode."
</P></TD></TR></TABLE>
<P class="next">
<A HREF=p115.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
