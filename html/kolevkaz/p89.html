<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>89. DAFL
<P>&nbsp;&nbsp;&nbsp;&nbsp;&nbsp;"Prihvatićete posao?" zabrinuto upita Frenk.
<BR>&nbsp;&nbsp;&nbsp;&nbsp;&nbsp;"Neću", rekoh mu.
<BR>&nbsp;&nbsp;&nbsp;&nbsp;&nbsp;"Poznajete li nekog ko bi možda želeo taj posao?" Frenk je bio klasičan prikaz onog što Bokonon naziva dafl. Bokononističko značenje dafla je kada se sudbina hiljada i hiljada Ijudi nađe u rukama ktupa. Ktup je dete koje je zalutalo u magli.
<BR>&nbsp;&nbsp;&nbsp;&nbsp;&nbsp;Nasmejao sam se.
<BR>&nbsp;&nbsp;&nbsp;&nbsp;&nbsp;"Je l' nešto smešno?"
<BR>&nbsp;&nbsp;&nbsp;&nbsp;&nbsp;"Ne obraćajte pažnju na moj smeh", zamolio sam ga. "Kad je o njemu reč moja izopačenost je nadaleko poznata."
<BR>&nbsp;&nbsp;&nbsp;&nbsp;&nbsp;"Da li se smejete meni?"
<BR>&nbsp;&nbsp;&nbsp;&nbsp;&nbsp;Odmahnuo sam glavom. "Ne."
<BR>&nbsp;&nbsp;&nbsp;&nbsp;&nbsp;"Časna reč?"
<BR>&nbsp;&nbsp;&nbsp;&nbsp;&nbsp;"Časna reč."
<BR>&nbsp;&nbsp;&nbsp;&nbsp;&nbsp;"Ljudi su mi se uvek podsmevali."
<BR>&nbsp;&nbsp;&nbsp;&nbsp;&nbsp;"Mora da vam se to pričinjavalo."
<BR>&nbsp;&nbsp;&nbsp;&nbsp;&nbsp;"Vikali su svašta za mnom. To mi se nije pričinjavalo."
<BR>&nbsp;&nbsp;&nbsp;&nbsp;&nbsp;"Ljudi ponekad bivaju neprijatni i kad im to nije namera", napomenuh. Za to mu ne bih dao časnu reč.
<BR>&nbsp;&nbsp;&nbsp;&nbsp;&nbsp;"Znate li šta su mi dovikivali?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Obično su za mnom vikali: 'Hej, X-9, kud' si krenuo?"
<BR>&nbsp;&nbsp;&nbsp;&nbsp;&nbsp;"To ne izgleda tako strašno."
<BR>&nbsp;&nbsp;&nbsp;&nbsp;&nbsp;"Tako su me zvali", reče Frenk, nadureno se prisećajući, "'Tajni agent X-9'."
<BR>&nbsp;&nbsp;&nbsp;&nbsp;&nbsp;Nisam mu rekao da to već znam.
<BR>&nbsp;&nbsp;&nbsp;&nbsp;&nbsp;"'Kud' si krenuo, X-9?'" oglasi se ponovo Frenk. Zamislio sam kako su ismevači morali izgledati, zamislio kako ih je sudbina na koncu zafrknula onim u šta ih je saterala. Pametnjakovići koji su dobacivali Frenku svakako su se udobno smestili na zatupljujućim poslovima u Kompaniji za sve livničko-kovačke radove, u Ilijumskoj električnoj centrali, u PTT-u...
<BR>&nbsp;&nbsp;&nbsp;&nbsp;&nbsp;A ovde se, tako mi Boga, nalazi tajni agent X-9, general-major, i nudi mi da od mene stvori kralja... u pećini čija je zavesa tropski vodopad.
<BR>&nbsp;&nbsp;&nbsp;&nbsp;&nbsp;"Da sam se zaustavio i rekao im kud' sam krenuo zaista bi se iznenadili."
<BR>&nbsp;&nbsp;&nbsp;&nbsp;&nbsp;"Znači, imali ste predosećanje da ćete dospeti ovamo?" Pitanje je bilo bokononističko.
<BR>&nbsp;&nbsp;&nbsp;&nbsp;&nbsp;"Išao šam u Ęžekovu radnju za modelare i kolekcionare", reče on, nimalo ne osetivši antiklimaks.
<BR>&nbsp;&nbsp;&nbsp;&nbsp;&nbsp;"Oh."
<BR>&nbsp;&nbsp;&nbsp;&nbsp;&nbsp;"Svi su oni znali da tamo odlazim, ali nisu znali šta se u stvari tamo događalo. Zaista bi se iznenadili - pogotovo devojke - da su otkrili šta se stvarno događalo. Devojke su mislile da nemam pojma o devojkama."
<BR>&nbsp;&nbsp;&nbsp;&nbsp;&nbsp;"Šta se u stvari događalo?"
<BR>&nbsp;&nbsp;&nbsp;&nbsp;&nbsp;"Svakog dana sam tucao Džekovu ženu. Eto zašto sam stalno spavao na časovima. Eto zašto nikad nisam ostvario sve svoje mogućnosti."
<BR>&nbsp;&nbsp;&nbsp;&nbsp;&nbsp;Trgao se od ovih otužnih prisećanja. "Hajde, postanite predsednik San Lorenca. Sa svojim osobinama, to biste stvarno dobro obavljali. Molim vas?"
</P></TD></TR></TABLE>
<P class="next">
<A HREF=p90.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
