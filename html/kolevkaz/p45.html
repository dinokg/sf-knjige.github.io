<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>45. ZAŠTO SU AMERIKANCI OMRZNUTI
<P>&nbsp;&nbsp;&nbsp;&nbsp;&nbsp;Pismo Kler Minton listu Times objavljeno je u najgorem trenutku ere senatora Makartija i njen muž je otpušten dvanaest časova po štampanju pisma.
<BR>&nbsp;&nbsp;&nbsp;&nbsp;&nbsp;"Šta je to tako grozno bilo u pismu?" upitah.
<BR>&nbsp;&nbsp;&nbsp;&nbsp;&nbsp;"Kazati da Amerikanci nisu voljeni", reče Minton, "gde god se nalazili, ma šta činili, najgori je mogući oblik veleizdaje. Kler je pokušala da naglasi kako američka inostrana politika pre treba da prihvati mržnju nego da zamišlja ljubav."
<BR>&nbsp;&nbsp;&nbsp;&nbsp;&nbsp;"Pretpostavljam da Amerikance mrze na mnogim mestima."
<BR>&nbsp;&nbsp;&nbsp;&nbsp;&nbsp;"Ljude mrze na mnogim mestima. Kler je u svom pismu ukazala da Amerikanci, time što su omrznuti, prosto plaćaju normalan danak za to što su ljudi, i da su budalasti ako misle da bi nekako mogli da budu oslobođeni tog danka. Ali komisija za saslušanje uopšte nije na to obratila pažnju. Jedino čega su bili svesni bilo je da i Kler i ja smatramo da Amerikanci nisu voljeni."
<BR>&nbsp;&nbsp;&nbsp;&nbsp;&nbsp;"Pa, milo mi je što se priča srećno završila."
<BR>&nbsp;&nbsp;&nbsp;&nbsp;&nbsp;"Hm?" reče Minton.
<BR>&nbsp;&nbsp;&nbsp;&nbsp;&nbsp;"Na kraju je sve dobro ispalo", rekoh. "Evo vas na putu za sopstvenu ambasadu."
<BR>&nbsp;&nbsp;&nbsp;&nbsp;&nbsp;Minton i njegova žena izmeniše još jedan od onih sažaljivih dupras pogleda. Onda mi Minton reče: "Jeste. Ćup zlata na mestu gde se duga spaja sa zemljom je naš."
</P></TD></TR></TABLE>
<P class="next">
<A HREF=p46.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
