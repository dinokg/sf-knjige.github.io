<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>51. O-KE, KEVO
<P>&nbsp;&nbsp;&nbsp;&nbsp;&nbsp;Te sam otišao ka repu da razgovaram s Anđelom Heniker Koners i malim Njutnom Henikerom, pripadnicima mog karasa.
<BR>&nbsp;&nbsp;&nbsp;&nbsp;&nbsp;Anđela je bila ona konjasta platinasta plavuša koju sam ranije primetio.
<BR>&nbsp;&nbsp;&nbsp;&nbsp;&nbsp;Njutn je odista bio majušan mladi čovek, iako ne nakazan. Bio je skladnih proporcija, kao Guliver među Brobdingnagijancima, a i oštroumno je primećivao sve oko sebe.
<BR>&nbsp;&nbsp;&nbsp;&nbsp;&nbsp;Držao je čašu šampanjca koji je bio uračunat u cenu karte. Čaša je za njega bila ono što bi za normalnog čoveka bio okrugli akvarijum, ali je iz nje pio s elegantnom lakoćom - kao da on i čaša izvrsno odgovaraju jedno drugom.
<BR>&nbsp;&nbsp;&nbsp;&nbsp;&nbsp;U svom prtljagu, u termos boci, mali kurvin sin je nosio kristal leda-devet, kao i njegova bedna sestra, dok se pod nama pružalo Božje vodeno prostranstvo, Karipsko more.
<BR>&nbsp;&nbsp;&nbsp;&nbsp;&nbsp;Kad je Hejzl iscrpla sva dostupna zadovoljstva upoznajući ljude iz Indijane jedne s drugima, ostavila nas je na miru. "Ne zaboravite", reče kad je odlazila, "od sada me zovite Kevo."
<BR>&nbsp;&nbsp;&nbsp;&nbsp;&nbsp;"O-ke, Kevo", rekoh.
<BR>&nbsp;&nbsp;&nbsp;&nbsp;&nbsp;"O-ke, Kevo", reče Njutn. Glas mu je bio prilično visok, u saglasnosti s njegovim malim larinksom. Ali je postigao da taj glas zvuči izrazito muževno.
<BR>&nbsp;&nbsp;&nbsp;&nbsp;&nbsp;Anđela se s Njutnom uporno ponašala kao s detetom a on joj je to opraštao s dobroćudnom blagonaklonošću koja mi se činila nezamisliva za nekog toliko malog.
<BR>&nbsp;&nbsp;&nbsp;&nbsp;&nbsp;Njutn i Anđela su me se sećali, setili su se pisama koja sam pisao i pozvali su me na prazno mesto u njihovom nizu od tri sedišta.
<BR>&nbsp;&nbsp;&nbsp;&nbsp;&nbsp;Anđela se izvinila što nije odgovorila na moja pisma. "Nije mi padalo na pamet bilo šta što bi moglo da zanima nekog ko će čitati knjigu. Mogla sam o tom danu nešto da izmislim, ali mislim da to ne biste želeli. U stvari, dan je bio kao i svaki drugi."
<BR>&nbsp;&nbsp;&nbsp;&nbsp;&nbsp;"Ovaj vaš brat napisao mi je vrlo dobro pismo."
<BR>&nbsp;&nbsp;&nbsp;&nbsp;&nbsp;Anđela se iznenadila. "Njutn? Kako Njutn može ma čega da se seća?" Okrenula se njemu. "Dušo, ti se ničega ne sećaš o tom danu, zar ne? Bio si samo beba."
<BR>&nbsp;&nbsp;&nbsp;&nbsp;&nbsp;"Sećam se", reče blago on.
<BR>&nbsp;&nbsp;&nbsp;&nbsp;&nbsp;"Volela bih da sam videla to pismo." Time je posredno rekla da je Njutn još suviše nezreo za neposredno opštenje sa spoljašnjim svetom. Anđela je bila stravično neosetljiva žena, bez ikakvog suosećanja za to šta za Nutna predstavlja majušnost.
<BR>&nbsp;&nbsp;&nbsp;&nbsp;&nbsp;"Dušo, trebalo je da mi pokažeš to pismo", prekorela ga je.
<BR>&nbsp;&nbsp;&nbsp;&nbsp;&nbsp;"Izvini", reče Njutn. "Nije mi palo na pamet."
<BR>&nbsp;&nbsp;&nbsp;&nbsp;&nbsp;"Baš mogu i da vam kažem", reče mi Anđela, "doktor Brid mi je saopštio da ne bi trebalo da sarađujem s vama. Rekao je kako niste zainteresovani da pružite pravu sliku o ocu." Dala mi je na znanje da joj se zbog toga ne dopadam.
<BR>&nbsp;&nbsp;&nbsp;&nbsp;&nbsp;Donekle sam je smirio rekavši da knjiga i onako verovatno neće biti završena, da više nemam jasnu predstavu o tome šta znači ili šta bi trebalo da znači.
<BR>&nbsp;&nbsp;&nbsp;&nbsp;&nbsp;"Pa, ako knjigu ikad napišete, biće bolje da oca prikažete kao sveca, jer to je i bio."
<BR>&nbsp;&nbsp;&nbsp;&nbsp;&nbsp;Obećao sam da ću dati sve od sebe kako bih dočarao tu sliku. Upitao sam je da li su se ona i Njutn uputili na porodični skup s Frenkom na San Lorencu.
<BR>&nbsp;&nbsp;&nbsp;&nbsp;&nbsp;"Frenk se ženi", reče Anđela. "Idemo na proslavu veridbe."
<BR>&nbsp;&nbsp;&nbsp;&nbsp;&nbsp;"Oh? A ko je srećna izabranica?"
<BR>&nbsp;&nbsp;&nbsp;&nbsp;&nbsp;"Pokazaću vam", rekla je Anđela i iz tašne izvadila novčanik čiji je jedan deo bio nabran kao plastična harmonika. U svakom od režnjeva harmonike nalazila se fotografija. Anđela je listala po fotografijama, pustivši da na mahove ugledam malog Njutna na plaži u Kejp Kodu, dr Feliksa Henikera kako prima svoju Nobelovu nagradu, njene ružnjikave bliznakinje, Frenka kako upravlja maketom aviona pomoću kanapa.
<BR>&nbsp;&nbsp;&nbsp;&nbsp;&nbsp;A onda mi je pokazala sliku devojke kojom će se Frenk oženiti.
<BR>&nbsp;&nbsp;&nbsp;&nbsp;&nbsp;Da me je tresnula u mali stomak učinak bi bio isti. Ono što mi je pokazala bila je slika Mone Amons Moncano, žene koju volim.
</P></TD></TR></TABLE>
<P class="next">
<A HREF=p52.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
