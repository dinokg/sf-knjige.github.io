<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>28. MAJONEZ
<P>&nbsp;&nbsp;&nbsp;&nbsp;&nbsp;Dok smo gospođica Faust i ja čekali lift koji bi nas odvezao do prvog sprata, gospođica Faust reče da se nada da lift koji će naići neće biti broj pet. Pre no što sam je upitao za razložnost takve želje, broj pet je stigao.
<BR>&nbsp;&nbsp;&nbsp;&nbsp;&nbsp;Njime je rukovao mali prastari Crnac koji se zvao Lajmen Enders Noulz. Gotovo sam ubeden da je Noulz bio lud - i to napadno, jer je samog sebe hvatao za zadnjicu i usklikivao: "Dabome, dabome!" kad god bi nešto naglašavao.
<BR>&nbsp;&nbsp;&nbsp;&nbsp;&nbsp;"Zdravo, sabraćo antropoidi i druidi i formaldehidi", obrati se on bučno gospođici Faust i meni. "Dabome, dabome!"
<BR>&nbsp;&nbsp;&nbsp;&nbsp;&nbsp;"Prvi sprat, molim", hladno reče gospođica Faust.
<BR>&nbsp;&nbsp;&nbsp;&nbsp;&nbsp;Sve što je Noulz trebalo da uradi kako bi zatvorio vrata i odvezao nas do prvog sprata bio je pritisak na dugme, ali to još nije nameravao da uradi. Možda to godinama ne bi uradio.
<BR>&nbsp;&nbsp;&nbsp;&nbsp;&nbsp;"Čovek mi ispričao", reče on, "da ovi ovde liftovi spadaju u arhitekturu Maja. Do danas nisam znao. A ja njemu kažem: 'Šta sam onda ja - majonez?' Dabome, dabome! I dok je o tome mozgao, potrefim ga pitanjem koje ga je sredilo i morao je duplo više da mozga! Dabome, dabome!"
<BR>&nbsp;&nbsp;&nbsp;&nbsp;&nbsp;"Molim vas, gospodine Noulz, možemo li da krenemo dole?" zamoli gospođica Faust.
<BR>&nbsp;&nbsp;&nbsp;&nbsp;&nbsp;"Kažem ja njemu", reče Noulz, "'Ovo ovde je is-traživačka laboratorija. Is-traživati znači nešto tražiti, je l' tako? Znači da traže nešto što su jednom imali pa im se nekako izmaklo, pa sad moraju za tim da istražuju! Kako im je došlo da sagrade zgradu kao ova, sa majonez liftovima i svim ostalim, pa u nju natrpaju sve ove ludake? Šta to opet hoće da pronađu? Ko je šta izgubio?' Dabome, dabome!"
<BR>&nbsp;&nbsp;&nbsp;&nbsp;&nbsp;"To je vrlo zanimljivo", uzdahnu gospođica Faust.
<BR>&nbsp;&nbsp;&nbsp;&nbsp;&nbsp;"Možemo li sada da krenemo dole?"
<BR>&nbsp;&nbsp;&nbsp;&nbsp;&nbsp;"Dole jedino i možemo", prasnu Noulz. "Ovo tu je vrh. Da mi tražite da idemo gore ništa ne bih mogao da uradim za vas. Dabome, dabome!"
<BR>&nbsp;&nbsp;&nbsp;&nbsp;&nbsp;"Pa hajdemo dole", reče gospođica Faust.
<BR>&nbsp;&nbsp;&nbsp;&nbsp;&nbsp;"Sa' ćemo, skoro. Ovaj gospođin ovde odavao je poštu doktoru Henikeru?"
<BR>&nbsp;&nbsp;&nbsp;&nbsp;&nbsp;"Jesam", rekoh.
<BR>&nbsp;&nbsp;&nbsp;&nbsp;&nbsp;"Da li ste ga poznavali?"
<BR>&nbsp;&nbsp;&nbsp;&nbsp;&nbsp;"Intimno", reče on. "Znate šta sam kazao kad je umro?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Rekao sam: 'Doktor Heniker - taj nije umro'."
<BR>&nbsp;&nbsp;&nbsp;&nbsp;&nbsp;"Oh?"
<BR>&nbsp;&nbsp;&nbsp;&nbsp;&nbsp;"Samo je otišao u drugu dimenziju. Dabome, dabome."
<BR>&nbsp;&nbsp;&nbsp;&nbsp;&nbsp;Pritisnuo je dugme i krenuli smo nadole.
<BR>&nbsp;&nbsp;&nbsp;&nbsp;&nbsp;"Jeste li poznavali Henikerovu decu?" upitah ga.
<BR>&nbsp;&nbsp;&nbsp;&nbsp;&nbsp;"Bebe pune besnila", reče on. "Dabome, dabome!"
</P></TD></TR></TABLE>
<P class="next">
<A HREF=p29.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
