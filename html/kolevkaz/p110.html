<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>110. ČETRNAESTA KNJIGA
<P>&nbsp;&nbsp;&nbsp;&nbsp;&nbsp;"Ponekad pul-pah", kaže nam Bokonon, "nadmašuje moći ljudskog poimanja. Bokonon na jednom mestu u Knjigama Bokononovim pul-pah prevodi kao 'oluja govana' a na drugom mestu kao 'gnev Božji'."
<BR>&nbsp;&nbsp;&nbsp;&nbsp;&nbsp;Iz onoga što je Frenk rekao pre no što je zalupio vratima shvatio sam da Republika San Lorenco i troje Henikera nisu jedini koji poseduju led-devet. Očevidno ga imaju i Sjedinjene Američke Države i Savez Sovjetskih Socijalističkih Republika. Sjedinjene Države domogle su ga se preko Anđelinog muža, čija je fabrika u Indijanapolisu, razumljivo, bila okružena električnom ogradom i ubilački nastrojenim vučjacima. A Sovjetska Rusija domogla ga se preko Njutnove Zinkice, dražesne patuljice iz ukrajinskog baleta.
<BR>&nbsp;&nbsp;&nbsp;&nbsp;&nbsp;To nadmašuje moje poimanje.
<BR>&nbsp;&nbsp;&nbsp;&nbsp;&nbsp;Pognuo sam glavu i zatvorio oči; i očekivao Frenkov povratak sa skromnim alatkama potrebnim da se očisti jedna spavaća soba - jedna spavaća soba među svim spavaćim sobama sveta, spavaća soba zagađena ledom-devet.
<BR>&nbsp;&nbsp;&nbsp;&nbsp;&nbsp;Negde u tom ljubičasto-baršunastom zaboravu čuh kako mi Anđela nešto govori. Nije govorila u svoju odbranu. Branila je malog Njutna. "Njutn ga nije dao njoj. Ukrala ga je."
<BR>&nbsp;&nbsp;&nbsp;&nbsp;&nbsp;Utvrdih da me objašnjenje ne zanima.
<BR>&nbsp;&nbsp;&nbsp;&nbsp;&nbsp;"Čemu može da se nada čovečanstvo", razmišljao sam, "kad postoje ljudi kao Feliks Heniker koji daju takve igračke kao što je led-devet deci tako kratkovidoj kao što su gotovi svi ljudi i žene?"
<BR>&nbsp;&nbsp;&nbsp;&nbsp;&nbsp;I setio sam se Bokononove četrnaeste knjige, koju sam u potpunosti pročitao prethodne noći. Četrnaesta knjiga nosi naslov: 'Čemu može da se nada za ljudski rod na Zemlji razuman čovek, imajući u vidu iskustvo proteklih milion godina?'
<BR>&nbsp;&nbsp;&nbsp;&nbsp;&nbsp;Ne traje dugo dok se pročita Četrnaesta knjiga. Ona se sastoji od jedne reči i od tačke.
<BR>&nbsp;&nbsp;&nbsp;&nbsp;&nbsp;'Evo je:
<BR>&nbsp;&nbsp;&nbsp;&nbsp;&nbsp;"Ničemu."
</P></TD></TR></TABLE>
<P class="next">
<A HREF=p111.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
