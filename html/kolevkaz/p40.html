<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>40. KUĆA NADE I MILOSRĘA
<P>&nbsp;&nbsp;&nbsp;&nbsp;&nbsp;Tako se dogodilo - "Tako je bilo suđeno da se dogodi", rekao bi Bokonon - da me je časopis odredio da napišem reportažu o San Lorencu. Reportaža nije trebalo da bude o 'Papi' Moncanu ili o Frenku. Trebalo je da bude o Džulijanu Kaslu, američkom milioneru šećerana, koji je, u četrdesetoj godini, sledeći primer dr Albetra Švajcera osnovao u džungli besplatnu bolnicu, posvetivši svoj život nesrećnicima druge rase.
<BR>&nbsp;&nbsp;&nbsp;&nbsp;&nbsp;Kaslova bolnica zvala se 'Kuća nade i milosrđa u džungli'. Njena džungla nalazila se na San Lorencu, među divljim kafa-drvećem na severnoj padini Planine Mek Kejb.
<BR>&nbsp;&nbsp;&nbsp;&nbsp;&nbsp;Kad sam odleteo na San Lorenco Džulijan Kasl je imao šezdeset godina.
<BR>&nbsp;&nbsp;&nbsp;&nbsp;&nbsp;Dvadeset godina bio je potpuno nesebičan.
<BR>&nbsp;&nbsp;&nbsp;&nbsp;&nbsp;U vreme svojih sebičnih dana bio je poznat čitaocima petparačkih novina koliko i Tomi Menvil, Adolf Hitler, Benito Musolini i Barbara Haton. Slava mu je počivala na pohoti, alkoholizmu, bezobzirnoj vožnji i izbegavanju služenja vojnog roka. Imao je zasenjujući talenat da potroši milione a da bogatstva ljudskog roda uveća samo bolom.
<BR>&nbsp;&nbsp;&nbsp;&nbsp;&nbsp;Ženio se pet puta, doneo na svet jednog sina.
<BR>&nbsp;&nbsp;&nbsp;&nbsp;&nbsp;Jedini sin, Filip Kasl, bio je direktor i vlasnik hotela u kojem sam nameravao da odsednem. Hotel se zvao 'Kaza Mona' a ime je dobio po Moni Amons Moncano, plavokosoj Crnkinji s korica dodatka njujorškog Sunday Times-a. Kaza Mona bila je nova novcata; to je bila jedna od one tri nove građevine u pozadini Moninog portreta iz dodatka.
<BR>&nbsp;&nbsp;&nbsp;&nbsp;&nbsp;Mada nisam osećao kako me more namerno odnosi ka San Lorencu, osećao sam da to čini ljubav. Fatamorgana, priviđenje kako to izgleda biti voljen od Mone Amons Moncano postalo je strahovita sila u mom životu bez smisla. Zamišljao sam da će me ona usrećiti više no što je do sada ijednoj ženi to pošlo za rukom.
</P></TD></TR></TABLE>
<P class="next">
<A HREF=p41.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
