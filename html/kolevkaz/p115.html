<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>115. TAKO SE DOGODILO
<P>&nbsp;&nbsp;&nbsp;&nbsp;&nbsp;Otišli smo do grudobrana okrenutog moru da gledamo egzibiciju. Avioni nisu bili veći od zrnaca crnog bibera. Mogli smo da ih uočimo zato što se tako dogodilo da je jedan od njih ostavljao trag dima.
<BR>&nbsp;&nbsp;&nbsp;&nbsp;&nbsp;Smatrali smo da je dim sastavni deo egzibicije.
<BR>&nbsp;&nbsp;&nbsp;&nbsp;&nbsp;Tako se dogodilo da je H. Lou Krozbi, pored koga sam stajao, naizmence jeo albatrosa i pio domaći rum. Iz usta sjajnih od albatrosove masti ispuštao je zadah lepka za avionske modele. Vratila mi se moja skorašnja mučnina.
<BR>&nbsp;&nbsp;&nbsp;&nbsp;&nbsp;Gutajući vazduh, ja sam se jedini povukao do grudobrana s kopnene strane. Između mene i ostalih nalazilo se dvadeset metara starih kamenih ploča.
<BR>&nbsp;&nbsp;&nbsp;&nbsp;&nbsp;Video sam avione kako, niže od temelja zamka, doleću u niskom letu i da ću propustiti predstavu. Ali sam od mučnine izgubio radoznalost. Okrenuo sam glavu ka njihovom sad već režećem nailasku. Upravo kad su njihovi mitraljezi počeli da štekću, iznenada se jedan avion, onaj sa tragom dima, pojavio u plamenu, s trbuhom nagore.
<BR>&nbsp;&nbsp;&nbsp;&nbsp;&nbsp;Ponovo je ispao iz mog vidnog polja i odmah udario u stenu podno zamka. Bombe i gorivo su eksplodirali.
<BR>&nbsp;&nbsp;&nbsp;&nbsp;&nbsp;Preostali avioni nastavili su da bruje, a njihovo bučanje svelo se na zujanje komarca.
<BR>&nbsp;&nbsp;&nbsp;&nbsp;&nbsp;I onda se začu odronjavanje kamenja - i jedna velika kula 'Papinog' zamka strovali se, potkopana, u more.
<BR>&nbsp;&nbsp;&nbsp;&nbsp;&nbsp;Svet na grudobranu s morske strane zapanjeno je gledao šupljinu na mestu gde se nalazila kula. Onda sam čuo kako se kamenje svih veličina odronjava u gotovo orkestriranom razgovoru.
<BR>&nbsp;&nbsp;&nbsp;&nbsp;&nbsp;Razgovor je tekao vrlo brzo i uključivali su se novi glasovi. To su bili glasovi drvenih greda i podupirača zamka koji su jadikovali što je njihovo breme postalo suviše teško.
<BR>&nbsp;&nbsp;&nbsp;&nbsp;&nbsp;A onda je pukotina munjevito presekla grudobran tri metra od zgrčenih prstiju mojih nogu.
<BR>&nbsp;&nbsp;&nbsp;&nbsp;&nbsp;Odvojila me je od moje sabraće.
<BR>&nbsp;&nbsp;&nbsp;&nbsp;&nbsp;Zamak je ječao i iz glasa plakao.
<BR>&nbsp;&nbsp;&nbsp;&nbsp;&nbsp;Ostali su shvatili opasnost. Svakog trenutka će se, zajedno sa tonama zidarije, izvrnuti nadole. Mada je pukotina bila široka samo trideset centimetara ljudi počeše da je preskaču herojskim skokovima.
<BR>&nbsp;&nbsp;&nbsp;&nbsp;&nbsp;Jedino je moja samozadovoljna Mona jednostavno prekoračila pukotinu.
<BR>&nbsp;&nbsp;&nbsp;&nbsp;&nbsp;Pukotina se škrgućući zatvorila; iskeženo se još više razjapila. U nakrivljenoj smrtonosnoj klopci nalazili su se još H. Lou Krozbi sa svojom Hejzl i ambasador Horlik Minton i njegova Kler.
<BR>&nbsp;&nbsp;&nbsp;&nbsp;&nbsp;Filip Kasl i Frenk i ja pružili smo se preko ambisa da Krozbijeve prevučemo u bezbednost. Sad su naše ruke bile preklinjujuće pružene ka Mintonovima.
<BR>&nbsp;&nbsp;&nbsp;&nbsp;&nbsp;Lica su im bila bez izraza. Mogu samo da nagađam šta im je prolazilo kroz glavu. Moja pretpostavka je da su razmišljali o dostojanstvu i, pre svega, o emocionalnom skladu.
<BR>&nbsp;&nbsp;&nbsp;&nbsp;&nbsp;Panika nije bila njihov stil. Ne verujem ni da je samoubistvo bilo njihov stil. Ali, ubila ih je njihova uglađenost, jer se osuđeni polumesec zamka sada od nas udaljavao kao što se prekookeanski brod udaljava od doka.
<BR>&nbsp;&nbsp;&nbsp;&nbsp;&nbsp;Izgleda da se slika krstarenja ukazala i krstarećim Mintonovima pošto su nam slabašno prijateljski mahnuli.
<BR>&nbsp;&nbsp;&nbsp;&nbsp;&nbsp;Držali su se za ruke.
<BR>&nbsp;&nbsp;&nbsp;&nbsp;&nbsp;Gledali su ka moru.
<BR>&nbsp;&nbsp;&nbsp;&nbsp;&nbsp;Udaljiše se; onda u kataklizmičkom sunovratu nestadoše u dubini.
</P></TD></TR></TABLE>
<P class="next">
<A HREF=p116.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
