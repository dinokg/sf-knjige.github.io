<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>80. PABIRČENJE PO VODOPADU
<P>&nbsp;&nbsp;&nbsp;&nbsp;&nbsp;Anđela i Njutn bili su s Džulijanom Kaslom i sa mnom na nadsvođenoj terasi. Pili smo koktele. Od Frenka i dalje ni glasa.
<BR>&nbsp;&nbsp;&nbsp;&nbsp;&nbsp;Izgleda da su i Anđela i Njutn mogli prilično da popiju. Kasl mi je ispričao da su ga njegovi plejbojski dani koštali jednog bubrega, i da je stoga, silom prilika, na žalost, prisiljen da se drži soda vode.
<BR>&nbsp;&nbsp;&nbsp;&nbsp;&nbsp;Pošto je u sebe sasula nekoliko pića, Anđela se požalila da je svet podvalio njenom ocu. "Dao je tako mnogo, a dali su mu tako malo."
<BR>&nbsp;&nbsp;&nbsp;&nbsp;&nbsp;Navalio sam na nju za primerima svetske škrtosti i dobio nekoliko tačnih brojeva. "Kompanija za sve livničko-kovačke radove davala mu je nagradu od četrdeset pet dolara za svaki patent do kog bi došao u svom radu", reče ona. "To je nagrada za patente koliku su davali svakome u kompaniji." Sa žaljenjem je odmahnula glavom. "Četrdeset pet dolara - a kad samo pomislite čemu su služili neki od tih patenata!"
<BR>&nbsp;&nbsp;&nbsp;&nbsp;&nbsp;"Mhm", rekoh. "Pretpostavljam da je primao i platu?"
<BR>&nbsp;&nbsp;&nbsp;&nbsp;&nbsp;"Najviše što je ikad zaradio bilo je dvadeset osam hiljada dolara godišnje."
<BR>&nbsp;&nbsp;&nbsp;&nbsp;&nbsp;"Rekao bih da je to prilično dobro."
<BR>&nbsp;&nbsp;&nbsp;&nbsp;&nbsp;Vrlo se nadurila. "Znate li koliko zaraduju filmske zvezde?"
<BR>&nbsp;&nbsp;&nbsp;&nbsp;&nbsp;"Nekad poprilično."
<BR>&nbsp;&nbsp;&nbsp;&nbsp;&nbsp;"Znate li da je doktor Brid zarađivao deset hiljada dolara godišnje više od oca?"
<BR>&nbsp;&nbsp;&nbsp;&nbsp;&nbsp;"To je zaista bila nepravda."
<BR>&nbsp;&nbsp;&nbsp;&nbsp;&nbsp;"Smučila mi se nepravda."
<BR>&nbsp;&nbsp;&nbsp;&nbsp;&nbsp;Toliko se vriskavo uzrujala da sam promenio temu.
<BR>&nbsp;&nbsp;&nbsp;&nbsp;&nbsp;Upitao sam Džulijana Kasla šta misli da se dogodilo sa slikom koju je bacio niz vodopad.
<BR>&nbsp;&nbsp;&nbsp;&nbsp;&nbsp;"U podnožju je malo selo", reče mi. "Rekao bih pet ili deset koliba. Uzgred budi rečeno, to je rodno mesto 'Pape' Moncana. Vodopad se tu završava velikim kamenim koritom.
<BR>&nbsp;&nbsp;&nbsp;&nbsp;&nbsp;Seljani imaju mrežu od bodljikave žice razapetu preko useka na ivici korita. Voda se kroz usek izliva u potok."
<BR>&nbsp;&nbsp;&nbsp;&nbsp;&nbsp;"I mislite da je Njutnova slika sada u mreži?" upitah.
<BR>&nbsp;&nbsp;&nbsp;&nbsp;&nbsp;"Ovo je siromašna zemlja - u slučaju da to niste zapazili", reče Kasl. "Ništa ne ostaje dugo u mreži. Mislim da se Njutnova slika sad već suši na suncu, zajedno s opuškom moje cigare. Četiri kvadratne stope impregniranog platna, četiri obrađene i užljebljene daščice na kojima je razapeto, uz to nekoliko ekserčića, i cigara. Sve u svemu, prilično dobar ulov za nekog sirotog siromaška."
<BR>&nbsp;&nbsp;&nbsp;&nbsp;&nbsp;"Ponekad bih mogla da vrištim", reče Anđela, "kad razmišljam o tome koliko su plaćeni neki ljudi a koliko malo su platili ocu - a koliko mnogo je dao." Bila je na ivici napada plača.
<BR>&nbsp;&nbsp;&nbsp;&nbsp;&nbsp;"Nemoj da plačeš", nežno zamoli Njutn.
<BR>&nbsp;&nbsp;&nbsp;&nbsp;&nbsp;"Ponekad ne mogu da se oduprem", reče ona.
<BR>&nbsp;&nbsp;&nbsp;&nbsp;&nbsp;"Uzmi svoj klarinet", navaljivao je Njutn. "On ti uvek pomogne."
<BR>&nbsp;&nbsp;&nbsp;&nbsp;&nbsp;U prvi mah sam pomislio da je to prilično komičan predlog. Ali sam onda, po Anđelinoj reakciji, shvatio da je predlog ozbiljan i praktičan.
<BR>&nbsp;&nbsp;&nbsp;&nbsp;&nbsp;"Kada sam ovakva", reče ona Kaslu i meni, "to je ponekad jedino što mi pomaže."
<BR>&nbsp;&nbsp;&nbsp;&nbsp;&nbsp;No bila je suviše stidljiva da smesta ode po klarinet. Morali smo je moliti da svira, i morala je da popije još dva pića.
<BR>&nbsp;&nbsp;&nbsp;&nbsp;&nbsp;"Ona je zaista izvrsna", obećavao je mali Njutn.
<BR>&nbsp;&nbsp;&nbsp;&nbsp;&nbsp;"Voleo bih da vas čujem kako svirate", reče Kasl.
<BR>&nbsp;&nbsp;&nbsp;&nbsp;&nbsp;"U redu", najzad reče Anđela, nesigurno ustajući. "U redu - sviraću."
<BR>&nbsp;&nbsp;&nbsp;&nbsp;&nbsp;Kad više nije mogla da nas čuje, Njutn se izvinio u njeno ime. "Napatila se. Potreban joj je odmor."
<BR>&nbsp;&nbsp;&nbsp;&nbsp;&nbsp;"Bila je bolesna?" upitah.
<BR>&nbsp;&nbsp;&nbsp;&nbsp;&nbsp;"Muž je prema njoj opak kao đavo", reče Njutn. Objavi nam da mrzi lepog mladog Anđelinog muža, izuzetno uspešnog Harisona K. Konersa, direktora Fabri-tehnoa. "Gotovo nikad nije kod kuće - a kad dođe, pijan je i obično umrljan ružem za usne."
<BR>&nbsp;&nbsp;&nbsp;&nbsp;&nbsp;"Po načinu na koji je pričala", rekoh, "mislio sam da je to vrlo srećan brak."
<BR>&nbsp;&nbsp;&nbsp;&nbsp;&nbsp;Mali Njutn rastavi dlanove petnaestak centimetara i raširi prste. "Je l' vidiš macu? Je l' vidiš kolevku?"
</P></TD></TR></TABLE>
<P class="next">
<A HREF=p81.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
