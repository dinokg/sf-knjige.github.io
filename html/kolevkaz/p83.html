<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>83. DOKTOR ŠLIHTER FON KENIGSVALD PRIBLIŽAVA SE TAČKI IZJEDNAČAVANJA
<P>&nbsp;&nbsp;&nbsp;&nbsp;&nbsp;"Rak", rekao je Džulijan Kasl za večerom, kad sam mu kazao da 'Papa' umire u bolovima.
<BR>&nbsp;&nbsp;&nbsp;&nbsp;&nbsp;"Rak čega?"
<BR>&nbsp;&nbsp;&nbsp;&nbsp;&nbsp;"Otprilike rak svega. Rekli ste da se na tribini srušio?"
<BR>&nbsp;&nbsp;&nbsp;&nbsp;&nbsp;"Bogami jeste", reče Anđela.
<BR>&nbsp;&nbsp;&nbsp;&nbsp;&nbsp;"To deluju lekovi", izjavi Kasl. "Sad je na tački kad su lekovi i bolovi uglavnom u ravnoteži. Jača doza bi ga ubila."
<BR>&nbsp;&nbsp;&nbsp;&nbsp;&nbsp;"Mislim da bih se ja ubio", promrmlja Njutn. Sedeo je na nekoj vrsti visoke stolice na sklapanje, koju je nosio sa sobom kad je odlazio u goste. Bila je napravljena od aluminijumskih šipki i platna. "To je bolje od sedenja na rečniku, na atlasu i na telefonskom imeniku", rekao je kad ju je postavljao.
<BR>&nbsp;&nbsp;&nbsp;&nbsp;&nbsp;"To je, naravno, ono što je uradio desetar Mek Kejb", reče Kasl. "Imenovao je svog domoupravitelja za svog naslednika a onda se ubio pištoljem."
<BR>&nbsp;&nbsp;&nbsp;&nbsp;&nbsp;"Takođe rak?" upitao sam.
<BR>&nbsp;&nbsp;&nbsp;&nbsp;&nbsp;"Nisam siguran; ipak, mislim da nije bio. Moja je pretpostavka da ga je naprosto istrošilo neutrošeno zlikovstvo. To je sve bilo pre mene."
<BR>&nbsp;&nbsp;&nbsp;&nbsp;&nbsp;"Ovaj razgovor je zaista prava razbibriga", reče Anđela.
<BR>&nbsp;&nbsp;&nbsp;&nbsp;&nbsp;"Mislim da će se svako složiti da je ovo bezbrižno doba", reče Kasl.
<BR>&nbsp;&nbsp;&nbsp;&nbsp;&nbsp;"Pa", rekoh mu, "mislim da vi imate više razloga da budete bezbrižni nego većina, radeći sa svojim životom to što radite."
<BR>&nbsp;&nbsp;&nbsp;&nbsp;&nbsp;"Znate, jednom sam imao i jahtu."
<BR>&nbsp;&nbsp;&nbsp;&nbsp;&nbsp;"Nisam vas shvatio."
<BR>&nbsp;&nbsp;&nbsp;&nbsp;&nbsp;"Imati jahtu takođe je razlog da čovek bude bezbrižniji od većine."
<BR>&nbsp;&nbsp;&nbsp;&nbsp;&nbsp;"Ako vi niste 'Papin' doktor", rekoh, "onda ko je?"
<BR>&nbsp;&nbsp;&nbsp;&nbsp;&nbsp;"Član mog osoblja, doktor Šlihter fon Kenigsvald."
<BR>&nbsp;&nbsp;&nbsp;&nbsp;&nbsp;"Nemac?"
<BR>&nbsp;&nbsp;&nbsp;&nbsp;&nbsp;"Tako nekako. Četrnaest godina bio je u SS. Od toga je šest godina bio logorski lekar u Aušvicu."
<BR>&nbsp;&nbsp;&nbsp;&nbsp;&nbsp;"Je l' to on otkajava grehe u Kući nade i milosrđa?"
<BR>&nbsp;&nbsp;&nbsp;&nbsp;&nbsp;"Jeste", reče Kasl, "a ima i velikog uspeha spasavajući živote svud unaokolo."
<BR>&nbsp;&nbsp;&nbsp;&nbsp;&nbsp;"Svaka mu čast."
<BR>&nbsp;&nbsp;&nbsp;&nbsp;&nbsp;"Jeste. Ako nastavi sadašnjom brzinom, radeći danju i noću, broj ljudi koje će izlečiti izjednačiće se sa brojem ljudi koje je pustio da umru - 3010. godine."
<BR>&nbsp;&nbsp;&nbsp;&nbsp;&nbsp;Eto još jednog člana mog karasa: doktora Šlihtera fon Kenigsvalda.
</P></TD></TR></TABLE>
<P class="next">
<A HREF=p84.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
