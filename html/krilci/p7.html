<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7.
<P>&nbsp;&nbsp;&nbsp;&nbsp;&nbsp;SATELITI: nalaze se u SVEMIRU i tamo se drže na taj način što idu toliko brzo da nikad ne ostaju ni na jednom mestu dovoljno dugo da bi pali. TELEVIZIJE se odbijaju od njih. Delovi su NAUKE.
<BR>
<BR>&nbsp;&nbsp;&nbsp;&nbsp;&nbsp;Iz 'Naučne enciklopedije za radoznalog, mladog nouma'. Autor: Angalo De Šeširi.
<BR>
<BR>&nbsp;&nbsp;&nbsp;&nbsp;&nbsp;Masklina ipak nije probudila Stvar, nego Gurder.
<BR>&nbsp;&nbsp;&nbsp;&nbsp;&nbsp;Ostao je da leži, očiju poluzatvorenih; iz tog položaja prisluškivao je šta Gurder tiho govori Stvari.
<BR>&nbsp;&nbsp;&nbsp;&nbsp;&nbsp;"Verovah u Radnju", reče on, "a onda ona postade samo jedna, kao, stvar koju su napravili ljudi. Mišljah da je Unuk Ričard neka posebna osoba, a pokaza se da je to samo jedan ljudski stvor koji peva dok postaje mokar..."
<BR>&nbsp;&nbsp;&nbsp;&nbsp;&nbsp;"...dok se tušira..."
<BR>&nbsp;&nbsp;&nbsp;&nbsp;&nbsp;"...a sad postoje hiljade nouma na svetu! Hiljade! A oni veruju u svašta i koješta! Ona glupa osoba sa čvorom na glavi veruje da uspravni Šatlovi prave nebo. Znaš li šta sam pomislio kad sam to čuo? Pomislio sam: da je on stigao u moj svet, a ne obratno, mislio bi da sam ja isto toliko glup! Ja i jesam isto toliko glup! Stvari?"
<BR>&nbsp;&nbsp;&nbsp;&nbsp;&nbsp;"Ja sam učtivo ćutala."
<BR>&nbsp;&nbsp;&nbsp;&nbsp;&nbsp;"Angalo veruje u smešnu mašineriju, a Masklin veruje u, ovaj, ni ne znam. U kosmos. Ili u neverovanje ni u šta. I svima njima to njihovo uspeva. Ja se trudim da verujem u važne stvari, ali mi se sve raspadne posle pet minuta. Zar je to pošteno?"
<BR>&nbsp;&nbsp;&nbsp;&nbsp;&nbsp;"Samo još jedno učtivo ćutanje prožeto razumevanjem adekvatno je u ovom momentu."
<BR>&nbsp;&nbsp;&nbsp;&nbsp;&nbsp;"Samo sam želeo da nađem neki smisao u životu."
<BR>&nbsp;&nbsp;&nbsp;&nbsp;&nbsp;"To je pohvalan cilj."
<BR>&nbsp;&nbsp;&nbsp;&nbsp;&nbsp;"Mislim, kako izgleda istina iza svega ovoga?"
<BR>&nbsp;&nbsp;&nbsp;&nbsp;&nbsp;Zastoj. Onda Stvar reče: "Pamtim tvoj razgovor sa Masklinom o poreklu nouma. Tad si hteo da me pitaš. Odgovaram ti sad. Ja sam napravljen. Znam da je to istina. Znam da sam stvar sačinjena od metala i plastike, ali da sam, takođe, ono nešto što živi u tom metalu i plastici. Meni je nemoguće da ne budem potpuno sigurna o tome. Ta sigurnost veoma prija. Što se tiče nouma, imam informacije koje kažu da su noumi nastali na drugom svetu i da su na ovu planetu dospeli pre više hiljada godina. One mogu biti istinite. Mogu i ne biti istinite. Nisam u situaciji da to ocenim."
<BR>&nbsp;&nbsp;&nbsp;&nbsp;&nbsp;"Ja sam u Radnji znao gde sam", reče Gurder, napola sebi samome. "Čak ni u kamenolomu nije bilo odveć rđavo. Imao sam valjano radno mesto. Bio sam važan narodu. Kako sad da se vratim, kad znam da je sve ono što sam verovao o Radnji i Arnoldu Brosu i Unuku Ričardu samo jedno... samo jedno mišljenje?"
<BR>&nbsp;&nbsp;&nbsp;&nbsp;&nbsp;"Ne mogu dati savet. Žao mi je."
<BR>&nbsp;&nbsp;&nbsp;&nbsp;&nbsp;Masklin zaključi da je nastupio diplomatski trenutak za buđenje. Malo zamumla da bi Gurder čuo.
<BR>&nbsp;&nbsp;&nbsp;&nbsp;&nbsp;Iguman je bio vrlo crven u licu.
<BR>&nbsp;&nbsp;&nbsp;&nbsp;&nbsp;"Nisam mogao da spavam", reče kratko.
<BR>&nbsp;&nbsp;&nbsp;&nbsp;&nbsp;Masklin ustade.
<BR>&nbsp;&nbsp;&nbsp;&nbsp;&nbsp;"Još koliko, Stvari?"
<BR>&nbsp;&nbsp;&nbsp;&nbsp;&nbsp;"Dvadeset sedam minuta."
<BR>&nbsp;&nbsp;&nbsp;&nbsp;&nbsp;"Zašto me nisi probudila, Stvari!"
<BR>&nbsp;&nbsp;&nbsp;&nbsp;&nbsp;"Želeo sam da se osvežiš."
<BR>&nbsp;&nbsp;&nbsp;&nbsp;&nbsp;"Ali daljina je još i sad velika. Nikako te nećemo moći ukrcati. Budi se, ti." Masklin nogom podgurnu Angala. "Hajde, mora se trčati. Gde je Pion? A-ha, tu si ti. Idemo, idemo, Gurdere."
<BR>&nbsp;&nbsp;&nbsp;&nbsp;&nbsp;Nastaviše lakim trkom kroz žbunje. U daljini se razlegalo duboko, žalosno mukanje sirena.
<BR>&nbsp;&nbsp;&nbsp;&nbsp;&nbsp;"Dakle, tesno ga krojiš, Maskline", reče Angalo.
<BR>&nbsp;&nbsp;&nbsp;&nbsp;&nbsp;"Brže! Trči brže!"
<BR>&nbsp;&nbsp;&nbsp;&nbsp;&nbsp;Sad kad su bili bliže, Masklin je video Šatl, postavljen baš visoko. Nije se primećivalo da na nivou tla postoji išta upotrebljivo.
<BR>&nbsp;&nbsp;&nbsp;&nbsp;&nbsp;"Nadam se da imaš dobar plan, Stvari", dahtao je on, dok su sva četvorica krivudala oko žbunja, "jer ja nikad neću moći da te odnesem na vrh onoga."
<BR>&nbsp;&nbsp;&nbsp;&nbsp;&nbsp;"Ne brini. Već smo maltene dovoljno blizu."
<BR>&nbsp;&nbsp;&nbsp;&nbsp;&nbsp;"Kako to misliš? Pa daleko je!"
<BR>&nbsp;&nbsp;&nbsp;&nbsp;&nbsp;"Evo, sad je dovoljno blizu da se ja ukrcam."
<BR>&nbsp;&nbsp;&nbsp;&nbsp;&nbsp;"Šta li ćeš izvesti? Skok iz mesta?" upita Angalo.
<BR>&nbsp;&nbsp;&nbsp;&nbsp;&nbsp;"Spustite me na zemlju."
<BR>&nbsp;&nbsp;&nbsp;&nbsp;&nbsp;Masklin poslušno stavi crnu kocku na tle. Ona ispruži nekoliko mehaničkih ručica istovremeno. Neko vreme su se lagano okretale. Onda se antene na njima okrenuše tačno prema uspravnom mlaznjaku.
<BR>&nbsp;&nbsp;&nbsp;&nbsp;&nbsp;"Šta se igraš sad?" upita Masklin. "Traćimo vreme!"
<BR>&nbsp;&nbsp;&nbsp;&nbsp;&nbsp;Gurder se nasmeja, mada ne osobito srećno.
<BR>&nbsp;&nbsp;&nbsp;&nbsp;&nbsp;"Ja znam šta Stvar radi. Šalje sebe u Šatl. Tačno, Stvari?"
<BR>&nbsp;&nbsp;&nbsp;&nbsp;&nbsp;"Emitujem potprogram instrukcija kompjuteru na komunikacionom satelitu", reče Stvar.
<BR>&nbsp;&nbsp;&nbsp;&nbsp;&nbsp;Noumi ne rekoše ništa.
<BR>&nbsp;&nbsp;&nbsp;&nbsp;&nbsp;"Ili, da se drugačije izrazim... postižem da kompjuter na tom satelitu postane deo mene. Mada ne osobito inteligentan deo."
<BR>&nbsp;&nbsp;&nbsp;&nbsp;&nbsp;"Ti to stvarno možeš?" upita Angalo.
<BR>&nbsp;&nbsp;&nbsp;&nbsp;&nbsp;"Svakako."
<BR>&nbsp;&nbsp;&nbsp;&nbsp;&nbsp;"A-uh. I neće ti nedostajati taj deo koji šalješ tamo?"
<BR>&nbsp;&nbsp;&nbsp;&nbsp;&nbsp;"Neće, jer me neće napustiti."
<BR>&nbsp;&nbsp;&nbsp;&nbsp;&nbsp;"U isti mah ga i šalješ i zadržavaš za sebe?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;Angalo pogleda Masklina.
<BR>&nbsp;&nbsp;&nbsp;&nbsp;&nbsp;"Da li si ti shvatio išta od toga?" upita on.
<BR>&nbsp;&nbsp;&nbsp;&nbsp;&nbsp;"Ja jesam", reče Gurder. "Stvar je rekla da nije samo mašina, nego i... kao... zbirka elektronskih misli koje žive u toj mašini. Čini mi se."
<BR>&nbsp;&nbsp;&nbsp;&nbsp;&nbsp;Tačkice blistanja zatreperiše na gornjoj površini Stvari.
<BR>&nbsp;&nbsp;&nbsp;&nbsp;&nbsp;"Da li je za to potrebno dugo vreme?" upita Masklin.
<BR>&nbsp;&nbsp;&nbsp;&nbsp;&nbsp;"Jeste. Molim ne angažujte vitalni komunikacijski kapacitet u ovom momentu."
<BR>&nbsp;&nbsp;&nbsp;&nbsp;&nbsp;"Mislim da je rekla da ne bi trebalo baš sad da pričamo s njom", reče Gurder. "Usredsređuje se."
<BR>&nbsp;&nbsp;&nbsp;&nbsp;&nbsp;"Nije 's njom' niti 's njim' nego 's tim'", reče Angalo. "To nije ni muško ni žensko, to je to. Stvar. Koja nas je naterala da trčimo sve dovde samo da bismo sad stajali i čekali."
<BR>&nbsp;&nbsp;&nbsp;&nbsp;&nbsp;"Verovatno mora da bude blizu da bi... radio to što sad radi, šta god to bilo", reče Masklin.
<BR>&nbsp;&nbsp;&nbsp;&nbsp;&nbsp;"Koliko će to trajati?" upita Angalo. "Meni se čini da su prošli vekovi od kad je rečeno da ima još dvadeset sedam minuta."
<BR>&nbsp;&nbsp;&nbsp;&nbsp;&nbsp;"Prošlo je najmanje dvadeset sedam minuta", reče Gurder.
<BR>&nbsp;&nbsp;&nbsp;&nbsp;&nbsp;"Jest. Možda i više."
<BR>&nbsp;&nbsp;&nbsp;&nbsp;&nbsp;Pion povuče Masklina za ruku, drugom rukom pokaza visoku, belu stvar u daljini, a onda izbrblja dugu rečenicu na floridijanskom jeziku - prvobitnom noumskom, ako je Stvar tačno kazala.
<BR>&nbsp;&nbsp;&nbsp;&nbsp;&nbsp;"Ne razumem te bez Stvari", reče Masklin. "Izvini."
<BR>&nbsp;&nbsp;&nbsp;&nbsp;&nbsp;"Ne govoriti, ne bla-bla, guskarski, kva-kva", reče Angalo.
<BR>&nbsp;&nbsp;&nbsp;&nbsp;&nbsp;Izraz panike poče se širiti preko dečakovog lica. On sada povika i povuče jače.
<BR>&nbsp;&nbsp;&nbsp;&nbsp;&nbsp;"Mislim da on ne želi da bude blizu mlaznih motora kad se upale", reče Angalo. "Verovatno se plaši galame. Ti-galama-ne-voleti, je l' to?" upita mu.
<BR>&nbsp;&nbsp;&nbsp;&nbsp;&nbsp;Pion mahnito zaklima glavom.
<BR>&nbsp;&nbsp;&nbsp;&nbsp;&nbsp;"Na aerodromu mlazni motori nisu zvučali strašno", reče Angalo. "Više kao jedna tutnjava. Verovatno dovoljna da uplaši primitivce."
<BR>&nbsp;&nbsp;&nbsp;&nbsp;&nbsp;"Mislim da ovaj Žbunkin narod nije baš primitivan", reče Masklin zamišljeno. On diže pogled ka beloj kuli. Izgledala je, maločas, daleko, ali u ponečemu je možda bila veoma blizu.
<BR>&nbsp;&nbsp;&nbsp;&nbsp;&nbsp;Zaista vrlo blizu.
<BR>&nbsp;&nbsp;&nbsp;&nbsp;&nbsp;"Šta mislite, koliko je bezbedno ovde?" upita on. "Mislim, kad Šatl krene nagore."
<BR>&nbsp;&nbsp;&nbsp;&nbsp;&nbsp;"Ma hajde", reče Angalo. "Stvar nas ne bi pustila da se primaknemo ovoliko, kad to ne bi bila bezbedna udaljenost za noume."
<BR>&nbsp;&nbsp;&nbsp;&nbsp;&nbsp;"Svakako, svakako", reče Masklin. "To je u redu. U pravu si ti. Smešno je zamajavarti se takvim pitanjima, zaista."
<BR>&nbsp;&nbsp;&nbsp;&nbsp;&nbsp;Pion se okrete i nadade u bekstvo.
<BR>&nbsp;&nbsp;&nbsp;&nbsp;&nbsp;Preostala trojica pogledaše ka Šatlu. Na gornjem kvadratu Stvari svetla su se pokretala u složenim obrascima.
<BR>&nbsp;&nbsp;&nbsp;&nbsp;&nbsp;Negde se oglasi još jedna sirena. Odjednom se proširi osećanje sile, kao da neko navija najveću oprugu na svetu.
<BR>&nbsp;&nbsp;&nbsp;&nbsp;&nbsp;Masklin progovori. Drugoj dvojici se učini da izgovara njihove sopstvene misli.
<BR>&nbsp;&nbsp;&nbsp;&nbsp;&nbsp;"Šta tačno mislite", reče on polako, "koliko je Stvar sposobna da oceni bezbednu udaljenost za noume koji u stojećem stavu gledaju uzletanje uspravnog mlaznjaka? Mislim, koliko iskustva ima Stvar u takvim stvarima?"
<BR>&nbsp;&nbsp;&nbsp;&nbsp;&nbsp;Pogledaše se.
<BR>&nbsp;&nbsp;&nbsp;&nbsp;&nbsp;"Možda, ako se malo odmaknemo...?" poče Gurder.
<BR>&nbsp;&nbsp;&nbsp;&nbsp;&nbsp;Okrenuše se i pođoše korakom.
<BR>&nbsp;&nbsp;&nbsp;&nbsp;&nbsp;Onda je svaki od njih primetio, hteo-ne hteo, da druga dvojica hodaju sve brže i brže.
<BR>&nbsp;&nbsp;&nbsp;&nbsp;&nbsp;Sve brže i brže.
<BR>&nbsp;&nbsp;&nbsp;&nbsp;&nbsp;Onda, kao jedan, odustadoše i poleteše ludim trkom, bacajući se glavačke kroz žbunje i busenje, klizajući se po kamenim površinama; laktovi su im leteli gore-dole kao klip u cilindru motora. Gurder je normalno ostajao bez daha pri svakom kretanju bržem od šetkanja, ali sada je odskakao sa tačke na tačku, kroz vazduh, kao balon.
<BR>&nbsp;&nbsp;&nbsp;&nbsp;&nbsp;"Šta... ti... mis... liš... kol... ko... bli... zu...?" dahtao je Angalo.
<BR>&nbsp;&nbsp;&nbsp;&nbsp;&nbsp;Zvuk iza njih poče kao šištanje, kao da ceo svet uvlači vazduh u pluća i to duboko. Onda se pretvori...
<BR>&nbsp;&nbsp;&nbsp;&nbsp;&nbsp;...ne u buku, nego u nešto nalik na nevidljivi malj koji udara po oba uha odjednom.
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
