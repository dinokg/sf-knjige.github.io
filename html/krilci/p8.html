<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8.
<P>&nbsp;&nbsp;&nbsp;&nbsp;&nbsp;PROSTOR je nešto u čemu nema ničeg, a SVEMIR je ništa u čemu ima svega. Naime, prostor je ono što ti ostane kad više ništa drugo nemaš. U svemirskom prostoru ne postoji vazduh, a ni gravitacija, koja drži ljude uz stvari. Da nije svemira i prostora, sve bi se nalazilo na jednom mestu. Svemir je napravljen zato da bi po njemu išli SATELITI, ŠATLOVI, PLANETE i Brod.
<BR>
<BR>&nbsp;&nbsp;&nbsp;&nbsp;&nbsp;Iz 'Naučne enciklopedije za radoznalog, mladog nouma'. Autor: Angalo De Šeširi.
<BR>
<BR>&nbsp;&nbsp;&nbsp;&nbsp;&nbsp;Posle nekog vremena, kad se tlo prestalo drmusati, noumi su ustali i zagledali se bunovno jedan u drugog.
<BR>&nbsp;&nbsp;&nbsp;&nbsp;&nbsp;"!" reče Gurder.
<BR>&nbsp;&nbsp;&nbsp;&nbsp;&nbsp;"Šta?" upita Masklin. Njemu samom je sopstveni glas zvučao kao iz daljine, prigušen.
<BR>&nbsp;&nbsp;&nbsp;&nbsp;&nbsp;"?" upita Gurder.
<BR>&nbsp;&nbsp;&nbsp;&nbsp;&nbsp;"?" upita Angalo.
<BR>&nbsp;&nbsp;&nbsp;&nbsp;&nbsp;"?"
<BR>&nbsp;&nbsp;&nbsp;&nbsp;&nbsp;"Šta? Ne čujem vas! Čujete li vi mene?"
<BR>&nbsp;&nbsp;&nbsp;&nbsp;&nbsp;"?"
<BR>&nbsp;&nbsp;&nbsp;&nbsp;&nbsp;Masklin je lepo video da se Gurderove usne pomiču. On pokaza prstom ka svojim ušima i odmahnu glavom.
<BR>&nbsp;&nbsp;&nbsp;&nbsp;&nbsp;"Ogluveli smo!"
<BR>&nbsp;&nbsp;&nbsp;&nbsp;&nbsp;"?"
<BR>&nbsp;&nbsp;&nbsp;&nbsp;&nbsp;"?"
<BR>&nbsp;&nbsp;&nbsp;&nbsp;&nbsp;"Rekoh, gluvi smo! Gluvi!" Masklin diže pogled.
<BR>&nbsp;&nbsp;&nbsp;&nbsp;&nbsp;U visinama iznad njih bujali su i raskrupnjavali se oblaci dima, iz kojih je izrastao, brzo čak i za noumska ubrzana čula, oblak sa vatrenim vrhom. Buka uskoro postade samo silovita, a onda je, u vrlo kratkom roku, sasvim nestade.
<BR>&nbsp;&nbsp;&nbsp;&nbsp;&nbsp;Masklin zabode prst u uvo i pročačka.
<BR>&nbsp;&nbsp;&nbsp;&nbsp;&nbsp;Odsustvo zvuka prestade, zamenjeno strašnim šištanjem tišine.
<BR>&nbsp;&nbsp;&nbsp;&nbsp;&nbsp;"Da li iko sluša?" pokuša Masklin. "Čuje li me iko?"
<BR>&nbsp;&nbsp;&nbsp;&nbsp;&nbsp;"Ovo je", reče Angalo, glasom koji je zvučao pomućeno i neprirodno smireno, "bilo poprilično bučno. Ne verujem da ima mnogo stvari koje su bučnije od toga."
<BR>&nbsp;&nbsp;&nbsp;&nbsp;&nbsp;Masklin klimnu. Osećao se kao da ga je nešto izmlatilo.
<BR>&nbsp;&nbsp;&nbsp;&nbsp;&nbsp;"Ti se razumeš u ove stvari, Angalo", reče on nekako. "Ljudi se voze u Šatlovima, a?"
<BR>&nbsp;&nbsp;&nbsp;&nbsp;&nbsp;"Itekako. Na samom vrhu."
<BR>&nbsp;&nbsp;&nbsp;&nbsp;&nbsp;"Niko ih na to ne prisiljava?"
<BR>&nbsp;&nbsp;&nbsp;&nbsp;&nbsp;"Hm. Pa, valjda, ne", reče Angalo. "Mislim da je u knjizi pisalo da mnogo žele time da se bave."
<BR>&nbsp;&nbsp;&nbsp;&nbsp;&nbsp;"Žele time da se bave?"
<BR>&nbsp;&nbsp;&nbsp;&nbsp;&nbsp;Angalo slegnu ramenima. "Tako je pisalo."
<BR>&nbsp;&nbsp;&nbsp;&nbsp;&nbsp;Sad se videla samo tačka u daljinama, na kraju belog, dimnog stuba koji se širio.
<BR>&nbsp;&nbsp;&nbsp;&nbsp;&nbsp;Masklin ga je pratio pogledom.
<BR>&nbsp;&nbsp;&nbsp;&nbsp;&nbsp;Nema sumnje da smo ludi, pomisli on. Malecni smo, a svet veliki, a ipak se nikad ne zaustavimo da dovoljno saznamo o mestu gde jesmo pre nego što krenemo negde drugde. Dok sam živeo u jazbini, bar sam znao sve što se ima znati o življenju u jazbini, a sad, godinu dana kasnije, nalazim se na mestu toliko dalekom da čak i ne znam koliko je daleko i gledam kako nešto što ne razumem ide prema nekom mestu koje je toliko visoko da tamo više ne postoji pravac 'dole'. Ne mogu ni da se vratim. Moram raditi ovo što sam započeo, ma šta to bilo, i moram istrajati do kraja, zato što ne mogu da se vratim. Čak ne mogu ni da se zaustavim.
<BR>&nbsp;&nbsp;&nbsp;&nbsp;&nbsp;Znači, to je Grima htela da kaže sa onim žabicama. Kad stekneš znanje, postao si drugačija osoba. Neizbežno.
<BR>&nbsp;&nbsp;&nbsp;&nbsp;&nbsp;Pogledao je dole. Nešto je nedostajalo.
<BR>&nbsp;&nbsp;&nbsp;&nbsp;&nbsp;Stvar...
<BR>&nbsp;&nbsp;&nbsp;&nbsp;&nbsp;Masklin otrča pravcem iz koga su upravo došli.
<BR>&nbsp;&nbsp;&nbsp;&nbsp;&nbsp;Mala, crna kutija bila je na istom mestu gde ju je ostavio. Mehaničke produžetke uvukla je u sebe. Na površini nije svetlela nijedna tačkica.
<BR>&nbsp;&nbsp;&nbsp;&nbsp;&nbsp;"Stvari?" upita on neodlučno.
<BR>&nbsp;&nbsp;&nbsp;&nbsp;&nbsp;Jedna crvena tačkica se upali, ali veoma slabo. Masklina odjednom obuze hladnoća, uprkos vrelini svuda oko njega.
<BR>&nbsp;&nbsp;&nbsp;&nbsp;&nbsp;"Je li ti dobro?" upita.
<BR>&nbsp;&nbsp;&nbsp;&nbsp;&nbsp;Svetlo zažmirka.
<BR>&nbsp;&nbsp;&nbsp;&nbsp;&nbsp;"Suviše brzo. Potroš suviš ener..." reče Stvar.
<BR>&nbsp;&nbsp;&nbsp;&nbsp;&nbsp;"Ener?" upita Masklin. Snažno se trudio da ne razmišlja zbog čega je ta poslednja reč bila izgovorena samo kao hripanje.
<BR>&nbsp;&nbsp;&nbsp;&nbsp;&nbsp;Tačkica oslabi.
<BR>&nbsp;&nbsp;&nbsp;&nbsp;&nbsp;"Stvari? Stvari?" Kucnuo je blago po kocki. "Da li je uspelo? Da li Brod dolazi? Šta sad da radimo? Probudi se! Stvari?"
<BR>&nbsp;&nbsp;&nbsp;&nbsp;&nbsp;Tačkica se ugasi.
<BR>&nbsp;&nbsp;&nbsp;&nbsp;&nbsp;Masklin uze Stvar i poče je prevrtati po rukama.
<BR>&nbsp;&nbsp;&nbsp;&nbsp;&nbsp;"Stvari?"
<BR>&nbsp;&nbsp;&nbsp;&nbsp;&nbsp;Masklin i Gurder dođoše žurno, a Pion za njima.
<BR>&nbsp;&nbsp;&nbsp;&nbsp;&nbsp;"Je l' uspelo?" upita Angalo. "Ja još ne vidim nikakav Brod."
<BR>&nbsp;&nbsp;&nbsp;&nbsp;&nbsp;Masklin okrete lice ka Angalu.
<BR>&nbsp;&nbsp;&nbsp;&nbsp;&nbsp;"Stvar je stala", reče on.
<BR>&nbsp;&nbsp;&nbsp;&nbsp;&nbsp;"Stala?"
<BR>&nbsp;&nbsp;&nbsp;&nbsp;&nbsp;"Sva svetla su se ugasila!"
<BR>&nbsp;&nbsp;&nbsp;&nbsp;&nbsp;"A šta to znači?" Angalo poče izgledati panično.
<BR>&nbsp;&nbsp;&nbsp;&nbsp;&nbsp;"Ne znam!"
<BR>&nbsp;&nbsp;&nbsp;&nbsp;&nbsp;"Je li mrtva?" upita Gurder.
<BR>&nbsp;&nbsp;&nbsp;&nbsp;&nbsp;"Ona ne može umreti! Postojala je već hiljadama godina!"
<BR>&nbsp;&nbsp;&nbsp;&nbsp;&nbsp;Gurder odmahnu glavom. "To zvuči kao dobar razlog da se umre", reče on.
<BR>&nbsp;&nbsp;&nbsp;&nbsp;&nbsp;"Ali to je... to je stvar."
<BR>&nbsp;&nbsp;&nbsp;&nbsp;&nbsp;Angalo sede i obgrli kolena rukama.
<BR>&nbsp;&nbsp;&nbsp;&nbsp;&nbsp;"Da li je rekla da je sve sredila? I kad stiže Brod?"
<BR>&nbsp;&nbsp;&nbsp;&nbsp;&nbsp;"Slušaj, šta te briga? Stvar je ostala bez ener!"
<BR>&nbsp;&nbsp;&nbsp;&nbsp;&nbsp;"Ener?"
<BR>&nbsp;&nbsp;&nbsp;&nbsp;&nbsp;"Sigurno misli na struju. Isisava je iz žica i sličnog, nakupi neku rezervu, a sad je sigurno potrošila sve."
<BR>&nbsp;&nbsp;&nbsp;&nbsp;&nbsp;Zagledaše se u crnu kocku. Hiljadama godina noumi su je prenosili s kolena na koleno, a ona ni jednu jedinu reč nije rekla, niti upalila ijedno svetlo na sebi. Probudila se tek kad je uneta u robnu kuću, u blizinu elektriciteta.
<BR>&nbsp;&nbsp;&nbsp;&nbsp;&nbsp;"Izgleda malo jezivo, kad samo tako leži i ne radi ništa", reče Angalo.
<BR>&nbsp;&nbsp;&nbsp;&nbsp;&nbsp;"Zar ne možemo naći elektricitet negde?" upita Gurder.
<BR>&nbsp;&nbsp;&nbsp;&nbsp;&nbsp;"Ovde? Ovde toga nema!" odsečno reče Angalo. "Ovde smo nigde!"
<BR>&nbsp;&nbsp;&nbsp;&nbsp;&nbsp;Masklin ustade i poče pogledom prelaziti po čitavoj okolini. Uspevao je da nazre, ali jedva, neke građevine u daljini. Oko tih građevina kretala su se neka vozila.
<BR>&nbsp;&nbsp;&nbsp;&nbsp;&nbsp;"A Brod?" upita Angalo. "Krenuo je?"
<BR>&nbsp;&nbsp;&nbsp;&nbsp;&nbsp;"Ne znam!"
<BR>&nbsp;&nbsp;&nbsp;&nbsp;&nbsp;"Kako će nas naći?"
<BR>&nbsp;&nbsp;&nbsp;&nbsp;&nbsp;"Ne znam!"
<BR>&nbsp;&nbsp;&nbsp;&nbsp;&nbsp;"Ko upravlja njime?"
<BR>&nbsp;&nbsp;&nbsp;&nbsp;&nbsp;"Ne..." Masklin užasnuto zaćuta. "Niko! Mislim, ko bi mogao? Na njemu već hiljadama godina nikog nema!"
<BR>&nbsp;&nbsp;&nbsp;&nbsp;&nbsp;"Pa onda, ko će ga doterati ovamo?"
<BR>&nbsp;&nbsp;&nbsp;&nbsp;&nbsp;"Ne znam! Možda Stvar?"
<BR>&nbsp;&nbsp;&nbsp;&nbsp;&nbsp;"Misliš, Brod stiže, a niko ga ne vozi?"
<BR>&nbsp;&nbsp;&nbsp;&nbsp;&nbsp;"Da! Ne! Ne znam!"
<BR>&nbsp;&nbsp;&nbsp;&nbsp;&nbsp;Angalo žmirkavo pogleda gore ka plavom nebu.
<BR>&nbsp;&nbsp;&nbsp;&nbsp;&nbsp;"A-uh", reče sumorno.
<BR>&nbsp;&nbsp;&nbsp;&nbsp;&nbsp;"Treba da nađemo elektricitet za Stvar", reče Masklin. "Čak i ako je uspela da dozove Brod, njemu će se morati javiti gde smo mi."
<BR>&nbsp;&nbsp;&nbsp;&nbsp;&nbsp;"Ako je pozvala Brod", reče Gurder. "Možda je ostala bez ener pre nego što je stigla da to učini."
<BR>&nbsp;&nbsp;&nbsp;&nbsp;&nbsp;"Ne možemo biti sigurni", reče Masklin. "U svakom slučaju, moramo pomoći Stvari. Ne volim da je gledam ovako."
<BR>&nbsp;&nbsp;&nbsp;&nbsp;&nbsp;Pion, koji je pre nekog vremena nestao među žbunjem, sada dođe, vukući guštera.
<BR>&nbsp;&nbsp;&nbsp;&nbsp;&nbsp;"Ah", reče Gurder, bez imalo oduševljenja. "Evo ručka."
<BR>&nbsp;&nbsp;&nbsp;&nbsp;&nbsp;"Kad bi Stvar sada govorila, mogli bismo reći Pionu da se noum, vremenom, strašno umori od gušterovine", reče Angalo.
<BR>&nbsp;&nbsp;&nbsp;&nbsp;&nbsp;"Vremenom, naime, u roku od oko dve sekunde", reče Gurder.
<BR>&nbsp;&nbsp;&nbsp;&nbsp;&nbsp;"Idemo", reče Masklin umorno. "Idemo da nađemo neku hladovinu i da smislimo drugi plan."
<BR>&nbsp;&nbsp;&nbsp;&nbsp;&nbsp;"Oh, plan", reče Gurder, kao da je to nešto gore od gušterovine. "Volim planove."
<BR>&nbsp;&nbsp;&nbsp;&nbsp;&nbsp;Jeli su - ne mnogo dobro - a onda su legli i gledali nebo. Ono kratko spavanje u dolasku nije bilo dovoljno. Sad je bilo lako zadremati.
<BR>&nbsp;&nbsp;&nbsp;&nbsp;&nbsp;"Moram reći da su ovi Floridijanci sve sredili", reče Gurder lenjo. "Kod nas, kod kuće, je hladno, a oni su grejanje pojačali tačno koliko treba."
<BR>&nbsp;&nbsp;&nbsp;&nbsp;&nbsp;"Dokle da ti govorim da to nije grejanje", reče Angalo, naprežući oči da vidi ma kakav znak da se odozgo spušta neki brod. "Niti je vetar klimatizacija. Sunce te greje."
<BR>&nbsp;&nbsp;&nbsp;&nbsp;&nbsp;"Ja mislio da je Sunce namenjeno samo osvetljenju", reče Gurder.
<BR>&nbsp;&nbsp;&nbsp;&nbsp;&nbsp;"Ono je i izvor sve toplote", reče Angalo. "Čitao sam o tome u jednoj knjizi. Sunce je velika lopta vatre, veća nego svet."
<BR>&nbsp;&nbsp;&nbsp;&nbsp;&nbsp;Gurder podozrivo osmotri Sunce.
<BR>&nbsp;&nbsp;&nbsp;&nbsp;&nbsp;"A, je l'?" upita on. "A šta ga drži gore?"
<BR>&nbsp;&nbsp;&nbsp;&nbsp;&nbsp;"Ništa. Ono je naprosto tamo, na neki način."
<BR>&nbsp;&nbsp;&nbsp;&nbsp;&nbsp;Gurder opet žmirnu u pravcu Sunca.
<BR>&nbsp;&nbsp;&nbsp;&nbsp;&nbsp;"Da li je to opšte poznato?" upita on.
<BR>&nbsp;&nbsp;&nbsp;&nbsp;&nbsp;"Valjda jeste. Tako je pisalo u knjizi."
<BR>&nbsp;&nbsp;&nbsp;&nbsp;&nbsp;"I to može svako da čita? Eto neodgovornog postupanja. Ta vrsta stvari zaista može da uznemiri javnost."
<BR>&nbsp;&nbsp;&nbsp;&nbsp;&nbsp;"Masklin kaže da iznad nas ima na hiljade sunaca."
<BR>&nbsp;&nbsp;&nbsp;&nbsp;&nbsp;Gurder šmrknu. "Da, rekao mi je to. To se zove glaksija, ili tako nekako. Ja lično sam protiv toga."
<BR>&nbsp;&nbsp;&nbsp;&nbsp;&nbsp;Angalo se tiho nasmeja.
<BR>&nbsp;&nbsp;&nbsp;&nbsp;&nbsp;"Ne vidim šta je smešno", reče Gurder hladno.
<BR>&nbsp;&nbsp;&nbsp;&nbsp;&nbsp;"Reci mu, Maskline", reče Angalo.
<BR>&nbsp;&nbsp;&nbsp;&nbsp;&nbsp;"Baš tebe briga", progunđa Gurder. "Ti imaš samo jednu želju, a to je da voziš razne stvari brzo. Ja želim da u njima nađem smisao. Možda postoje hiljade sunaca, ali zašto?"
<BR>&nbsp;&nbsp;&nbsp;&nbsp;&nbsp;"Ne vidim da je to važno", reče Angalo lenjo.
<BR>&nbsp;&nbsp;&nbsp;&nbsp;&nbsp;"To je jedino važno. Reci mu, Maskline."
<BR>&nbsp;&nbsp;&nbsp;&nbsp;&nbsp;Obojica pogledaše Masklina.
<BR>&nbsp;&nbsp;&nbsp;&nbsp;&nbsp;Ili bar mesto gde je bio.
<BR>&nbsp;&nbsp;&nbsp;&nbsp;&nbsp;Do maločas.
<BR>
<BR>&nbsp;&nbsp;&nbsp;&nbsp;&nbsp;Iza vrha neba bilo je ono mesto koje je Stvar nazvala imenom 'Vaseljena'. Sadržalo je, po tvrđenju Stvari, ništa i sve. I to: vrlo malo svega, a mnogo više ničega nego što iko može zamisliti.
<BR>&nbsp;&nbsp;&nbsp;&nbsp;&nbsp;Na primer, često se govori da je nebo puno zvezda. To nije istina. Nebo je puno neba. Postoje neograničene količine neba i zaista, u poređenju s tim, vrlo male količine zvezda.
<BR>&nbsp;&nbsp;&nbsp;&nbsp;&nbsp;Zapanjuje, dakle, da one uspevaju da ostave toliki utisak...
<BR>&nbsp;&nbsp;&nbsp;&nbsp;&nbsp;Hiljade njih je sad gledalo dole, ka jednoj okrugloj, sjajnoj stvari koja je plutala oko Zemlje.
<BR>&nbsp;&nbsp;&nbsp;&nbsp;&nbsp;Na njoj je bilo napisano 'Arnsat 1': traćenje boje, jer zvezde ne znaju da čitaju.
<BR>&nbsp;&nbsp;&nbsp;&nbsp;&nbsp;Ta stvar je iz sebe odmotala srebrnu, tanjirastu antenu.
<BR>&nbsp;&nbsp;&nbsp;&nbsp;&nbsp;Koja je trebalo da se okrene ka planeti, spremna da emituje stare filmove i nove vesti.
<BR>&nbsp;&nbsp;&nbsp;&nbsp;&nbsp;Što nije učinila. Imala je nova naređenja.
<BR>&nbsp;&nbsp;&nbsp;&nbsp;&nbsp;Oblačići gasa izleteše. Stvar se poče okretati, pregledajući nebo, tragajući za novom metom.
<BR>&nbsp;&nbsp;&nbsp;&nbsp;&nbsp;Našla ju je, a dotle se već mnogo ljudi u starofilmskom i novovesnom biznisu dernjalo u telefone: veoma ljutito su vikali jedni na druge. Neki od njih su grozničavo pokušavali da daju okrugloj stvari nova uputstva.
<BR>&nbsp;&nbsp;&nbsp;&nbsp;&nbsp;To, međutim, nije bilo važno, jer ona više nije slušala.
<BR>
<BR>&nbsp;&nbsp;&nbsp;&nbsp;&nbsp;Masklin je silovito trčao kroz žbunje. Oni će se raspravljati i sporečkavati, razmišljao je. A ja ovo moram obaviti brzo. Mislim da nemamo mnogo vremena.
<BR>&nbsp;&nbsp;&nbsp;&nbsp;&nbsp;Sad je prvi put ostao stvarno sam - prvi put posle jazbinskih vremena kad je u lov morao sam samcit zato što nije bilo nikoga ko bi pošao s njim.
<BR>&nbsp;&nbsp;&nbsp;&nbsp;&nbsp;Da li je tada bilo bolje? Bar je bilo jednostavnije. Bilo je dovoljno usmeriti svoj trud ka samo jednom cilju: da jedeš, a da te ne pojedu. Proživeti ceo jedan dan do kraja, kakav je to uspeh bio. Sve je bilo loše, ali je to bar bila razumljiva lošoća, noumskih razmera.
<BR>&nbsp;&nbsp;&nbsp;&nbsp;&nbsp;U tim vremenima svet je bio ograničen auto-putem s jedne i njivama i šumom s druge strane. A gle, sad, nema uopšte nikakve granice, ali zato ima problema i problema, tako da Masklin ne zna šta da počne s njima.
<BR>&nbsp;&nbsp;&nbsp;&nbsp;&nbsp;Ipak, zna gde da nađe elektricitet. Blizu građevina u kojima su ljudi.
<BR>&nbsp;&nbsp;&nbsp;&nbsp;&nbsp;Žbunje se ispred Masklina otvori, dajući izlaz na stazu. On iziđe na nju i potrča brže. Kreni drumovima, stazama i sličnim, pa ćeš već naići na ljude.
<BR>&nbsp;&nbsp;&nbsp;&nbsp;&nbsp;Začu korake iza sebe. Okrete se i vide Piona. Mladi Floridijanac mu uputi zabrinuti osmeh.
<BR>&nbsp;&nbsp;&nbsp;&nbsp;&nbsp;"Odlazi!" reče Masklin. "Idi! Idi! Vrati se tamo! Zašto me pratiš? Odlazi!"
<BR>&nbsp;&nbsp;&nbsp;&nbsp;&nbsp;Pion je izgledao uvređeno. On pokaza prstom stazu i reče nešto.
<BR>&nbsp;&nbsp;&nbsp;&nbsp;&nbsp;"Ne razumem!" povika Masklin.
<BR>&nbsp;&nbsp;&nbsp;&nbsp;&nbsp;Pion pruži ruku visoko u vazduh iznad sebe, dlanom nadole.
<BR>&nbsp;&nbsp;&nbsp;&nbsp;&nbsp;"Ljudi?" upita Masklin, nagađajući. "Da. Znam. Znam šta radim. Vrati se!"
<BR>&nbsp;&nbsp;&nbsp;&nbsp;&nbsp;Pion reče nešto drugo.
<BR>&nbsp;&nbsp;&nbsp;&nbsp;&nbsp;Masklin diže Stvar. "Kocka-koja-pričati, ne raditi", reče on bespomoćno. "Za ime svega, što moram ovako da govorim? Mora biti da si ti inteligentan bar koliko i ja. Odlazi, odlazi. Vrati se ostalima."
<BR>&nbsp;&nbsp;&nbsp;&nbsp;&nbsp;On se okrete i potrča. Na trenutak se osvrnuo i video da Pion gleda za njim.
<BR>&nbsp;&nbsp;&nbsp;&nbsp;&nbsp;Koliko vremena imam? - pitao se. Stvar mi je jednom rekla da Brod ide veoma brzo. Možda bi se mogao spustiti svakog trenutka. Možda nikad...
<BR>&nbsp;&nbsp;&nbsp;&nbsp;&nbsp;Video neke prilike kako se uzdižu iznad žbunja. Da, kojim god putem da kreneš, ranije ili kasnije naići ćeš na ljude. Oni zaista svud moraju da se zavuku.
<BR>&nbsp;&nbsp;&nbsp;&nbsp;&nbsp;Da, moguće je da Brod ne stigne nikad.
<BR>&nbsp;&nbsp;&nbsp;&nbsp;&nbsp;Ako tako bude, pomisli on, onda je ovo što ću sad uraditi verovatno najgluplja stvar u celokupnoj istoriji noumstva.
<BR>&nbsp;&nbsp;&nbsp;&nbsp;&nbsp;On iskorači na šljunčani krug. Tu je bio parkiran mali kamion na čijoj je bočnoj strani bilo naslikano ime floridijanskog boga: NASA. Nadomak kamiona, dvoje ljudskih bića stajalo je naginjući se nad neku napravu na trokrakom stativu.
<BR>&nbsp;&nbsp;&nbsp;&nbsp;&nbsp;Masklina nisu primetili. On im priđe bliže. Srce mu je gruvalo.
<BR>&nbsp;&nbsp;&nbsp;&nbsp;&nbsp;Spustio je Stvar na tle.
<BR>&nbsp;&nbsp;&nbsp;&nbsp;&nbsp;Sastavio je šake u trubu, oko usta.
<BR>&nbsp;&nbsp;&nbsp;&nbsp;&nbsp;Potrudio se da viče što jasnije i sporije.
<BR>&nbsp;&nbsp;&nbsp;&nbsp;&nbsp;"Ej, vi tamo! Vi! Ljuuu-diii!"
<BR>
<BR>&nbsp;&nbsp;&nbsp;&nbsp;&nbsp;"Uradio je - šta?" povika Angalo.
<BR>&nbsp;&nbsp;&nbsp;&nbsp;&nbsp;Pion izvede celu svoju pantomimu od početka.
<BR>&nbsp;&nbsp;&nbsp;&nbsp;&nbsp;"Razgovarao sa ljudima?" upita Angalo. "Ušao u jednu stvar sa točkovima?"
<BR>&nbsp;&nbsp;&nbsp;&nbsp;&nbsp;"Meni se stvarno učinilo da sam čuo kamionski motor", reče Gurder.
<BR>&nbsp;&nbsp;&nbsp;&nbsp;&nbsp;Angalo poče udarati pesnicom u dlan.
<BR>&nbsp;&nbsp;&nbsp;&nbsp;&nbsp;"Bio je zabrinut zbog Stvari", reče on. "Želeo je da nađe elektricitet za nju!"
<BR>&nbsp;&nbsp;&nbsp;&nbsp;&nbsp;"Ali od najbliže zgrade udaljeni smo kilometrima!" reče Gurder.
<BR>&nbsp;&nbsp;&nbsp;&nbsp;&nbsp;"Nije daleko ako ideš kao Masklin!" zareža Angalo.
<BR>&nbsp;&nbsp;&nbsp;&nbsp;&nbsp;"Pa znao sam ja da će doći do ovoga!" jadikovao je Gurder. "Pokazati se ljudstvu! U Radnji to nismo učinili ni jedan jedini put! Šta ćemo sad?"
<BR>
<BR>&nbsp;&nbsp;&nbsp;&nbsp;&nbsp;Masklin pomisli: do sad nije suviše rđavo.
<BR>&nbsp;&nbsp;&nbsp;&nbsp;&nbsp;Ljudi nisu stvarno znali šta će s njim. Čak su ustuknuli! Onda je jedan od njih odjurio do kamiona i počeo da govori u neku mašinu na kablu. Verovatno neka vrsta telefona, pomislio je Masklin znalački.
<BR>&nbsp;&nbsp;&nbsp;&nbsp;&nbsp;Pošto se Masklin nije pokretao, jedan od ljudi je doneo nekakvu kutiju iz zadnjeg dela kamiona i pošao obazrivo, malo-pomalo, napred, kao da će Masklin eksplodirati. Masklin je mahnuo rukom i to je bilo dovoljno da čovek trapavo odskoči unazad.
<BR>&nbsp;&nbsp;&nbsp;&nbsp;&nbsp;Drugi čovek je nešto rekao, pa je kutija spuštena na šljunak metar daleko od Masklina.
<BR>&nbsp;&nbsp;&nbsp;&nbsp;&nbsp;Onda su obojica ljudi gledala, sa iščekivanjem, šta će Masklin učiniti.
<BR>&nbsp;&nbsp;&nbsp;&nbsp;&nbsp;On je nastavio da se osmehuje, da bi ih umirio, pa se popeo u kutiju. Onda im je još jednom mahnuo rukom.
<BR>&nbsp;&nbsp;&nbsp;&nbsp;&nbsp;Jedan od ljudi je oprezno posegnuo dole i podigao kutiju; držao ju je u vazduhu kao da je Masklin nešto veoma retko i delikatno. Poneli su ga u kamion. Čovek je ušao i stavio kutiju na kolena, držeći je i sad sa preteranom pažnjom. Radio-aparat je zapucketao dubokim ljudskim glasovima.
<BR>&nbsp;&nbsp;&nbsp;&nbsp;&nbsp;I, evo, sad, nema nazad. Znajući to, Masklin se, maltene, opustio. Možda je najbolje sagledati sve ovo kao samo još jedan korak na trotoaru života.
<BR>&nbsp;&nbsp;&nbsp;&nbsp;&nbsp;Stalno su zurili u njega, kao da ne veruju svojim očima.
<BR>&nbsp;&nbsp;&nbsp;&nbsp;&nbsp;Kamion je krenuo, ljuljajući se. Posle nekog vremena prešao je na betonski drum, gde ga je čekao drugi kamion. Jedan čovek je izišao, obratio se vozaču Masklinovog kamiona, nasmejao se na spori, ljudski način, spustio pogled ka Masklinu i naglo prestao da se smeje.
<BR>&nbsp;&nbsp;&nbsp;&nbsp;&nbsp;Do svog kamiona se vratio maltene trkom. Odmah je počeo da govori u drugi telefon.
<BR>&nbsp;&nbsp;&nbsp;&nbsp;&nbsp;Znao sam da će se ovo desiti, pomisli Masklin. Ovi ne znaju šta da rade sa pravim noumom. Zapanjujuće.
<BR>&nbsp;&nbsp;&nbsp;&nbsp;&nbsp;Ali, nije bitno, samo da me prenesu do mesta gde ima elektriciteta...
<BR>&nbsp;&nbsp;&nbsp;&nbsp;&nbsp;Dorkas, inženjer, jednom je pokušao da objasni elektricitet Masklinu, ali bez mnogo uspeha, pošto ni Dorkasovo znanje nije bilo osobito čvrsto. Činilo se da postoje dve vrste elektriciteta: onaj koji ide pravo i krivudavi. Pravi je veoma dosadan i ostaje u akumulatorima i baterijama. Krivudavi je u žicama u zidovima i sličnim stvarima; Stvar je umela na neki način da krade deo te snage ako bi se našla dovoljno blizu. Dorkas je o krivudavom elektricitetu govorio istim onim tonom kao Gurder o Arnoldu Brosu (osn. 1905). Proučavao ga je u zadnjem delu radnje. Elektricitet pušten u frižider stvara hladnoću, a pušten u pećnicu stvara vrelinu: kako zna šta treba?
<BR>&nbsp;&nbsp;&nbsp;&nbsp;&nbsp;Tako je govorio Dorkas, pomisli Masklin. Nadam se da govori i sad.
<BR>&nbsp;&nbsp;&nbsp;&nbsp;&nbsp;Imao je osećaj da mu je glava laka. Obuzimao ga je čudan optimizam. Deo njega je govorio: tako se osećaš zato što bi te već prvi sekund ozbiljnog razmišljanja o položaju u kome si se našao - bacio u paniku.
<BR>&nbsp;&nbsp;&nbsp;&nbsp;&nbsp;Nastavi da se osmehuješ.
<BR>&nbsp;&nbsp;&nbsp;&nbsp;&nbsp;Kamion je, predući kao mačka, odmicao drumom, a drugi kamion za njim. Masklin vide da i treći kamion nailazi, uz prilično drmusanja, nekim pobočnim putem, i polazi za njima. U tom trećem bilo je mnogo ljudi; većinom su gledali ka nebu.
<BR>&nbsp;&nbsp;&nbsp;&nbsp;&nbsp;Nisu se zaustavili kod najbliže zgrade, nego su produžili do jedne veće, pored koje je bilo mnogo vozila. Tamo je još mnogo ljudi čekalo Masklina.
<BR>&nbsp;&nbsp;&nbsp;&nbsp;&nbsp;Jedan je otvorio vrata, pokretom veoma sporim čak i za ljudsko biće.
<BR>&nbsp;&nbsp;&nbsp;&nbsp;&nbsp;Nosilac Masklina iziđe iz kamiona.
<BR>&nbsp;&nbsp;&nbsp;&nbsp;&nbsp;Masklin pogleda gore, u desetak zurećih lica. Video je svako oko, svaku nozdrvu. Sva lica izgledala su zabrinuto. Ili su, bar, sve očne jabučice tako delovale. Nozdrve su izgledale samo kao nozdrve.
<BR>&nbsp;&nbsp;&nbsp;&nbsp;&nbsp;Bili su zabrinuti zbog njega.
<BR>&nbsp;&nbsp;&nbsp;&nbsp;&nbsp;Ti nastavi da se osmehuješ.
<BR>&nbsp;&nbsp;&nbsp;&nbsp;&nbsp;Uzvratio im je zurenjem, a onda, na ivici da počne da se kikoće zbog suzbijene panike, reče: "Mogu li vam pomoći, gospodo?"
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
