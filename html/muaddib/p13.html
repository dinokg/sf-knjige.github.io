<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>13.
<P>&nbsp;&nbsp;&nbsp;&nbsp;&nbsp;Ideja o napretku deluje kao odbrambeni mehanizam koji nas štiti od užasa budućnosti.
<BR>
<BR>&nbsp;&nbsp;&nbsp;&nbsp;&nbsp;Iz 'Sabranih izreka Muad'Diba' princeze Irulan
<BR>
<BR>&nbsp;&nbsp;&nbsp;&nbsp;&nbsp;Na svoj sedamnaesti rođendan Fejd-Rauta Harkonen ubio je stotog roba gladijatora u porodičnim igrama. Tom događaju, koji se zbio na Giedi Jedan, matičnom svetu Harkonena, prisustvovali su i posmatrači carskog dvora - grof i gospa Fenring; bili su pozvani da tog popodneva zajedno sa najbližom porodicom prisustvuju predstavi u zlatnom boksu iznad trougaone arene.
<BR>&nbsp;&nbsp;&nbsp;&nbsp;&nbsp;U čast godišnjice rođenja na-Barona, kao i da bi se svim Harkonenima i poznanicima stavilo do znanja da je Fejd-Rauta određen za naslednika, na Giedi Jedan bio je praznik. Stari Baron izdao je dekret u kome je naredio dan odmora i s tim u vezi preduzeti su napori da se u porodičnom gradu Harkou stvori privid vedrog i veselog raspoloženja: na zgradama su lepršale zastave, a duž Carskog Druma zidovi kuća bili su sveže obojeni.
<BR>&nbsp;&nbsp;&nbsp;&nbsp;&nbsp;Ali, izvan tog glavnog puta grof Fenring i njegova gospa primetili su gomile smeća, oronule, smeđe zidove kako se odražavaju u tamnim barama po ulicama, kao i uplašeno kretanje ljudi.
<BR>&nbsp;&nbsp;&nbsp;&nbsp;&nbsp;U Baronovoj tvrđavi plavih zidina vladalo je zastrašujuće savršenstvo, ali su grof i njegova gospa odmah uočili cenu koja je za to plaćena: straža se nalazila posvuda, a oružje je imalo onaj naročiti sjaj koji je izvežbanom oku jasno stavljao do znanja da se nalazilo u redovnoj upotrebi. Postojali su kontrolni punktovi za rutinski prelaz iz jednog kraja u drugi, čak i unutar tvrđave. Nameštenici i službenici ispoljavali su svoju vojnu obuku u načinu na koji su hodali, držali ramena... i pomno posmatrali na sve strane.
<BR>&nbsp;&nbsp;&nbsp;&nbsp;&nbsp;"Pritisak počinje da dejstvuje", otpevuši grof svojoj gospi na njihovom tajnom jeziku. "Baron upravo počinje da uviđa cenu koju je stvarno platio da bi se otarasio Vojvode Letoa."
<BR>&nbsp;&nbsp;&nbsp;&nbsp;&nbsp;"S vremena na vreme moraću ponovo da ti pričam legendu o feniksu", reče ona.
<BR>&nbsp;&nbsp;&nbsp;&nbsp;&nbsp;Nalazili su se u prijemnoj dvorani tvrđave, gde su čekali da se priključe porodičnim igrama. Dvorana nije bila velika, možda četrdeset metara dugačka, a dvostruko manje široka, ali lažni stubovi koji su se pružali uza zidove bili su tako oblikovani da je izgledalo da se iznenada završavaju zašiljeno, dok je plafon izgrađen u obliku blagog luka, što je sve stvaralo privid znatno većeg prostora.
<BR>&nbsp;&nbsp;&nbsp;&nbsp;&nbsp;"Ah-h-h, evo nam Barona", reče grof.
<BR>&nbsp;&nbsp;&nbsp;&nbsp;&nbsp;Baron im se približavao sa suprotnog kraja dvorane svojim neobičnim, gegavim korakom, uslovljenim neophodnošću da se održava težina poduprta suspenzorima. Vilica mu je išla gore-dole; suspenzori su mu poigravali i tresli se ispod narandžaste odore. Prstenje mu se presijavalo na rukama, a opaplami su se sjajili na mestima gde su bili utkani u odoru.
<BR>&nbsp;&nbsp;&nbsp;&nbsp;&nbsp;Pokraj Barona išao je Fejd-Rauta. Kosa mu je bila isfrizirana u guste uvojke, koji su izgledali neskladno veseli iznad natmurenih očiju. Bio je odeven u pripijenu crnu tuniku i tesne pantalone, malo proširene pri kraju nogavica. Na nogama je imao patike sa mekim đonom, koje su mu još više umanjivale ionako sitna stopala.
<BR>&nbsp;&nbsp;&nbsp;&nbsp;&nbsp;Primetivši mladićevo pribrano držanje i skladnu mišićnu građu ispod tunike, gospa Fenring pomisli: Ovaj neće dozvoliti da se previše udeblja.
<BR>&nbsp;&nbsp;&nbsp;&nbsp;&nbsp;Baron se zaustavi pred njima, posesivno uhvati Fejda-Rautu za ruku i reče: "Moj nećak, na-Baron, Fejd-Rauta Harkonen." Okrenuvši zatim svoje bebasto, punačko lice prema Fejdu-Rauti, on dodade: "Grof i gospa Fenring o kojima sam ti govorio."
<BR>&nbsp;&nbsp;&nbsp;&nbsp;&nbsp;Kako je to učtivost nalagala, Fejd Rauta se nakloni. A onda mu se pogled zadrža na gospi Fenring. Bila je zlatokosa i vitka, dok joj je savršen torzo bio odeven u lepršav ogrtač od ekrua - jednostavna skladnost oblika bez dodatnih ukrasa. Sivozelene oči uzvratiše mu pogled. Posedovala je onu benegeseritsku vedru mirnoću i staloženost koja se mladiću učinila blago uznemirujućom.
<BR>&nbsp;&nbsp;&nbsp;&nbsp;&nbsp;"Um-m-m-m-ah-hm-m-m-m... uredan mladi čovek, ah, dragi... hm-m-m-m... moj?" On skrenu pogled prema Baronu. "Dragi moj Barone, kažete da ste govorili o nama ovom urednom mladom čoveku? A šta ste to rekli?"
<BR>&nbsp;&nbsp;&nbsp;&nbsp;&nbsp;"Ispričao sam nećaku o tome kako vas Car izuzetno ceni, grofe Fenring", reče Baron, pomislivši pri tom: Dobro ga osmotri, Fejde! Ubica sa manirima zeca - to je najopasnija vrsta.
<BR>&nbsp;&nbsp;&nbsp;&nbsp;&nbsp;"Razume se!" uzvrati grof, osmehnuvši se svojoj gospi.
<BR>&nbsp;&nbsp;&nbsp;&nbsp;&nbsp;Ophođenje i reči ovog čoveka učiniše se Fejd-Rauti gotovo uvredljivi. Stajali su na samoj granici otvorenog izazivanja. Mladić upravi pažnju na grofa: nizak čovek i, bar po izgledu, ne osobito snažan. Imao je lukavo lice sa prekomerno velikim, tamnim očima. Zalisci su mu bili sedi. A onda kretnje: pomerio bi ruku ili okrenuo glavu na jedan način, a zatim progovorio u sasvim suprotnom maniru. Teško ga je bilo pratiti.
<BR>&nbsp;&nbsp;&nbsp;&nbsp;&nbsp;"Um-m-m-m-ah-h-h-hm-m-m, retko se sreće takva...mm-m-m... urednost", reče grof, obrativši se Baronu. "Ja vam...ah, čestitam na... hm-m-m... s obzirom na onog... hm-m-m... starijeg, reklo bi se."
<BR>&nbsp;&nbsp;&nbsp;&nbsp;&nbsp;"Veoma ste ljubazni", uzvrati Baron. On se nakloni, ali Fejd-Rauta opazi da se ujakove oči ne slažu sa ovom uljudnošću.
<BR>&nbsp;&nbsp;&nbsp;&nbsp;&nbsp;"Činjenica da ste... mm-m-m-m... ironični, znači da... ah-h-h... imate... hm-m-m-m... duboke misli", reče grof.
<BR>&nbsp;&nbsp;&nbsp;&nbsp;&nbsp;Evo ga opet, pomisli Fejd-Rauta. Izgleda kao da te uvredi, ali ne postoji ništa zbog čega bi mogao da tražiš zadovoljenje.
<BR>&nbsp;&nbsp;&nbsp;&nbsp;&nbsp;Dok je slušao grofa, Fejd-Rauta je imao osećaj da mu je glava zagnjurena u kakvu kašu... um-m-mah-h-h-hm-m-m-! On zatim ponovo upravi pažnju na gospu Fenring.
<BR>&nbsp;&nbsp;&nbsp;&nbsp;&nbsp;"Čini mi se da... ah-h-h... odveć traćimo mladićevo vreme", reče ona. "Ako se ne varam, on bi trebalo da se pojavi u areni danas."
<BR>&nbsp;&nbsp;&nbsp;&nbsp;&nbsp;Za huriju u carskom haremu sasvim je prikladna!, pomisli Fejd-Rauta, a zatim reče: "Danas ću ubiti za vas, moja gospo. Posvetiću vam taj čin u areni, sa vašim dopuštenjem."
<BR>&nbsp;&nbsp;&nbsp;&nbsp;&nbsp;Ona se okrenu i uputi mu vedar pogled, ali ga zato njen glas ošinu kao bičem kada je rekla: "Nemate moje dopuštenje."
<BR>&nbsp;&nbsp;&nbsp;&nbsp;&nbsp;"Fejde", reče Baron, pomislivši pri tom: Baš je nerazuman! Zar hoće da ga ovaj opaki grof izazove?
<BR>&nbsp;&nbsp;&nbsp;&nbsp;&nbsp;Ali grof se samo nasmeši i reče: "Hm-m-m-um-m..."
<BR>&nbsp;&nbsp;&nbsp;&nbsp;&nbsp;"Stvarno je vreme da se pripremiš za arenu, Fejde", reče Baron. "Moraš biti odmoran i ne smeš se upuštati ni u kakve budalaste rizike."
<BR>&nbsp;&nbsp;&nbsp;&nbsp;&nbsp;Fejd-Rauta se nakloni, a lice mu se smrači od ozlojeđenosti. "Siguran sam da će sve biti kako želite, ujače." Zatim prema gospi: "Moja gospo." Onda se okrenu i krupnim korakom iziđe iz dvorane, gotovo se ne osvrnuvši na grupu predstavnika Malih Porodica koja je stajala blizu dvostrukih vrata.
<BR>&nbsp;&nbsp;&nbsp;&nbsp;&nbsp;"Tako je mlad", uzdahnu Baron.
<BR>&nbsp;&nbsp;&nbsp;&nbsp;&nbsp;"Um-m-m-m-ah... stvarno... hmmm", uzvrati grof.
<BR>&nbsp;&nbsp;&nbsp;&nbsp;&nbsp;Gospa Fenring pomisli: Da li je to taj mladić na koga je Časna Majka mislila? Je li to loza koju moramo da sačuvamo?
<BR>&nbsp;&nbsp;&nbsp;&nbsp;&nbsp;"Preostao nam je još dobar sat pre odlaska u arenu", reče Baron. "Možda ne bi bilo zgoreg da sad obavimo naš mali razgovor, grofe Fenring." On nagnu debelu glavu na desnu stranu. "Valja nam razmotriti mnoštvo stvari."
<BR>&nbsp;&nbsp;&nbsp;&nbsp;&nbsp;Istovremeno, Baron pomisli: Da vidimo kako će sada Carev potrčko saopštiti tu poruku koju nosi, a koju ne sme otvoreno da iznese.
<BR>&nbsp;&nbsp;&nbsp;&nbsp;&nbsp;Grof se obrati svojoj gospi: "Um-m-m-m-ah-h-h-hm-m-m, ovaj, mm-m, da li bi nas, ah-h-h, izvinila, draga?"
<BR>&nbsp;&nbsp;&nbsp;&nbsp;&nbsp;"Svaki dan, a ponekad svaki sat donosi promene", reče ona. "Mm-m-m-m." Zatim se slatko osmehnu Baronu, pa se okrenu. Dugačka suknja šuškala joj je dok se udaljavala kraljevskim korakom, uspravljenih leđa, prema dvostrukim vratima na kraju dvorane.
<BR>&nbsp;&nbsp;&nbsp;&nbsp;&nbsp;Baron zapazi kako je svaki razgovor među Malim Kućama zamro kada se ona približila, a sve se oči upravile ka njoj. Bene Geserit, pomisli Baron. Svet bi bio kudikamo bolji kada bismo ih se otarasili!
<BR>&nbsp;&nbsp;&nbsp;&nbsp;&nbsp;"Kupa tišine nalazi se između dva stuba tamo, sa leve strane", reče Baron. "Tamo ćemo moći da razgovaramo bez bojazni da će nas neko čuti." On krenu ispred grofa svojim gegavim korakom prema polju za izolaciju zvuka; kada su se obreli u njemu, stalna zvučna kulisa tvrđave postala je najednom prigušena i daleka.
<BR>&nbsp;&nbsp;&nbsp;&nbsp;&nbsp;Grof uđe za Baronom u kupu tišine, a onda se obojica okrenuše prema zidu kako niko ne bi mogao da im čita sa usana.
<BR>&nbsp;&nbsp;&nbsp;&nbsp;&nbsp;"Nismo zadovoljni načinom na koji ste otposlali Sardaukare sa Arakisa", reče grof.
<BR>&nbsp;&nbsp;&nbsp;&nbsp;&nbsp;Bez okolišenja!, pomisli Baron.
<BR>&nbsp;&nbsp;&nbsp;&nbsp;&nbsp;"Sardaukari nisu mogli duže da ostanu zato što bismo se time izložili opasnosti da drugi saznaju kako mi je Car pomogao", reče Baron.
<BR>&nbsp;&nbsp;&nbsp;&nbsp;&nbsp;"Ali, vaš nećak Raban kao da se ne upire dovoljno da reši problem Slobodnjaka. Južna pustinja je nenastanjiva, a nad severnom neprekidno bdiju naše patrole."
<BR>&nbsp;&nbsp;&nbsp;&nbsp;&nbsp;"Ko kaže da je južna pustinja nenastanjiva?"
<BR>&nbsp;&nbsp;&nbsp;&nbsp;&nbsp;"Vaš sopstveni planetolog, dragi moj grofe."
<BR>&nbsp;&nbsp;&nbsp;&nbsp;&nbsp;"Ali, doktor Kines je mrtav."
<BR>&nbsp;&nbsp;&nbsp;&nbsp;&nbsp;"Ah, da... na žalost."
<BR>&nbsp;&nbsp;&nbsp;&nbsp;&nbsp;"Dobili smo izveštaj sa jednog preletanja južnih područja", reče grof. "Postoje dokazi o biljnom životu."
<BR>&nbsp;&nbsp;&nbsp;&nbsp;&nbsp;"Znači li to da se Esnaf složio da osmatra iz svemira?"
<BR>&nbsp;&nbsp;&nbsp;&nbsp;&nbsp;"Ne pravite se naivni, Barone. Car nema zakonite osnove da naloži osmatranje Arakisa."
<BR>&nbsp;&nbsp;&nbsp;&nbsp;&nbsp;"A ja to nisam u stanju da obezbedim", reče Baron. "Ko je preleteo?"
<BR>&nbsp;&nbsp;&nbsp;&nbsp;&nbsp;"Jedan... krijumčar."
<BR>&nbsp;&nbsp;&nbsp;&nbsp;&nbsp;"Neko vas je slagao, grofe", reče Baron. "Krijumčari nisu kadri da navigavaju iznad južnih oblasti ništa bolje od Rabanovih ljudi. Oluje, peščana statika i slično, znate. Navigacioni markeri bivaju srušeni još pre nego što se čestito i podignu."
<BR>&nbsp;&nbsp;&nbsp;&nbsp;&nbsp;"Nekom drugom prilikom temeljito ćemo pretresti razne vrste statike", reče grof.
<BR>&nbsp;&nbsp;&nbsp;&nbsp;&nbsp;Ah-h-h-h, pomisli Baron. "Da niste možda pronašli neku grešku u mojim knjigama", upita on.
<BR>&nbsp;&nbsp;&nbsp;&nbsp;&nbsp;"Kada zamislite greške, ne može biti samoodbrane", reče grof.
<BR>&nbsp;&nbsp;&nbsp;&nbsp;&nbsp;Hotimice pokušava da me razgnevi, pomisli Baron. On dva puta duboko udahnu vazduh da bi se malo pribrao. Osećao je miris vlastitog znoja, a opasači suspenzora počeše najednom da ga iritiraju i nagone na češanje.
<BR>&nbsp;&nbsp;&nbsp;&nbsp;&nbsp;"Car ne bi trebalo da bude nesrećan zbog smrti naložnice i dečaka", reče Baron. "Odleteli su u pustinju baš kada je u njoj besnela oluja."
<BR>&nbsp;&nbsp;&nbsp;&nbsp;&nbsp;"Da, bilo je prilično zgodnih nesrećnih slučajeva", složi se grof.
<BR>&nbsp;&nbsp;&nbsp;&nbsp;&nbsp;"Ne dopada mi se vaš ton, grofe", reče Baron.
<BR>&nbsp;&nbsp;&nbsp;&nbsp;&nbsp;"Ljutnja je jedno, a nasilje sasvim drugo", reče grof. "Dopustite mi da vas upozorim: ukoliko bi se i meni dogodio nesrećan slučaj ovde, Velike Kuće bi saznale šta ste učinili na Arakisu. Odavno već podozrevaju kakvim se sredstvima služite."
<BR>&nbsp;&nbsp;&nbsp;&nbsp;&nbsp;"Koliko me pamćenje služi, ta sredstva sam poslednji put upotrebio kada sam prevezao nekoliko legija Sardaukara na Arakis", uzvrati Baron.
<BR>&nbsp;&nbsp;&nbsp;&nbsp;&nbsp;"Mislite da to možete natovariti Caru na vrat?"
<BR>&nbsp;&nbsp;&nbsp;&nbsp;&nbsp;"Nije mi ni na kraj pameti!"
<BR>&nbsp;&nbsp;&nbsp;&nbsp;&nbsp;Grof se osmehnu. "Lako ćemo naći komandante Sardaukara koji će priznati da su delali bez naređenja zato što su želeli okršaj sa vašim slobodnjačkim ološem."
<BR>&nbsp;&nbsp;&nbsp;&nbsp;&nbsp;"Mnogima će takvo priznanje izgledati sumnjivo", reče Baron, ali ga je pretnja ipak uznemirila. Jesu li Saradaukari stvarno toliko disciplinovani?, upita se on.
<BR>&nbsp;&nbsp;&nbsp;&nbsp;&nbsp;"Car želi da prekontroliše vaše knjige", reče grof.
<BR>&nbsp;&nbsp;&nbsp;&nbsp;&nbsp;"U svako doba."
<BR>&nbsp;&nbsp;&nbsp;&nbsp;&nbsp;"Vi... ovaj... nemate ništa protiv?"
<BR>&nbsp;&nbsp;&nbsp;&nbsp;&nbsp;"Baš ništa. Slobodno možete podvrći najdetaljnijem ispitivanju moje rukovođenje CHOAM kompanijom." Istovremeno, kroz glavu mu prođe: Neka samo podigne neosnovanu optužbu i svima je obznani. Ja ću postojano, prometejski stajati i ponavljati: 'Gledajte me, naneta mi je nepravda.' Kada me posle optuži za nešto drugo, pa bilo to i osnovano, stvari će se već izmeniti. Velike Kuće neće ponovo poverovati tužiocu koji je već jednom pogrešio.
<BR>&nbsp;&nbsp;&nbsp;&nbsp;&nbsp;"Ne sumnjam da će vam knjige izdržati i najdetaljnije ispitivanje", promrmlja grof.
<BR>&nbsp;&nbsp;&nbsp;&nbsp;&nbsp;"Zašto je Caru toliko stalo da istrebi sve Slobodnjake?" upita Baron.
<BR>&nbsp;&nbsp;&nbsp;&nbsp;&nbsp;"Želite da promenimo temu razgovora, a?" Grof slegnu ramenima. "Sardaukari to žele, a ne Car. Potrebno im je vežbanje u ubijanju... a osim toga mrze kada neki posao ostave neokončan."
<BR>&nbsp;&nbsp;&nbsp;&nbsp;&nbsp;Pokušava li on to da me zaplaši time što me podseća da iza njega stoje krvožedni koljači?, upita se Baron.
<BR>&nbsp;&nbsp;&nbsp;&nbsp;&nbsp;"Izvestan broj ubistava oduvek je predstavljao valjano poslovno oruđe", reče Baron, "ali negde se mora povući granična linija. Neko se, najzad, mora ostaviti da radi na začinu."
<BR>&nbsp;&nbsp;&nbsp;&nbsp;&nbsp;Grof se nasmeja kratko i hrapavo. "Mislite da možete da podjarmite Slobodnjake?"
<BR>&nbsp;&nbsp;&nbsp;&nbsp;&nbsp;"Nikada ih nije bilo dovoljno za to", uzvrati Baron. "Ali ubijanje je unelo nemir u preostali deo moje populacije. Situacija je došla do tog nivoa da sam prinuđen da razmotrim jedno drugo rešenje arakiskog problema, dragi moj Fenrinže. A moram priznati da caru dugujem zahvalnost za nadahnuće."
<BR>&nbsp;&nbsp;&nbsp;&nbsp;&nbsp;"Ah-h-h?"
<BR>&nbsp;&nbsp;&nbsp;&nbsp;&nbsp;"Stvar je u sledećem, grofe: nadahnula me je, zapravo, Careva zatvorska planeta Salusa Sekundus."
<BR>&nbsp;&nbsp;&nbsp;&nbsp;&nbsp;Grof stade da ga netremice posmatra sjajnim očima. "Kakve veze ima Arakis sa Salusom Sekundus?"
<BR>&nbsp;&nbsp;&nbsp;&nbsp;&nbsp;Primetivši izraz opreznosti na Fenringovom licu, Baron reče: "Nikakve - još."
<BR>&nbsp;&nbsp;&nbsp;&nbsp;&nbsp;"Još?"
<BR>&nbsp;&nbsp;&nbsp;&nbsp;&nbsp;"Složićete se da bi se na Arakisu pojavilo radne snage u izobilju - ukoliko bi se on iskoristio kao zatvorska planeta."
<BR>&nbsp;&nbsp;&nbsp;&nbsp;&nbsp;"Predviđate povećanje broja zatvorenika?"
<BR>&nbsp;&nbsp;&nbsp;&nbsp;&nbsp;"Došlo je do nemira", saglasi se Baron. "Morao sam da ih prilično stisnem, Fenrinže. Uostalom, vama je poznata cena koju sam platio vražjem Esnafu za prebacivanje naših zajedničkih snaga na Arakis. Taj novac mora odnekle da potiče."
<BR>&nbsp;&nbsp;&nbsp;&nbsp;&nbsp;"Savetujem vam da ne pretvarate Arakis u zatvorsku planetu bez Careve dozvole, Barone."
<BR>&nbsp;&nbsp;&nbsp;&nbsp;&nbsp;"Razume se da neću", uzvrati Baron, zbunjen iznenadnom ledenošću Fenringovog tona.
<BR>&nbsp;&nbsp;&nbsp;&nbsp;&nbsp;"Još nešto", reče grof. "Saznali smo da mentat Vojvode Letoa, Tufir Havat, nije mrtav, već da se nalazi u vašoj službi."
<BR>&nbsp;&nbsp;&nbsp;&nbsp;&nbsp;"Nisam mogao dopustiti da propadne", uzvrati Baron.
<BR>&nbsp;&nbsp;&nbsp;&nbsp;&nbsp;"Slagali ste našeg komandanta Sardaukara kada ste mu kazali da je Havat mrtav."
<BR>&nbsp;&nbsp;&nbsp;&nbsp;&nbsp;"Bila je to bezazlena laž, dragi moj grofe. Nisam imao nerava da se dugo objašnjavam sa tim čovekom."
<BR>&nbsp;&nbsp;&nbsp;&nbsp;&nbsp;"Da li je Havat pravi izdajnik?"
<BR>&nbsp;&nbsp;&nbsp;&nbsp;&nbsp;"Oh, zaboga, ne! Bio je to lažni doktor." Baron obrisa znoj sa vrata. "Morate razumeti, Fenrinže, da sam ostao bez Mentata. To vam je poznato. A nikada nisam bio bez Mentata. To je krajnje neprijatno."
<BR>&nbsp;&nbsp;&nbsp;&nbsp;&nbsp;"Kako ste privoleli Havata da vam se priključi?"
<BR>&nbsp;&nbsp;&nbsp;&nbsp;&nbsp;"Vojvoda mu je poginuo." Na Baronovom licu pojavi se smešak. "Nema razloga za strah od Havata, dragi moj grofe. Mentatovo telo zasićeno je latentnim otrovom. Dajemo mu neprekidno protivotrov u hrani. Ukoliko bi propustio da ga uzme, otrov bi odmah stupio u dejstvo - i on bi umro za svega nekoliko dana."
<BR>&nbsp;&nbsp;&nbsp;&nbsp;&nbsp;"Uskratite mu protivotrov", reče grof.
<BR>&nbsp;&nbsp;&nbsp;&nbsp;&nbsp;"Ali on je koristan."
<BR>&nbsp;&nbsp;&nbsp;&nbsp;&nbsp;"I zna toliko stvari koje nijedan živi čovek ne bi smeo da zna."
<BR>&nbsp;&nbsp;&nbsp;&nbsp;&nbsp;"Kazali ste da se Car ne boji činjenica."
<BR>&nbsp;&nbsp;&nbsp;&nbsp;&nbsp;"Ne igrajte se sa mnom, Barone!"
<BR>&nbsp;&nbsp;&nbsp;&nbsp;&nbsp;"Kada mi se uputi takvo naređenje iznad carskog pečata, onda mi nema druge nego da poslušam", uzvrati Baron. "Ali neću udovoljiti vašem ćefu."
<BR>&nbsp;&nbsp;&nbsp;&nbsp;&nbsp;"Mislite li da je to ćef?"
<BR>&nbsp;&nbsp;&nbsp;&nbsp;&nbsp;"Što bi drugo moglo biti? Ni Car nije bez obaveza prema meni, Fenrinže. Oslobodio sam ga nezgodnog Vojvode."
<BR>&nbsp;&nbsp;&nbsp;&nbsp;&nbsp;"Uz pomoć nekoliko Sardaukara."
<BR>&nbsp;&nbsp;&nbsp;&nbsp;&nbsp;"Gde bi drugde Car našao kuću koja bi mu obezbedila uniforme za prerušavanje koje bi prikrile njegovu upletenost u celu stvar?"
<BR>&nbsp;&nbsp;&nbsp;&nbsp;&nbsp;"I on je sebi postavio isto pitanje, ali sa malo drugačijim naglaskom."
<BR>&nbsp;&nbsp;&nbsp;&nbsp;&nbsp;Baron podozrivo osmotri Fenringa, opazivši ukrućenost viličnih mišića - znak pomne samokontrole. "Ah-h-h, pa dobro", reče Baron. "Nadam se da Car ne misli da može delati protiv mene u potpunoj tajnosti."
<BR>&nbsp;&nbsp;&nbsp;&nbsp;&nbsp;"A on se nada da to neće biti neophodno."
<BR>&nbsp;&nbsp;&nbsp;&nbsp;&nbsp;"Car valjda ne veruje da mu ja pretim!" U Baronovom glasu zatitra primesa ljutnje i tuge; on pomisli: Neka mi nanese nepravdu! Busajući se u grudi kako sam žrtva nepravde još bih mogao da se popnem na presto.
<BR>&nbsp;&nbsp;&nbsp;&nbsp;&nbsp;Grofov glas postade suv i dalek kada je rekao: "Car veruje u ono što mu saopštavaju čula."
<BR>&nbsp;&nbsp;&nbsp;&nbsp;&nbsp;"Da li bi se Car usudio da me pred celim Većem Landsrada optuži za izdaju?" Baron zadrža dah nadajući se potvrdnom odgovoru.
<BR>&nbsp;&nbsp;&nbsp;&nbsp;&nbsp;"Car ne mora ništa da se usuđuje."
<BR>&nbsp;&nbsp;&nbsp;&nbsp;&nbsp;Baron se okrenu u stranu sa suspenzorima kako bi prikrio izraz lica. Još bi moglo da se dogodi za mog veka, pomisli on. Car! Neka mi nanese nepravdu! A onda - mito i prisila, oslanjanje na Velike Kuće; pohitaće pod moju zastavu poput seljaka koji traže zaštitu. Stvar koje se najviše boje jeste da Carevi Sardaukari stanu da osvajaju Kuću po Kuću.
<BR>&nbsp;&nbsp;&nbsp;&nbsp;&nbsp;"Car se iskreno nada da neće morati da vas optuži zbog izdaje", reče grof.
<BR>&nbsp;&nbsp;&nbsp;&nbsp;&nbsp;Baron je tek uz prilično napora uspeo da odagna prizvuk ironičnosti iz glasa i da na lice stavi izraz povređenog čoveka. "Ja sam bio najodaniji podanik. Ove reči su me uvredile više nego što bih to umeo da izrazim."
<BR>&nbsp;&nbsp;&nbsp;&nbsp;&nbsp;"Um-m-m-mah-hm-m-m", reče grof.
<BR>&nbsp;&nbsp;&nbsp;&nbsp;&nbsp;Oni iziđoše iz kupe tišine i, koračajući uporedo, krenuše prema grupama predstavnika Malih Kuća na kraju dvorane. Negde u tvrđavi jedno zvono poče da odjekuje sporim odzvanjanjem - što je predstavljalo signal da je za okupljanje u areni preostalo još dvadeset minuta.
<BR>&nbsp;&nbsp;&nbsp;&nbsp;&nbsp;"Predstavnici Malih Kuća čekaju da ih povedete", reče grof, klimnuvši glavom u pravcu ljudi prema kojima su išli.
<BR>&nbsp;&nbsp;&nbsp;&nbsp;&nbsp;Dvostruko značenje... dvostruko značenje, pomisli Baron.
<BR>&nbsp;&nbsp;&nbsp;&nbsp;&nbsp;On podiže pogled prema novim talismanima koji su stajali oko ulaza u dvoranu - glava bika i portret u ulju starog Vojvode Atreida, oca pokojnog Vojvode Letoa. Talismani ispuniše Barona neobičnim osećanjem zle slutnje i on se upita kakvim su mislima nadahnjivali Vojvodu Letoa dok su visili u dvoranama Kaladana, a potom i Arakisa - junački otac i bik koji ga je usmrtio.
<BR>&nbsp;&nbsp;&nbsp;&nbsp;&nbsp;"Ljudski rod ima... ah... samo jednu... mm-m... nauku", reče grof kada je iza njih krenula svita pratilaca; iz dvorane su izišli u čekaonicu - tesnu prostoriju sa visokim zidovima i podom prekrivenim šarom belih i crvenih pločica.
<BR>&nbsp;&nbsp;&nbsp;&nbsp;&nbsp;"Koja je to nauka?" upita Baron.
<BR>&nbsp;&nbsp;&nbsp;&nbsp;&nbsp;"To je... um-m-mah-h... nauka... ah-h-h... nezadovoljstva", uzvrati grof.
<BR>&nbsp;&nbsp;&nbsp;&nbsp;&nbsp;Predstavnici Malih Kuća iza njih, sa ovčijim izrazima lica, prikladno su reagovali i nasmejali se tonom koji je odavao razumevanje, ali ovaj zvuk sadržao je primesu nesklada, budući da se sučelio sa iznenadnom bukom motora, koja se razlegla kada su paževi otvorili spoljna vrata, otkrivajući niz površinskih vozila, sa zastavicama koje su lepršale na povetarcu.
<BR>&nbsp;&nbsp;&nbsp;&nbsp;&nbsp;Baron podiže glas da nadjača iznenadnu buku: "Nadam se da nećete biti nezadovoljni predstavom moga nećaka danas, grofe Fenring?"
<BR>&nbsp;&nbsp;&nbsp;&nbsp;&nbsp;"Jedino me... ah-h-h... ispunjava... um-m-m... neko predosećanje da", uzvrati grof, "kada je u pitanju... ah-h-h... proces verbal... mora se... um-m-mah-h-h-h... uzeti u obzir mesto porekla."
<BR>&nbsp;&nbsp;&nbsp;&nbsp;&nbsp;Baron prikri iznenađenost koja ga je najednom obuzela tako što se tobože spotakao o prvi stepenik na izlazu. Proces verbal! Bio je to izveštaj o zločinu protiv Carstva!
<BR>&nbsp;&nbsp;&nbsp;&nbsp;&nbsp;Ali grof se zakikota da bi sve okrenuo na šalu i potapša Barona po mišici.
<BR>&nbsp;&nbsp;&nbsp;&nbsp;&nbsp;Celim putem do arene, međutim, Baron je sedeo zavaljen među jastucima u svojim blindiranim kolima, kradomice pogledajući grofa, koji se nalazio pokraj njega, i pitajući se zašto je Carev potrčko smatrao neophodnim da se baš na taj način našali pred predstavnicima Malih Kuća. Bilo je očigledno da je Fenring retko činio ma šta što nije smatrao neophodnim; nikada nije upotrebio dve reči tamo gde je i jedna bila dovoljna; isto tako, nikada se nije ograničavao na iskaze koji bi imali samo jedno značenje.
<BR>&nbsp;&nbsp;&nbsp;&nbsp;&nbsp;Zauzeli su mesta u zlatnom boksu iznad trougaone arene; rogovi su se orili, gledalište oko i iznad njih bilo je krcato ljudima, zastavice su lepršale - i u jeku te vreve odgovor sinu Baronu.
<BR>&nbsp;&nbsp;&nbsp;&nbsp;&nbsp;"Dragi moj Barone", reče grof sagnuvši glavu do njegovog uha, "vi znate, zar ne, da Car zvanično nije odobrio vaš izbor naslednika."
<BR>&nbsp;&nbsp;&nbsp;&nbsp;&nbsp;Baron se najednom osetio kao usred neke svoje zasebne kupe tišine stvorene dejstvom iznenadnog šoka. On se zabulji u Fenringa, gotovo i ne primetivši grofovu gospu kako prolazi kroz špalir stražara i pridružuje se društvu u zlatnom boksu.
<BR>&nbsp;&nbsp;&nbsp;&nbsp;&nbsp;"To je zapravo razlog zbog koga sam danas ovde", reče grof. "Car želi da ga izvestim da li ste izabrali valjanog naslednika. A nema ničeg boljeg od arene da otkrije pravu ličnost ispod bilo koje maske."
<BR>&nbsp;&nbsp;&nbsp;&nbsp;&nbsp;"Car mi je obećao slobodan izbor naslednika", zabrunda Baron.
<BR>&nbsp;&nbsp;&nbsp;&nbsp;&nbsp;"Videćemo", uzvrati Fenring i okrenu se na drugu stranu da bi pozdravio svoju gospu. Ona sede pokraj njega, uputi smešak Baronu, a zatim upravi pažnju na peščani teren pod njima gde se upravo pojavio Fejd-Rauta u jeleku i pripijenim pantalonama - sa crnom rukavicom i dugačkim nožem u desnoj ruci, odnosno belom rukavicom i kratkim nožem u levoj.
<BR>&nbsp;&nbsp;&nbsp;&nbsp;&nbsp;"Belo za otrov, crno za čistotu", reče gospa Fenring. "Neobičan običaj, zar ne, dragi?"
<BR>&nbsp;&nbsp;&nbsp;&nbsp;&nbsp;"Um-m-m-m", uzvrati grof.
<BR>&nbsp;&nbsp;&nbsp;&nbsp;&nbsp;Pozdravni poklič zaori se sa porodičnih galerija i Fejd-Rauta podiže glavu u tom pravcu, osmotrivši lica rođaka, polubraće, naložnica i neizvesnih srodnika. Mnoštvo ružičastih, trubastih usta koja su neumorno mlela usred šarolike vreve odora i zastava svih boja.
<BR>&nbsp;&nbsp;&nbsp;&nbsp;&nbsp;Fejd-Rauti sinu tog trenutka da bi ti zbijeni nizovi lica sa podjednakom radošću dočekali njegovu krv, kao i krv roba-gladijatora. Razume se, u pogledu ishoda predstojeće borbe nije postojala nikakva sumnja. Ovde je postojala samo forma, a ne i suština opasnosti - ali ipak...
<BR>&nbsp;&nbsp;&nbsp;&nbsp;&nbsp;Fejd-Rauta podiže noževe prema suncu i na starinski način pozdravi tri ugla arene. Kratak nož u šaci sa belom rukavicom (belo, znak otrova) prvi je ušao u korice. Zatim je došao red na dugačak nož u šaci sa crnom rukavicom - čista oštrica koja više nije bila čista, njegovo tajno oružje kojim je planirao da ovaj dan pretvori u čisto ličnu pobedu: otrov na crnoj oštrici.
<BR>&nbsp;&nbsp;&nbsp;&nbsp;&nbsp;Na podešavanje telesnog štitnika utrošio je samo trenutak; sačekao je da oseti kako mu se koža na čelu zateže, što je predstavljalo pouzdan znak da je valjano zaštićen.
<BR>&nbsp;&nbsp;&nbsp;&nbsp;&nbsp;Trenutak je odisao osobenom napetošću i Fejd-Rauta je odigrao svoju ulogu manirom iskusnog glumca; klimnuo je glavom pomoćnicima i pikadorima i pažljivim pogledom odmerio opremu: oštre i blistave bodlje štrčale su iz narukvica na zglavcima, a plave trake lepršale su na čakljama i kukama.
<BR>&nbsp;&nbsp;&nbsp;&nbsp;&nbsp;Fejd-Rauta dade znak muzičarima.
<BR>&nbsp;&nbsp;&nbsp;&nbsp;&nbsp;Otpoče spori marš, zvonak i pun drevne pompe; Fejd-Rauta povede povorku preko arene na poklonjenje kod podnožja ujakovog boksa, uhvativši usput ceremonijalni ključ koji mu je bio dobačen.
<BR>&nbsp;&nbsp;&nbsp;&nbsp;&nbsp;Muzika prestade.
<BR>&nbsp;&nbsp;&nbsp;&nbsp;&nbsp;U iznenadnoj tišini on se povuče dva koraka, podiže ceremonijalni ključ i uzviknu: "Posvećujem ovu istinu..." Tu zastade za trenutak znajući da je kroz ujakovu glavu upravo proletelo: Balava budala posvetiće borbu gospi Fenring i uprskaće stvar!
<BR>&nbsp;&nbsp;&nbsp;&nbsp;&nbsp;"...mom ujaku i patronu, Baronu Vladimiru Harkonenu!" završi Fejd-Rauta.
<BR>&nbsp;&nbsp;&nbsp;&nbsp;&nbsp;Bio je očaran kada je primetio ujakov uzdah.
<BR>&nbsp;&nbsp;&nbsp;&nbsp;&nbsp;Muzika sada otpoče brzi marš i Fejd-Rauta povede svoje ljude trčećim korakom preko arene prema vratima za uzmak, kroz koja su mogli da prođu samo oni sa odgovarajućom trakom za identifikaciju. Fejd-Rauta se dičio time da se nikada nije poslužio pru-vratima, a samo mu je nekoliko puta bila potrebna pomoć pikadora. Ali nije bilo naodmet znati da takav uzmak danas postoji - budući da su naročiti planovi ponekad uzrokovali naročite opasnosti.
<BR>&nbsp;&nbsp;&nbsp;&nbsp;&nbsp;Tišina ponovo zavlada arenom.
<BR>&nbsp;&nbsp;&nbsp;&nbsp;&nbsp;Fejd-Rauta se okrenu i baci pogled prema velikim crvenim vratima na suprotnoj strani kroz koja će ući gladijator.
<BR>&nbsp;&nbsp;&nbsp;&nbsp;&nbsp;Naročiti gladijator.
<BR>&nbsp;&nbsp;&nbsp;&nbsp;&nbsp;Plan koji je skovao Tufir Havat bio je zadivljujuće jednostavan i neposredan, pomisli Fejd-Rauta. Rob neće biti drogiran - u tome se očitovala opasnost. Umesto toga u podsvest mu je usađena lozinka koja je trebalo da mu ukoči mišiće u kritičnom trenutku. Fejd-Rauta za trenutak ponovi u sebi tu ključnu reč, bešumno je izgovorivši: Ološe! Gledaoci će steći utisak da je u arenu ušao nedrogiran rob da ubije na-Barona. A sve brižljivo montirane činjenice ukazivaće na učitelja gladijatora.
<BR>&nbsp;&nbsp;&nbsp;&nbsp;&nbsp;Prigušeno zujanje oglasi se sa crvenih vrata, kada servo motori počeše da ih podižu.
<BR>&nbsp;&nbsp;&nbsp;&nbsp;&nbsp;Fejd-Rauta usredsredi svu pažnju na tu stranu. Prvi trenutak bio je kritičan. Izgled gladijatora, kada bi se pojavio na vratima, kazivao je izvežbanom oku mnogo toga što je valjalo znati. Svi gladijatori primili su obilate doze elaka droge da bi se na poprištu borbe pojavljivali u ubilačkom raspoloženju - ali valjalo je posmatrati kako barataju nožem, na koji se način postavljaju u odbrani, da li su uopšte svesni publike u gledalištu. Položaj robove glave, na primer, mogao je da pruži ključne podatke za protivnapad i smicalice.
<BR>&nbsp;&nbsp;&nbsp;&nbsp;&nbsp;Crvena vrata konačno se, uz tresak, otvoriše.
<BR>&nbsp;&nbsp;&nbsp;&nbsp;&nbsp;Unutra uđe jedan visok, mišićav čovek, obrijane glave i tamnih upalih očiju. Koža mu je bila boje šargarepe; elaka droga izazivala je takvu pigmentaciju, ali Fejd-Rauta je znao da je posredi veštački premaz. Rob je nosio zelene pripijene pantalone i crveni pojas poluštitnika; strelica na pojasu bila je okrenuta nalevo, što je značilo da je leva strana robovog tela zaštićena. Držao je nož na način na koji se drži mač, pomalo istureno, što je odražavalo manir izvežbanog borca. Polako je ušao u arenu, okrenuvši zaštićenu stranu tela prema Fejd-Rauti i njegovim pomoćnicima kod pru-vrata.
<BR>&nbsp;&nbsp;&nbsp;&nbsp;&nbsp;"Ne dopada mi se izgled ovog tipa", reče jedan od Fejd-Rautinih čakljara. "Jeste li sigurni da je drogiran, gospodaru?"
<BR>&nbsp;&nbsp;&nbsp;&nbsp;&nbsp;"Zar mu ne vidiš boju?" uzvrati pitanjem Fejd-Rauta.
<BR>&nbsp;&nbsp;&nbsp;&nbsp;&nbsp;"Pa ipak, drži se kao normalan borac", primeti drugi pomoćnik.
<BR>&nbsp;&nbsp;&nbsp;&nbsp;&nbsp;Fejd-Rauta istupi dva koraka na pesku i stade da osmatra roba pred sobom.
<BR>&nbsp;&nbsp;&nbsp;&nbsp;&nbsp;"Šta je to uradio sa rukom?" upita jedan od pikadora.
<BR>&nbsp;&nbsp;&nbsp;&nbsp;&nbsp;Fejd-Rauta baci pogled na okrvavljenu ogrebotinu na čovekovoj podlaktici, a zatim ga spusti do šake, koja je pokazivala na jedan crtež narisan krvlju na levoj nogavici uskih zelenih pantalona - grube i vlažne konture sokola.
<BR>&nbsp;&nbsp;&nbsp;&nbsp;&nbsp;Soko!
<BR>&nbsp;&nbsp;&nbsp;&nbsp;&nbsp;Fejd-Rauta podiže pogled do tamnih, upalih očiju i opazi kako zure u njega neobičnim žarom.
<BR>&nbsp;&nbsp;&nbsp;&nbsp;&nbsp;To je jedan od boraca Vojvode Letoa koje smo zarobili na Arakisu!, pomisli Fejd-Rauta. Nije to običan gladijator! Za trenutak ga prože jeza i on se upita, nije li Havat pripremio dodatni plan za ovu arenu - fintu u okviru finte u okviru finte. A breme krivice poneo bi na svojim plećima jedino učitelj gladijatora!
<BR>&nbsp;&nbsp;&nbsp;&nbsp;&nbsp;Fejd-Rauti priđe glavni pomoćnik i došapnu mu na uho: "Ne dopada mi se izgled ovog tipa, gospodaru. Dopustite mi da mu zarijem čaklju ili dve u ruku u kojoj drži nož - da ga malo isprobamo."
<BR>&nbsp;&nbsp;&nbsp;&nbsp;&nbsp;"Sam ću mu zariti čaklje", reče Fejd-Rauta. On uze dve motke sa kukama na vrhu od pomoćnika, oproba im težinu i ravnotežu. I čaklje je trebalo da budu drogirane - ali ovoga puta nisu bile, što je moglo da košta glave glavnog pomoćnika. No, i to je bio deo plana.
<BR>&nbsp;&nbsp;&nbsp;&nbsp;&nbsp;Izaći ćeš iz cele stvari kao heroj, kazao mu je Havat. Ubićeš svoga gladijatora uprkos izdaji. Učitelj gladijatora biće pogubljen, a na njegovo mesto stupiće tvoj čovek.
<BR>&nbsp;&nbsp;&nbsp;&nbsp;&nbsp;Fejd-Rauta istupi još pet koraka u arenu; učini to gizdavo i pompezno, pomno osmatrajući roba. Znao je da su stručnjaci u gledalištu iznad njega već postali svesni da nešto nije u redu. Gladijator je imao odgovarajuću boju kože za drogiranog čoveka, ali je zato postojano stajao i nije drhtao. Navijači sad sigurno šapuću među sobom: 'Vidiš kako se drži. Trebalo bi da je uzmuvan - da napada ili da se povlači. Vidiš kako čuva snagu, kako čeka. Ne bi smeo da čeka.'
<BR>&nbsp;&nbsp;&nbsp;&nbsp;&nbsp;Fejd-Rauta oseti kako u njemu raste uzbuđenje. Pa šta ako je Havat i skovao plan o izdaji, pomisli on. Izići ću ja na kraj sa ovim robom. Otrov se krije u mom dugačkom nožu ovoga puta, a ne u kratkome. To čak ni Havat ne zna.
<BR>&nbsp;&nbsp;&nbsp;&nbsp;&nbsp;"Ave, Hrakonene!" uzviknu rob. "Jesi li spreman da umreš?"
<BR>&nbsp;&nbsp;&nbsp;&nbsp;&nbsp;Samrtna tišina zavlada u areni. Robovi ne upućuju ovakve izazove!
<BR>&nbsp;&nbsp;&nbsp;&nbsp;&nbsp;Fejd-Rauta je sada jasno mogao da vidi gladijatorove oči, da razabere silinu i očaj u njima. Posebno je bio upadljiv način na koji je čovek stajao, opušten i pripravan, mišići spremni na pobedu. Neko mu je očigledno dostavio Havatovu poruku: Ukazaće ti se istinska prilika da ubiješ na-Barona. Ali, i to je bio deo plana...
<BR>&nbsp;&nbsp;&nbsp;&nbsp;&nbsp;Usiljeni smešak pojavi se na usnama Fejd-Raute. On podiže čaklje, zaključivši po načinu na koji je gladijator stajao da će mu naum uspeti.
<BR>&nbsp;&nbsp;&nbsp;&nbsp;&nbsp;"Hai! Hai!" uskliknu ponovo rob i krenu dva koraka napred.
<BR>&nbsp;&nbsp;&nbsp;&nbsp;&nbsp;Niko u gledalištu ne može više da sumnja, pomisli Fejd-Rauta.
<BR>&nbsp;&nbsp;&nbsp;&nbsp;&nbsp;Rob je trebalo delimično da bude užasnut pomoću naročite droge. Svakom kretnjom trebalo je da izražava neumitnu svest o tome kako za njega nema nikakve nade - kako ne može da pobedi. Trebalo je da bude nakljukan pričama o otrovima koje je na-Baron izabrao za oštricu u šaci sa belom rukavicom. Na-Baron nikada nije dopuštao da mu žrtve brzo umru; uživao je u pokazivanju dejstva retkih otrova i neretko bi se prilično zadržao u areni, čekajući na zanimljive sekundarne posledice kod žrtvi koje su se grčile i izvijale. U robu se očitovao strah, da - ali ne i užas.
<BR>&nbsp;&nbsp;&nbsp;&nbsp;&nbsp;Fejd-Rauta podiže visoko čaklje i klimnu glavom, što je gotovo ličilo na pozdrav.
<BR>&nbsp;&nbsp;&nbsp;&nbsp;&nbsp;Gladijator suknu napred.
<BR>&nbsp;&nbsp;&nbsp;&nbsp;&nbsp;Finta i protivnapad izgledali su Fejd-Rauti kao izraz vrhunskog borilačkog umeća. Dobro nanišanjen bočni udarac samo je za dlaku promašio tetivu na-Baronove leve noge.
<BR>&nbsp;&nbsp;&nbsp;&nbsp;&nbsp;Fejd-Rauta munjevito odskoči u stranu, ostavivši pri tom čaklju u robovoj desnoj podlaktici; kuka je bila potpuno zarivena u meso, tako da čovek nije mogao da je izvuče, a da pri tom ne pokida sve tetive.
<BR>&nbsp;&nbsp;&nbsp;&nbsp;&nbsp;Iz gledališta se zaori složni poklič.
<BR>&nbsp;&nbsp;&nbsp;&nbsp;&nbsp;Taj zvuk ispuni Fejd-Rautu ushićenjem.
<BR>&nbsp;&nbsp;&nbsp;&nbsp;&nbsp;Znao je kako mu se ujak sada oseća dok sedi gore sa bračnim parom Fenring, posmatračima carskog dvora. Sa borbom nije smelo biti nikakvih problema. Forma se morala zadovoljiti u prisustvu svedoka. A Baron će protumačiti zbivanje u areni samo na jedan način - kao pretnju njemu lično.
<BR>&nbsp;&nbsp;&nbsp;&nbsp;&nbsp;Rob ustuknu, držeći nož među zubima, a onda zaveza dršku čaklje zastavicom za mišicu. "Uopšte ne osećam tvoju iglicu!" uzviknu on. Zatim ponovo suknu napred, okrenut na levu stranu, sa pripravnim nožem; telo mu je bilo povijeno unatrag kako bi imao što veću zaštitu od poluštitnika.
<BR>&nbsp;&nbsp;&nbsp;&nbsp;&nbsp;I ovu akciju gledalište je burno propratilo. Reski uzvici razlegoše se iz porodičnih boksova. Pomoćnici Fejda-Raute doviknuše mu nekoliko puta da im kaže kako da mu pomognu.
<BR>&nbsp;&nbsp;&nbsp;&nbsp;&nbsp;Ali, on im samo odmahnu rukom.
<BR>&nbsp;&nbsp;&nbsp;&nbsp;&nbsp;Prirediću im predstavu kakvu još nisu videli, pomisli Fejd-Rauta. Neće ovoga puta prisustvovati dobro izrežiranom ubistvu, koje mogu da posmatraju dokono zavaljeni, razmenjujući misli o finesama stila. Od ovoga će ih podići pravi žmarci i prevrnuće im se utroba. Kada postanem Baron, uvek će se sećati ovoga dana i premreće od straha pri pomisli na njega.
<BR>&nbsp;&nbsp;&nbsp;&nbsp;&nbsp;Fejd-Rauta poče polako da uzmiče pred robovim rakolikim napredovanjem. Pesak arene škripao im je pod nogama. Čuo je roba kako dahće, osećao vonj vlastitog znoja, kao i jedva primetan miris krvi u vazduhu.
<BR>&nbsp;&nbsp;&nbsp;&nbsp;&nbsp;Na-Baron je i dalje uzmicao, a onda se okrenuo na desnu stranu i pripravio drugu čaklju. Rob krenu bočno. Fejd-Rauta se napravi da je posrnuo i istog časa začu krike iz gledališta.
<BR>&nbsp;&nbsp;&nbsp;&nbsp;&nbsp;Gladijator krenu u napad.
<BR>&nbsp;&nbsp;&nbsp;&nbsp;&nbsp;Blagi bože, kakav borac!, pomisli Fejd-Rauta, eskivirajući nasrtaj. Spasila ga je samo mladalačka brzina, koja mu je takođe omogućila da zarije drugu čaklju u deltoidni mišić robove desne nadlaktice.
<BR>&nbsp;&nbsp;&nbsp;&nbsp;&nbsp;Piskutavi povici odobravanja zaoriše se sa tribina.
<BR>&nbsp;&nbsp;&nbsp;&nbsp;&nbsp;Sada me pozdravljaju, pomisli Fejd-Rauta. Razabrao je divlju plahovitost u glasovima, baš kao što je Havat predskazao. Još nikada nisu na taj način pozdravljali porodičnog borca. Tog trenutka mu pade na um nešto što mu je takođe Havat rekao i što ga je u izvesnoj meri ozlojeđivalo: Čovek lakše biva užasnut neprijateljem kome se divi.
<BR>&nbsp;&nbsp;&nbsp;&nbsp;&nbsp;Fejd-Rauta se brzo povuče do središta arene gde su ga svi mogli jasno videti. Izvukao je dugačko sečivo, čučnuo i stao da čeka roba koji se približavao.
<BR>&nbsp;&nbsp;&nbsp;&nbsp;&nbsp;Čovek se zadržao samo toliko da veže drugu čaklju za mišicu, a onda se dao u poteru za protivnikom.
<BR>&nbsp;&nbsp;&nbsp;&nbsp;&nbsp;Neka me porodica dobro vidi kako ovo obavljam, pomisli Fejd-Rauta. Ja sam njihov neprijatelj: neka uvek imaju ovo na umu kada pomisle na mene.
<BR>&nbsp;&nbsp;&nbsp;&nbsp;&nbsp;On izvuče i kratko sečivo.
<BR>&nbsp;&nbsp;&nbsp;&nbsp;&nbsp;"Ne bojim te se, harkonenska svinjo", reče mu gladijator. "Tvoje muke ne mogu nauditi mrtvom čoveku. Prekratiću sam sebi muke pre no što bilo koji od tvojih pomoćnika stigne da mi se približi. A uz mene ćeš ležati mrtav i ti!"
<BR>&nbsp;&nbsp;&nbsp;&nbsp;&nbsp;Fejd-Rauta se isceri i isturi dugačko sečivo, premazano otrovom. "Iskušaj ovo", reče on i napravi fintu kratkim nožem u drugoj ruci.
<BR>&nbsp;&nbsp;&nbsp;&nbsp;&nbsp;Rob podiže ruke sa noževima kako bi parirao udarac na-Baronove kratke oštrice - čija se drška nalazila u šaci sa belom rukavicom i koja je prema tradiciji bila premazana otrovom.
<BR>&nbsp;&nbsp;&nbsp;&nbsp;&nbsp;"Umrećeš, Harkonene", prodahta gladijator.
<BR>&nbsp;&nbsp;&nbsp;&nbsp;&nbsp;Borili su se u bočnim položajima na pesku arene. Na mestu gde su se dodirivali Fejd-Rautin štitnik i robov poluštitnik, plavičasti sjaj pucketavo je treperio. Vazduh oko njih ispunio se ozonom iz elektromagnetskih polja.
<BR>&nbsp;&nbsp;&nbsp;&nbsp;&nbsp;"Umri od sopstvenog otrova!" uzviknu rob.
<BR>&nbsp;&nbsp;&nbsp;&nbsp;&nbsp;Počeo je da potiskuje šaku u beloj rukavici, izvijajući oštricu za koju je mislio da je otrovana.
<BR>&nbsp;&nbsp;&nbsp;&nbsp;&nbsp;Neka dobro nauči lekciju!, pomisli Fejd-Rauta. On zamahnu i udari dugačkim nožem, ali oseti kako je oružje tupo odjeknulo o drške čaklji, koje su bile privezane za robovu mišicu.
<BR>&nbsp;&nbsp;&nbsp;&nbsp;&nbsp;Za trenutak Fejd-Rautu obuze očajanje. Ni na kraj pameti mu nije bilo da drške čaklji mogu postati prednost za gladijatora. One su mu sada predstavljale dodatni štitnik. A tu je bila i robova snaga! Kratki nož sve više je bio potiskivan prema na-Baronu i njemu neumitno postade jasno da čovek može da strada i od neotrovne oštrice.
<BR>&nbsp;&nbsp;&nbsp;&nbsp;&nbsp;"Ološe!" uzviknu Fejd-Rauta.
<BR>&nbsp;&nbsp;&nbsp;&nbsp;&nbsp;Kada je ključna reč bila izgovorena, gladijatorovi mišići se za trenutak poslušno olabaviše. To je bilo dovoljno Fejd-Rauti. On se malo izmače da bi imao dovoljno prostora da upotrebi dugački nož. Otrovani vrh suknu i povuče crvenu liniju preko robovih grudi. Otrov je dovodio do trenutne agonije. Čovekov zahvat sasvim popusti i on se zatetura unazad.
<BR>&nbsp;&nbsp;&nbsp;&nbsp;&nbsp;Neka sada moja draga porodica dobro gleda, pomisli Fejd-Rauta. Neka dobro razmisle o ovom robu koji je pokušao da okrene protiv mene nož za koji je držao da je otrovan. Neka se pitaju kako je jedan gladijator mogao da dođe u ovu arenu spreman na tako nešto. I neka uvek imaju na umu da nikada ne mogu zasigurno znati u kojoj ruci držim otrov.
<BR>&nbsp;&nbsp;&nbsp;&nbsp;&nbsp;Fejd-Rauta je stajao u tišini, posmatrajući usporene pokrete roba. Čovekova svest postala je troma i oklevajuća. Na licu mu je sada stajao ortografski znak koji je svaki posmatrač mogao da prepozna. Tu je bila ispisana smrt. Rob je znao šta ga je snašlo i kako se to dogodilo. Otrov se nalazio na pogrešnoj oštrici.
<BR>&nbsp;&nbsp;&nbsp;&nbsp;&nbsp;"Ti!" zakrklja čovek.
<BR>&nbsp;&nbsp;&nbsp;&nbsp;&nbsp;Fejd-Rauta se izmače da bi pružio prostor smrti. Paralizujuća droga u otrovu tek je trebalo da uzme punog maha, a sporost čovekovih kretnji jasno je stavljala do znanja da je taj trenutak sasvim blizu.
<BR>&nbsp;&nbsp;&nbsp;&nbsp;&nbsp;Rob se zatetura napred kao da ga je neko povukao užetom - napravivši nekoliko nesigurnih koraka. Svaki je predstavljao jedinstvenu stvar u njegovoj vaseljeni. Još je čvrsto držao nož, ali vrh mu je sada podrhtavao.
<BR>&nbsp;&nbsp;&nbsp;&nbsp;&nbsp;"Jednoga dana... neko... od nas... doći će... ti... glave", promuca on.
<BR>&nbsp;&nbsp;&nbsp;&nbsp;&nbsp;Mala, tužna grimasa izobliči mu usta. On se pognu, zguri, pade na kolena, a onda opruži pred Fejd-Rautom, sa licem okrenutim nadole.
<BR>&nbsp;&nbsp;&nbsp;&nbsp;&nbsp;Fejd-Rauta mu priđe u utihloj areni, podvuče nogu ispod njega i okrenu ga na leđa, kako bi gledaoci jasno mogli da vide gladijatorovo lice kada otrov otpočne svoje grčeće, izvijajuće dejstvo na mišiće. Ali, kada se našao sa leđima na pesku, rob je u grudima imao zariven vlastiti nož.
<BR>&nbsp;&nbsp;&nbsp;&nbsp;&nbsp;Uprkos neprijatnom iznenađenju, Fejd-Rauta ipak oseti izvesno divljenje prema naporu tog roba da nadjača paralizu i prekrati muke. Uz divljenje došlo je i uviđanje da strah od ovog čoveka uopšte nije bio bezrazložan.
<BR>&nbsp;&nbsp;&nbsp;&nbsp;&nbsp;Užasavajuće je ono što čoveka čini nadljudskim.
<BR>&nbsp;&nbsp;&nbsp;&nbsp;&nbsp;Usredsredivši se na tu misao, Fejd-Rauta nije odmah postao svestan erupcije graje sa okolnih tribina i galerija. Masa je urlala krajnje razuzdano.
<BR>&nbsp;&nbsp;&nbsp;&nbsp;&nbsp;Fejd-Rauta se okrenu i pogleda uskipele ljude.
<BR>&nbsp;&nbsp;&nbsp;&nbsp;&nbsp;Svi su bili razdragani izuzev Barona, koji je sedeo, držeći ruke ispod brade, u duboko zamišljenoj pozi - i grofa i njegove gospe, koji su ga netremice posmatrali sa pritvornim osmesima na licu.
<BR>&nbsp;&nbsp;&nbsp;&nbsp;&nbsp;Grof Fenring se okrenu prema svojoj gospi i reče: "Ah-h-um-m-m-m, snalažljiv... um-m-m-m... mladić. Zar ne...mm-m-m-ah... draga?"
<BR>&nbsp;&nbsp;&nbsp;&nbsp;&nbsp;"Sinoptičke reakcije su mu... ah-h-h... veoma brze", reče ona.
<BR>&nbsp;&nbsp;&nbsp;&nbsp;&nbsp;Baron je pogleda, pa onda grofa, da bi na kraju ponovo usredsredio pažnju na arenu, pomislivši: Kako je samo do ovoga moglo da dođe! Strah ga je polako napuštao, a na njegovo mesto dolazio je bes. Umoriću učitelja gladijatora na sporim mukama još večeras... a ako ovaj grof i njegova gospa imaju nekog udela u svemu tome...
<BR>&nbsp;&nbsp;&nbsp;&nbsp;&nbsp;Razgovor u Baronovom boksu predstavljao je za Fejd-Rautu samo daleko zbivanje, a glasovi su sasvim bili prigušeni skandiranjem koje je sada dopiralo sa svih strana:
<BR>&nbsp;&nbsp;&nbsp;&nbsp;&nbsp;"Glavu! Glavu! Glavu! Glavu!"
<BR>&nbsp;&nbsp;&nbsp;&nbsp;&nbsp;Baron se namrgodi, opazivši način na koji se Fejd-Rauta okrenu prema njemu. Mlitavim pokretom, jedva obuzdavajući bes, Baron mahnu rukom mladiću koji je stajao u areni pokraj opruženog tela mrtvog roba. Ostavi momku glavu. Zaslužio je to, prokazavši učitelja gladijatora.
<BR>&nbsp;&nbsp;&nbsp;&nbsp;&nbsp;Opazivši znak saglasnosti, Fejd-Rauta pomisli: Misle da mi time čine čast. Neka vide šta ja mislim!
<BR>&nbsp;&nbsp;&nbsp;&nbsp;&nbsp;Istog trenutka on primeti kako mu se približavaju pomoćnici sa testerastim nožem da obave posao; odmahnu im rukom, a onda ponovi tu kretnju kada vide da oklevaju. Misle da će mi učiniti počast samo jednom glavom!, reče on u sebi. Zatim se sagnu, prekrsti gladijatorove ruke oko drške noža koja je štrčala iz grudiju, pa izvadi nož i stavi ga u mlitave ruke mrtvaca.
<BR>&nbsp;&nbsp;&nbsp;&nbsp;&nbsp;Sve je bilo obavljeno za trenutak. On se uspravi i domahnu svojim pomoćnicima. "Sahranite ovog roba ovako kako sad izgleda, sa nožem u rukama", reče on. "Čovek je to zaslužio."
<BR>&nbsp;&nbsp;&nbsp;&nbsp;&nbsp;U zlatnom boksu grof Fenring se primače Baronu i reče mu: "Velikodušan gest - prava bravura. Vaš nećak ima stila i hrabrosti."
<BR>&nbsp;&nbsp;&nbsp;&nbsp;&nbsp;"Uvredio je gomilu time što je odbio glavu", promrmlja Baron.
<BR>&nbsp;&nbsp;&nbsp;&nbsp;&nbsp;"Nipošto", reče gospa Fenring. Zatim se okrenu i baci pogled prema gledalištu.
<BR>&nbsp;&nbsp;&nbsp;&nbsp;&nbsp;Baronov pogled zadrža se, međutim, na liniji njenog vrata - skladnom i gipkom sklopu mišića - kao kod kakvog zgodnog dečaka.
<BR>&nbsp;&nbsp;&nbsp;&nbsp;&nbsp;"Dopada mi se ono što je vaš nećak učinio", reče gospa Fenring.
<BR>&nbsp;&nbsp;&nbsp;&nbsp;&nbsp;Kada je važnost Fejd-Rautinog gesta prodrla do najudaljenijih sedišta i kada su ljudi videli da pomoćnici odnose nedirnuto gladijatorovo telo, Baron ih dobro osmotri i postade mu jasno da im je gospa Fenring ispravno protumačila reakcije. Masa je sasvim pomahnitala, međusobno se tapkala i pljeskala, urlala i udarala nogama.
<BR>&nbsp;&nbsp;&nbsp;&nbsp;&nbsp;Baron progovori bezvoljnim glasom: "Moraću da naredim svetkovinu. Ne možete ljude poslati kući u ovakvom stanju - sa još neutrošenom energijom. Moraju videti da i ja delim njihovo ushićenje." On dade rukom znak stražaru i jedan sluga ispred njih mahnu narandžastom zastavom Harkonena iznad boksa - jednom, dva puta, tri puta, što je predstavljalo signal za svetkovinu.
<BR>&nbsp;&nbsp;&nbsp;&nbsp;&nbsp;Fejd-Rauta pređe preko arene i zaustavi se podno zlatnog boksa; noževi su mu bili u koricama, a čaklje i kuke uz bokove. Nadjačavši mahnito urlanje gomile, on uzviknu: "Svetkovina, ujače?"
<BR>&nbsp;&nbsp;&nbsp;&nbsp;&nbsp;Buka poče da zamire kada ljudi opaziše da je započeo razgovor između poglavara i njegovog naslednika.
<BR>&nbsp;&nbsp;&nbsp;&nbsp;&nbsp;"U tvoju čast, Fejde!" uzvrati mu Baron, a zatim još jednom naredi da se da signal zastavom.
<BR>&nbsp;&nbsp;&nbsp;&nbsp;&nbsp;Sa druge strane arene pru-prepreke bile su uklonjene i mladići iz gledališta pohrliše u arenu, uputivši se prema Fejd-Rauti.
<BR>&nbsp;&nbsp;&nbsp;&nbsp;&nbsp;"Naredili ste da se isključe pru-štitnici, Barone?" upita grof.
<BR>&nbsp;&nbsp;&nbsp;&nbsp;&nbsp;"Niko neće nauditi momku", uzvrati Baron. "Sada je junak."
<BR>&nbsp;&nbsp;&nbsp;&nbsp;&nbsp;Prvi gledaoci stigoše do Fejd-Raute, podigoše ga na ramena i počeše da paradiraju arenom.
<BR>&nbsp;&nbsp;&nbsp;&nbsp;&nbsp;"Noćas bi mogao da se šeta bez oružja i bez štitnika kroz najsiromašnije četvrti Harkoa", reče Baron. "Tamo bi za njegovo društvo dali poslednji zalogaj hrane i poslednji gutljaj pića."
<BR>&nbsp;&nbsp;&nbsp;&nbsp;&nbsp;Baron se odgurnu iz stolice i prebaci težinu na suspenzore. "Izvinićete me, molim vas. Izvesne stvari zahtevaju moje neposredno prisustvo. Straža će se pobrinuti da vas otprati do tvrđave."
<BR>&nbsp;&nbsp;&nbsp;&nbsp;&nbsp;Grof ustade i nakloni se. "Svakako, Barone. Radujemo se predstojećoj svetkovini. Ja još... ah-h-h-mm-m-m... još nikada nisam video jednu harkonensku svetkovinu."
<BR>&nbsp;&nbsp;&nbsp;&nbsp;&nbsp;"Da", uzvrati Baron. "Svetkovina." On se okrenu, okružiše ga stražari, a zatim se zajedno uputiše prema privatnom izlazu iz boksa.
<BR>&nbsp;&nbsp;&nbsp;&nbsp;&nbsp;Jedan kapetan straže priđe grofu Fenringu. "Vaša naređenja, gospodaru?"
<BR>&nbsp;&nbsp;&nbsp;&nbsp;&nbsp;"Sačekaćemo... ah-h-h da glavna gužva... mm-m-m... prođe", uzvrati grof.
<BR>&nbsp;&nbsp;&nbsp;&nbsp;&nbsp;"Razumem, gospodaru." Čovek se nakloni i povuče tri koraka.
<BR>&nbsp;&nbsp;&nbsp;&nbsp;&nbsp;Grof Fenring pogleda svoju gospu i ponovo joj se obrati njihovim šifrovanim jezikom: "Sve si videla, naravno?"
<BR>&nbsp;&nbsp;&nbsp;&nbsp;&nbsp;Istim kodiranim govorom ona mu izvrati: "Mladić je znao da gladijator neće biti drogiran. Za trenutak ga je obuzeo strah, da, ali nije bio iznenađen."
<BR>&nbsp;&nbsp;&nbsp;&nbsp;&nbsp;"Bilo je planirano", reče on. "Cela predstava."
<BR>&nbsp;&nbsp;&nbsp;&nbsp;&nbsp;"Nesumnjivo."
<BR>&nbsp;&nbsp;&nbsp;&nbsp;&nbsp;"Miriše mi na Havata."
<BR>&nbsp;&nbsp;&nbsp;&nbsp;&nbsp;"I meni se čini", reče ona.
<BR>&nbsp;&nbsp;&nbsp;&nbsp;&nbsp;"Već sam zahtevao da Baron eliminiše Havata."
<BR>&nbsp;&nbsp;&nbsp;&nbsp;&nbsp;"Bilo je to pogrešno, dragi."
<BR>&nbsp;&nbsp;&nbsp;&nbsp;&nbsp;"Sad mi je jasno."
<BR>&nbsp;&nbsp;&nbsp;&nbsp;&nbsp;"Lako se može dogoditi da Harkoneni uskoro dobiju novog Barona."
<BR>&nbsp;&nbsp;&nbsp;&nbsp;&nbsp;"Ako je to Havatov plan."
<BR>&nbsp;&nbsp;&nbsp;&nbsp;&nbsp;"Stvar valja ispitati", reče ona.
<BR>&nbsp;&nbsp;&nbsp;&nbsp;&nbsp;"Mladić će biti pogodniji za kontrolu."
<BR>&nbsp;&nbsp;&nbsp;&nbsp;&nbsp;"Za nas... posle onoga što sledi večeras", reče ona.
<BR>&nbsp;&nbsp;&nbsp;&nbsp;&nbsp;"Nadam se da ne računaš na poteškoće u zavođenju momka, mala moja priplodna majko?"
<BR>&nbsp;&nbsp;&nbsp;&nbsp;&nbsp;"Ne, ljubavi. Video si kako me je gutao očima."
<BR>&nbsp;&nbsp;&nbsp;&nbsp;&nbsp;"Da, a sada mi je jasno i zašto moramo da sačuvamo tu lozu."
<BR>&nbsp;&nbsp;&nbsp;&nbsp;&nbsp;"Tako je. Očigledno je da ga nipošto ne smemo ispustiti. Usadiću u najdublji deo njegovog bića neophodne prana-bindu fraze da ga potčinim."
<BR>&nbsp;&nbsp;&nbsp;&nbsp;&nbsp;"Krenućemo odavde što je pre moguće - čim budeš sigurna", reče on.
<BR>&nbsp;&nbsp;&nbsp;&nbsp;&nbsp;Ona slegnu ramenima. "U svakom slučaju. Ne bih volela da rodim dete na ovom užasnom mestu."
<BR>&nbsp;&nbsp;&nbsp;&nbsp;&nbsp;"Te stvari radimo u ime ljudskog roda", reče on.
<BR>&nbsp;&nbsp;&nbsp;&nbsp;&nbsp;"Tvoja uloga je lakša", reče ona.
<BR>&nbsp;&nbsp;&nbsp;&nbsp;&nbsp;"Postoje neke drevne predrasude koje sam prevazišao", reče on. "Krajnje su iskonske, znaš."
<BR>&nbsp;&nbsp;&nbsp;&nbsp;&nbsp;"Jadni moj dragi", reče ona potapšavši ga po obrazu. "Vrlo dobro znaš da je ovo jedini način da sačuvamo tu lozu."
<BR>&nbsp;&nbsp;&nbsp;&nbsp;&nbsp;On uzvrati suvim glasom "Potpuno razumem ono što činimo."
<BR>&nbsp;&nbsp;&nbsp;&nbsp;&nbsp;"Uspećemo", reče ona.
<BR>&nbsp;&nbsp;&nbsp;&nbsp;&nbsp;"Krivica započinje kao osećanje neuspeha", podseti je on.
<BR>&nbsp;&nbsp;&nbsp;&nbsp;&nbsp;"Neće biti nikakve krivice", uzvrati ona. "Hipno-vezivanje psihe tog Fejd-Raute i njegovo dete je u mojoj materici - a onda idemo."
<BR>&nbsp;&nbsp;&nbsp;&nbsp;&nbsp;"Taj ujak", reče on. "Jesi li ikada videla takvu izvitoperenost?"
<BR>&nbsp;&nbsp;&nbsp;&nbsp;&nbsp;"Prilično je svirep", reče ona, "ali lako se može dogoditi da ga nećak nadmaši."
<BR>&nbsp;&nbsp;&nbsp;&nbsp;&nbsp;"Zahvaljujući ujaku. Znaš, kad samo pomislim šta je od tog momka moglo da postane uz neko drugo vaspitanje - uz atreidski odgoj, recimo."
<BR>&nbsp;&nbsp;&nbsp;&nbsp;&nbsp;"Baš tužno", složi se ona.
<BR>&nbsp;&nbsp;&nbsp;&nbsp;&nbsp;"Kad bismo samo mogli da spasemo i mladog Atreida i ovog momka. Koliko sam čuo, mladi Pol je u svemu vredan divljenja: idealan sklad nasleđa i obuke." On odmahnu glavom. "Ali ne bi trebalo da žalimo aristokratiju koja je zapala u nemilost sreće."
<BR>&nbsp;&nbsp;&nbsp;&nbsp;&nbsp;"Postoji jedna benegeseritska izreka", reče ona.
<BR>&nbsp;&nbsp;&nbsp;&nbsp;&nbsp;"Vi imate izreku za svaku priliku", usprotivi se on.
<BR>&nbsp;&nbsp;&nbsp;&nbsp;&nbsp;"Ova će ti se dopasti", reče ona. "Evo kako glasi: 'Ne računaj da je čovek mrtav sve dok ne vidiš leš. Pa čak i onda možeš da pogrešiš.'"
</P></TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
