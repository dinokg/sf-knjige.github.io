<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>12.
<P>&nbsp;&nbsp;&nbsp;&nbsp;&nbsp;Bog je stvorio Arakis da obučava vernike.
<BR>
<BR>&nbsp;&nbsp;&nbsp;&nbsp;&nbsp;Iz 'Mudrosti Muad'Diba' princeze Irulan
<BR>
<BR>&nbsp;&nbsp;&nbsp;&nbsp;&nbsp;U tišini pećine Džesika je slušala škripu peska, izazvanu kretanjem ljudi, i udaljene dozive ptica, za koje je Stilgar kazao da predstavljaju, u stvari, signale njegovih stražara.
<BR>&nbsp;&nbsp;&nbsp;&nbsp;&nbsp;Veliki plastični, hermetični zaklopci uklonjeni sa otvora pećine. Mogla je da vidi hod večernjih senki preko kamenog procepa pred sobom, kao i otvoreni bazen u pozadini. Osećala je kako dnevna svetlost odlazi, razaznavajući to kako po suvoj omorini, tako i po senkama. Znala je da će joj njena izvežbana svest uskoro dati ono što su Slobodnjaci očigledno već posedovali: sposobnost da oseti čak i najtananije promene vlažnosti vazduha.
<BR>&nbsp;&nbsp;&nbsp;&nbsp;&nbsp;Kako su se samo uzmuvali da brže-bolje pritegnu pustinjska odela kada je pećina otvorene!
<BR>&nbsp;&nbsp;&nbsp;&nbsp;&nbsp;Duboko u nedrima pećine neko poče da peva:
<BR>
<BR>&nbsp;&nbsp;&nbsp;&nbsp;&nbsp;Ima trava okolo!
<BR>&nbsp;&nbsp;&nbsp;&nbsp;&nbsp;I korenje okolo!
<BR>
<BR>&nbsp;&nbsp;&nbsp;&nbsp;&nbsp;Džesika prevede napev u sebi: Ovo je pepeo! A ovo je korenje! <EM>Autor najpre daje dva navedena stiha u izvorniku - na srpskom jeziku(!), a onda ih prilično slobodno prevodi, pri čemu naša reč 'trava' postaje 'ashes' ('pepeo') - prim. prev.</EM>
<BR>&nbsp;&nbsp;&nbsp;&nbsp;&nbsp;Jamisova pogrebna svetkovina upravo je počela.
<BR>&nbsp;&nbsp;&nbsp;&nbsp;&nbsp;Ona pogleda prema arakenskom smiraju sunca, prema zgusnutim prelivima boja na nebu. Noć je već stala da razastire svoje senke po udaljenim stenama i dinama.
<BR>&nbsp;&nbsp;&nbsp;&nbsp;&nbsp;Ali, sparina je i dalje bila žestoka.
<BR>&nbsp;&nbsp;&nbsp;&nbsp;&nbsp;Toplota joj prizva u mislima vodu, što je podseti na nedavno uočenu činjenicu da je ceo ovaj narod bio obučen da oseća žeđ samo u određeno vreme.
<BR>&nbsp;&nbsp;&nbsp;&nbsp;&nbsp;Žeđ.
<BR>&nbsp;&nbsp;&nbsp;&nbsp;&nbsp;Na um joj tada padoše talasi obasjani kaladanskom mesečinom, koji su zaodevali priobalne hridi belim, penušavim odorama... i vetar pun vlage. Lahor koji joj se sada poigravao skutima odore isušivao je vrelinom izloženu kožu na obrazima i čelu. Nove utičnice za nos počele su da je nadražuju i najednom je shvatila da prekomerno oseća cev koja joj se preko lica spuštala u pustinjsko odelo, hvatajući vlažnost njenih izdisaja.
<BR>&nbsp;&nbsp;&nbsp;&nbsp;&nbsp;Samo odelo predstavljalo je pravu saunu.
<BR>&nbsp;&nbsp;&nbsp;&nbsp;&nbsp;Odelo će ti biti ugodnije kada se prilagodiš manjoj telesnoj sadržini vode, rekao joj je Stilgar.
<BR>&nbsp;&nbsp;&nbsp;&nbsp;&nbsp;Znala je da je u pravu, ali od tog saznanja u ovom trenutku nije joj bilo ništa prijatnije. Nesvesna zabrinutost za vodu i dalje ju je opterećivala. Ne, ispravi se ona, bila je to zabrinutost za vlagu.
<BR>&nbsp;&nbsp;&nbsp;&nbsp;&nbsp;A to je bilo nešto tananije i dublje.
<BR>&nbsp;&nbsp;&nbsp;&nbsp;&nbsp;Najednom začu korake kako se približavaju, okrenu se i ugleda Pola, koji je dolazio iz dubine pećine u pratnji devojke vragolastog lica po imenu Čani.
<BR>&nbsp;&nbsp;&nbsp;&nbsp;&nbsp;Postoji još nešto, pomisli Džesika, Pol mora biti na oprezu sa ovdašnjim ženama. Pustinjske žene ne bi bile prikladne za Vojvodinu suprugu. Za naložnice - da, ali ne i za suprugu.
<BR>&nbsp;&nbsp;&nbsp;&nbsp;&nbsp;A onda se trže u sebi i upita: Jesam li ja to uhvaćena u mrežu njegovih planova? I tog trenutka joj postade jasno u kolikoj je meri uslovljena. Razmišljam o bračnim potrebama čoveka kraljevske krvi, previdevši pri tom potpuno da sam i sama bila naložnica. Doduše... bila sam ipak nešto više od obične naložnice.
<BR>&nbsp;&nbsp;&nbsp;&nbsp;&nbsp;"Majko."
<BR>&nbsp;&nbsp;&nbsp;&nbsp;&nbsp;Pol stade pred njom. Čani se zaustavila pored njega.
<BR>&nbsp;&nbsp;&nbsp;&nbsp;&nbsp;"Majko, znaš li šta rade tamo pozadi?"
<BR>&nbsp;&nbsp;&nbsp;&nbsp;&nbsp;Džesika osmotri tamnu zonu njegovih očiju koje su zurile iz kapuljače. "Mislim da znam."
<BR>&nbsp;&nbsp;&nbsp;&nbsp;&nbsp;"Čani mi je pokazala... zato što je bilo potrebno da to vidim i da dam... dozvolu za merenje vode."
<BR>&nbsp;&nbsp;&nbsp;&nbsp;&nbsp;Džesika pogleda Čani.
<BR>&nbsp;&nbsp;&nbsp;&nbsp;&nbsp;"Uzimaju natrag Jamisovu vodu", reče Čani glasom koji je za nijansu postao dublji zato što je prolazio pokraj nosnih utičnica. "Takvo je pravilo. Meso pripada osobi, ali voda pripada plemenu... osim kada je u pitanju borba."
<BR>&nbsp;&nbsp;&nbsp;&nbsp;&nbsp;"Kažu da je voda moja", reče Pol.
<BR>&nbsp;&nbsp;&nbsp;&nbsp;&nbsp;Džesika se tog trenutka upita zašto je zbog ovoga najednom postala oprezna i obazriva.
<BR>&nbsp;&nbsp;&nbsp;&nbsp;&nbsp;"Voda stečena borbom pripada pobedniku", reče Čani. "To je stoga što moraš da se boriš na otvorenom bez pustinjskog odela. Pobednik mora da povrati vodu koju je izgubio prilikom borbe."
<BR>&nbsp;&nbsp;&nbsp;&nbsp;&nbsp;"Ne želim njegovu vodu", promrmlja Pol. Osetio je da predstavlja deo mnogih prikaza koje se istovremeno kreću u iskrzanim oblicima, koji su rastrojavali unutrašnje oko. Nije bio načisto oko toga šta će učiniti, ali u jedno je bio siguran: nije hteo vodu destilovanu iz Jamisovog tela.
<BR>&nbsp;&nbsp;&nbsp;&nbsp;&nbsp;"Ali... to je... voda", reče Čani.
<BR>&nbsp;&nbsp;&nbsp;&nbsp;&nbsp;Džesiku je zadivio način na koji je devojka to kazala. Voda. Običan zvuk, a tako pun značenja. Na um joj tog trenutka pade aksiom Bene Geserita: Opstanak predstavlja sposobnost da se pliva u stranoj vodi. Ona pomisli: Pol i ja - mi moramo pronaći struje i brzake u ovoj stranoj vodi... ako želimo da opstanemo.
<BR>&nbsp;&nbsp;&nbsp;&nbsp;&nbsp;"Prihvatićeš vodu", reče Džesika.
<BR>&nbsp;&nbsp;&nbsp;&nbsp;&nbsp;Prepoznala je ton sopstvenog glasa. Upotrebila ga je već jednom sa Letoom, rekavši svom sada izgubljenom Vojvodi da prihvati izvesnu veliku svotu koja mu je ponuđena na ime pomoći u nekom sumnjivom poduhvatu - zato što je novac održavao moć Atreida.
<BR>&nbsp;&nbsp;&nbsp;&nbsp;&nbsp;Na Arakisu - voda je bila novac. To joj je bilo sasvim jasno.
<BR>&nbsp;&nbsp;&nbsp;&nbsp;&nbsp;Pol ništa nije odgovorio, shvativši da će učiniti kao što mu je naređeno - ali ne zato što je ona to naredila, već zato što ga je ton njenog glasa nagnao da celu stvar preispita. Odbiti vodu značilo bi doći u sukob sa prihvaćenim slobodnjačkim običajem.
<BR>&nbsp;&nbsp;&nbsp;&nbsp;&nbsp;Polu iznenada padoše na um reči iz 467. Kalime u Juehovoj O.K. Bibliji. On reče: "Iz vode je sam život počeo."
<BR>&nbsp;&nbsp;&nbsp;&nbsp;&nbsp;Džesika ga podozrivo osmotri. Odakle je naučio taj navod?, upita se ona. Nije proučavao misterije.
<BR>&nbsp;&nbsp;&nbsp;&nbsp;&nbsp;"Tako je rečeno", prozbori Čani. "Giudikar mantene: u Šah-Nami je zapisano da je od svih stvari najpre stvorena voda."
<BR>&nbsp;&nbsp;&nbsp;&nbsp;&nbsp;Iz nekog razloga koji nije umela da objasni (a to ju je uznemiravalo više od same stvari) Džesika najednom zadrhta. Okrenula se u stranu da prikrije pometenost, i to upravo u završnom trenutku sunčevog smiraja. Silna raskoš boja oblila je nebeski svod kada je velika, užarena kugla zašla za obzorje.
<BR>&nbsp;&nbsp;&nbsp;&nbsp;&nbsp;"Vreme je!"
<BR>&nbsp;&nbsp;&nbsp;&nbsp;&nbsp;Bio je to Stilgarov glas koji je zvonko odjeknuo u pećini. "Jamisovo oružje je ubijeno. Pozvao ga je On, Šai-Hulud, koji je odredio faze meseca, što iz dana u dan kopne i na kraju se pojavljuju kao savijene i sasušene grančice." Stilgarov glas postade tiši. "Tako je i sa Jamisom."
<BR>&nbsp;&nbsp;&nbsp;&nbsp;&nbsp;Tišina se spusti poput zastora na pećinu.
<BR>&nbsp;&nbsp;&nbsp;&nbsp;&nbsp;Džesika opazi zelenkasto-senovite kretnje Stilgara, sličnog kakvoj avetinjskoj prilici u tamnim nedrima pećine. Zatim se osvrnu prema bazenu, osetivši dah svežine.
<BR>&nbsp;&nbsp;&nbsp;&nbsp;&nbsp;"Doći će Jamisovi prijatelji", reče Stilgar.
<BR>&nbsp;&nbsp;&nbsp;&nbsp;&nbsp;Ljudi se uputiše iza Džesike i navukoše zastor preko otvora. Duboko u pećini bila je upaljena samo jedna sjajna kugla. Pri ovoj žućkastoj rasveti moglo se razabrati nekoliko prilika koje su se približavale. Džesika začu šuškanje odora.
<BR>&nbsp;&nbsp;&nbsp;&nbsp;&nbsp;Čani se povuče jedan korak, kao da je bila privučena svetlošću.
<BR>&nbsp;&nbsp;&nbsp;&nbsp;&nbsp;Džesika pognu glavu do Polovog uha i obrati mu se porodičnim šifrovanim jezikom: "Pusti da oni vode; čini isto što i oni. Biće to jednostavna ceremonija primirenja Jamisove seni."
<BR>&nbsp;&nbsp;&nbsp;&nbsp;&nbsp;Biće više od toga, pomisli Pol, iskusivši najednom neobičan osećaj u svesti, kao da pokušava da nešto uhvati dok se kreće, a zaustavlja ga.
<BR>&nbsp;&nbsp;&nbsp;&nbsp;&nbsp;Čani priđe Džesiki i uze je za ruku. "Hodi, Sajadina. Moramo se povući."
<BR>&nbsp;&nbsp;&nbsp;&nbsp;&nbsp;Pol ih vide kako odlaze u senku, ostavljajući ga samog. Najednom se osetio napuštenim.
<BR>&nbsp;&nbsp;&nbsp;&nbsp;&nbsp;Ljudi koji su spustili zastor dođoše pred njega.
<BR>&nbsp;&nbsp;&nbsp;&nbsp;&nbsp;"Hodi, Usule."
<BR>&nbsp;&nbsp;&nbsp;&nbsp;&nbsp;On dopusti da ga povedu napred i uvedu u krug ljudi, okupljenih oko Stilgara, koji je stajao ispod sjajne kugle, a pored nekog zgurenog, savijenog i uglastog obličja, prekrivenog odorom na kamenom podu.
<BR>&nbsp;&nbsp;&nbsp;&nbsp;&nbsp;Na Stilgarov znak rukom, ljudi čučnuše; odore zašuštaše prilikom ovih kretnji. Pol im se pridruži, posmatrajući Stilgara; ugao pod kojim ga je svetlost obasjavala učinio je da mu oči izgledaju kao dva zdenca, dok mu se na vratu isticao komad jarke zelene tkanine. Pol zatim upravi pažnju na izbočinu prekrivenu odorom na podu, pokraj Stilgarovih nogu, prepoznavši vrat baliseta, koji je malo virio ispod tkanine.
<BR>&nbsp;&nbsp;&nbsp;&nbsp;&nbsp;"Duh napušta telesnu vodu kada se prvi mesec digne", reče Stilgar. "Tako je kazano. Kada večeras budemo videli prvi mesec kako se diže, koga će on zvati?"
<BR>&nbsp;&nbsp;&nbsp;&nbsp;&nbsp;"Jamisa", uzvrati okupljena masa.
<BR>&nbsp;&nbsp;&nbsp;&nbsp;&nbsp;Stilgar se okrenu pun krug na peti, preletevši pogledom po prstenu lica. "Ja sam bio Jamisov prijatelj", reče on. "Kada se Sokolja letelica ustremila prema nama kod Rupe u Steni, Jamis me je spasao smrti."
<BR>&nbsp;&nbsp;&nbsp;&nbsp;&nbsp;On se naže prema izbočenju na podu i podiže odoru. "Uzeću ovu odoru kao Jamisov prijatelj - to je pravo vođe." Zatim prebaci odoru preko ramena i ispravi se.
<BR>&nbsp;&nbsp;&nbsp;&nbsp;&nbsp;Pol konačno dođe u priliku da vidi stvari koje su bile pokrivene: sjajno, sivkasto pustinjsko odelo, ulubljen litraš, marama sa malom knjigom na sredini, drška kris-noža bez oštrice, prazne korice, neki zamotuljak, parakompas, distrans, udarač, hrpa metalnih kuka veličine pesnice, gomila nečega što je ličilo na oblutke u nekakvom platnu, svežanj povezanih pera... i baliset, koji je stajao pokraj zamotuljka.
<BR>&nbsp;&nbsp;&nbsp;&nbsp;&nbsp;Jamis je, dakle, svirao na balisetu, pomisli Pol. Instrument ga podseti na Gurni Haleka, kao i na sve ono što je sad bilo izgubljeno. Na osnovu svog sećanja na budućnost u prošlosti, Pol je znao da se na nekim slučajnim stazama još može sresti sa Halekom, ali ovi susreti bili su retki i obavijeni senkom. Zbunjivali su ga. Činilac neodređenosti ispunio ga je čuđenjem. Znači li to da nešto što ću učiniti... što bih mogao da učinim... može da uništi Gurnija... ili da ga vrati u život... ili...
<BR>&nbsp;&nbsp;&nbsp;&nbsp;&nbsp;Pol proguta pljuvačku i odmahnu glavom.
<BR>&nbsp;&nbsp;&nbsp;&nbsp;&nbsp;Stilgar se ponovo naže nad hrpu stvari.
<BR>&nbsp;&nbsp;&nbsp;&nbsp;&nbsp;"Za Jamisovu ženu i za stražare", reče on. Obluci i knjiga nestadoše u naborima njegove odore.
<BR>&nbsp;&nbsp;&nbsp;&nbsp;&nbsp;"Pravo vođe", uzvratiše okupljeni.
<BR>&nbsp;&nbsp;&nbsp;&nbsp;&nbsp;"Obeležavač za Jamisov servis za kafu", reče Stilgar i podiže pljosnatu, okruglu ploču od zelenog metala. "To će biti dato Usulu uz prikladnu ceremoniju kada se budemo vratili u sieč."
<BR>&nbsp;&nbsp;&nbsp;&nbsp;&nbsp;"Pravo vođe", uzvratiše okupljeni.
<BR>&nbsp;&nbsp;&nbsp;&nbsp;&nbsp;Na kraju on uze dršku kris-noža i podiže je. "Za sahranu", reče on.
<BR>&nbsp;&nbsp;&nbsp;&nbsp;&nbsp;"Za sahranu", odgovoriše okupljeni.
<BR>&nbsp;&nbsp;&nbsp;&nbsp;&nbsp;Stojeći u krugu naspram Pola, Džesika klimnu glavom, prepoznavši drevno poreklo obreda i pomislivši pri tom: Sretanje neznanja i znanja, okrutnosti i kulture - počinje dostojanstvom kojim postupamo prema mrtvima. Ona uputi pogled prema Polu, upitavši se: Da li će uvideti to? Da li će znati šta mu valja činiti?
<BR>&nbsp;&nbsp;&nbsp;&nbsp;&nbsp;"Mi smo Jamisovi prijatelji", reče Stilgar. "Mi ne oplakujemo naše mrtvace kao buljuk garvarga."
<BR>&nbsp;&nbsp;&nbsp;&nbsp;&nbsp;Jedan čovek sede brade, sa Polove leve strane, ustade. "Bio sam Jamisov prijatelj", reče on. Zatim priđe gomili stvari na tlu i podiže distrans. "Kada mi je ponestalo vode prilikom opsade kod Dve Ptice, Jamis mi je dao deo svoje." Čovek se vrati na svoje mesto u krugu.
<BR>&nbsp;&nbsp;&nbsp;&nbsp;&nbsp;Treba li i ja da kažem da sam Jamisov prijatelj? upita se Pol. Da li očekuju da i ja uzmem nešto sa gomile? Videvši da se lica okreću prema njemu, on odvrati pogled. Očekuju!
<BR>&nbsp;&nbsp;&nbsp;&nbsp;&nbsp;Jedan drugi čovek naspram Pola ustade, priđe gomili i uze parakompas. "Bio sam Jamisov prijatelj", reče on. Kad nas je patrola presrela kod Zatona Grebena, bio sam ranjen, a Jamis je odvukao Harkonene na drugu stranu, tako da smo mi ranjenici mogli da budemo spašeni." I on se vrati na svoje mesto u krugu.
<BR>&nbsp;&nbsp;&nbsp;&nbsp;&nbsp;Lica se ponovo upraviše prema Polu i on razabra izraz očekivanja na njima, spustivši pogled. Jedan lakat ga blago munu i jedan glas prošaputa: "Hoćeš li da nam doneseš propast?"
<BR>&nbsp;&nbsp;&nbsp;&nbsp;&nbsp;Kako mogu da kažem da sam mu bio prijatelj? upita se Pol.
<BR>&nbsp;&nbsp;&nbsp;&nbsp;&nbsp;Nova prilika ustade iz kruga naspram Pola; kada je svetlost obasjala lice obavijeno kapuljačom, on shvati da mu je to majka. Ona podiže maramu sa gomile. "Bila sam Jamisov prijatelj", reče Džesika. "Kada je duh duhova uvideo u njemu potrebe istine, on se povukao i poštedeo mog sina." Ona se vrati na svoje mesto.
<BR>&nbsp;&nbsp;&nbsp;&nbsp;&nbsp;Pol se iznenada seti prezira u majčinom glasu kada mu je prišla posle dvoboja i upitala ga: Pa, kako se osećaš kao ubica?
<BR>&nbsp;&nbsp;&nbsp;&nbsp;&nbsp;Ponovo primeti kako se lica upravljaju prema njemu; osećao je kako ljutnja i strah uzimaju maha među ljudima. I tog trenutka jedan odlomak iz filmske knjige "Kult mrtvih", koju mu je majka davno pokazala, sinu mu u svesti. U magnovenju je shvatio šta mu valja učiniti.
<BR>&nbsp;&nbsp;&nbsp;&nbsp;&nbsp;Lagano, Pol ustade.
<BR>&nbsp;&nbsp;&nbsp;&nbsp;&nbsp;Uzdah olakšanja prostruja krugom.
<BR>&nbsp;&nbsp;&nbsp;&nbsp;&nbsp;Pol je imao osećaj da mu se vlastito biće smanjuje dok je napredovao prema središtu. Činilo mu se da je izgubio deo sebe - deo koji je tamo pošao da potraži. Nagnuo se na gomilu stvari koje su pripadale njegovom mrtvom protivniku i podigao baliset. Jedna struna blago zabruja, zakačivši se za nešto čvrsto iz gomile.
<BR>&nbsp;&nbsp;&nbsp;&nbsp;&nbsp;"Bio sam Jamisov prijatelj", prošaputa Pol.
<BR>&nbsp;&nbsp;&nbsp;&nbsp;&nbsp;Osetio je kako mu suze naviru na oči i nagnao sebe da pojača glas. "Jamis me je naučio... da... kad ubiješ... plaćaš za to. Žao mi je što nisam bolje upoznao Jamisa."
<BR>&nbsp;&nbsp;&nbsp;&nbsp;&nbsp;Ne videći ništa pred sobom, on krenu ka svom mestu u krugu i spusti se na kameni pod.
<BR>&nbsp;&nbsp;&nbsp;&nbsp;&nbsp;Jedan glas prošaputa: "Lije suze!"
<BR>&nbsp;&nbsp;&nbsp;&nbsp;&nbsp;Šapat prostruja krugom: "Usul daje vlagu mrtvima!"
<BR>&nbsp;&nbsp;&nbsp;&nbsp;&nbsp;Osećao je prste kako počinju da mu dodiruju vlažne obraze, slušao šapat prožet strahopoštovanjem.
<BR>&nbsp;&nbsp;&nbsp;&nbsp;&nbsp;Čuvši ove prigušene glasove, Džesika shvati svu dubinu ovog iskustva, užasna sputavanja koja su se ptotivila prolivanju suza. Ona se usredsredi na reči: Daje vlagu mrtvima. Bio je to dar svetu senki - suze. One će nesumnjivo postati svete.
<BR>&nbsp;&nbsp;&nbsp;&nbsp;&nbsp;Ništa na ovoj planeti nije joj tako moćno predočilo neizmerljivu vrednost vode. Nisu to bili ni prodavci vode niti isušena koža domorodaca, niti pustinjska odela, ni pravila vodne discipline. Ovde je postojala jedna stvar dragocenija od svih drugih - bio je to sam život, skroz prožet simbolima i obredima.
<BR>&nbsp;&nbsp;&nbsp;&nbsp;&nbsp;Voda.
<BR>&nbsp;&nbsp;&nbsp;&nbsp;&nbsp;"Dodirnuo sam mu obraz", prošaputa neko. "Osetio sam dar."
<BR>&nbsp;&nbsp;&nbsp;&nbsp;&nbsp;Prsti koji su mu dodirivali lice u prvi mah su uplašili Pola. Stisnuo je hladni vrat baliseta, osećajući kako mu se strune urezuju u dlan. A onda ugleda lica iza ispruženih ruku - razrogačene, začuđene oči.
<BR>&nbsp;&nbsp;&nbsp;&nbsp;&nbsp;Trenutak potom, ruke se povukoše. Pogrebna ceremonija se nastavljala. Ali, sada je oko Pola postojao mali slobodan prostor, ljudi su se malo povukli i ukazali mu počast tom izolovanošću u kojoj je ostao.
<BR>&nbsp;&nbsp;&nbsp;&nbsp;&nbsp;Ceremonija se okončala tihom pesmom:
<BR>
<BR>&nbsp;&nbsp;&nbsp;&nbsp;&nbsp;Puni mesec te zove...
<BR>&nbsp;&nbsp;&nbsp;&nbsp;&nbsp;Šai-huluda ćeš videti;
<BR>&nbsp;&nbsp;&nbsp;&nbsp;&nbsp;Crvena noć, tamno nebo,
<BR>&nbsp;&nbsp;&nbsp;&nbsp;&nbsp;Krvava smrt te umorila.
<BR>&nbsp;&nbsp;&nbsp;&nbsp;&nbsp;Molimo se mesecu: okrugao je...
<BR>&nbsp;&nbsp;&nbsp;&nbsp;&nbsp;Stići će nas silna sreća,
<BR>&nbsp;&nbsp;&nbsp;&nbsp;&nbsp;Što tražimo, naći ćemo
<BR>&nbsp;&nbsp;&nbsp;&nbsp;&nbsp;Tamo gde je zemlja čvrsta.
<BR>
<BR>&nbsp;&nbsp;&nbsp;&nbsp;&nbsp;Kraj Stilgarovih nogu stajala je jedna nabrekla vreća. On čučnu i položi dlanove na nju. Neko priđe sa strane, čučnu pokraj njega i Pol prepoznade Čanino lice obavijeno kapuljačom.
<BR>&nbsp;&nbsp;&nbsp;&nbsp;&nbsp;"Jamis je nosio trideset tri litre plus sedam celih i tri kroz trideset dve drahme plemenske vode", reče Čani. "Blagosiljam je sada u prisustvu Sajadine. Ekeri-akairi, to je voda, filisin-folasi Pola Muad'Diba! Kivi akavi, nikad više, nakalas! Nakelas! Izmeriti i izračunati, ukair-an! Otkucajima srca jan-jan-jan našeg prijatelja... Jamisa."
<BR>&nbsp;&nbsp;&nbsp;&nbsp;&nbsp;U iznenadnoj i mukloj tišini Čani se okrenu i pogleda Pola, a onda reče: "Gde sam ja vatra, ti budi ugalj. Gde sam ja rosa, ti budi voda."
<BR>&nbsp;&nbsp;&nbsp;&nbsp;&nbsp;"Bi-lal kaifa", uzvratiše okupljeni.
<BR>&nbsp;&nbsp;&nbsp;&nbsp;&nbsp;"Ovo sledovanje ide Polu Muad'Dibu", reče Čani. "Neka ga on čuva za pleme, neka pazi da ga iz nehata ne izgubi. Neka bude darežljiv sa njim u doba oskudice. Neka ga preda plemenu kada mu dođe sudnji čas."
<BR>&nbsp;&nbsp;&nbsp;&nbsp;&nbsp;"Bi-lal kaifa", uzvratiše okupljeni.
<BR>&nbsp;&nbsp;&nbsp;&nbsp;&nbsp;Moram da prihvatim tu vodu, pomisli Pol. On lagano ustade i uputi se prema Čani. Stilgar se povuče korak unazad da bi mu napravio mesta i uze mu baliset blago iz ruke.
<BR>&nbsp;&nbsp;&nbsp;&nbsp;&nbsp;"Klekni", reče Čani.
<BR>&nbsp;&nbsp;&nbsp;&nbsp;&nbsp;Pol kleknu.
<BR>&nbsp;&nbsp;&nbsp;&nbsp;&nbsp;Ona ga uze za ruke i postavi mu ih na elastičnu površinu vreće za vodu. "Pleme ti poverava ovu vodu", reče ona. "Jamisa je nestalo iz nje. Uzmi je u miru." Ona ustade, povukavši i Pola za sobom.
<BR>&nbsp;&nbsp;&nbsp;&nbsp;&nbsp;Stilgar mu vrati baliset, ispruživši istovremeno i dlan sa malom gomilom metalnih prstenova na njemu. Pol ih pogleda uočivši da su različite veličine i opazivši neobične odsjaje prigušene pećinske rasvete.
<BR>&nbsp;&nbsp;&nbsp;&nbsp;&nbsp;Čani uze najveći prsten i stavi ga na jedan prst. "Trideset litara", reče ona. Zatim nastavi da uzima i ostale, jedan po jedan, pokazujući svaki Polu i brojeći ih. "Dve litre, jedan litar, sedam vodnih brojača od po drahmu; jedan vodni brojač od tri kroz trideset dve drahme. Ukupno - trideset tri litre plus sedam celih i tri kroz trideset dve drahme."
<BR>&nbsp;&nbsp;&nbsp;&nbsp;&nbsp;Ona ih podiže na prstu da bi ih Pol video.
<BR>&nbsp;&nbsp;&nbsp;&nbsp;&nbsp;"Prihvataš li ih?" upita Stilgar.
<BR>&nbsp;&nbsp;&nbsp;&nbsp;&nbsp;Pol proguta pljuvačku i klimnu glavom. "Da."
<BR>&nbsp;&nbsp;&nbsp;&nbsp;&nbsp;"Kasnije ću ti pokazati", reče Čani, "kako da ih vežeš u maramu da ti ne bi zveckali i uznemiravali te kada ti je potrebna tišina." Ona pruži ruku.
<BR>&nbsp;&nbsp;&nbsp;&nbsp;&nbsp;"Da li bi ih... čuvala za mene?" upita Pol.
<BR>&nbsp;&nbsp;&nbsp;&nbsp;&nbsp;Čani uputi zbunjen pogled prema Stilgaru.
<BR>&nbsp;&nbsp;&nbsp;&nbsp;&nbsp;On se osmehnu i reče: "Pol Muad'Dib, koji je Usul, još ne zna naše običaje, Čani. Zadrži privremeno te vodne brojače dok ne dođe vreme da mu pokažeš kako se nose."
<BR>&nbsp;&nbsp;&nbsp;&nbsp;&nbsp;Ona klimnu glavom, izvadi jednu štofanu traku iz odore, naniza prstenove na nju i veza ih sa dve strane, a zatim zastade za trenutak, a onda ih stavi u opasač ispod odore.
<BR>&nbsp;&nbsp;&nbsp;&nbsp;&nbsp;Nešto mi je ovde promaklo, pomisli Pol. Osetio je najednom kako se raspoloženje promenilo oko njega, postalo vedrije, čak veselo; istog časa u svesti mu sinu proročko sećanje: vodni brojači ponuđeni nekoj ženi - ritual udvaranja.
<BR>&nbsp;&nbsp;&nbsp;&nbsp;&nbsp;"Majstori vode", reče Stilgar.
<BR>&nbsp;&nbsp;&nbsp;&nbsp;&nbsp;U gomili se začu šuškanje odora. Dva čoveka istupiše i podigoše vreću za vodu. Stilgar skide sjajnu kuglu i krenu sa njom u dubinu pećine.
<BR>&nbsp;&nbsp;&nbsp;&nbsp;&nbsp;Potisnut iza Čani, Pol stade da posmatra mekane odseve svetiljki na kamenim zidovima, treperavu igru senki; u tišini ispunjenoj očekivanjem osetio je kako raste uzbuđenje ljudi oko njega.
<BR>&nbsp;&nbsp;&nbsp;&nbsp;&nbsp;Odgurnuta u kraj grupe nestrpljivim rukama, okružena uzmuvanim telima, Džesika za trenutak oseti kako je obuzima panika. Prepoznala je odlomke rituala, razabrala primese Čakobsa i Botani-džib jezika u uzvicima; potpuno je bila svesna da iz tih na izgled jednostavnih trenutaka svakog časa može da pokulja mahnita nasilnost.
<BR>&nbsp;&nbsp;&nbsp;&nbsp;&nbsp;Jan-jan-jan, pomisli ona. Go-go-go.
<BR>&nbsp;&nbsp;&nbsp;&nbsp;&nbsp;Sve je ličilo na neku dečju igru, koja je izgubila sve inhibicije u rukama odraslih.
<BR>&nbsp;&nbsp;&nbsp;&nbsp;&nbsp;Stilgar zastade kod žutog kamenitog zida. Pritisnuo je jednu izbočinu i zid bešumno skliznu u stranu, a iza njega se ukaza otvor u neku nepravilnu pukotinu. Stilgar povede ljude unutra pored jedne tamne, saćaste rešetke, iz koje je prohladna vazdušna struja zapahnula Pola kada je prošao pokraj nje.
<BR>&nbsp;&nbsp;&nbsp;&nbsp;&nbsp;Pol upitno pogleda Čani, blago je povukavši za ruku. "Vazduh je bio vlažan", reče on.
<BR>&nbsp;&nbsp;&nbsp;&nbsp;&nbsp;"Psst", prošaputa ona.
<BR>&nbsp;&nbsp;&nbsp;&nbsp;&nbsp;Ali čovek koji je išao iza njih reče: "Ima mnogo vode u sabirnici noćas. To nam Jamis stavlja do znanja da je zadovoljan."
<BR>&nbsp;&nbsp;&nbsp;&nbsp;&nbsp;Džesika prođe kroz tajna vrata i ubrzo začu kako se ona zatvaraju iza nje. Primetila je da su svi Slobodnjaci malo usporili hod dok su prolazili pokraj saćaste rešetke, a onda je i sama osetila vlažan vazduh kad se našla pred njom.
<BR>&nbsp;&nbsp;&nbsp;&nbsp;&nbsp;Sabirnica vetra, pomisli ona. Imaju skrivenu sabirnicu vetra negde na površini, kojom dovlače vazduh dole, gde je hladnije, a onda izdvajaju vlagu iz njega.
<BR>&nbsp;&nbsp;&nbsp;&nbsp;&nbsp;Prošli su kroz još jedna kamena vrata sa rešetkom odozgo, koja su se takođe zatvorila za njima. Vazdušna struja, koja im je dolazila s leđa, imala je jasno uočljive primese vlažnosti, tako da su je osetili čak i Džesika i Pol.
<BR>&nbsp;&nbsp;&nbsp;&nbsp;&nbsp;Na čelu povorke, sjajna kugla u Stilgarovoj ruci spustila se ispod nivoa glava ispred Pola. Narednog trenutka on oseti pod nogama stepenice koje su u luku skretale nalevo. Svetlost stade da se odražava unatrag, preko kapuljača, obasjavši vijugavu traku ljudi koja se spuštala niz stepenice.
<BR>&nbsp;&nbsp;&nbsp;&nbsp;&nbsp;Džesika oseti kako u ljudima oko nje raste uzbuđenje, pritisak tišine, čija joj je potisnuta hitnja raspinjala živce.
<BR>&nbsp;&nbsp;&nbsp;&nbsp;&nbsp;Stepenice se okončaše i povorka prođe kroz još jedna niska vrata. Svetlost sjajne kugle rasplinula se u velikom prostoru sa visokim, oivičenim svodom.
<BR>&nbsp;&nbsp;&nbsp;&nbsp;&nbsp;Video sam ovo mesto u snu, pomisli Pol.
<BR>&nbsp;&nbsp;&nbsp;&nbsp;&nbsp;Ova pomisao bila je istovremeno ospokojavajuća i uznemiravajuća. Negde ispred njega, na ovom putu, fanatične horde sejale su nemilice smrt po Vaseljeni u njegovo ime. Zeleno-crna zastava Atreida postaće simbol užasa. Divlje legije srljaće u nove okršaje, uzvikujući svoj ratni poklič: 'Muad'Dib!'
<BR>&nbsp;&nbsp;&nbsp;&nbsp;&nbsp;To ne sme biti, pomisli on. Ne smem dopustiti da se to dogodi.
<BR>&nbsp;&nbsp;&nbsp;&nbsp;&nbsp;Ali osećao je opsesivnu svest rase u sebi, sopstvenu vrašku svrhovitost, znajući da nikakva sitnica nije u stanju da obuzda tu plahovitu, nezadrživu silu. Ona je neprekidno dobijala na težini i zamahu. Ukoliko bi umro ovog trenutka, stvar bi se nastavila kroz njegovu majku i još nerođenu sestru. Ništa drugo do pogibije svih ljudi okupljenih sada ovde - uključujući tu i njega i Džesiku - nije moglo da zaustavi neumitno.
<BR>&nbsp;&nbsp;&nbsp;&nbsp;&nbsp;Pol se osvrnu unaokolo, primetivši kako se ljudi razilaze desno i levo. Masa ga potisnu do niske ograde, isklesane u kamenu. Sa druge strane ograde Pol ugleda, u sjaju Stilgarove kugle, glatku i tamnu površinu vode. Gubila se u senci - duboka i crna - dok je suprotan zid bio jedva vidljiv, na udaljenosti od možda stotinu metara.
<BR>&nbsp;&nbsp;&nbsp;&nbsp;&nbsp;Džesika oseti kako joj suva zategnutost kože na obrazima i čelu popušta u prisustvu vlage. Bazen sa vodom bio je dubok; osećala je njegovu dubinu, ali je uspela da odoli iskušenju i nije zaronila ruke unutra.
<BR>&nbsp;&nbsp;&nbsp;&nbsp;&nbsp;Šum pljuskanja vode začu se sa njene leve strane. Ona baci pogled niz senovitu kolonu Slobodnjaka, ugledavši Stilgara i Pola, a pokraj njih majstore vode, koji su upravo počeli da izručuju svoj tovar u bazen kroz merač protoka. Merač je predstavljao okruglo, sivo oko iznad ruba bazena. Opazila je kako mu se sjajni pokazatelj kreće dok je voda proticala kroz njega, da bi se zaustavio na trideset tri litre i sedam celih i tri kroz trideset dve drahme.
<BR>&nbsp;&nbsp;&nbsp;&nbsp;&nbsp;Vrhunska tačnost u merenju vode, pomisli Džesika. Istovremeno je primetila da se na zidovima merača nije zadržala ni najmanja količina vlage posle prolaska vode. Voda je proklizila uza zidove suda, a na nju nije delovala nikakva koheziona sila. Ta jednostavna činjenica predstavljala je izuzetno važno znamenje slobodnjačke tehnologije: oni su bili perfekcionisti.
<BR>&nbsp;&nbsp;&nbsp;&nbsp;&nbsp;Džesika prokrči put kroz gomilu do mesta uz ogradu gde je stajao Stilgar. Ovoga puta, za to joj je bilo potrebno znatno manje napora nego ranije, pošto su se ljudi s poštovanjem sklanjali u stranu. Primetila je odsutan pogled u Polovim očima, ali u mislima joj je trenutno bilo mesta samo za tajnu ovog velikog bazena vode.
<BR>&nbsp;&nbsp;&nbsp;&nbsp;&nbsp;Stilgar je pogleda. "Među nama ima onih kojima je voda preko potrebna", reče on, "ali oni ipak neće posegnuti za ovom vodom kada se nađu ovde. Znaš li to?"
<BR>&nbsp;&nbsp;&nbsp;&nbsp;&nbsp;"Ne, ali verujem", uzvrati ona.
<BR>&nbsp;&nbsp;&nbsp;&nbsp;&nbsp;On skrenu pogled prema bazenu. "Ovde imamo više od trideset osam miliona dekalitara", reče on. "Voda je obezbeđena debelim zidovima od malih tvoraca, skrivena, sačuvana."
<BR>&nbsp;&nbsp;&nbsp;&nbsp;&nbsp;"Prava riznica", reče ona.
<BR>&nbsp;&nbsp;&nbsp;&nbsp;&nbsp;Stilgar podiže kuglu da bi je pogledao u oči. "Veće je to od riznice. Imamo na hiljade ovakvih tajnih skladišta. Samo ih nekolicina nas sve zna." On odmahnu glavom na jednu stranu. Kugla je bacala žućkastosenoviti sjaj po licima i bradama. "Čuješ li ovo?"
<BR>&nbsp;&nbsp;&nbsp;&nbsp;&nbsp;Svi stadoše da osluškuju.
<BR>&nbsp;&nbsp;&nbsp;&nbsp;&nbsp;Veliku prostoriju ispuni zvuk kapanja vode uhvaćene sabirnicom vetra. Džesika primeti da su se svi okupljeni pretvorili u uho. Jedino je Pol izgledao nekako odsutan i dalek od svega toga.
<BR>&nbsp;&nbsp;&nbsp;&nbsp;&nbsp;Njemu se taj zvuk činio sličan otkucavanju trenutaka. Osećao je vreme kako protiče kroz njega, časke koji nikada više neće biti uhvaćeni. Iskusio je potrebu da donese odluku, ali nije imao snage da načini prvi korak.
<BR>&nbsp;&nbsp;&nbsp;&nbsp;&nbsp;"Proračunato je kolika nam je količina potrebna. Kada je budemo sakupili, promenićemo lice Arakisa."
<BR>&nbsp;&nbsp;&nbsp;&nbsp;&nbsp;Prigušeni šapat odgovora razleže se gomilom: "Bi-lal kaifa."
<BR>&nbsp;&nbsp;&nbsp;&nbsp;&nbsp;"Fiksiraćemo dine ispod travnih pokrova", reče Stilgar. Glas mu je postao snažniji. "Vezaćemo vodu za tle pomoću drveća i žbunja."
<BR>&nbsp;&nbsp;&nbsp;&nbsp;&nbsp;"Bi-lal kaifa", uzvratiše okupljeni.
<BR>&nbsp;&nbsp;&nbsp;&nbsp;&nbsp;"Svake godine polarni led se povlači", reče Stilgar.
<BR>&nbsp;&nbsp;&nbsp;&nbsp;&nbsp;"Bi-lal kaifa", usledi napev.
<BR>&nbsp;&nbsp;&nbsp;&nbsp;&nbsp;"Pripitomićemo ceo Arakis - sočivima za otapanje na polovima, jezerima u umerenim zonama, a jedino će duboka pustinja ostati za tvorca i njegov začin."
<BR>&nbsp;&nbsp;&nbsp;&nbsp;&nbsp;"Bi-lal kaifa."
<BR>&nbsp;&nbsp;&nbsp;&nbsp;&nbsp;"I nijedan čovek više neće trpeti zbog oskudice vode. Moći će da je zahvata iz bunara, bazena, jezera ili kanala. Teći će mnogim kanalima i napajati naše biljke. Stajaće na raspolaganju svakom čoveku. Biće mu uvek nadohvat ruke."
<BR>&nbsp;&nbsp;&nbsp;&nbsp;&nbsp;"Bi-lal kaifa."
<BR>&nbsp;&nbsp;&nbsp;&nbsp;&nbsp;Džesika oseti prizvuk religijskog obreda u rečima, postavši svesna da ju je i samu, instinktivno, obuzelo strahopoštovanje. U savezu sa budućnošću, pomisli ona. Imaju planinu na koju im se valja uspeti. To je san nekog naučnika... san kojim su prožeti ovi jednostavni ljudi, seljaci.
<BR>&nbsp;&nbsp;&nbsp;&nbsp;&nbsp;Misli joj skrenuše na Liet-Kinesa, Carevog planetnog ekologa, čoveka koji se ovde sasvim srodio - i ona poče da ga dočarava u svesti. San koji je maločas čula bio je sasvim dovoljan da sasvim obuzme čoveka - i ona je osećala ekologove prste u svemu tome. Bio je to san za koji se dobrovoljno moglo poći u smrt. A to je predstavljalo jedan od bitnih činilaca neophodnih njenom sinu: ljudi koji imaju određen cilj pred sobom. A u takve ljude mogla se, bez po muke, usaditi žestina i fanatizam. Njima se moglo vitlati kao mačem koji bi Polu povratio izgubljeno mesto.
<BR>&nbsp;&nbsp;&nbsp;&nbsp;&nbsp;"Polazimo sada", reče Stilgar. "Sačekaćemo da iziđe prvi mesec. Kada Jamis bezbedno bude krenuo na svoj put, i mi ćemo krenuti kući."
<BR>&nbsp;&nbsp;&nbsp;&nbsp;&nbsp;Uz prigušeno mrmljanje, ljudi nevoljno pođoše za njim, ostavljajući za sobom ogradu bazena i zaputivši se uz stepenice.
<BR>&nbsp;&nbsp;&nbsp;&nbsp;&nbsp;Koračajući iza Čani, Pol oseti da je vitalni trenutak minuo, da mu je promakla ključna odluka, tako da je sada bio uhvaćen u vlastitom mitu. Znao je da je već ranije video ovo mesto, da ga je iskusio u delićima proročkog sna na dalekom Kaladanu, ali pojedinosti koje su mu onda promakle sada su bile dopunjene. Ponovo ga je obuzelo čuđenje zbog ograničenja vlastitvog dara. Činilo mu se da se kreće zajedno sa talasom vremena; čas se nalazio u njegovoj dolji, a čas na vrhu - dok su se svuda unaokolo podizali i spuštali drugi talasi, otkrivajući, pa skrivajući ono što su nosili na površini.
<BR>&nbsp;&nbsp;&nbsp;&nbsp;&nbsp;Kroz sve to mahniti džihad i dalje se pomaljao pred njim, pun nasilja i koljačkog orgijanja. Ličio je na kakvu hrid koja se nadnosi nad talase.
<BR>&nbsp;&nbsp;&nbsp;&nbsp;&nbsp;Ljudi prođoše kroz poslednja vrata i vratiše se u pećinu. Ulaz se hermetički zatvori. Svetla su bila pogašena, a poklopci uklonjeni sa otvora u pećinu; napolju se nazirala noć puna zvezda, koje su treperile nad pustinjom.
<BR>&nbsp;&nbsp;&nbsp;&nbsp;&nbsp;Džesika priđe izlazu iz pećine i podiže pogled prema zvezdanom svodu. Zvezde su izgledale oštre i bliske. Osetila je komešanje ljudi oko sebe, a onda začula zvuk štimovanja baliseta negde pozadi i Polov glas koji je pevušio. Odmah je razaznala primesu setnosti u njemu koju ranije nije primetila.
<BR>&nbsp;&nbsp;&nbsp;&nbsp;&nbsp;Napev prekide Čanin glas negde iz tamne dubine pećine. "Pričaj mi o vodama tvog rodnog sveta, Pole Muad'Dibe."
<BR>&nbsp;&nbsp;&nbsp;&nbsp;&nbsp;"Drugi put, Čani. Obećavam ti", uzvrati Pol.
<BR>&nbsp;&nbsp;&nbsp;&nbsp;&nbsp;Toliko tuge.
<BR>&nbsp;&nbsp;&nbsp;&nbsp;&nbsp;"To je dobar baliset", reče Čani.
<BR>&nbsp;&nbsp;&nbsp;&nbsp;&nbsp;"Veoma dobar", uzvrati joj Pol. "Misliš li da će se Jamis ljutiti što ga koristim?"
<BR>&nbsp;&nbsp;&nbsp;&nbsp;&nbsp;Govori o mrtvome kao da je živ, pomisli Džesika. Ta činjenica je uznemiri.
<BR>&nbsp;&nbsp;&nbsp;&nbsp;&nbsp;"Jamis je voleo muziku", umeša se glas nekog čoveka.
<BR>&nbsp;&nbsp;&nbsp;&nbsp;&nbsp;"Otpevaj mi jednu od tvojih pesama", ponovo ga zamoli Čani.
<BR>&nbsp;&nbsp;&nbsp;&nbsp;&nbsp;Toliko ženstvenosti i privlačnosti u glasu ove devojčice-deteta, pomisli Džesika. Moram skrenuti pažnju Polu o ovdašnjim ženama... i to što pre.
<BR>&nbsp;&nbsp;&nbsp;&nbsp;&nbsp;"Ovo je bila pesma jednog mog prijatelja", reče Pol. "Mislim da je sada mrtav. Zvao se Gurni. Nazivao ju je večernjom pesmom."
<BR>&nbsp;&nbsp;&nbsp;&nbsp;&nbsp;Ljudi utonuše u tišinu, slušajući prve akorde Polovog dečačkog tenora, skladno praćenog brujanjem baliseta:
<BR>
<BR>&nbsp;&nbsp;&nbsp;&nbsp;&nbsp;Zgodnog li časa da se vidi žeravica...
<BR>&nbsp;&nbsp;&nbsp;&nbsp;&nbsp;Dok zlatno sunce optače prvi sumrak.
<BR>&nbsp;&nbsp;&nbsp;&nbsp;&nbsp;Koji mahniti osećaji, očajan mošus
<BR>&nbsp;&nbsp;&nbsp;&nbsp;&nbsp;Prate tragove sećanja.
<BR>
<BR>&nbsp;&nbsp;&nbsp;&nbsp;&nbsp;Džesika oseti tu verbalnu muziku u svojim nedrima - pagansku i punu zvukova koji su je najednom i u potpunosti učinili svesnom celog njenog bića, njenog tela i njegovih potreba. Nastavila je da sluša u tišini punoj pritajene napetosti.
<BR>
<BR>&nbsp;&nbsp;&nbsp;&nbsp;&nbsp;Noćni rekvijem perli...
<BR>&nbsp;&nbsp;&nbsp;&nbsp;&nbsp;Samo za nas!
<BR>&nbsp;&nbsp;&nbsp;&nbsp;&nbsp;Da divnih li radosti...
<BR>&nbsp;&nbsp;&nbsp;&nbsp;&nbsp;I sjaja u očima...
<BR>&nbsp;&nbsp;&nbsp;&nbsp;&nbsp;Kojih li cvetnih ljubavi
<BR>&nbsp;&nbsp;&nbsp;&nbsp;&nbsp;što pune nam srca...
<BR>&nbsp;&nbsp;&nbsp;&nbsp;&nbsp;Kojih li cvetnih ljubavi
<BR>&nbsp;&nbsp;&nbsp;&nbsp;&nbsp;što želje nam znaju.
<BR>
<BR>&nbsp;&nbsp;&nbsp;&nbsp;&nbsp;Džesika se sva pretvori u uho, osluškujući muklu tišinu koja je ostala u vazduhu kada je zamrlo poslednje titranje strune. Zašto mi sin peva ljubavnu pesmu toj devojci-detetu?, upita se ona. Najednom je obuze strah. Osećala je život kako protiče oko nje, a ona nije nikako mogla da ga zaustavi. Zašto je izabrao baš tu pesmu?, upita se ona. Nagoni su ponekad istiniti. Zašto je to učinio?
<BR>&nbsp;&nbsp;&nbsp;&nbsp;&nbsp;Pol je bešumno sedeo u tami, dok mu se glavom motala samo jedna misao: Majka mi je neprijatelj. Ona to ne zna, ali ipak jeste. Ona donosi džihad. Rodila je mene; obučila me je. Ona mi je neprijatelj.
</P></TD></TR></TABLE>
<P class="next">
<A HREF=p13.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
