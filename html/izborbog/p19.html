<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>19.
<P>&nbsp;&nbsp;&nbsp;&nbsp;&nbsp;Džeson nije mogao da spava. Nije mogao da izbije sebi iz glave misli o Principu. Nije znao čak ni šta ga je navelo da počne da razmišlja, i da bi se nekako otresao svega, pokušao je da se vrati unazad, do trenutka kada su mu misli krenule, ali sve je bilo zamagljeno, nije uspevao da dopre do početka, i tako je jednako razmišljao i razmišljao.
<BR>&nbsp;&nbsp;&nbsp;&nbsp;&nbsp;Trebalo bi da spavam, pomislio je. Tačer će me rano ujutro probuditi, da s Džonom pođem ka logoru Horasa Crvenog Oblaka. Radovao se putovanju rekom, jer biće zanimljivo - odavno se nije udaljavao od kuće; no, ma koliko bilo zanimljivo, to će biti i naporan dan, i san mu je potreban.
<BR>&nbsp;&nbsp;&nbsp;&nbsp;&nbsp;Pokušao je da broji ovce i da sabira kolone imaginarnih brojeva, ali ovce su odbijale da skaču a brojevi su nestajali u ništavilu iz kojega ih je prizvao, a on je ostao sam sa brigom, i zapitanošću o Principu.
<BR>&nbsp;&nbsp;&nbsp;&nbsp;&nbsp;Ako je svemir u stabilnom stanju, ako nije imao početak i neće imati kraj, ako je oduvek postojao i nastaviće da postoji zauvek, u kom trenutku u toj večitosti je nastao Princip - ili je i on, kao i svemir, večit. A ako svemir evoluira, ako je nastao na određenom mestu i u određeno vreme i ako je osuđen da se okonča na određenom mestu i u određeno vreme, da li je Princip bio tamo i čekao, čudo iz ništavila, ili je evoluirao kasnije, i iz čega je evoluirao. I zašto u ovoj galaksiji, pitao se, zašto je Princip odabrao da postoji baš u ovoj galaksiji, kada postoje milijarde drugih galaksija koje su mu mogle biti dom? Da li je nastao u ovoj galaksiji pa je zato ostao tu, i, ako je to slučaj, kakve to jedinstvene osobine ima ova galaksija kada je podstakla njegovo nastajanje. Ili je to nešto mnogo veće nego što iko može da zamisli: da nije možda njegovo prisustvo u ovoj galaksiji samo istureni kraj mnogo većeg, središnjeg postojanja?
<BR>&nbsp;&nbsp;&nbsp;&nbsp;&nbsp;Sve je to glupo, naravno. Nema načina da dođe do odgovora; nikakvog načina da stigne makar i do logičnih pretpostavki šta se zaista dogodilo. Nije imao podatke; niko nije imao podatke. Jedino sam Princip ih ima. Čitav proces njegovog razmišljanja, Džeson je to znao, bilo je prosto imbecilno mozganje; nije bilo čak ni ozbiljnog razloga za traganje za odgovorom. Pa ipak, njegov um je nastavljao da traga, i nije mogao da ga zaustavi, očajnički se hvatao za nemoguće stvari, na koje nikada nije ni trebalo da obrati pažnju.
<BR>&nbsp;&nbsp;&nbsp;&nbsp;&nbsp;Nemirno se prevrnuo i pokušao da zagnjuri glavu dublje u jastuk.
<BR>&nbsp;&nbsp;&nbsp;&nbsp;&nbsp;"Džesone", oglasila se Marta iz tame, "da li spavaš?"
<BR>&nbsp;&nbsp;&nbsp;&nbsp;&nbsp;Odgovorio je mumlanjem. "Skoro", rekao je. "Skoro."
</P></TD></TR></TABLE>
<P class="next">
<A HREF=p20.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
