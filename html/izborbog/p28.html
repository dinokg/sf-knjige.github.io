<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>28.
<P>&nbsp;&nbsp;&nbsp;&nbsp;&nbsp;Hrastovo deblo je konačno pregorelo i raspalo se na dva dela, urušivši se, a pljusak varnica je odleteo uvis. Vetar je zavijao u dimnjaku, iz daleka se čulo škripanje strehe. Sedeli su kraj vatre i čekali, njih troje - Marta, Džon i Džeson.
<BR>&nbsp;&nbsp;&nbsp;&nbsp;&nbsp;"Brinem se", rekao je Džeson. "Kako su znali? Kako su mogli znati da ovde ima nekog? Bilo je sasvim prirodno da pretpostave kako je čitava rasa odvedena. Svakako je trebalo da smatraju kako dolaze na nenastanjenu planetu. Mogli su znati, ili bar pretpostaviti, da su roboti ostali, i mogli su pretpostaviti da će roboti i opstati. Mogli su logički zaključiti da će naići na robotsku civilizaciju, ali nisu mogli znati..."
<BR>&nbsp;&nbsp;&nbsp;&nbsp;&nbsp;"Ne brini zbog toga", rekao je Džon. "Ubrzo ćemo dobiti odgovor. Najvažnije je da si se ti odlično poneo. Ostavio si ih da nagađaju. Mora da su strašno zbunjeni. Tvoje reakcije nisu bile tipične za situaciju, i dobro si ih zabrinuo. Ne znaju šta da misle. Sad sede gore i pokušavaju da te shvate."
<BR>&nbsp;&nbsp;&nbsp;&nbsp;&nbsp;"Bez obzira na sve", rekla je Marta, "ne bi smeo ovoliko da brineš. Nije ovo pitanje života i smrti."
<BR>&nbsp;&nbsp;&nbsp;&nbsp;&nbsp;"Za mene jeste", rekao je Džeson. "I za Crvenog Oblaka. Ne možemo im dopustiti da sve unište"
<BR>&nbsp;&nbsp;&nbsp;&nbsp;&nbsp;"Možda i neće", rekla je Marta.
<BR>&nbsp;&nbsp;&nbsp;&nbsp;&nbsp;"Još jedna planeta za zauzimanje", rekao je Džeson. "Zar misliš da će propustiti takvu priliku?"
<BR>&nbsp;&nbsp;&nbsp;&nbsp;&nbsp;"Ali planeta", podsetio ga je Džon, "koja je ogoljena. Znaju da je planeta ogoljena; oni su to učinili."
<BR>&nbsp;&nbsp;&nbsp;&nbsp;&nbsp;"Minerali, da", rekao je Džeson. "Minerali su nestali, kao i većina fosilnih goriva. Iako bi verovatno mogli da izvuku dosta minerala iz ruševina - nije sve propalo. A gradovi će biti nalazišta kamena za gradnju. Šume su od Nestanka ponovo izrasle. Današnje šume sigurno nisu manje nego kada su Evropljani preuzeli kontinent. Isto važi i za ostatak sveta. Vratio se nekadašnjim prašumama. Milijarde kvadratnih kilometara građe. Zemlja se obnovila. Ponovo je plodna, kao pre nego što je čovek prvi put zagrebao tle da zaseje seme. More je puno ribe."
<BR>&nbsp;&nbsp;&nbsp;&nbsp;&nbsp;"Možemo se cenjkati", rekla je Marta. "Možemo da razgovaramo s njima."
<BR>&nbsp;&nbsp;&nbsp;&nbsp;&nbsp;"Nemamo čime da se cenjkamo", gorko je rekao Džeson. "Možemo računati na njihovu dobru volju, ali ne nadam se mnogo."
<BR>&nbsp;&nbsp;&nbsp;&nbsp;&nbsp;U hodniku su se začuli koraci. Džeson je poskočio.
<BR>&nbsp;&nbsp;&nbsp;&nbsp;&nbsp;"To je samo Jezekilj", rekla je Marta. "Tačer mu je poslao poruku."
<BR>&nbsp;&nbsp;&nbsp;&nbsp;&nbsp;U sobu je ušao Jezekilj. "Nema nikoga", rekao je, "da me najavi. Nadam se da nisam pogrešio."
<BR>&nbsp;&nbsp;&nbsp;&nbsp;&nbsp;"Naravno da nisi", rekla je Marta. "Hvala što si došao. Izvoli, sedi."
<BR>&nbsp;&nbsp;&nbsp;&nbsp;&nbsp;"Nemam potrebe za sedenjem", prenemagao se Jezekilj.
<BR>&nbsp;&nbsp;&nbsp;&nbsp;&nbsp;"Prokletstvo, Jezekilje", rekao je Džeson, "prestani da izigravaš poniznost pred nama. U ovoj kući si nam jednak."
<BR>&nbsp;&nbsp;&nbsp;&nbsp;&nbsp;"Zahvaljujem, gospodine Džesone", rekao je Jezekilj i seo na divan. "Moram priznati da sam usvojio ljudsku naviku sedenja. U mom slučaju nema nikakvih razloga za to, ali ipak mi prija, iako mi se čini da je to neka vrsta greha. Čujem da ste dobili poruku od Čovečanstva koje se vraća. Iako shvatam koliki problem predstavlja njihov skori dolazak, ozbiljno sam zainteresovan za mogućnost da od njih saznam o razvoju religije. Bila bi mi uteha..."
<BR>&nbsp;&nbsp;&nbsp;&nbsp;&nbsp;"Nećeš naći nikakvu utehu", rekao mu je Džon. "Od njih se nemoj ničemu nadati. Dok sam bio na njihovoj planeti, nisam video nikakav znak religioznosti."
<BR>&nbsp;&nbsp;&nbsp;&nbsp;&nbsp;"Baš nikakav, gospodine?"
<BR>&nbsp;&nbsp;&nbsp;&nbsp;&nbsp;"Baš nikakav", rekao je Džon. "Ni crkve, ni mesta za službu, nikakvu sklonost obožavanju. Nikakve sveštenike, monahe ni propovednike. I nemoj da izigravaš čuđenje. Svakako je moguće da jedno društvo postoji, i to sasvim uspešno, bez ikakve vere. Zapravo, čak i pre Nestanka mi smo skoro uspeli u tome. A u slučaju da se pitaš, nema nikakvih dokaza da nedostatak vere ima veze s Nestankom."
<BR>&nbsp;&nbsp;&nbsp;&nbsp;&nbsp;"Nije mi važno jesu li oni vernici ili nisu", rekao je Džeson. "Hajde da ne skrećemo s teme. Kako je Čovečanstvo znalo da ovde ima nekoga? Džone, da nisi ti, slučajno..."
<BR>&nbsp;&nbsp;&nbsp;&nbsp;&nbsp;"Ne", rekao je Džon. "siguran sam da nisam. Trudio sam se da ničim ne pokažem da sam sa Zemlje. Skoro sam siguran da nisam ništa rekao..."
<BR>&nbsp;&nbsp;&nbsp;&nbsp;&nbsp;"Pa kako onda? Niko drugi od naših nije bio tamo. Da su bili, rekli bi nam. Tako nešto se ne preskače. Svih ovih godina smo se pitali šta se desilo sa Čovečanstvom. To pitanje nam nikad nije izlazilo iz glave."
<BR>&nbsp;&nbsp;&nbsp;&nbsp;&nbsp;"Jesi li pomislio da je Čovečanstvo možda čulo za nas od nekih drugih bića? Nismo se nimalo trudili, dok smo putovali galaksijom, da sakrijemo odakle smo niti kako putujemo..."
<BR>&nbsp;&nbsp;&nbsp;&nbsp;&nbsp;"Znači, misliš da oni znaju i za naše putovanje po zvezdama?"
<BR>&nbsp;&nbsp;&nbsp;&nbsp;&nbsp;"Moguće je", rekao je Džon. "Seti se, i Čovečanstvo putuje po zvezdama. Imaju brodove. Možda su posetili mnoge planete. Znam da putuju između zvezda. Tokom putovanja mogli su doći u dodir s nekim inteligentnim bićima, a možda smo i mi bili u dodiru s nekima od njih."
<BR>&nbsp;&nbsp;&nbsp;&nbsp;&nbsp;"Naši kontakti nisu bili baš zadovoljavajući."
<BR>&nbsp;&nbsp;&nbsp;&nbsp;&nbsp;"Možda nisu ni njihovi. Ali ako su uspeli da uspostave ikakav dodir s inteligencijom koju su sreli, jedna od prvih stvari koje bi saznali bila bi da su bića nalik na njih već posetila tu planetu, i to putujući na sasvim drugačiji način. Čovečanstvo nije glupo, Džesone. Umeju oni da saberu dva i dva."
<BR>&nbsp;&nbsp;&nbsp;&nbsp;&nbsp;"Ali ti nisi čuo ništa o tome. Nikakav nagoveštaj. Za sve vreme koje si proveo na planeti, nisi čuo baš ništa."
<BR>&nbsp;&nbsp;&nbsp;&nbsp;&nbsp;Džon je odmahnuo glavom. "Samo da su ponovo našli Zemlju i pre nekoliko meseci poslali istraživački brod ka njoj. Ipak, moraš shvatiti da nisam bio u prilici da razgovaram s njihovom vladom ili naučnicima. Čuo sam samo ono što su obični ljudi znali ili čitali."
<BR>&nbsp;&nbsp;&nbsp;&nbsp;&nbsp;"Misliš li da je moguće da je vlada znala za nas, i čuvala to kao tajnu?"
<BR>&nbsp;&nbsp;&nbsp;&nbsp;&nbsp;"Može biti. Ne znam zašto bi bili tajanstveni, ali moguće je."
<BR>&nbsp;&nbsp;&nbsp;&nbsp;&nbsp;Kroz hodnik su krenuli tihi koraci ka sobi u kojoj su sedeli.
<BR>&nbsp;&nbsp;&nbsp;&nbsp;&nbsp;"To je Crveni Oblak", rekao je Džeson. Ustao je i dočekao starog prijatelja kad je ovaj ušao u sobu.
<BR>&nbsp;&nbsp;&nbsp;&nbsp;&nbsp;"Izvini što sam te uznemirio, Horase", rekao je, "ali oni će doći ujutro."
<BR>&nbsp;&nbsp;&nbsp;&nbsp;&nbsp;"Ne bih", rekao je Horas Crveni Oblak, "propustio ovo bdenje ni za šta na svetu."
<BR>&nbsp;&nbsp;&nbsp;&nbsp;&nbsp;"Bdenje?"
<BR>&nbsp;&nbsp;&nbsp;&nbsp;&nbsp;"Naravno. Običaj drevnih varvara s druge strane mora. Nikakva indijanska glupost."
<BR>&nbsp;&nbsp;&nbsp;&nbsp;&nbsp;"Misliš na sedenje kraj mrtvaca."
<BR>&nbsp;&nbsp;&nbsp;&nbsp;&nbsp;"A ovoga puta", rekao je Horas, "mrtvac su planeta i ljudi. Moja planeta i moj narod."
<BR>&nbsp;&nbsp;&nbsp;&nbsp;&nbsp;"Možda su se promenili", rekla je Marta. "Imali su hiljade godina da steknu drugačije gledište, nov moral, da malo sazre. Možda sada imaju drugačiju kulturu."
<BR>&nbsp;&nbsp;&nbsp;&nbsp;&nbsp;Crveni Oblak je odmahnuo glavom. "Po onome što nam je rekao, Džon ne misli tako. Proveo je neko vreme s njima: imaju istu staru kulturu, možda su samo nešto pametniji, nešto spretniji u delovanju. Te stvari se nikad ne menjaju. Mašina učini nešto čoveku. Ogrubi ga. Služi mu kao umekšivač između njega i okoline, i to ga pokvari. Probudi mu oportunizam i omogući pohlepu koja čoveka učini neljudskim."
<BR>&nbsp;&nbsp;&nbsp;&nbsp;&nbsp;"Bojim se", rekao je Džeson, "ako si to želeo da čuješ."
<BR>&nbsp;&nbsp;&nbsp;&nbsp;&nbsp;"Poslao sam kanu uz reku", rekao je Crveni Oblak, "sa porukom Stenliju - mislim da se tako zove. Iako ne razumem zašto da se petljamo s njim."
<BR>&nbsp;&nbsp;&nbsp;&nbsp;&nbsp;"Svi smo u istoj nevolji. On ima prava da bude ovde, ako želi da dođe."
<BR>&nbsp;&nbsp;&nbsp;&nbsp;&nbsp;"Seti se šta je rekla ona naprava. Mi smo prolazni činilac..."
<BR>&nbsp;&nbsp;&nbsp;&nbsp;&nbsp;"Možda i jesmo", rekao je Džeson. "Trilobiti su bili prolazni činilac. Isto i dinosaurusi. Pretpostavljam da roboti imaju prava da misle - čak i razloga da veruju - da će nas sve nadživeti."
<BR>&nbsp;&nbsp;&nbsp;&nbsp;&nbsp;"Ako se to desi", rekao je Crveni Oblak, "tako im i treba."
</P></TD></TR></TABLE>
<P class="next">
<A HREF=p29.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
