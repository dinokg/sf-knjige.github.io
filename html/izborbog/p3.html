<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3.
<P>&nbsp;&nbsp;&nbsp;&nbsp;&nbsp;Posle doručka, u ušuškanoj tišini biblioteke, Džeson Vitni je seo za svoj pisaći sto i otvorio jednu od teško ukoričenih knjiga dnevnika, koju je odabrao iz dugačkog niza sličnih na polici. Ustanovio je da je prošlo više od mesec dana od poslednjeg zapisa. Naravno, pomislio je, ni tada nije bilo nekog naročitog razloga da se zapisuje. Život je tekao tako mirno da se vrlo retko dešavalo nešto neobično, nešto za zapisivanje. Možda bi bilo bolje da vrati knjigu na policu bez ikakvog novog zapisa, iako je nekako kao čin vere doživljavao to upisivanje uobičajenog pasusa teksta u približno istim vremenskim razmacima. Proteklog meseca nije se dogodilo ništa značajnije - niko nije došao u posetu, nije se desilo ništa sem uobičajenih kontakata s onima među zvezdama, nije bilo novosti o indijanskom plemenu, nisu prolazili ni svraćali nikakvi roboti, pa nije bilo ni novosti - mada ono što roboti donose mnogo češće spada u glasine nego u novosti. Bilo je ogovaranja, naravno. Marta je redovno razgovarala s ostalim pripadnicima klana, i kada bi seli na verandu da slušaju večernji koncert, ona bi mu ukratko ispričala sve o čemu je bilo reči toga dana. Ali to su uglavnom bili ženski razgovori, ništa za zapisivanje.
<BR>&nbsp;&nbsp;&nbsp;&nbsp;&nbsp;Tanka pruga jutarnjeg sunca, prodrevši kroz prorez gde se teške zavese na jednom od visokih prozora nisu sasvim sastavile, pala je preko njega, osvetlivši mu sedu kosu i široka i čvrsta ramena. Bio je visok, mršav, ali odavao je utisak snage koji je nadvladavao mršavost. Lice mu je bilo grubo, izbrazdano tankim borama. Imao je nakostrešene brkove, vrlo slične obrvama nad duboko usađenim očima čeličnog pogleda. Sedeo je u stolici, nepokretan, prelazio pogledom po sobi i iznova se čudio tihom zadovoljstvu koje je uvek nalazio u njoj - mada je ponekad to bilo i više od zadovoljstva: kao da soba, prostrana i ispunjena knjigama, pruža neki poseban blagoslov. Misli mnogih ljudi, pomislio je, počivaju ovde - svi veliki mislioci sveta bezbedni u tomovima po policama, otkako ih je njegov deda odabrao i smestio tu, kako bi u budućim danima ljudske rase nasleđe zapisane misli uvek bilo pri ruci. Prisetio se da je često zamišljao kako se srž karaktera tih drevnih pisaca, avetinjsko prisustvo samih ljudi, tokom proteklih godina nastanilo u ovoj sobi, i kako je kasno noću, kad sve ostalo miruje, sebe često zaticao u razgovoru s tim drevnim ljudima, koji su se pojavljivali iz prašine prošlosti u senci sadašnjice.
<BR>&nbsp;&nbsp;&nbsp;&nbsp;&nbsp;Police sa knjigama su opkoljavale čitavu sobu, prekinute samo sa dvoja vrata i, na strani okrenutoj reci, sa tri prozora. Iznad polica nalazio se balkon, osiguran ukrasnom metalnom policom, a na balkonu se drugi niz polica protezao oko čitave sobe. Na zidu iznad jednih vrata nalazio se sat i već više od pet hiljada godina, prisetio se u čudu, jednako je kucao, odbijajući sekunde stoleće za stolećem. Pokazivao je devet i petnaest, i on se upitao koliko je to blizu tačnom vremenu koje su ljudi ustanovili pre mnogo godina. Znao je da ne postoji način da se to utvrdi, iako nije ni bilo važno. Svet bi postojao i da nema toga časovnika.
<BR>&nbsp;&nbsp;&nbsp;&nbsp;&nbsp;U sobu su prodirali prigušeni zvuci - žalosno mukanje neke daleke krave, jasno lajanje psa, nerazumno kvocanje kokoške. Muzičko drveće je još ćutalo - neće početi da se usklađuje sve do kasnog popodneva. Pitao se hoće li večeras izvesti neku od novih kompozicija. U poslednje vreme ih je bilo mnogo. Ako bude tako, nadao se da neće čuti nešto od eksperimentalne muzike koju su u poslednje vreme isprobavali. Bilo je tako mnogo drugih koje bi mogli da sviraju, tako mnogo starih i omiljenih, ali u njihovim postupcima nije bilo smisla. Izgleda, pomislio je, da se situacija pogoršava poslednjih godina, otkako su dva stara drveta počela da umiru. Počela su da gube starije grane i svakog proleća imala su, činilo se, sve manje lišća. Naravno, bili su tu mladi izdanci da ih odmene, i baš u tome je i bio problem. Podigao je ruku i zabrinuto prevukao prstom preko brkova. Po hiljaditi put je poželeo da zna nešto o brizi za drveće. Pregledao je nekoliko knjiga, naravno, ali nije našao ništa što bi mu bilo od pomoći. A čak i da je našao nešto, nije mogao biti siguran da bi muzičko drveće reagovalo na negu isto kao drveće sa Zemlje.
<BR>&nbsp;&nbsp;&nbsp;&nbsp;&nbsp;Začuo je zvuk koraka i okrenuo se. Kroz vrata je ulazio robot, Tačer.
<BR>&nbsp;&nbsp;&nbsp;&nbsp;&nbsp;"Da, Tačere, šta je bilo?"
<BR>&nbsp;&nbsp;&nbsp;&nbsp;&nbsp;"Tu je gospodin Horas Crveni Oblak, ser."
<BR>&nbsp;&nbsp;&nbsp;&nbsp;&nbsp;"Ali Horas je gore na severu. U predelima divljeg pirinča."
<BR>&nbsp;&nbsp;&nbsp;&nbsp;&nbsp;"Izgleda, ser, da se pleme preselilo. Ulogorili su se dole kraj reke, na njihovom starom zemljištu. Nameravaju da obnove stara polja i zaseju ih na proleće."
<BR>&nbsp;&nbsp;&nbsp;&nbsp;&nbsp;"Razgovarao si s njim?"
<BR>&nbsp;&nbsp;&nbsp;&nbsp;&nbsp;"Ser", rekao je Tačer, "on je stari poznanik i, prirodno, razmenio sam nekoliko reči s njim. Doneo je džak pirinča."
<BR>&nbsp;&nbsp;&nbsp;&nbsp;&nbsp;"Nadam se da si mu se zahvalio."
<BR>&nbsp;&nbsp;&nbsp;&nbsp;&nbsp;"O, naravno da jesam, ser."
<BR>&nbsp;&nbsp;&nbsp;&nbsp;&nbsp;"Trebalo je da ga pozoveš unutra."
<BR>&nbsp;&nbsp;&nbsp;&nbsp;&nbsp;"Rekao je da ne želi da vas uznemirava, ser, ako ste slučajno zauzeti."
<BR>&nbsp;&nbsp;&nbsp;&nbsp;&nbsp;"Nikad nisam stvarno zauzet. Ti to svakako znaš."
<BR>&nbsp;&nbsp;&nbsp;&nbsp;&nbsp;"U tom slučaju", rekao je Tačer, "zamoliću ga da uđe."
<BR>&nbsp;&nbsp;&nbsp;&nbsp;&nbsp;Džeson je ćuteći obišao oko pisaćeg stola pa se zaustavio kraj njega, čekajući prijatelja. Koliko je vremena prošlo, upitao se - četiri godine ili možda pet, mora biti da je pet. Otišao je bio dole, do logora, kako bi se oprostio od svog starog prijatelja i, pošto se pleme otisnulo, dugo je stajao na jezičku obale gledajući dugi niz kanua kako se brzo kreće uz reku, dok su vesla bleskala na suncu.
<BR>&nbsp;&nbsp;&nbsp;&nbsp;&nbsp;Crveni Oblak je bio istih godina kao Džeson, ali delovao je mlađe. Kada je ušao u sobu i krenuo preko tepiha, koračao je kao mladić. Kosa mu je bila crna, bez ijedne sede vlasi; nosio je razdeljak tačno po sredini temena i dve teške pletenice padale su mu preko ramena i njihale se na grudima. Lice mu je bilo izbrazdano od vremena ali, osim mreže borica u uglovima očiju, nije bilo naborano. Nosio je košulju i pantalone od jelenje kože, i mokasine na nogama. Šaka koju je pružio Džesonu bila je čvrsta i žuljevita, sa kratkim, čvrstim prstima.
<BR>&nbsp;&nbsp;&nbsp;&nbsp;&nbsp;"Mnogo je vremena prošlo, Horase", rekao je Džeson. "Drago mi je što te vidim."
<BR>&nbsp;&nbsp;&nbsp;&nbsp;&nbsp;"Ti si jedini", rekao je Crveni Oblak, "koji me i dalje zove Horas."
<BR>&nbsp;&nbsp;&nbsp;&nbsp;&nbsp;"Pa, u redu", rekao je Džeson, "treba li da te zovem Poglavice? Ili Oblače? Ili možda Crveni?"
<BR>&nbsp;&nbsp;&nbsp;&nbsp;&nbsp;Crveni Oblak se iskezio. "Od tebe, Džesone, Horas zvuči sasvim dobro. Zajedno smo bili dečaci. Sigurno se sećaš. I to me vraća u dane kada smo zajedno vršljali šumom. Zasekli smo zglavkove i dodirnuli se ranama kako bi nam se krv izmešala. Ili smo barem mislili da će se izmešati. Zapravo sumnjam da jeste. Ali nije ni važno. Najvažnija je simbolika."
<BR>&nbsp;&nbsp;&nbsp;&nbsp;&nbsp;"Sećam se", rekao je Džeson. "Sećam se onog prvog dana, kad je tvoje pleme stiglo veslajući niz reku i videlo dim kako se diže iz jednog od naših dimnjaka. Svi ste, onako đuture, požurili uzbrdo da vidite šta se dešava, i tako su, prvi put, tvoje pleme i ljudi iz ove kuće shvatili da nisu sami, nego da ima i drugih."
<BR>&nbsp;&nbsp;&nbsp;&nbsp;&nbsp;"Zapalili smo velike vatre na travnjaku", rekao je Crveni Oblak, "i zaklali smo par junadi za roštilj. Spojili smo ruke u krug i igrali smo oko vatara, podvriskujući i galameći. Tvoj deda, blagosloven bio, izneo je burence viskija i svi smo se prilično napili."
<BR>&nbsp;&nbsp;&nbsp;&nbsp;&nbsp;"Tada smo se nas dvojica upoznali", rekao je Džeson. "Dva mlada izdanka spremna da pokažu svetu - samo što nije bilo sveta kojem bi se moglo pokazati. Skoro istoga trena smo počeli da se družimo. Išli smo zajedno u lov i na pecanje, i lunjali smo brdima. I jurili za devojkama."
<BR>&nbsp;&nbsp;&nbsp;&nbsp;&nbsp;"Neke smo i pristigli, koliko se sećam", rekao je Crveni Oblak.
<BR>&nbsp;&nbsp;&nbsp;&nbsp;&nbsp;"Nije ih bilo teško stići", rekao je Džeson.
<BR>&nbsp;&nbsp;&nbsp;&nbsp;&nbsp;Zastali su i nemo se pogledali u oči. "Hajde da sednemo", konačno je rekao Džeson. "Mora da imamo o mnogo čemu da pričamo."
<BR>&nbsp;&nbsp;&nbsp;&nbsp;&nbsp;Crveni Oblak je seo u jednu stolicu, Džeson u drugu, i okrenuo se tako da gleda u prijatelja.
<BR>&nbsp;&nbsp;&nbsp;&nbsp;&nbsp;"Koliko je prošlo?" upitao je.
<BR>&nbsp;&nbsp;&nbsp;&nbsp;&nbsp;"Šest godina."
<BR>&nbsp;&nbsp;&nbsp;&nbsp;&nbsp;"Tek ste stigli?"
<BR>&nbsp;&nbsp;&nbsp;&nbsp;&nbsp;"Pre nedelju dana", rekao je Crveni Oblak. "Pošli smo sa severa posle žetve divljeg pirinča. Nismo brzo putovali. Zaustavljali smo se kad god bi našli dobro mesto za logor, pa smo lutali okolo i lovili. Neki mladići su odveli konje zapadno od reke, i držaće ih tamo sve dok led ne bude dovoljno čvrst za prelazak. Kasnije, kad zahladni, preći ćemo tamo da lovimo zimsko meso. Bafala i divlje krave. Noćas je stigao glasnik i rekao da ih u tamošnjim prerijama ima mnogo."
<BR>&nbsp;&nbsp;&nbsp;&nbsp;&nbsp;Džeson se namrštio. "Pre nedelju dana, kažeš. Nije trebalo da čekaš toliko dugo. Ako sam nisi imao vremena, trebalo je da pošalješ nekoga. Došao bih da te posetim."
<BR>&nbsp;&nbsp;&nbsp;&nbsp;&nbsp;"Vreme je brzo prošlo. Imali smo mnogo posla. Pokušavamo da sredimo kukuruzno polje. Polja su zarasla u korov i grmlje. Ponestalo nam je kukuruza, a i zaželeli smo ga se. Pokušali smo da ga gajimo na severu, ali sezona je prekratka. Kasno nikne i mraz ga ubija. Imali smo klipove za pečenje, ali ništa više."
<BR>&nbsp;&nbsp;&nbsp;&nbsp;&nbsp;"Mi imamo kukuruza", rekao je Džeson. "I to mnogo, samlevenog i spremnog. Poslaću vam malo u logor još danas. Šta vam još treba - slanina, jaja, brašno? Imamo dobro pšenično brašno. Mnogo više nego što nam je potrebno. I odeće, ako želite. Vuna je bila dobra a razboji vredni."
<BR>&nbsp;&nbsp;&nbsp;&nbsp;&nbsp;"Džesone, nisam došao da prosim..."
<BR>&nbsp;&nbsp;&nbsp;&nbsp;&nbsp;"Znam da nisi. Godinama smo razmenjivali stvari. Mrzim i da pomislim koliko mesa, ribe, bobica i svega drugog je tvoj narod doneo uzbrdo onih dana. Tačer kaže da si doneo pirinač..."
<BR>&nbsp;&nbsp;&nbsp;&nbsp;&nbsp;"U redu", rekao je Crveni Oblak. "Nećeš se protiviti pošiljci mesa bafala kada se vratimo iz lova?"
<BR>&nbsp;&nbsp;&nbsp;&nbsp;&nbsp;"Nimalo", rekao je Džeson.
<BR>&nbsp;&nbsp;&nbsp;&nbsp;&nbsp;"U stvari, što ne bi i ti u lov?"
<BR>&nbsp;&nbsp;&nbsp;&nbsp;&nbsp;"Veoma bih voleo."
<BR>&nbsp;&nbsp;&nbsp;&nbsp;&nbsp;"Fino! Biće kao u stara vremena. Pustićemo da drugi rade. Mi ćemo sedeti kraj vatre, ti i ja, pričaćemo i ješćemo meso sa grbe."
<BR>&nbsp;&nbsp;&nbsp;&nbsp;&nbsp;"Ti umeš da živiš, Horase."
<BR>&nbsp;&nbsp;&nbsp;&nbsp;&nbsp;"Mislim da si u pravu. Mogli smo postupiti na mnogo načina. Mogli smo da se naselimo. Mogli smo da preuzmemo neke dobre kuće i polja, da ih zasejemo i zapatimo stoku. Mogli smo postati dobri farmeri. Ali nismo. Odabrali smo stari način. Pretpostavljam da se nikad nismo suviše udaljili od njega. Svako od nas je duboko u srcu sanjao o tome, uvek i ponovo. Potreba je postojala. Čežnja je postojala. Naši preci su vodili takav život hiljadama godina. Mi smo samo nekoliko stotina godina poživeli na način belog čoveka, i to nisu bile dobre godine. Nikad se nismo uklopili, nikad nismo ni imali priliku za to. Bilo je pravo olakšanje stresti sve to i vratiti se cveću, drveću, oblacima, godišnjim dobima i vremenu, tekućoj vodi, stvorenjima šuma i prerija - učiniti ih ponovo delom nas, bližim nego ikada ranije. Naučili smo nešto od belaca, to ne poričemo - bilo bi glupo i pokušati. I iskoristili smo znanja belog čoveka da stari način života učinimo još boljim. Ponekad se zapitam jesmo li doneli pravu odluku, a onda ugledam jesenji list - samo jedan list, ne mnogo lišća - ili čujem žubor malog potoka koji teče kroz šumu, ili osetim miris drveta, i tada znam da nismo pogrešili. Vratili smo se zemlji, vezali se za bregove i potoke, i tako je i trebalo da bude. Tako nam je i suđeno da živimo. Nismo se vratili staroj plemenskoj organizaciji, nego načinu života. Nekada smo bili šumsko pleme, više nismo. Možda smo prosto Indijanci. Prihvatili smo kožne vigvame plemena iz zapadnih ravnica i, velikim delom, njihov način oblačenja i upotrebe konja. Ali zadržali smo kanue od brezovine, žetvu divljeg pirinča i javorov šećer. To je dobar život. Ti i ja, stari prijatelju, uhvatili smo bit života - ja u svom vigvamu, ti u ovoj kamenoj kući. Nikada nisi otišao na zvezde, i možda je tako i najbolje. Pretpostavljam da ljudi tamo nalaze sjajne stvari..."
<BR>&nbsp;&nbsp;&nbsp;&nbsp;&nbsp;"Ponešto", rekao je Džeson. "Mnogo zanimljivih stvari. Možda čak i ponešto korisno. Ali malo šta od toga smo zaista uveli u upotrebu. Videli smo, posmatrali smo, čak smo i proučavali, a u nekim slučajevima smo stigli i do zaključka šta se dešava. Ali više nismo tehnološka rasa. Izgubili smo tehnologiju zajedno s ljudskom radnom snagom i znanjima, a mašine su se kvarile, i nije bilo načina da se ponovo pokrenu, a ni energije za njih. Ne žalimo za tom izgubljenom tehnologijom - to, mislim, znaš. Možda nekada i jesmo žalili, ali više ne. Sada bi to bila gnjavaža. Postali smo sposobni posmatrači i stičemo zadovoljstvo iz tih posmatranja, postižući male trijumfe kada uspemo da dođemo do nekog nepobitnog saznanja. Znanje je cilj, a ne upotreba. Mi nismo korisnici. Nekako smo se izdigli iznad korišćenja. Možemo da zadovoljno sedimo i posmatramo neiskorišćene izvore; možemo čak i da mislimo kako bi bilo sramota da pokušamo da ih koristimo. I nisu samo izvori u pitanju; tu su i ideje i..."
<BR>&nbsp;&nbsp;&nbsp;&nbsp;&nbsp;"Koliko se sećaš, Džesone? Koliko, zaista, iz starih dana? Ne kako je naše pleme našlo vas ovde, nego svega ostalog."
<BR>&nbsp;&nbsp;&nbsp;&nbsp;&nbsp;"Sećam se prilično jasno", rekao je Džeson. "A trebalo bi i ti. Bio si mladić, kao i ja, kada se to dogodilo. Obojica smo bili u godinama kada se pamte utisci. Mora da je imalo ogroman uticaj na nas."
<BR>&nbsp;&nbsp;&nbsp;&nbsp;&nbsp;Crveni Oblak je odmahnuo glavom. "Moja sećanja su mutna. Bilo je previše drugih stvari. Jedva da se sećam nekog drugog života do onog kakav sada vodimo."
<BR>&nbsp;&nbsp;&nbsp;&nbsp;&nbsp;"Moja sećanja su u knjizi, ili bolje rečeno u mnogim knjigama", rekao je Džeson pokazavši policu nad pisaćim stolom. "Sve je zapisano. Počeo je moj deda, pedesetak godina pošto se zbilo; zapisivao je da ne bi zaboravio, kako ne bi sve postalo legenda. Zapisao je sve čega je mogao da se seti, a pošto je završio, redovno je unosio nove zapise. Kada je on umro, ja sam preuzeo posao. Sve je zapisano, od dana kada se desilo."
<BR>&nbsp;&nbsp;&nbsp;&nbsp;&nbsp;"A kada ti umreš", upitao je Crveni Oblak, "ko će onda zapisivati?"
<BR>&nbsp;&nbsp;&nbsp;&nbsp;&nbsp;"Ne znam", odgovorio je Džeson.
<BR>&nbsp;&nbsp;&nbsp;&nbsp;&nbsp;"Džesone, često sam nešto sam sebe pitao, ali tebe nikad nisam upitao. Mogu li sada da te pitam?"
<BR>&nbsp;&nbsp;&nbsp;&nbsp;&nbsp;"Svakako. Šta god hoćeš."
<BR>&nbsp;&nbsp;&nbsp;&nbsp;&nbsp;"Zašto nikad nisi otišao na zvezde?"
<BR>&nbsp;&nbsp;&nbsp;&nbsp;&nbsp;"Možda zato što ne mogu."
<BR>&nbsp;&nbsp;&nbsp;&nbsp;&nbsp;"Ali nisi nikad ni pokušao. Nikad nisi poželeo."
<BR>&nbsp;&nbsp;&nbsp;&nbsp;&nbsp;"Ostali su odlazili jedan po jedan", rekao je Džeson, "sve dok nismo ostali samo Marta i ja. Izgledalo je da neko mora da ostane. Izgledalo je da ne možemo potpuno da napustimo Zemlju. Neko je pripadao ovde. Nekakav sidraš, možda, za ostale, koji su otišli. Da održava domaću vatru. Da bude ovde i dočeka ostale kada požele da dođu kući. Da održava mesto."
<BR>&nbsp;&nbsp;&nbsp;&nbsp;&nbsp;"Oni se vraćaju, naravno. A ti si ovde da ih dočekaš."
<BR>&nbsp;&nbsp;&nbsp;&nbsp;&nbsp;"Neke od njih", rekao je Džeson. "Ne sve. Moj brat, Džon, bio je jedan pd prvih koji su otišli. Nije se vratio. Nemamo vesti od njega. Često se pitam gde je. Ako je još živ."
<BR>&nbsp;&nbsp;&nbsp;&nbsp;&nbsp;"Misliš da si imao obavezu da ostaneš. Ali, Džesone, ne može to biti potpun odgovor."
<BR>&nbsp;&nbsp;&nbsp;&nbsp;&nbsp;"Jedan deo jeste, mislim. Neko vreme je bio veći deo nego sada. Džon i ja smo bili najstariji. Moja sestra, Dženis, mlađa je od nas. Nju povremeno viđamo a Marta i ona često razgovaraju. Da je Džon ostao, možda bismo Marta i ja otišli. Rekao sam da nismo jer nismo mogli. Zapravo ne verujem u to. Sposobnost je izgleda svima data. Čovek ju je verovatno imao davno pre nego što je počeo da je koristi. Možda je za njeno razvijanje bilo potrebno vreme, a dobili smo ga kad je život postao duži. Možda bi se razvila čak i bez dužeg života da nismo bili toliko zabrinuti, toliko zauzeti tehnologijom. Mora da smo negde pogrešno skrenuli, prihvatili pogrešne vrednosti, i dozvolili da bavljenje tehnologijom maskira našu pravu, istinsku svrhu. Bavljenje tehnologijom nas je možda sprečavalo da saznamo šta imamo. Te naše sposobnosti prosto nisu uspevale da nam se probiju do svesti kroz guste slojeve mašina, procena troškova i svega ostaloga. A kada govorimo o sposobnostima, nije u pitanju samo putovanje na zvezde. Tvoj narod ne putuje na zvezde. Možda vam to nije ni potrebno. Postali ste, umesto toga, deo svoje okoline, živite sjedinjeni s njom, i potpuno je razumete. Za vas se tako okrenulo..."
<BR>&nbsp;&nbsp;&nbsp;&nbsp;&nbsp;"Ali ako možeš da odeš, zašto ne pođeš? Sigurno možeš da otputuješ makar nakratko. Roboti bi se starali o svemu. Oni bi održavali plamen doma, i dočekivali dobrodošlicom svakoga ko bi poželeo da se vrati."
<BR>&nbsp;&nbsp;&nbsp;&nbsp;&nbsp;Džeson je odmahnuo glavom. "Sada je prekasno. Sa svakom proteklom godinom sve više se zaljubljujem u ovu kuću i jutra zemlje oko nje. Osećam da sam deo toga. Bio bih izgubljen bez kuće i zemlje - i Zemlje. Ne bih mogao da živim bez njih. Čovek ne može da hoda istim tlom, da živi u istoj kući gotovo pet hiljada godina..."
<BR>&nbsp;&nbsp;&nbsp;&nbsp;&nbsp;"Znam", rekao je Crveni Oblak. "Pleme, kako mu se broj članova povećavao, delilo se i rasipalo, pretvarajući se u mnogo plemena. Neki su u prerijama, drugi na istoku, u šumama. Ja se držim ove dve reke..."
<BR>&nbsp;&nbsp;&nbsp;&nbsp;&nbsp;"Užasno sam nevaspitan", rekao je Džeson. "Trebalo je prvo to da pitam. Kako je gđa Crveni Oblak?"
<BR>&nbsp;&nbsp;&nbsp;&nbsp;&nbsp;"Srećna je. Pošto ima čitav novi logor da po njemu zapoveda, sva je blažena."
<BR>&nbsp;&nbsp;&nbsp;&nbsp;&nbsp;"A tvoji sinovi i brojni unuci?"
<BR>&nbsp;&nbsp;&nbsp;&nbsp;&nbsp;"Samo nekoliko unuka je još s nama", rekao je Crveni Oblak. "Sinovi i ostali unuci su sa drugim plemenima. Dobijemo vesti o njima, ponekad. Jelena Koji Trči, mog unuka iz trećeg kolena, ubio je grizli pre nekih godinu dana. Došao je glasnik da nam javi. Inače su svi ostali dobro i srećno."
<BR>&nbsp;&nbsp;&nbsp;&nbsp;&nbsp;"Žao mi je", rekao je Džeson. "Jelen Koji Trči bio je unuk kakvim bi se svako ponosio."
<BR>&nbsp;&nbsp;&nbsp;&nbsp;&nbsp;Crveni Oblak je pognuo glavu u znak zahvalnosti. "Gospođa Vitni, koliko znam, u dobrom je zdravlju."
<BR>&nbsp;&nbsp;&nbsp;&nbsp;&nbsp;Džeson je klimnuo glavom. "Provodi mnogo vremena u razgovoru s ostalima. Veoma je umešna u tome. Mnogo umešnija od mene. Telepatija kao da joj je druga priroda. Svako veče ima mnogo vesti da mi saopšti. Sada nas je puno. Nemam pojma koliko. Marta bi to znala bolje od mene. Ona sve to drži u glavi. Sve odnose, ko se s kim venčao i tako dalje. Ima nas nekoliko hiljada, svakako."
<BR>&nbsp;&nbsp;&nbsp;&nbsp;&nbsp;"Jednom si mi rekao, pre mnogo godina, da su u svemiru našli nešto inteligencije, ali nikog nalik na nas. A otkako se nismo videli..."
<BR>&nbsp;&nbsp;&nbsp;&nbsp;&nbsp;"U pravu si", rekao je Džeson. "Niko nalik na nas. Neki kontakti su bili. Neki su prijateljski, neki baš i ne, neki su ravnodušni prema nama. Većina ih je toliko tuđinska da se čovek naježi. A, naravno, tu su i tuđinci lutalice, koji ponekad posećuju Zemlju."
<BR>&nbsp;&nbsp;&nbsp;&nbsp;&nbsp;"I to je sve? Nema saradnje..."
<BR>&nbsp;&nbsp;&nbsp;&nbsp;&nbsp;"Ne, to nije sve", rekao je Džeson. "Desilo se nešto veoma uznemirujuće. Nagoveštaj o nečemu veoma uznemirujućem. Kao loš miris u vetru. Odnekud iz središta..."
<BR>&nbsp;&nbsp;&nbsp;&nbsp;&nbsp;"Središta čega, Džesone?"
<BR>&nbsp;&nbsp;&nbsp;&nbsp;&nbsp;"Središta galaksije. Iz srži. Neka vrsta inteligencije. Samo smo je nanjušili, i to je bilo dovoljno..."
<BR>&nbsp;&nbsp;&nbsp;&nbsp;&nbsp;"Neprijateljska?"
<BR>&nbsp;&nbsp;&nbsp;&nbsp;&nbsp;"Ne, nije neprijateljska. Hladna je. Inteligentna, suviše inteligentna. Hladna i ravnodušna. O, prokletstvo, ne umem da ti kažem. Nema načina da se kaže. Kao kad bi kišna glista mogla da oseti inteligenciju ljudi. I više od toga. Veća je razlika između nas i toga nego između kišne gliste i ljudi."
<BR>&nbsp;&nbsp;&nbsp;&nbsp;&nbsp;"To te plaši?"
<BR>&nbsp;&nbsp;&nbsp;&nbsp;&nbsp;"Plaši? Valjda. Uznemiren sam. Strepim. Jedina je uteha što nas verovanto nije ni svesna."
<BR>&nbsp;&nbsp;&nbsp;&nbsp;&nbsp;"Pa čemu onda briga?"
<BR>&nbsp;&nbsp;&nbsp;&nbsp;&nbsp;"Ne brinem previše. Nije to. Prosto se čovek oseća nečisto kad zna da nešto takvo postoji sa njim u galaksiji. Kao da naiđeš na bure koncentrisanog zla."
<BR>&nbsp;&nbsp;&nbsp;&nbsp;&nbsp;"Ali to nije zlo."
<BR>&nbsp;&nbsp;&nbsp;&nbsp;&nbsp;"Mislim da nije. Ne znam kakvo je. Niko ne zna. Samo smo uhvatili nagoveštaj..."
<BR>&nbsp;&nbsp;&nbsp;&nbsp;&nbsp;"Nisi ga osetio? Mislim, lično?"
<BR>&nbsp;&nbsp;&nbsp;&nbsp;&nbsp;"Ne. Neki jesu. Dvoje, tamo među zvezdama."
<BR>&nbsp;&nbsp;&nbsp;&nbsp;&nbsp;"Nema potreba za brigom, najverovatnije. Samo se držite dalje od toga. Ipak, pitam se ima li to neke veze s odlaskom Čovečanstva? Malo je verovatno, doduše. I dalje nemaš pojma, Džesone, zašto se to dogodilo, zašto je Čovečanstvo otišlo?"
<BR>&nbsp;&nbsp;&nbsp;&nbsp;&nbsp;"Nimalo", rekao je Džeson.
<BR>&nbsp;&nbsp;&nbsp;&nbsp;&nbsp;"Govorio si o tuđincima koji dolaze na Zemlju..."
<BR>&nbsp;&nbsp;&nbsp;&nbsp;&nbsp;"Da", rekao je Džeson. "Čudno kako dolaze na Zemlju u poslednje vreme. Nije ih mnogo, naravno. Nije ih mnogo prema onome što je nama poznato. Dvoje-troje u protekom stoleću, mada mi se čini, kad malo bolje razmislim, s obzirom na sav taj prostor i udaljenosti, da je to prilično. Ali kao da ranije nisu dolazili. Počelo je tek kad su ljudi otišli. Iako je moguće da su dolazili i pre toga, a niko ih nije video, ili nije shvatio šta su. Možda ih nismo videli jer nismo bili spremni da ih prepoznamo. Čak i kad bismo ih videli, zatvarali smo oči pred njima. Osećali smo se neprijatno u prisustvu nečega što ne možemo da razumemo, i tako bismo ih izbrisali. Rekli bismo da ne mogu da budu tu, da nisu tu, da ih nismo ni videli, i to bi bio kraj."
<BR>&nbsp;&nbsp;&nbsp;&nbsp;&nbsp;"Možda je bilo baš tako", rekao je Crveni Oblak. "Ili ih je dolazilo mnogo manje. Bili smo nemirna planeta, ključali smo od inteligencije, i to ponekad prilično užasavajuće. Možda, u manjoj razmeri, nekako nalik na tu tvoju inteligenciju iz središta galaksije. To svakako nije bilo mesto na kome bi tuđinac lutalica rešio da se malo odmori. Jer ne bi se odmorio. U ono vreme ni za koga nije bilo odmora."
<BR>&nbsp;&nbsp;&nbsp;&nbsp;&nbsp;"U pravu si, naravno", rekao je Džeson. "Sada to znamo. Pretpostavljam da tada nije bilo načina da to shvatimo. Napredovali smo..."
<BR>&nbsp;&nbsp;&nbsp;&nbsp;&nbsp;"A sad znaš, rekao si,", prekide ga Crveni Oblak, "za neke tuđince lutalice."
<BR>&nbsp;&nbsp;&nbsp;&nbsp;&nbsp;"Bilo ih je dvoje-troje. Jednom sam prešao pet stotina milja da razgovaram s jednim od njih, ali otišao je pre nego što sam stigao. Neki robot je doneo vesti. Nisam tako dobar kao Marta u toj galaktičkoj telepatiji, ali mogu da razgovaram s tuđincima. Barem s nekima od njih. Izgleda da imam žicu za to. Mada ponekad nema načina da se razgovara. Neki nemaju načina da prepoznaju zvučne talase kao način komunikacije a čovek, sa svoje strane, ponekad nema čulo kojim bi osetio signale ili mentalne talase koje oni koriste za komuniciranje. Sa drugima pak, čak i ako postoji način da se uspostavi veza, ne možeš da razgovaraš. Nemaš o čemu. Nema zajedničkih tema."
<BR>&nbsp;&nbsp;&nbsp;&nbsp;&nbsp;"Ti tuđinci lutalice", rekao je Crveni Oblak, "došao sam delom i zbog toga. Došao bih svakako, naravno, prvoga dana, čim uzmognem. Ali hteo sam da ti kažem da imamo ovde tuđinca. Gore u vrhu Mačje jaruge. Mali Vuk ga je našao, pa je dojurio i ja sam otišao da pogledam."
<BR>&nbsp;&nbsp;&nbsp;&nbsp;&nbsp;Znači to je, pomislio je Džeson; trebalo je da znam. Čitava ta pažljiva, učtiva priča o svemu sem o onome što je Crveni Oblak zapravo došao da mu kaže, i tek sad je rekao. Takvi su oni; to se od njih moglo i očekivati. Stari, neužurban način, plemenski protokol, dostojanstvo. Nikad ne biti uzbuđen, ne uleteti unutra, nego polako i natenane, uvek poštujući pristojnost.
<BR>&nbsp;&nbsp;&nbsp;&nbsp;&nbsp;"Pokušao si da pričaš s njim?" upitao je.
<BR>&nbsp;&nbsp;&nbsp;&nbsp;&nbsp;"Ne", rekao je Horas Crveni Oblak. "Ja mogu da razgovaram s cvećem i rekama, i oni mi odgovaraju, ali tuđinac - ne znam kako da počnem."
<BR>&nbsp;&nbsp;&nbsp;&nbsp;&nbsp;"U redu", rekao je Džeson. "Otići ću tamo da vidim šta smera, ako išta smera. Naravno, ako uspem da uspostavim vezu s njim. Ima li možda traga kako je došao?"
<BR>&nbsp;&nbsp;&nbsp;&nbsp;&nbsp;"Teleportacijom, čini mi se. Nema nikakvih tragova broda."
<BR>&nbsp;&nbsp;&nbsp;&nbsp;&nbsp;"Obično je tako", rekao je Džeson. "Isto kao mi. Bilo kakva mašina bila bi prekabasta sprava. Lunjanje po zvezdama nije ništa novo, naravno, iako smo u početku mislili da jeste. Mislili smo da smo napravili fantastično otkriće kada su prvi među nama počeli da razvijaju i koriste parapsihičke moći. Ali nije bilo tako fantastično: bilo je to prosto nešto što, suviše zauzeti, kao tehnološka rasa, ranije nismo stigli da uočimo. A čak i da je neko pomislio na tako štogod, i pokušao da priča o tome, svakako bi bio ismejan."
<BR>&nbsp;&nbsp;&nbsp;&nbsp;&nbsp;"Niko od naših ne luta po zvezdama", rekao je Crveni Oblak. "Nisam siguran da iko od naših ima ikakve moći. Bili smo toliko obuzeti svetom u kome živimo i tajnama koje on sadrži da možda nismo ni otkrili tajne izvore koje posedujemo, ako ih uopšte posedujemo. Ali sada..."
<BR>&nbsp;&nbsp;&nbsp;&nbsp;&nbsp;"Mislim da moći imate, i da ih koristite", rekao mu je Džeson, "na najbolji mogući način. Poznajete svoju okolinu i stapate se s njom prisnije nego što je ijedan čovek ikada ranije uspeo. Za to mora da je potreban neki psihički nagon. Možda to nije romantično kao lutanje po zvezdama, ali potrebno je, moguće, čak i veće razumevanje."
<BR>&nbsp;&nbsp;&nbsp;&nbsp;&nbsp;"Zahvaljujem ti na ljubaznosti", rekao je Crveni Oblak, "i možda i ima istine u tome što govoriš. Imam divnu i veoma lakomislenu unuku, ne znam već iz kog kolena, tek je napunila devetnaestu. Možda je se sećaš - zove se Večernja Zvezda."
<BR>&nbsp;&nbsp;&nbsp;&nbsp;&nbsp;"Pa naravno da se sećam", oduševljeno je rekao Džeson. "Kad bi ti otišao iz logora ili bi bio zauzet a ja došao u posetu, ona bi me preuzela. Išli smo u šetnje kroz prirodu i ona mi je pokazivala ptice, cveće i ostala šumska čudesa, i neprekidno je čavrljala, i to veoma ljupko."
<BR>&nbsp;&nbsp;&nbsp;&nbsp;&nbsp;"I dalje veoma ljupko čavrlja, ali pomalo se brinem zbog nje. Mislim da je, možda, razvila nešto od psihičkih moći kojima je tvoj klan obdaren..."
<BR>&nbsp;&nbsp;&nbsp;&nbsp;&nbsp;"Misliš li na lutanje po zvezdama?"
<BR>&nbsp;&nbsp;&nbsp;&nbsp;&nbsp;Crveni Oblak je zgrčio lice. "Nisam siguran. Ne, mislim da nije to. Pre je nešto drugo. Osećam u njoj nešto neobično. Izgleda da me to uznemiruje, mada ne bi trebalo. Žedna je znanja kao niko koga znam u mom narodu. Nije to žeđ za znanjem o svom svetu, iako i to postoji, nego žeđ za znanjem van ovog sveta. Za znanjem o svemu što se ikada desilo, o svemu što su ljudi mislili. Pročitala je sve knjige koje pleme ima, a toga je veoma malo..."
<BR>&nbsp;&nbsp;&nbsp;&nbsp;&nbsp;Džeson je podigao ruku i mahnuo, pokazujući po sobi. "Evo ovde knjiga", rekao je, "ako želi da dođe i čita. Dole u podrumima ima još soba nakrcanih knjigama do tavanice. Neka slobodno dođe i koristi ih, ali ne bih voleo da ih iznosi iz kuće. Kad se jednom izgubi, knjigu je veoma teško zameniti."
<BR>&nbsp;&nbsp;&nbsp;&nbsp;&nbsp;"Došao sam spreman da zamolim", rekao je Crveni Oblak. "Navodio sam razgovor na ovo. Hvala na ponudi."
<BR>&nbsp;&nbsp;&nbsp;&nbsp;&nbsp;"Milo mi je što postoji neko ko bi želeo da čita. Uveravam te da će mi biti čast da podelim knjige s njom."
<BR>&nbsp;&nbsp;&nbsp;&nbsp;&nbsp;"Pretpostavljam", rekao je Crveni Oblak, "da je trebalo da i mi mislimo na knjige, ali sada je prekasno da se to popravi. Možda još uvek postoje knjige, naravno, iako je vreme, najverovatnije, uništilo većinu. Sigurno su ih se dočepali vlaga i glodari. A moj narod i nerado ide u potragu za njima. Nimalo ne volimo drevna mesta. Tako su stara, prašnjava i ispunjena mnogim duhovima - duhovima prošlosti, o kojima ni sada ne volimo da razmišljamo. Imamo nešto knjiga, naravno, i čuvamo ih kao drevno nasleđe. I pitanje je duga prema prošlosti da svako dete nauči da čita. Ali za većinu njih je to samo neprijatna dužnost. Do Večernje Zvezde, malo je bilo onih koji su voleli da čitaju."
<BR>&nbsp;&nbsp;&nbsp;&nbsp;&nbsp;"Da li bi Večernja Zvezda", upitao je Džeson, "volela da dođe i živi s nama? Onoliko dugo koliko bude želela. Kuća bi sinula kad bi u njoj živeo neko mlad, a ja bih joj pomagao u izboru onoga što će čitati."
<BR>&nbsp;&nbsp;&nbsp;&nbsp;&nbsp;"Reći ću joj", odgovorio je Crveni Oblak. "Biće oduševljena. Znaš, naravno, da te zove čika Džeson."
<BR>&nbsp;&nbsp;&nbsp;&nbsp;&nbsp;"Ne, nisam znao", rekao je Džeson. "Počastvovan sam."
<BR>&nbsp;&nbsp;&nbsp;&nbsp;&nbsp;Nastupila je tišina, njih dvojica još malo su sedeli u miru biblioteke. Zidni sat je otkucavao sekunde, glasan, u tišini.
<BR>&nbsp;&nbsp;&nbsp;&nbsp;&nbsp;Crveni Oblak se promeškoljio. "Džesone, ti si pazio na protok vremena. Mislim, na godine. Čak imaš i sat. Mi nemamo satove i nismo vodili računa. Nismo se gnjavili. Prihvatali smo svaki dan kako dođe, i proživeli bismo ga u potpunosti. Mi ne živimo po danima, nego po godišnjim dobima. A ni godišnja doba nismo brojali."
<BR>&nbsp;&nbsp;&nbsp;&nbsp;&nbsp;"Možda smo", rekao je Džeson, "propustili koji dan tu i tamo, ili smo možda poneki dodali - nisam sasvim siguran. Ali vodili smo računa. Prošlo je pet hiljada godina. Ja sam sada star, fizički, koliko i moj deda kad je počeo da zapisuje u knjige. Posle toga je poživeo još gotovo tri hiljade godina. Ako i sa mnom bude tako, doživeću osam hiljada godina. To ne izgleda moguće, naravno. Izgleda čak pomalo nepristojno da neko živi osam hiljada godina."
<BR>&nbsp;&nbsp;&nbsp;&nbsp;&nbsp;"Jednoga dana", rekao je Crveni Oblak, "možda ćemo saznati šta je dovelo do svega ovoga - kuda su ljudi otišli i zašto živimo ovako dugo."
<BR>&nbsp;&nbsp;&nbsp;&nbsp;&nbsp;"Možda", rekao je Džeson, "mada se ne nadam. Mislio sam nešto, Horase..."
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;"Mogao bih da okupim grupu robota i pošaljem ih dole, da vam raščiste polja. Samo se motaju ovuda, maltene ništa ne rade. Znam šta vi mislite o robotima, naravno..."
<BR>&nbsp;&nbsp;&nbsp;&nbsp;&nbsp;"Ne. Puno ti hvala. Prihvatićemo kukuruz i brašno i sve ostalo, ali ne možemo prihvatiti pomoć robota."
<BR>&nbsp;&nbsp;&nbsp;&nbsp;&nbsp;"Šta zapravo imate protiv njih? Zar im ne verujete? Neće se motati okolo. Neće vas gnjaviti. Samo će raščistiti polja i otići."
<BR>&nbsp;&nbsp;&nbsp;&nbsp;&nbsp;"Osećamo se nelagodno kraj njih", rekao je Crveni Oblak. "Ne pristaju nam. Podsećaju nas na ono što nam se dešavalo kada je došao beli čovek. Mi kad raskidamo, raskidamo potpuno. Zadržali smo samo ponešto. Jednostavne metalne alatke, plug, bolje osećanje za ekonomiju - više se ne gostimo jednog dana a gladujemo narednog, kao što su Indijanci mnogo puta činili pre dolaska belog čoveka. Vratili smo se starom šumskom životu, životu u ravnicama. Vratili smo se na svoje; neka tako i ostane."
<BR>&nbsp;&nbsp;&nbsp;&nbsp;&nbsp;"Mislim da razumem."
<BR>&nbsp;&nbsp;&nbsp;&nbsp;&nbsp;"Osim toga, nisam sasvim siguran ni da im verujemo", nastavio je Crveni Oblak. "Ne sasvim. Možda su ovi koje imate tu, koji rade za vas na poljima i obavljaju druge stvari, možda su oni u redu. Ali prilično sumnjam u divlje robote. Rekao sam ti, zar ne, da jedna grupa takvih živi gore uz reku, u ostacima nekog starog grada..."
<BR>&nbsp;&nbsp;&nbsp;&nbsp;&nbsp;"Da, sećam se da si mi rekao. U Mineapolisu i Sv. Pavlu. Video si ih pre mnogo, mnogo godina. Gradili su nešto."
<BR>&nbsp;&nbsp;&nbsp;&nbsp;&nbsp;"I dalje grade", rekao je Crveni Oblak. "Na putu nizvodno zaustavili smo se da pogledamo - s velike udaljenosti. Ima ih više nego ikada, i još uvek grade. Jednu ogromnu zgradu, mada uopšte ne liči na zgradu. Roboti ne bi ni gradili zgradu, zar ne?"
<BR>&nbsp;&nbsp;&nbsp;&nbsp;&nbsp;"Mislim da ne bi. Barem ne za sebe. Oni se smeju vremenu. Načinjeni su od neke gotovo neuništive legure. Ne rđa, ne haba se, otporna je gotovo na sve. Vetar, temperatura, kiša ... ništa im ne može nauditi."
<BR>&nbsp;&nbsp;&nbsp;&nbsp;&nbsp;"Nismo se predugo zadržavali", rekao je Crveni Oblak. "Pazili smo da ostanemo podaleko. Koristili smo dvoglede, ali ipak nismo mnogo videli. Bili smo uplašeni, pretpostavljam. Bilo nam je neprijatno. Čim smo bacili pogled, otišli smo. Mislim da nije postojala neka stvarna opasnost, ali nismo hteli da rizikujemo."
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
