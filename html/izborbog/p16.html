<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>16.
<P>&nbsp;&nbsp;&nbsp;&nbsp;&nbsp;Večernja Zvezda je sedela na verandi kad se pojavio mladić sa dvogledom i ogrlicom od medveđih kandži, putem od manastira.
<BR>&nbsp;&nbsp;&nbsp;&nbsp;&nbsp;Zastao je pred njom. "Ti si ovde radi čitanja knjiga", rekao je. "To je prava reč, zar ne? Čitanje?"
<BR>&nbsp;&nbsp;&nbsp;&nbsp;&nbsp;Na obrazu je imao beo zavoj. "To je reč", rekla je. "Molim te, sedi. Kako se osećaš?"
<BR>&nbsp;&nbsp;&nbsp;&nbsp;&nbsp;"Vrlo dobro", rekao je. "Roboti su se dobro brinuli za mene."
<BR>&nbsp;&nbsp;&nbsp;&nbsp;&nbsp;"Pa onda sedi", rekla je. "Ili ideš nekuda?"
<BR>&nbsp;&nbsp;&nbsp;&nbsp;&nbsp;"Nemam kuda da idem", rekao je. "Možda neću ni ići dalje." Seo je u stolicu kraj nje i položio luk na ogradu. "Želeo sam da te pitam za drveće koje pravi muziku. Ti se razumeš u drveće. Juče si govorila sa drevnim hrastom..."
<BR>&nbsp;&nbsp;&nbsp;&nbsp;&nbsp;"Rekao si mi", prekinula ga je, pomalo ljutito, "da to više nikad nećeš pomenuti. Špijunirao si me, a onda si obećao."
<BR>&nbsp;&nbsp;&nbsp;&nbsp;&nbsp;"Žao mi je, ali moram", rekao joj je. "Nikad nisam sreo osobu koja ume da priča s drvećem. Nikad ranije nisam čuo drveće koje ume da pravi muziku."
<BR>&nbsp;&nbsp;&nbsp;&nbsp;&nbsp;"Kakve veze to ima?"
<BR>&nbsp;&nbsp;&nbsp;&nbsp;&nbsp;"Sa tim drvećem sinoć nešto nije valjalo. Pomislio sam da si možda primetila. Mislim da sam im ja nešto učinio."
<BR>&nbsp;&nbsp;&nbsp;&nbsp;&nbsp;"Mora da se šališ. Ko može išta da učini drveću? I s njim je sve bilo u redu. Divno su svirali."
<BR>&nbsp;&nbsp;&nbsp;&nbsp;&nbsp;"U njima postoji bolest, ili barem u nekima od njih. Nisu svirali onako dobro kako bi mogli. A učinio sam nešto i medvedima. Naročito onom poslednjem. Možda i svima."
<BR>&nbsp;&nbsp;&nbsp;&nbsp;&nbsp;"Kazao si mi da si ih ubio. I da si uzeo po kandžu od svakog i stavio je u ogrlicu. Da bi pratio broj, rekao si. A, ako mene pitaš, i da bi se pravio važan."
<BR>&nbsp;&nbsp;&nbsp;&nbsp;&nbsp;Pomislila je da će se on naljutiti, ali samo ju je pomalo zbunjeno pogledao. "Sve vreme sam mislio", rekao je, "da je to zbog luka. Da sam ih ubio zato što umem dobro da ciljam iz luka, i što su mi strele tako dobro napravljene. A šta ako uopšte nije u pitanju luk, ni strele ni gađanje, nego nešto sasvim drugo?"
<BR>&nbsp;&nbsp;&nbsp;&nbsp;&nbsp;"Kakve veze to ima? Ubio si ih, zar ne?"
<BR>&nbsp;&nbsp;&nbsp;&nbsp;&nbsp;"Da, naravno, ali..."
<BR>&nbsp;&nbsp;&nbsp;&nbsp;&nbsp;"Ja se zovem Večernja Zvezda", rekla je, "a ti mi se uopšte nisi predstavio."
<BR>&nbsp;&nbsp;&nbsp;&nbsp;&nbsp;"Ja sam Dejvid Hant."
<BR>&nbsp;&nbsp;&nbsp;&nbsp;&nbsp;"Pa, Dejvide Hante, pričaj mi o sebi."
<BR>&nbsp;&nbsp;&nbsp;&nbsp;&nbsp;"Nemam šta da pričam."
<BR>&nbsp;&nbsp;&nbsp;&nbsp;&nbsp;"Mora da imaš. Imaš svoj narod i dom. Svakako dolaziš odnekud."
<BR>&nbsp;&nbsp;&nbsp;&nbsp;&nbsp;"Dom. Da, valjda. Iako smo se mnogo selili. Uvek smo bežali, i ljudi su odlazili."
<BR>&nbsp;&nbsp;&nbsp;&nbsp;&nbsp;"Bežali? Od čega?"
<BR>&nbsp;&nbsp;&nbsp;&nbsp;&nbsp;"Od Crnog Hodača. Vidim da ne znaš za njega. Nisi nikad čula za njega?"
<BR>&nbsp;&nbsp;&nbsp;&nbsp;&nbsp;Odmahnula je glavom.
<BR>&nbsp;&nbsp;&nbsp;&nbsp;&nbsp;"Obličje", rekao je. "Nalik na čoveka, a opet ni nalik na čoveka. Sa dve noge. Možda samo po tome i liči na čoveka. Nikad se ne pojavljuje danju. Samo noću. Uvek na grebenu, crn prema nebu. Prvi put su ga videli one noći kad su svi odvedeni - to jest, svi sem nas, i valjda, da tačno kažem, svi sem nas i ljudi ovde, i onih dole u ravnicama. Ja sam prvi iz mog naroda koji je saznao da ima još ljudi."
<BR>&nbsp;&nbsp;&nbsp;&nbsp;&nbsp;"Izgleda da misliš kako postoji samo jedan Crni Hodač. Jesi li siguran u to? Jesi li siguran da Crni Hodač zaista postoji ili ti se samo pričinjava? Mom narodu su se u svoje vreme pričinjavale tolike stvari za koje sada znamo da nisu postojale. Je li on ikada naudio nekome od tvojih?"
<BR>&nbsp;&nbsp;&nbsp;&nbsp;&nbsp;Namrštio se, pokušavajući da razmisli. "Ne, barem ja ne znam. Nikome nije naudio; samo su ga viđali. Strašno je videti ga. Stalno smo ga izgledali i, kad bismo ga ugledali, bežali smo na neko drugo mesto."
<BR>&nbsp;&nbsp;&nbsp;&nbsp;&nbsp;"Nikad niste pokušali da ga uhvatite?"
<BR>&nbsp;&nbsp;&nbsp;&nbsp;&nbsp;"Ne", rekao je.
<BR>&nbsp;&nbsp;&nbsp;&nbsp;&nbsp;"Mislila sam da možda sada to pokušavaš. Da ga uhvatiš i ubiješ. Tako veliki strelac kao što si ti, koji ume da ubija medvede..."
<BR>&nbsp;&nbsp;&nbsp;&nbsp;&nbsp;"Zavitlavaš me", rekao je, ali bez znaka ljutnje.
<BR>&nbsp;&nbsp;&nbsp;&nbsp;&nbsp;"Možda" odgovorila je. "Toliko si ponosan što si ubijao medvede. Niko iz mog naroda nije ubio toliko medveda."
<BR>&nbsp;&nbsp;&nbsp;&nbsp;&nbsp;"Sumnjam", kazao je, "da Hodača strele mogu da ubiju. Možda ništa ne može da ga ubije."
<BR>&nbsp;&nbsp;&nbsp;&nbsp;&nbsp;"A možda i nema Hodača", rekla je devojka. "Jesi li ikad pomislio na to? Da postoji, mi bismo ga svakako videli, ili bismo čuli za njega. Moj narod dopire daleko na zapad, do planina, a nikad se nije čulo nešto takvo. A kad smo već kod toga, kako to da za sve ove godine nikad nismo čuli za tvoj narod? Ljudi iz ove kuće su vekovima tragali za drugim ljudima, prateći sva moguća govorkanja."
<BR>&nbsp;&nbsp;&nbsp;&nbsp;&nbsp;"To su radili i moji, tako su mi rekli, u početku. Ja sam samo čuo za to, naravno. Ono o čemu su stariji pričali. Ja imam samo dvadeset leta."
<BR>&nbsp;&nbsp;&nbsp;&nbsp;&nbsp;"Istih smo godina", rekla je Večernja Zvezda. "Meni je devetnaest."
<BR>&nbsp;&nbsp;&nbsp;&nbsp;&nbsp;"Kod nas je bilo malo mladog sveta", rekao je Dejvid Hant. "Nema nas mnogo, sve zajedno, a mnogo smo se selili..."
<BR>&nbsp;&nbsp;&nbsp;&nbsp;&nbsp;"Čudi me", rekla je, "što vas ima tako malo. Ako ste kao i mi ostali, imate dug, dug život i nemate bolesti. Od sasvim malog plemena, moj narod je narastao na mnogo hiljada. Od malo ljudi u ovoj kući, potiču hiljade na zvezdama. I vas bi trebalo da bude na hiljade. Trebalo bi da ste snažni i brojni..."
<BR>&nbsp;&nbsp;&nbsp;&nbsp;&nbsp;"Mogli bismo biti brojni", rekao je, "ali mi odlazimo."
<BR>&nbsp;&nbsp;&nbsp;&nbsp;&nbsp;"Mislila sam da si rekao..."
<BR>&nbsp;&nbsp;&nbsp;&nbsp;&nbsp;"Ne na zvezde, kao ovi ovde. Nego preko vode. Postoji ludilo koje tera mnoge od nas preko vode. Grade splavove i upućuju se preko vode, prema zalazećem suncu. To se dešava već mnogo godina. Ne znam zašto. Nikad mi nisu rekli."
<BR>&nbsp;&nbsp;&nbsp;&nbsp;&nbsp;"Možda beže od Hodača."
<BR>&nbsp;&nbsp;&nbsp;&nbsp;&nbsp;"Mislim da nije to", rekao je. "Mislim da ni oni koji odlaze ne znaju kuda odlaze, čak ne znaju ni da će otići sve dok ih ne uhvati ludilo."
<BR>&nbsp;&nbsp;&nbsp;&nbsp;&nbsp;"Leminzi", rekla je Večernja Zvezda.
<BR>&nbsp;&nbsp;&nbsp;&nbsp;&nbsp;"Šta su leminzi?"
<BR>&nbsp;&nbsp;&nbsp;&nbsp;&nbsp;"Sitne životinje. Glodari. Jednom sam čitala o njima."
<BR>&nbsp;&nbsp;&nbsp;&nbsp;&nbsp;"Kakve veze imaju leminzi s nama?"
<BR>&nbsp;&nbsp;&nbsp;&nbsp;&nbsp;"Nisam sigurna", rekla je.
<BR>&nbsp;&nbsp;&nbsp;&nbsp;&nbsp;"Ja sam pobegao", rekao je on. "Sa Starim Hozeom. Obojica smo se plašili veličine vode. Nismo želeli da pođemo preko nje ako ono malo preostalih ljudi ode. Ako pobegnemo, rekli smo, možda nas ludilo neće zahvatiti. Hoze je video Hodača, dvaput, pošto smo pobegli, pa smo ponovo bežali, od Hodača, vrlo brzo i veoma daleko."
<BR>&nbsp;&nbsp;&nbsp;&nbsp;&nbsp;"Kad je Hoze video Hodača, jesi li..."
<BR>&nbsp;&nbsp;&nbsp;&nbsp;&nbsp;"Ne. Ja ga nisam video."
<BR>&nbsp;&nbsp;&nbsp;&nbsp;&nbsp;"Misliš da su svi ostali otišli? Preko vode, pošto ste ti i Hoze pobegli?"
<BR>&nbsp;&nbsp;&nbsp;&nbsp;&nbsp;"Ne znam", rekao je. "Hoze je umro. Bio je veoma, veoma star. Sećao se nestanka Čovečanstva. Čak i tada je bio star. Došao je dan kad je život istekao iz njega. Mislim da mu je bilo drago. Nije uvek dobro dugo živeti. Kada predugo živiš, često postaneš usamljen."
<BR>&nbsp;&nbsp;&nbsp;&nbsp;&nbsp;"Ali imao je tebe."
<BR>&nbsp;&nbsp;&nbsp;&nbsp;&nbsp;"Da, ali razdvajalo nas je previše godina. Dobro smo se slagali i puno smo pričali, ali nedostajali su mu ljudi slični njemu. Svirao je violinu a ja bih slušao, a kojoti bi sedeli na bregovima i pevali uz violinu. Jesi li ikada čula kojota da peva?"
<BR>&nbsp;&nbsp;&nbsp;&nbsp;&nbsp;"Čula sam ih da kevću i zavijaju", rekla je. "Nikad nisam čula da pevaju."
<BR>&nbsp;&nbsp;&nbsp;&nbsp;&nbsp;"Pevali su svake večeri kad bi Stari Hoze svirao. Svirao je samo uveče. Bilo je mnogo kojota i mislim da su dolazili da ga slušaju, i da pevaju. Ponekad bi ih bilo i po desetak, posedali bi na vrhove brda, i pevali. Hoze je govorio kako ne ume više da svira onako kako treba. Prsti mu više nisu bili gipki, a ruka sa gudalom mu je bila teška. Osećao sam da je smrt u njemu, smrt koja je sedela na vrhu brda i slušala, zajedno s vukovima. Kada je umro, iskopao sam duboku jamu i sahranio ga, zajedno sa violinom, jer meni ne bi koristila, i mislio sam da bi on voleo tako. Onda sam danima radio, nosio kamenje, što veće, i gomilao ga na grobu, zbog vukova. Za sve to vreme nisam bio usamljen, jer nekako mi se činilo da sam još uvek sa Hozeom. Radio sam za njega pa kao da sam bio s njim. Ali kad sam završio, postao sam usamljen."
<BR>&nbsp;&nbsp;&nbsp;&nbsp;&nbsp;"Mogao si da se vratiš i potražiš svoje."
<BR>&nbsp;&nbsp;&nbsp;&nbsp;&nbsp;"Pomislio sam na to", rekao je, "ali nisam imao pojma gde su, i još sam se bojao ludila koje bi me zajedno s njima poslalo preko vode. Osećao sam da me ludilo neće zahvatiti ako ostanem sam. To je - kako se kaže? - masovno ludilo. A osim toga, nešto u meni mi je stalno govorilo da idem ka izlazećem suncu. Mnogo puta sam se pitao šta me to nagoni da idem. Izgledalo mi je da nema razloga. Kao da sam lovio nešto, iako nisam znao šta bi to trebalo da lovim. Naišao sam na tvoj narod u ravnicama, i želeo sam da ostanem s njima. Oni bi me pustili da ostanem. Ali nisam mogao. Poziv izlazećeg sunca je još bio u meni, morao sam da ih ostavim. Rekli su mi za ovu veliku kamenu kuću i upitao sam se da li je to trebalo da nađem. Usput sam naišao na mnoge kamene kuće, ali sam ih se bojao. Moj narod nikad nije živeo u kućama. Bojali smo ih se. Noću su se u njima čuli zvuci, i bile su tako prazne, i mislili smo da su u njima duhovi, možda duhovi ljudi koji su odvedeni kada su svi nestali."
<BR>&nbsp;&nbsp;&nbsp;&nbsp;&nbsp;"Sad si ovde", rekla je devojka. "Nadam se da ćeš neko vreme ostati. Na istoku nećeš naći ništa. To je samo prazna šuma. Tamo živi nešto malo ljudi iz mog naroda, ali čak i s njima to je samo prazna šuma. A ova kuća nije kao one koje si viđao. Nije prazna; u njoj se živi. Ima dušu."
<BR>&nbsp;&nbsp;&nbsp;&nbsp;&nbsp;"Roboti bi me pustili da ostanem s njima", rekao je. "Oni su ljubazan svet."
<BR>&nbsp;&nbsp;&nbsp;&nbsp;&nbsp;"Ali nisu ljudi", odgovorila je. "Želećeš da budeš s ljudima. Čika Džeson i tetka Marta, sigurna sam, rado će te primiti. Ili, ako više želiš, u logoru mog naroda uvek će biti mesta za tebe."
<BR>&nbsp;&nbsp;&nbsp;&nbsp;&nbsp;"Čika Džeson i tetka Marta žive u ovoj kući?"
<BR>&nbsp;&nbsp;&nbsp;&nbsp;&nbsp;"Da, ali mi zapravo nisu čika i tetka. Tako ih zovem, ali samo za sebe. Oni ni ne znaju da ih tako zovem. Čika Džeson i moj deda iz ne znam baš kog kolena čitavog su života bili prijatelji. Bili su mladići u vreme Nestanka."
<BR>&nbsp;&nbsp;&nbsp;&nbsp;&nbsp;"Možda ću morati da produžim", rekao je. "Možda me zov izlazećeg sunca još nije napustio. Ali biće mi milo da se malo odmorim. Došao sam da te pitam o razgovoru s drvećem. Nisi mi pričala o tome. Da li razgovaraš sa svim drvećem, ili samo s nekim određenim?"
<BR>&nbsp;&nbsp;&nbsp;&nbsp;&nbsp;"Možda ne razumeš", rekla je. "Mi smo bliski sa drvećem, potocima, cvećem, životinjama i pticama. Mi i oni smo jedno. Svako od nas može da razgovara s njima."
<BR>&nbsp;&nbsp;&nbsp;&nbsp;&nbsp;"A ti si najbolja od svih."
<BR>&nbsp;&nbsp;&nbsp;&nbsp;&nbsp;"Ne znam. Ne razgovaramo o tome među sobom. Mogu da govorim samo o sebi. Mogu da pođem u šetnju, kroz šumu ili duž potoka, i nikada nisam usamljena, jer srećem mnoge prijatelje, i uvek pričam s njima."
<BR>&nbsp;&nbsp;&nbsp;&nbsp;&nbsp;"A oni ti odgovaraju."
<BR>&nbsp;&nbsp;&nbsp;&nbsp;&nbsp;"Ponekad", rekla je.
<BR>&nbsp;&nbsp;&nbsp;&nbsp;&nbsp;"Ti razgovaraš s drvećem a drugi odlaze na zvezde."
<BR>&nbsp;&nbsp;&nbsp;&nbsp;&nbsp;"I dalje ne veruješ to za zvezde."
<BR>&nbsp;&nbsp;&nbsp;&nbsp;&nbsp;"Počinjem da verujem", rekao je. "Iako je teško poverovati. Pitao sam robote o tome i oni su mi objasnili, mada mislim da nisam sasvim razumeo. Rekli su da je, od svih ljudi koji su nekada bili u ovoj kući, ostalo samo dvoje. Rekli su da se ostali povremeno vraćaju sa zvezda, u posetu. Je li tako?"
<BR>&nbsp;&nbsp;&nbsp;&nbsp;&nbsp;"Jeste. Jedan od njih se upravo vratio sa zvezda. Brat čika-Džesona. Doneo je uznemirujuće vesti. On i čika Džeson su jutros otišli do logora da razgovaraju s mojim dedom o tim vestima."
<BR>&nbsp;&nbsp;&nbsp;&nbsp;&nbsp;Preterujem, pomislila je. Možda čika Džeson ne bi voleo što toliko pričam potpunom strancu, čoveku koji se pojavio niotkuda. Prosto joj je izletelo, kao su prijatelji. A zapravo ga nije poznavala. Sreli su se tek juče, kad ju je špijunirao, a potom jutros, kad je došao putem od manastira. Ali to je, pomislila je, kao da se znamo godinama. On je samo dečak. Šta je ono govorio o mnogim godinama koje su ležale između njega i njegovog prijatelja? Možda je zbog toga. Između njih dvoje nema nikakvih godina.
<BR>&nbsp;&nbsp;&nbsp;&nbsp;&nbsp;"Misliš li", upitao je on, "da bi me tvoji tetka i čika pustili da ostanem ovde? Možda bi mogla da upitaš tetku."
<BR>&nbsp;&nbsp;&nbsp;&nbsp;&nbsp;"Ne sada", rekla je Večernja Zvezda. "Ona sada razgovara sa zvezdama. Razgovarala je čitavo jutro. Ali možemo je upitati kasnije - ili čiku, kad se vrati iz logora."
</P></TD></TR></TABLE>
<P class="next">
<A HREF=p17.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
