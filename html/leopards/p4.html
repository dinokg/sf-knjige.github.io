<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4.
<P>&nbsp;&nbsp;&nbsp;&nbsp;&nbsp;Sanu sam našao kraj parkinga za mobile. Pateri Pat joj je, zauzevši pozu spomenika, objašnjavao duboko naučno.
<BR>&nbsp;&nbsp;&nbsp;&nbsp;&nbsp;Brzo sam joj prišao i uzeo je pod ruku.
<BR>&nbsp;&nbsp;&nbsp;&nbsp;&nbsp;"Idemo."
<BR>&nbsp;&nbsp;&nbsp;&nbsp;&nbsp;Želeo sam da je što pre odvučem odavde, jer se u vazduhu već osećao povod za sećanje na ono.
<BR>&nbsp;&nbsp;&nbsp;&nbsp;&nbsp;"Do viđenja, želim vam uspeha", Sana je pružila Pateri Patu ruku. "Slušaću vaš govor preko fona. Znaš, Ramone, Pateri Pat sutra leti u Mamogr, završio je čitavu etapu..."
<BR>&nbsp;&nbsp;&nbsp;&nbsp;&nbsp;"Idemo, idemo."
<BR>&nbsp;&nbsp;&nbsp;&nbsp;&nbsp;Sana je uznemireno digla svoje lice prema mome.
<BR>&nbsp;&nbsp;&nbsp;&nbsp;&nbsp;"Ne uzbuđujte se, Sana." Pateri Pat me je pogledao kao što se gledaju deca, koja su se usudila da se umešaju u razgovor odraslih. "To se dešava sa onima, koji se obraćaju Komitetu podataka 'Overatora' - a vi ste se već obraćali tamo, zar ne, Ramone?"
<BR>&nbsp;&nbsp;&nbsp;&nbsp;&nbsp;Pogledao sam ga sa mržnjom. Ko ga je molio da pred Sanom pokazuje svoju radoznalost? I šta ga se tiče da li znam ono što zna on, ili to pak ne znam? I onda, učinilo mi se da me on ne pita samo, već da me, znajući da se još nikuda nisam obratio, jednostavno podgurkuje prema tom Komitetu.
<BR>&nbsp;&nbsp;&nbsp;&nbsp;&nbsp;Pažljivo sam pogledao tog ljubičastog grmlja. Pa da, on se jednostavno bojao. Iako nije imao za koga da se boji, u to sam bio više nego uveren. On se bojao za sebe. I terao me je na to isto. No, dobro, susrešću se ja već nekako sa tobom bez nepotrebnih svedoka. Tada ćemo i porazgovarati. A sada sam se ograničio samo na visokomerno ubačenu repliku:
<BR>&nbsp;&nbsp;&nbsp;&nbsp;&nbsp;"Nisam se obraćao nikakvim komitetima. Nemam vremena za takve gluposti."
<BR>&nbsp;&nbsp;&nbsp;&nbsp;&nbsp;Iako je i to bilo isto tako prilično detinjasto.
<BR>&nbsp;&nbsp;&nbsp;&nbsp;&nbsp;Mobil je uzleteo i skliznuo u kanjon obrastao saligrabom. Pogledao sam Sanu - sedela je, pognute glave i, činilo se sa interesovanjem, gledala nadole, gde se jasno videla granica veštačkog leta i prave zime koja se bližila kraju. Ali znao sam da je još razmišljala o rečima Pateri Pata.
<BR>&nbsp;&nbsp;&nbsp;&nbsp;&nbsp;"Šta ti je?" potrudio sam se da mi glas zvuči što je moguće bezbrižnije.
<BR>&nbsp;&nbsp;&nbsp;&nbsp;&nbsp;"Možda je i u pravu", odgovorila je Sana. "Trebalo bi na svaki način da odletiš na Kipar i saznaš..."
<BR>&nbsp;&nbsp;&nbsp;&nbsp;&nbsp;"Trebalo bi? A ti si sigurna da mi je to potrebno?"
<BR>&nbsp;&nbsp;&nbsp;&nbsp;&nbsp;"Razume se da nisam. To je jedina stvar gde ne mogu da ti dam nikakav savet. Svaki od nas to rešava za samoga sebe. Ali, čini mi se..."
<BR>&nbsp;&nbsp;&nbsp;&nbsp;&nbsp;"Šta to?"
<BR>&nbsp;&nbsp;&nbsp;&nbsp;&nbsp;Oćutala je.
<BR>&nbsp;&nbsp;&nbsp;&nbsp;&nbsp;"Ne, ništa", rekla je konačno. "Ništa."
<BR>&nbsp;&nbsp;&nbsp;&nbsp;&nbsp;Posmatrao sam je i nikako nisam mogao da shvatim: da li odista želi da postanem isti takav kakvi su i oni, ili naprotiv, nevešto pokušava da me sačuva od toga.
<BR>&nbsp;&nbsp;&nbsp;&nbsp;&nbsp;"Đavo neka nosi taj 'Overator'", rekao sam, "sada mi nije do toga."
<BR>&nbsp;&nbsp;&nbsp;&nbsp;&nbsp;Brzo me je pogledala, i ponovo nisam shvatio njen pogled.
<BR>&nbsp;&nbsp;&nbsp;&nbsp;&nbsp;"Odista, nije mi do toga. Ti shvataš da se ne bojim. Jednostavno sada ne mogu da mislim na sebe. Sada postojiš - samo ti."
<BR>&nbsp;&nbsp;&nbsp;&nbsp;&nbsp;Sana je spustila glavu. Spuštali smo se. Izašao sam i pružio joj ruku. Za nama je lako iskočio Pedel. Treba ga naučiti da pruža ruku dami, čak ako sa gledišta mašine to i nije neophodno niti svrsishodno... Ali, uostalom, ne vredi. Neću morati baš često to da radim, da bih morao to da poveravam drugome, iako je za mene bilo čak i zabavno da podržavam u Sani odnos prema njemu kao prema čoveku.
<BR>&nbsp;&nbsp;&nbsp;&nbsp;&nbsp;Ako ni zbog čega drugog, a ono zbog toga, da bi imala stalno razloga da se odvaja od onoga.
<BR>&nbsp;&nbsp;&nbsp;&nbsp;&nbsp;"Pedel", zaustavio sam ga, propustivši Sanu napred.
<BR>&nbsp;&nbsp;&nbsp;&nbsp;&nbsp;Ognjeno-riđe čudovište na purpurnom snegu: sunce je zalazilo.
<BR>&nbsp;&nbsp;&nbsp;&nbsp;&nbsp;"Šta treba?"
<BR>&nbsp;&nbsp;&nbsp;&nbsp;&nbsp;Narediti: 'Stoj i ne miči se!' - i on će stajati ovde i dan, i godinu, i kada već sve bude završeno i kada Sana konačno nestane iz ovog zasneženog sveta, on će stajati ovde i čekati sledeće naređenje, i izvršiće ga isto tako precizno, kao i sva naređenja u svom postojanju, i nastaviće to beskonačno jedinstvo života i postojanja, ali za mene će ostati samo jedno - prebirati u pamćenju sve minute te poslednje godine.
<BR>&nbsp;&nbsp;&nbsp;&nbsp;&nbsp;Šta onda, staviti u tu krabu uslove još jedne igre, koja počinje danas, i koja će se završiti za manje od godinu dana? Kome će on posle pružati svoj elastičan, oklopljeni pipak?
<BR>&nbsp;&nbsp;&nbsp;&nbsp;&nbsp;Presijavao se ispupčenim šlifovima fasetnih očiju kao u skakavca.
<BR>&nbsp;&nbsp;&nbsp;&nbsp;&nbsp;"Pedel", tiho sam ga upitao, "da li bi hteo da postaneš čovek?"
<BR>&nbsp;&nbsp;&nbsp;&nbsp;&nbsp;"Moram", rekao je, ali sam shvatio da to nije odgovor na moje pitanje, već nekakav skok u njegovom elektronskom mišljenju.
<BR>&nbsp;&nbsp;&nbsp;&nbsp;&nbsp;"Mogu", rekao je posle kraće pauze i ponovo ućutao.
<BR>&nbsp;&nbsp;&nbsp;&nbsp;&nbsp;"Ne umem da želim", to je bio pravi odgovor.
<BR>&nbsp;&nbsp;&nbsp;&nbsp;&nbsp;Krenuo sam dalje.
<BR>&nbsp;&nbsp;&nbsp;&nbsp;&nbsp;Sana se okrenula.
<BR>&nbsp;&nbsp;&nbsp;&nbsp;&nbsp;"Šta je to sa tobom? Zašto si se zadržao?"
<BR>&nbsp;&nbsp;&nbsp;&nbsp;&nbsp;"Ne ulazi mi se u kuću. Trebalo bi da se prošetam pešice jedno dva kilometra. Pa i ti skoro da uopšte ne izlaziš na vazduh."
<BR>&nbsp;&nbsp;&nbsp;&nbsp;&nbsp;"U pravu si. Iako se vazduh u našoj kući uopšte ni po čemu ne razlikuje od ovoga."
<BR>&nbsp;&nbsp;&nbsp;&nbsp;&nbsp;'Sada će me terati na šetnje', proletelo mi je kroz glavu. Najednom sam se setio da sam hteo skijama da odem u planine. Hteo sam. A sada ću, prema svemu, morati to da uradim. Nekakve gluposti. Za tri sekunde se moj Pedel odlično snašao u takvim stvarima kao što su dužnost, želja i mogućnost. A ja, eto, to ne mogu. Najednom sam shvatio da sam se beskonačno puta gubio u tim 'moram', 'hoću' i 'mogu'. Primitivni pojmovi. Ali upravo sada, kao nikada, nisam sposoban da tačno odredim šta je to što me tera da izvršim ovaj ili onaj postupak. Ličio sam sam sebi na slepo štene, koje luta u ovoj pustinji, tri glatke, zvonke reči koje su se udaljavale u podnevno nebo.
<BR>&nbsp;&nbsp;&nbsp;&nbsp;&nbsp;"Nije ti dobro?"
<BR>&nbsp;&nbsp;&nbsp;&nbsp;&nbsp;"Slušaj, Sana, možeš li da mi kažeš zašto si ovde?"
<BR>&nbsp;&nbsp;&nbsp;&nbsp;&nbsp;"Zato što moram da budem sa tobom."
<BR>&nbsp;&nbsp;&nbsp;&nbsp;&nbsp;Iskreno sam joj pozavideo.
<BR>&nbsp;&nbsp;&nbsp;&nbsp;&nbsp;Prišli smo našem kotedžu. Sagao sam glavu, ulazeći, iako su vrata bila visoka. Morao sam da upitam Sanu šta ćemo još danas da radimo, ali me je ona preduhitrila:
<BR>&nbsp;&nbsp;&nbsp;&nbsp;&nbsp;"Htela bih još malo da radim. Ako hoćeš, idi i prošetaj se malo pred spavanje. Ne zaboravi samo 'miki', da pozoveš mobil."
<BR>&nbsp;&nbsp;&nbsp;&nbsp;&nbsp;Pokazala mi je mali, ovalni predmet, koji je visio kraj ulaza. Verovatno je u njemu bio montiran minijaturni prenosni fon za vezu sa najbližim tačkama i servis-stanicama.
<BR>&nbsp;&nbsp;&nbsp;&nbsp;&nbsp;Počeo sam da okrećem 'mikija' u rukama. Šta to treba da uradim? Ah, da, rekla mi je - još će malo da radi.
<BR>&nbsp;&nbsp;&nbsp;&nbsp;&nbsp;"Ja ću takođe da radim još jedno dva sata."
<BR>&nbsp;&nbsp;&nbsp;&nbsp;&nbsp;Zavukao sam se u nekakav ugao i, naoružavši se odvrtkom, demontirao do poslednjeg šrafa nesrećnog 'mikija'. Ništa posebno, jednostavno elegantno oblikovana igračka. I pre mog odlaska bilo je mnogo takvih.
<BR>&nbsp;&nbsp;&nbsp;&nbsp;&nbsp;Igrao sam se tako sat i po, a posle sam se zavalio na naslon fotelje i počeo da gledam negde uvis, u ogromne zvezde, koje su bile jasno ukucane u tamno-sivi gvaš neba. Iznenada je tavanica počela da se prevlači sivkastom izmaglicom, posle je postala zaslepljujuće bela, i kroz izvesno vreme je dobila mlečnu nijansu. Setio sam se da sam se za vreme ručka žalio Sani na suviše jarku mesečinu. Znači, vreme je da se krene na spavanje. Ustao sam i prošetao se po sobi. Sada će me pozvati. Da, otvorila su se vrata, pojavio se Pedel.
<BR>&nbsp;&nbsp;&nbsp;&nbsp;&nbsp;"Njeno veličanstvo Sana Loge vas poziva kod sebe."
<BR>&nbsp;&nbsp;&nbsp;&nbsp;&nbsp;"Dobro. Samo, ne treba više ono... veličanstvo."
<BR>&nbsp;&nbsp;&nbsp;&nbsp;&nbsp;"Razumem. Zapamtio sam."
<BR>
<BR>&nbsp;&nbsp;&nbsp;&nbsp;&nbsp;Sana je već ležala.
<BR>&nbsp;&nbsp;&nbsp;&nbsp;&nbsp;"Nije ti dobro?"
<BR>&nbsp;&nbsp;&nbsp;&nbsp;&nbsp;"Ne. Navikla sam se da rano ležem. Već je pola sedam. Slobodni ste, Pedel. Laku noć."
<BR>&nbsp;&nbsp;&nbsp;&nbsp;&nbsp;Pedel je nestao. Stajao sam nasred ogromne sobe; bele zidove, tavanicu i pod presecale su retke zlataste trake. Soba je izgledala kao da je prozračna, kao da je komad belosnežnog kvarca sa zlatnim žilicama. Lake konture plakara, zlatne bravice na njima, šuštavi prekrivači na posteljama, takođe boje starog zlata. I bela žena sa kosom boje... Nisam mogao da se setim kakva je to teška, kao bronza boja. Ali, negde sam je video.
<BR>&nbsp;&nbsp;&nbsp;&nbsp;&nbsp;"Noćna svetlost", rekao sam, i tavanica je počela da se gasi i uskoro je zračila jedva vidljivo pepeljasto treperenje. Sve unaokolo je postalo meko i toplo. Nestale su drečave zlataste trake. Najednom mi se učinilo da sam ja još tamo, u kibernetičkoj prostoriji moje vasionske stanice. Hiljade tona superteškog, na nepojmljivi način zgusnutog metala leži mi nad glavom. Moram da se probijem kroz njih, da izađem na površinu i odletim na Zemlju ka ljudima. Samo da stignem do Zemlje - a posle će sve biti dobro...
<BR>&nbsp;&nbsp;&nbsp;&nbsp;&nbsp;"Zašto ne želiš da spavaš?"
<BR>&nbsp;&nbsp;&nbsp;&nbsp;&nbsp;Hoću. Idem i ležem. Eto, prošao je prvi od poslednjih naših dana. Dan, koji je trebalo da bude predivan i mudar. Dan, koji je bez ostatka, do poslednjeg sekunda trebalo da posvetim njoj. I ja sam joj ga i posvetio. Da, do poslednjeg trenutka je moje vreme pripadalo njoj, njenoj brizi, njenoj nežnosti, koja je bila duboko sakrivena ispod materinske strogosti. Pošteno sam radio sve što sam mogao. Ali, to je bilo tako malo...
<BR>&nbsp;&nbsp;&nbsp;&nbsp;&nbsp;Sana je već spavala. Sigurno je uzimala neko sredstvo za spavanje, jer, čim je spustila glavu na jastuk, već sam čuo njeno ujednačeno disanje. Spustio sam ruku dole i napipao kraj uzglavlja dugme. Lako sam ga pritisnuo, i tog istog trena u dubini prostorije se upalio žućkasti pravougaonik sa jasnim crnim slovima:
<BR>&nbsp;&nbsp;&nbsp;&nbsp;&nbsp;'Osam sati i petnaest minuta po liniji Ternoviča.'
<BR>&nbsp;&nbsp;&nbsp;&nbsp;&nbsp;Slegao sam ramenima. Od kako su bili osvojeni Mars i Venera, na Zemlji, kao i na tim planetama, bilo je ustanovljeno jedinstveno vreme u Sunčevom sistemu. Bilo je odista nerazumljivo kako su to ranije ljudi mogli da u jednoj te istoj zemlji žive u raznim vremenskim pojasevima. To je bilo isto tako nezgodno, kao i govoriti raznim jezicima. Ali ma koliko to bilo čudno, do jedinstvenog jezika ljudi su došli pre nego do jedinstvenog vremena. I do sada se još ukazuje na to prema kojoj je liniji određeno vreme. Neuništiva inercija!
<BR>&nbsp;&nbsp;&nbsp;&nbsp;&nbsp;Kvadrat se ugasio. Verovatno je već prošao minut. Bacio sam pogled na Sanu - spavala je odista jako čvrsto. Lagano sam, da je ne probudim, ustao, i izašao u susednu sobu. Izvukao sam topliji pled i otišao u energetsku prostoriju, gde se Pedel napajao energijom.
<BR>&nbsp;&nbsp;&nbsp;&nbsp;&nbsp;"Dobro jutro", rekao sam mu. "Primaj goste."
<BR>&nbsp;&nbsp;&nbsp;&nbsp;&nbsp;Pedel je ustao sa horizontalnog panoa, na kome je sedeo kao kokoška na jajima.
<BR>&nbsp;&nbsp;&nbsp;&nbsp;&nbsp;"Laku noć", odgovorio je bez i senke humora. "Šta treba da radim?"
<BR>&nbsp;&nbsp;&nbsp;&nbsp;&nbsp;"Oh, jadniče, i tebe muči isto pitanje - šta treba. Ništa ne treba. Kakva te je to samo budala programirala? Ko ne može da želi, ne mora ni da se oseća obaveznim."
<BR>&nbsp;&nbsp;&nbsp;&nbsp;&nbsp;"Programirali su me Sana Loge, Pateri Pat. Ne umem da osećam. Termin 'moram' nije bio stavljen u program. Čuo sam ga u procesu rada sa ljudima. Značenje sam usvojio po rečniku."
<BR>&nbsp;&nbsp;&nbsp;&nbsp;&nbsp;"Znaš li, suviše ga često čujem u procesu rada sa tim uvek istim ljudima. A sada mi uključi fon i daj mi poslednje vesti."
<BR>&nbsp;&nbsp;&nbsp;&nbsp;&nbsp;Zavalio sam se u fotelju sa nožicama i dobro se pokrio. Ovde sam se zbog nečega smrzavao - na vasionskoj stanici je temperatura iznosila trideset i pet - četrdeset stepeni. Od sredine rečenice je počeo da zavija tanak glas:
<BR>&nbsp;&nbsp;&nbsp;&nbsp;&nbsp;"...letine belančevina. Greške, dopuštene prilikom sastavljanja programa agronauta, ukazuju na neophodnost proširenja stacionarnih kontrolnih retranslatora, koji emituju podatke o toku setve u Agrocentar. U vezi sa tim grupama mehaničara i energestimulatora izrazila je želju da odleti na Veneru. Transporti sa kiberima specijalne namene već su stigli sa Marsa na Veneru.
<BR>&nbsp;&nbsp;&nbsp;&nbsp;&nbsp;Juče je završena međuetapa kupa ekipnog prvenstva po statisbolu između 'Mobila' (Mars) i 'Sensoriona' (koordinatno-računski centar Mesopotamije). Prema prethodnoj obradi rezultata, pobedila je prva grupa kibera sa rezultatom trideset pet plavih - trideset sedam i po narandžastih. Obrada rezultata se nastavlja."
<BR>&nbsp;&nbsp;&nbsp;&nbsp;&nbsp;Čulo se kako je počeo da šušti papir, posle toga je nešto škljocnulo, i umesto ljudskog glasa začuo se automat: "Saslušajte prognozu vremena; u vezi sa intenzifikacijom magnetne bure..."
<BR>&nbsp;&nbsp;&nbsp;&nbsp;&nbsp;Nisam hteo da ga slušam. Naslušao sam ih se tamo, u paklu kosmosa.
<BR>&nbsp;&nbsp;&nbsp;&nbsp;&nbsp;"Pronađi mi prijatan ženski glas. Šta će to da bude - nije važno. Može da bude i tablica množenja."
<BR>&nbsp;&nbsp;&nbsp;&nbsp;&nbsp;Pedel je počeo nešto da vrača pored fona. Začuo se devojački glas koji je nešto cvrkutao. U prvi mah nisam shvatio u čemu je stvar, ali sam uskoro shvatio da je to lekcija nekog drevnog jezika. Odavno sam već zapazio da uz zvuke nepoznatog govora jako dobro razmišljam.
<BR>&nbsp;&nbsp;&nbsp;&nbsp;&nbsp;Znači, na Zemlji je sve ostalo kao i pre: ekspediciona grupa na Marsu trlja ruke - pobedila je po statisbolu Mesopotamiju. Pojavila se neophodnost, i evo, dve stotine srećnika dobija željeni službeni put na Veneru. A čega sam se ja u stvari bojao? Da vidim Zemlju, oblivenu krvlju beznadežnih ratova, i nakaze koje pužu po njoj, koje guše narkoticima svoj neprobudljivi strah i koje otimaju od slabijeg masniji komad: daj mi, svejedno ćeš crći pre mene... Smešno je, Zemlja je živela, živela životom potpuno prirodnim za ljude i dostojnim ljudi. Živela je brže, potpunije, samopožrtvovanije nego ranije; ali taj novi život je bio nekako trpkiji od pređašnjeg. Da li je vredelo promene - to je pitanje.
<BR>&nbsp;&nbsp;&nbsp;&nbsp;&nbsp;Tako sam i zaspao, podvijenih nogu u fotelji, pri jarkoj svetlosti.
<BR>
<BR>&nbsp;&nbsp;&nbsp;&nbsp;&nbsp;Novi dan sam dočekao bez patetičnih planova mudrosti i višoj lepoti njegovog programa. Zato je on i protekao brže. Počela je da stiže literatura; i ja se, po Saninom savetu nisam ograničavao jednostavnim čitanjem, već sam odmah pravio i 'izvode', to jest, diktirao sam Pedelu ove ili one svoje misli, a on ih je munjevitom brzinom sakupljao ili komponovao od odvojenih blokova one sheme, koje smo mogli da iskoristimo u aparatu kiberdijagnostike za akumulaciju sigma-zračenja.
<BR>&nbsp;&nbsp;&nbsp;&nbsp;&nbsp;Sva teškoća sastojala se u tome, što nismo mogli slepo da kopiramo aparate analognog tipa sa imitiranom shemom. Suština tih aparata sastojala se u tome, što su oni unutar sebe stvarali maketu eksperimentalnog organizma i neprekidno su pratili tok oboljenja i lečenja. Ali, svaki takav aparat stvaran je na iskustvu hiljada analognih oboljenja. A mi smo posedovali samo uspomene pojedinih ličnosti, moje između ostalog, iako ja nisam bio podvrgnut tajanstvenom zračenju. Zato smo mogli da ponudimo aparatu samo neke pretpostavke o metodama lečenja. Iako je do kodiranja bilo još daleko, kao do Estre, ja sam već proanalizirao sve osobenosti tog kibera, koji je trebalo da ima još veću samostalnost od aparata sa imitiranim shemama. To je bilo vraški teško čak i zamisliti. Mene je sve to jako interesovalo, pravio sam svoje bezbrojne 'izvode' i svaki čas sam se obraćao Sani; ali, čudnovato - njeni odgovori su me stalno navodili na misao da se ona već sukobljavala sa ljudima koji su bili podvrgnuti sigma-zračenju.
<BR>&nbsp;&nbsp;&nbsp;&nbsp;&nbsp;U prvi mah nisam pridavao nikakav značaj svojim nagađanjima, ali je kasnije počela da me obuzima nekakva nejasna uznemirenost. Jer, odista: ona je govorila - i nije samo jednostavno govorila, podvlačila je - da je naš brod bio jedini koji je nastradao prilikom povratka 'Overatora'. Eksperiment više nije ponavljan - to sam znao sigurno. I onda ona rečenica, koja se omakla Pateru Patu o nekakvim majmunima, koji su slučajno dospeli pod sigma zrake... On je tada lagao, to sam odmah shvatio, ali da li ta njegova izmišljotina nije bila povezana sa nekakvom realnom činjenicom, koju nisam znao?
<BR>&nbsp;&nbsp;&nbsp;&nbsp;&nbsp;Nisam izdržao, i postavio sam Sani direktno pitanje. Ona mi je sa zapanjujućom mirnoćom - neprirodnom mirnoćom - odgovorila da nikakve dopunske podatke o delovanju sigma-zraka na živi organizam ne može da mi da.
<BR>&nbsp;&nbsp;&nbsp;&nbsp;&nbsp;I tačka.
<BR>&nbsp;&nbsp;&nbsp;&nbsp;&nbsp;Razume se, sumnja je ostala, ali nisam insistirao, jer sam shvatio: ono, što su odlučili da mi ne govore - svejedno će ostati tajna za mene, sve dok se ne istrgnem iz ovog rajskog kutka. Mahnuo sam rukom na sve te nedorečenosti, odlučivši da je sada najvažnije - raditi svoj posao, a svoju radoznalost mogu da zadovoljim i posle... posle.
<BR>&nbsp;&nbsp;&nbsp;&nbsp;&nbsp;Ljutilo me još i to, što su sve osnovne materijale za programiranje trebalo da mi daju Elefantus i Pateri Pat, iako sam želeo da sve radim sam. Ali na vreme sam se trgao, jer sam shvatio da bih u tom slučaju morao da savladam kurs višeg medicinskog koledža. Moje je bilo da stvorim telo. A duh - to je već bila njihova briga.
<BR>&nbsp;&nbsp;&nbsp;&nbsp;&nbsp;Posla je bilo sve više i više. Ponekad sam morao da šaljem svoja izvinjenja i ne odlazim na ručak. Zato je Sana sve češće i češće nestajala kod Elefantusa. Ne bih imao ništa protiv toga, da nisam znao da tamo radi sa Pateri Patom. Razume se, to nije bila ljubomora - to ni u kom slučaju. Taj Ijubičasti grmalj u mojim očima nije bio muškarac i nisam mogao ni da zamislim da bi žena mogla da se zainteresuje za njega toliko, da bi on zbog nje izgubio ma i jedan jedini minut svog dragocenog vremena. Ne. Jednostavno je bilo odvratno videti ih zajedno.
<BR>&nbsp;&nbsp;&nbsp;&nbsp;&nbsp;Sa uznemirenošću sam počeo da zapažam da rad ne odvlači Sanu od nekakvih njenih, duboko skrivenih od mene misli. Kada se vraćala od Elefantusa, na prvo moje pitanje, koje se odnosilo na naš rad, nikada nije odmah odgovarala, već tek posle male pauze i to dosta nesigurno, kao čovek koji je opsednut nečim drugim i koji se teško vraća u zaboravljeni krug pitanja. Radio sam šta sam mogao. Pokušao sam da je odvučem na skijanje, tražio sam za nju u našoj fonetici snimke starinske muzike, slikao sam je, pomalo vajao - ona je mirno odbijala sve moje pokušaje da je razonodim, ali je to radila začuđujuće meko, ne okrivljujući me zbog nametljivosti. Jeziva je to stvar - sažaljevaš čoveka, i šiveno je sve to belim nitima, i sam to shvataš, a ništa drugo ne možeš da smisliš, i moraš da nastaviš, samo da bi bilo šta radio. Što se tiče Sane, u njenom odnosu prema meni nije bilo ništa manje sažaljenja, jer je znala - ostaću sam, sasvim sam, i bog će sam znati šta ću uraditi od te smrtne tuge. Bojala se da ću ponovo jurnuti u kosmos. A od mene bi tako nešto moglo da se očekuje.
<BR>&nbsp;&nbsp;&nbsp;&nbsp;&nbsp;Posle se najednom ispostavilo da je nastupilo proleće. Shvatio sam to zbog toga, što su se na Elefantusovom stolu pojavile prve planinske ljubičice.
<BR>&nbsp;&nbsp;&nbsp;&nbsp;&nbsp;I ranije mi je padalo na pamet da on nije lišen svake sentimentalnosti, i da to nisam znao, onda bih to pogodio po tome kako je nežno milovao pogledom te rahitične cvetke sa izokrenutim laticama. Nikada ih nisam voleo. Ljubičice su me uvek podsećale na neke ljude, koji se takođe trude da se kao nežan cvetak otvore pre drugih, i zbog toga celog života ostaju upravo takvi izvrnuti i jadni. O tome sam razmišljao i takođe mehanički razgledao vazu. Sana je digla glavu i ugledala da posmatramo cveće. Prema tome, ona ga je ugledala od samog početka, ali je tek sada, uhvativši naše poglede, najednom shvatila da je to proleće i da je sa zimom gotovo. Zauvek. Možda će još uspeti da padne prvi sneg, ali zimu ona više nije imala.
<BR>&nbsp;&nbsp;&nbsp;&nbsp;&nbsp;Sana je ustala. Takvu je odavno nisam video. A možda je čak nikada takvu nisam ni video. Takvo lice ima čovek koji oseća nepodnošljiv bol, ali koji je sve svoje napore usmerio na to da se to ne vidi na njegovom licu i njegovim pokretima. Pa čak ni to.
<BR>&nbsp;&nbsp;&nbsp;&nbsp;&nbsp;Svi su videli šta se dešavalo sa njom, i ona je molila, naređivala nam da to ne zapažamo. I mi smo je poslušali.
<BR>&nbsp;&nbsp;&nbsp;&nbsp;&nbsp;"Uzgred budi rečeno, Ramone, primetio je Elefantus, ne pada vam teško odsustvo kodiranog materijala?"
<BR>&nbsp;&nbsp;&nbsp;&nbsp;&nbsp;Pitanje je došlo kao poručeno.
<BR>&nbsp;&nbsp;&nbsp;&nbsp;&nbsp;"Da budem otvoren, teško mi pada", živo sam odgovorio.
<BR>&nbsp;&nbsp;&nbsp;&nbsp;&nbsp;"Čini mi se da ćemo vam jednog od narednih dana predati prvu polovinu programa. Razume se, ako nam Sana pomogne." Sana je klimnula glavom. Izašla je ne pogledavši me.
<BR>&nbsp;&nbsp;&nbsp;&nbsp;&nbsp;"Ostaviću ti Pedela", doviknuo sam za njom.
<BR>&nbsp;&nbsp;&nbsp;&nbsp;&nbsp;Ali, vrata su se već zatvorila. Najednom me je obuzelo jezivo predosećanje: to će se desiti sada. Ubrzo. I bez mene. Sana se krije, kao što se kriju ranjene životinje. Ona ne radi sa Elefantusom - ona se krije kod njega, kada oseća unutar sebe nešto tupo što fantastično brzo narasta, što preti da će postati tako teško, da neće moći ni da se pomeri, ni da se ukloni. Shvatio sam da je to - povratak drevnog instinkta smrti, koji je postojao još pre nego što je čovek postao čovek. Buđenje životinjskih instinkata - čovek je ipak bio suviše ponosan da bi bio svestan toga. Ali i pored svega toga, to je bilo tako. 'Overator' je doneo mnogo više od običnog spiska imena i datuma, i ne zna se šta će on još probuditi u ljudima. Bio sam siguran da će proći godine, i da će se otkriti nove posledice znanja, do koga su došli ljudi! Ja sam jedan od prvih video rađanje životne mudrosti, čije objašnjenje tako nikada nismo ni uspeli da pronađemo. Tako je ljudska ljubav iznikla iz elementarnog instinkta razmnožavanja, ali nikakvi pokušaji da se objasni ono što privlači jednog čoveka drugome svrsishodnošću takvog čina ili analitičkim istraživanjem fizičke ili moralne lepote nisu davale ništa, izuzev očiglednog apsurda. Eto, čak i to, što ja nazivam instinktom smrti - on to i nije u pravom smislu te reči, već je nastao iz njega, izrodio se u nešto jako i predivno, što daje čoveku snage da u sebi savlada osećanje gašenja sopstvenog 'ja', da živi za drugog čoveka, predajući mu svaki svoj udisaj, svaki udarac bila. Tako je radila Sana. A meni to nekako nije polazilo za rukom.
<BR>&nbsp;&nbsp;&nbsp;&nbsp;&nbsp;Moja osećanja su ostajala negde unutra, a ono, što je mogla da vidi ona - to jednostavno nije bilo ništa... Lagano sam krenuo prema izlazu. Zaustavio sam se na pragu. Pateri Pat je soptao za mojim leđima:
<BR>&nbsp;&nbsp;&nbsp;&nbsp;&nbsp;"Ako imaš nameru da ostaviš svoj mobil Sani, možeš da uzmeš moj, on je jednosed."
<BR>&nbsp;&nbsp;&nbsp;&nbsp;&nbsp;"Hvala, uzeću ga."
<BR>&nbsp;&nbsp;&nbsp;&nbsp;&nbsp;Probio se između mene i vrata i počeo nešto da čara nad pultom upravljanja. Mali mobil zelene staklene flaše se digao iz dubine vrta, brzo preskočio preko drveća i meko se, kao na četiri šape, spustio preda mnom.
<BR>&nbsp;&nbsp;&nbsp;&nbsp;&nbsp;Pateri Pat je stajao i posmatrao me, dok sam sedao u njega. Već sam shvatio da me teraju. On ne bi počeo tek onako da gubi svoje dragocene minute na to da bi se pridržavao pravila elementarne učtivosti. Obično se posle ručka trudio da što pre kidne u svoj kabinet.
<BR>&nbsp;&nbsp;&nbsp;&nbsp;&nbsp;Mobil je uzleteo, i ja sam video kako me je Pateri Pat, koji je izgledao mrk kroz zelenkastu plastiku karoserije, pratio pogledom, pogurivši se nekako kao medved.
<BR>&nbsp;&nbsp;&nbsp;&nbsp;&nbsp;Uključio sam 'miki'.
<BR>&nbsp;&nbsp;&nbsp;&nbsp;&nbsp;"Pedel, Pedel, govori Ramon, čuješ li me?"
<BR>&nbsp;&nbsp;&nbsp;&nbsp;&nbsp;"Čujem vas jasno."
<BR>&nbsp;&nbsp;&nbsp;&nbsp;&nbsp;"Odlazim. Ostaješ na raspolaganju Sane Loge. Ona se nalazi u zgradi 'nula-glavni-be'. Kada završim razgovor premestićeš se tako, da je stalno držiš u polju svoga vida. Upozorio sam je da joj te ostavljam. Ako dobiješ nekakva naređenja od Pateri Pata, potrudi se da ih ne izvršiš."
<BR>&nbsp;&nbsp;&nbsp;&nbsp;&nbsp;"Razumem. Potrudiću se."
<BR>&nbsp;&nbsp;&nbsp;&nbsp;&nbsp;"Ali drži se u granicama pristojnosti. Ne govori, prirodno, da je to - moje naređenje. Sada još nešto: imaš li biofon?"
<BR>&nbsp;&nbsp;&nbsp;&nbsp;&nbsp;"Imam."
<BR>&nbsp;&nbsp;&nbsp;&nbsp;&nbsp;"Kao dodatak?"
<BR>&nbsp;&nbsp;&nbsp;&nbsp;&nbsp;"Ne. Blok je montiran u meni."
<BR>&nbsp;&nbsp;&nbsp;&nbsp;&nbsp;"Predivno. Čim doletim kući, odmah ću uspostaviti sa tobom biovezu. Prenosićeš mi sve što vidiš, ne analizirajući i ne udubljujući se u suvišne detalje. Čisti opis. Šta vidiš. Centralni objekt - Sana Loge."
<BR>&nbsp;&nbsp;&nbsp;&nbsp;&nbsp;"Zapamtio sam. Objekt posmatranja - Sana Loge."
<BR>&nbsp;&nbsp;&nbsp;&nbsp;&nbsp;Kada sam začuo te reči od Pedela, one su mi do te mere zaparale sluh, da se umalo nisam izdrao na njega. Ali on je samo ponovio ono, što sam mu maločas ja rekao. Morao sam da se uzdržim.
<BR>&nbsp;&nbsp;&nbsp;&nbsp;&nbsp;"U momentu biotranslacije na tebi se pali indikatorna sijalica?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Isključi je sada, dok sam još u mobilu."
<BR>&nbsp;&nbsp;&nbsp;&nbsp;&nbsp;"Izvršeno."
<BR>&nbsp;&nbsp;&nbsp;&nbsp;&nbsp;"A sada - idi! Vezu ću uspostaviti kroz tri-četiri minuta."
<BR>&nbsp;&nbsp;&nbsp;&nbsp;&nbsp;Mobil je počeo da krivuda izlazeći iz kanjona, skliznuo je nad samim vrhovima jela tako da je sa njih sleteo sneg i spustio se na stomak kraj samog praga naše kuće.
<BR>&nbsp;&nbsp;&nbsp;&nbsp;&nbsp;"Nazad, na mesto predašnjeg parkinga u Jegerhauenu", rekao sam u mali tamno-mrki disk. "Izvršiti kroz jedan minut."
<BR>&nbsp;&nbsp;&nbsp;&nbsp;&nbsp;Izašao sam. Počeo sam malo da topćem na snegu. Bilo je sveže. Sneg, suv i šrkiputav, nije ni mislio da se topi. Slab povetarac je odmah zasipao snegom moje tragove. Tamo gde je pre dva sata Sana brzo potrčala od vrata do mobila, sada se više ništa nije videlo.
<BR>&nbsp;&nbsp;&nbsp;&nbsp;&nbsp;Neočekivano, kao jarebica ispod snega, mobil je brzo prhnuo uvis i krenuo nazad u kanjon. Kao riba je zasjao na fonu sivog kamenja i nestao iza jedne stene. Kako bi bilo divno loviti i hvatati takav pljesak života, radovati se svemu što je tako brižno izmislio čovek ili što je u jednom mahu stvorila priroda, radovati se jednostavno tako, kako se neobavezno raduje pseto - kada ne bi bilo nje...
<BR>&nbsp;&nbsp;&nbsp;&nbsp;&nbsp;Otišao sam u kuću i ne skidajući pulover, teško se sručio na pod pred posteljom i izvukao ispod postelje kutiju sa mialskom trakom. Stavio sam je na čelo, potrudio se da se koncentrišem. Zamislio sam šestoruku krabu, koja se skamenila u polutmini laboratorije: "Pedel... Pedel... Ja sam Ramon... Moraš da čekaš moj poziv. Ja sam Ramon. Odgovori." Zatvorio sam oči i još jače stegao prste.
<BR>&nbsp;&nbsp;&nbsp;&nbsp;&nbsp;"Čujem vas, Ramone. Izvršavam vaš zadatak" - te reči su mi nestale u glavi, negde u slepoočnicama kao da sam ih upravo čuo; njihovo zvučanje je nestalo, ali uspomena, isto tako jarka kao i samo opažanje, još je ostala u mome mozgu.
<BR>&nbsp;&nbsp;&nbsp;&nbsp;&nbsp;"Gde se nalaziš?"
<BR>&nbsp;&nbsp;&nbsp;&nbsp;&nbsp;"Omanja polumračna prostorija u zgradi nula-severni."
<BR>&nbsp;&nbsp;&nbsp;&nbsp;&nbsp;"Šta radiš?"
<BR>&nbsp;&nbsp;&nbsp;&nbsp;&nbsp;"Stojim u uglu iza nepoznatog mi aparata u obliku zasečenog konusa koji je dva puta viši od mene."
<BR>&nbsp;&nbsp;&nbsp;&nbsp;&nbsp;"Šta se još nalazi u toj prostoriji?"
<BR>&nbsp;&nbsp;&nbsp;&nbsp;&nbsp;"Dva stola, tri fotelje, šest ispupčenih luminatora, osamnaest..."
<BR>&nbsp;&nbsp;&nbsp;&nbsp;&nbsp;"Ima li ljudi u sobi?"
<BR>&nbsp;&nbsp;&nbsp;&nbsp;&nbsp;"Sana Loge. Elefantus Elia."
<BR>&nbsp;&nbsp;&nbsp;&nbsp;&nbsp;"Šta radi Sana Loge?"
<BR>&nbsp;&nbsp;&nbsp;&nbsp;&nbsp;"Sedi u fotelji. Ponekad nešto govori. Loše je čujem - unutar ogromnog aparata, iza koga se nalazim, stalno nastaju aperiodični šumovi niskih tonova. Pokušaću da se premestim bliže objektu posmatranja..."
<BR>&nbsp;&nbsp;&nbsp;&nbsp;&nbsp;"Nije potrebno. Šta drži u rukama?."
<BR>&nbsp;&nbsp;&nbsp;&nbsp;&nbsp;"Ništa. Ali na nivou lica, na razdaljini od pola metra nalazi se neproziran, sivi ekran veličine otprilike 30 sa 40 centimetara."
<BR>&nbsp;&nbsp;&nbsp;&nbsp;&nbsp;"Možda je to prijemnik diktografa?"
<BR>&nbsp;&nbsp;&nbsp;&nbsp;&nbsp;"Imam naređenje da ne analiziram. Prenosim ono što vidim"
<BR>&nbsp;&nbsp;&nbsp;&nbsp;&nbsp;"Pravilno. Dalje. Kakva aparatura radi?"
<BR>&nbsp;&nbsp;&nbsp;&nbsp;&nbsp;"Izvinite, ušao je Pateri Pat. Nagao se nad Sanu Loge. Najednom se uspravio. Ide ka meni. Govo..."
<BR>&nbsp;&nbsp;&nbsp;&nbsp;&nbsp;Emitovanje je prekinuto, i ma koliko da sam se posle toga trudio da zamislim sebe i Pedela, i sve što se nalazilo oko njega - nisam više mogao da primim ni jednu jedinu rečenicu. Taj ljubičasti debelokožac je na neki način otkrio da se obavlja bioprenos, i isključio je mog pomoćnika. A možda nije želeo da Pedel nešto zapamti. Kako su mi dojadile sve te tajne - svejedno ću kroz tri-četiri dana dobiti ono, što tako pažljivo kriju od mene. Neću valjda da kodiram naslepo.
<BR>&nbsp;&nbsp;&nbsp;&nbsp;&nbsp;Smakao sam sa glave mialsku konturu i ispružio se po podu. Telo me je tištalo, kao posle teškog fizičkog rada na koji se nisam bio navikao. Nije zalud za korišćenje biopredajnika bila potrebna specijalna dozvola. Ja sam svoju dobio pre dvadeset godina. Bilo mi je nekako mutno u glavi. Zatvorio sam oči i stavio ruke na čelo. Ali od toga mi nije postalo lakše, jer su mi ruke bile vrele, a čelo - ledeno.
<BR>&nbsp;&nbsp;&nbsp;&nbsp;&nbsp;Seo sam.
<BR>&nbsp;&nbsp;&nbsp;&nbsp;&nbsp;"Pedel!"
<BR>&nbsp;&nbsp;&nbsp;&nbsp;&nbsp;Ah, do đavola, pa ja sam zaboravio da je on tamo! Gde li on, interesantno, pronalazi skije za mene?
<BR>&nbsp;&nbsp;&nbsp;&nbsp;&nbsp;Obišao sam celu kuću i ipak sam pronašao ono što sam tražio. Pala mi je u oči okolnost da je i skija, i klizaljki i koturaljki i svega ostalog bilo po dva para. Jedne su bile tačno za moju nogu, a druge su bile - ženske. Zašto je onda Sana uporno odbijala da se barem malo skija sa mnom? Da li se bojala neke slučajnosti? Ali ja bih bio kraj nje. Pa i šta bi moglo da se desi? Jer, danas sam bio uveren da će se neminovno desiti nešto nepopravivo, a u stvari je ispalo da sam se ponašao kao histerična devojčica. Biće me sramota da pogledam u oči Pateri Patu. Virio sam da vidim šta oni tamo rade. Razume se, oni nisu pravili nikakvu tajnu od svog rada, jednostavno nisu hteli da im nekakva neznalica stoji za leđima sa večitim pitanjima: "A šta je ovo? A kako ovo?" Tim pre, što im stvari nisu išle baš obično. Na njihovom mestu bih takođe oterao sve nepozvane.
<BR>&nbsp;&nbsp;&nbsp;&nbsp;&nbsp;Nepozvane...
<BR>&nbsp;&nbsp;&nbsp;&nbsp;&nbsp;Skočio sam na dve noge. Skije su lupile kao kada bi čovek lupio dlanom o dlan i videlo se da su elastične upravo kako treba. Štapove sam takođe odabrao prema rastu - mislio sam da su one, koje mi je donosio Pedel jedine, i mirio sam se sa tim. Za svaki slučaj, ako se Sana vrati pre mene, pritisnuo sam dugme malog panoa upravljanja i lagano izdiktirao:
<BR>&nbsp;&nbsp;&nbsp;&nbsp;&nbsp;"Odlazim na skijanjw. Vratiću se kroz tri-četiri sata. Pravac - severoistok. Stavio sam topao šal."
<BR>&nbsp;&nbsp;&nbsp;&nbsp;&nbsp;Uzevši štapove, brzo sam potrčao prema šumi, tamo gde sam svojevremeno video lak, vijugav trag od skija. Ali, od tog doba je prošlo više mećava, trag je već odavno bio zameten, a novih nije bilo.
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
