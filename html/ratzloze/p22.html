<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>20. GAROTIN ČESTAR
<P>&nbsp;&nbsp;&nbsp;&nbsp;&nbsp;Dva dana potom - ubrzo posle podneva onog dana kada se pojavljuje mladi mesec - poglavar Mhoram dovede ratovniju do Kukavičjeg Dola, najjužnije ivice Garotinog Čestara. U podnevnoj vrelini vojska je skrenula oko podnožja bregova uz teturanje i zanošenje poput mrtvaca i počela da maršira naniže prema severu da bi se drhtavo zaustavila pred samim usnama kobnog Čestara. Ratnici su stajali na prostranoj, travnatoj ravnici - prvom zdravom zelenilu koje su videli otkako su napustili Južne Zaravni. Pred njima je bila Šuma. Možda na pola milje sa obe strane prema istoku i zapadu bile su planine, strmi i zlokobni vrhovi poput čeljusti Garotinog Čestara. A iza njih bila je vojska Besomuka mokshe.
<BR>&nbsp;&nbsp;&nbsp;&nbsp;&nbsp;Džin-Besomuk divlje je gonio trupe. I pored odugovlačenja kod Doriendor Koriševa, nije bio na rastojanju većem od dve milje.
<BR>&nbsp;&nbsp;&nbsp;&nbsp;&nbsp;To znanje pojačavalo je Mhoramov ledeni, umorni užas. Imao je toliko malo vremena da oproba plan vrhovnika Troja. Iz tog položaja nije bilo bega niti ikakve nade izuzev onoga što je zamislio Troj. Ukoliko Mhoram ne bude uspešan - i to brzo! - ratovnija će biti zdrobljena između Besomuka i Garotinog Čestara.
<BR>&nbsp;&nbsp;&nbsp;&nbsp;&nbsp;Pa ipak, sumnjao je da uopšte može uspeti, bez obzira na to koliko mu je vremena na raspolaganju. Posle godinu dana ili posle više godina, mogao bi i dalje doživljavati neuspeh. Zahtev je bio toliko veliki... Čak ni vrtlog strepnje nije učinio da se oseća toliko bespomoćno.
<BR>&nbsp;&nbsp;&nbsp;&nbsp;&nbsp;Pa ipak bi zadrhtao kada bi pomislio na vrtlog. Iako je Troj spasao bukvalno čitavu ratovniju, muškarci i žene koji su ostali na glavnom mestu teško su platili za njihovo preživljavanje. Nešto u poglavaru Kalindrilu oštećeno je Ljudosečinim napadom. Naprezanje borbe protiv gorkog zla ponizilo ga je na neki način, naučilo ga dubokom nepoverenju u samog sebe. Nije bio u stanju da se odupre strahu. Sada su mu bistre, blage oči bile zasenjene, bolne. Kada je mešao misli sa poglavarom Mhoramom, delio je znanje i brigu, ali ne i snagu; više nije verovao u sopstvenu snagu.
<BR>&nbsp;&nbsp;&nbsp;&nbsp;&nbsp;Na svoj način, i prva stožernica Amorin slično je patila. Tokom Besomukovog naleta, držala je popuštajuće ostatke svojih trupa na okupu prostom silinom sopstvene hrabrosti. Primala je užas ratnika na sebe. Svaki put kada bi neko od njih pao pod silu vrtloga ili umro u kandžama ptica, pritezala je stisak na preživelima. A posle toga, kada je široko prošao, počela je mahnitu potragu za vrhovnikom Trojem. Ona izopačena, čovekolika stvorenja koja su pojurila u ruševine - neka sa kandžama umesto prstiju, druga sa rascepljenim licima i udovima prekrivenim sisaljkama, treća sa dodatnim očima i rukama, svi izvitopereni na neki način silom Kamena - ravnomerno su zauzimala sve veće i veće delove grada. Ali ona se probijala kroz njih kao da je reč o običnim senima koje je opsedaju dok lovi. Zamisao da slede Merila bila je njena.
<BR>&nbsp;&nbsp;&nbsp;&nbsp;&nbsp;Ali vrhovnikovo slepilo bilo je previše za nju. Njegov razlog bio je jasan. Nagrizajuća krv ubijene ptice unakazila mu je lice i to sagorevanje raščinilo je Domajin dar vida. Nijedan poglavar nije imao gline vidarke, rilinlura ili nekog drugog sredstva za isceljivanje kojim je mogao da se suprotstavi povredi. Kada je shvatila Trojevu muku, kao da se izgubila; nezavisna volja ju je napustila. Sve dok se nije ponovo pridružila ratovniji, prazno je sledila Mhoramove zahteve i uputstva, poput lutke iz koje je ispario sav autoritet. A kada je ponovo ugledala balčakliju Kvana, prenela se na njega. Kada mu je ispričala za Trojev plan, bila je toliko ošamućena da nije čak ni zastala.
<BR>&nbsp;&nbsp;&nbsp;&nbsp;&nbsp;Sam vrhovnik nije rekao više ništa pošto je opisao svoju konačnu strategiju. Obavio se u slepilo i dopustio Mhoramu da ga stavi na Merilova leđa. Nije pitao o Ljudosečinoj vojski, iako je samo brzina Ranihina spasla i njega i njegove drugove od zarobljavanja u gradu. I pored osujećene vriske koja se zaorila za jahačima, ponašao se poput invalida koji je okrenuo lice prema zidu.
<BR>&nbsp;&nbsp;&nbsp;&nbsp;&nbsp;A i poglavar Mhoram je dosta prepatio. Posle bitke kod glavnog mesta, iscrpljenost i užas upili su žilave prste u pukotine i procepe njegove duše, tako da nije mogao da ih se otrese. Pa ipak je pomagao prvoj stožernici i poglavaru Kalindrilu najbolje što je umeo. Znao je da im samo vreme i pobeda mogu zalečiti rane; ali prihvatao je one delove njihovog tereta koji su mu stizali na dohvat i uzvraćao svom utehom kojom je mogao.
<BR>&nbsp;&nbsp;&nbsp;&nbsp;&nbsp;Nije mogao da učini ništa da olakša šok koji je Amorinin raport o vrhovnikovom konačnom planu izazvao u Kvanu. Dok je govorila, balčaklijina briga za nju ustupi mesto mračnom užasu zbog sudbine ratnika. Izraz mu sevnu i on prasnu: "Ludilo! Svaki muškarac i žena biće pobijeni! Troje, šta je to bilo sa tobom? Sedmice mu! Troje... Vrhovniče!" Nespretno je oklevao pre nego što je izgovorio svoju misao, "...Jesi li besomučan? Prijatelju moj", jeknu on i uhvati Troja za ramena, "kako možeš da razmišljaš o takvom ludilu?"
<BR>&nbsp;&nbsp;&nbsp;&nbsp;&nbsp;Troj progovori prvi put otkako je napustio Doriendor Korišev. "Slep sam", reče šupljim glasom, kao da to objašnjava sve. "Ne mogu drugačije." Iščupao se iz Kvanovih ruku i seo blizu vatre. Odredio je položaj plamenova prema toplini i pogrbio se prema njima poput čoveka koji proučava tajne ugljevlja.
<BR>&nbsp;&nbsp;&nbsp;&nbsp;&nbsp;Kvan se okrete Mhoramu. "Poglavaru, prihvataš li to ludilo? Značiće smrt za sve nas - i uništenje Domaje."
<BR>&nbsp;&nbsp;&nbsp;&nbsp;&nbsp;Od Kvanovog protesta poglavara zabole srce. Ali pre no što je mogao da dođe do reči za ma kakav odgovor, Troj naglo progovori.
<BR>&nbsp;&nbsp;&nbsp;&nbsp;&nbsp;"Ne, nije tako", reče vrhovnik. "On zapravo ne misli da sam Besomuk." Glas mu je bio oštar od unutrašnjeg bola. "On misli da je Kletnik imao udela u mom prizivanju - da je nekako uticao na Atiaran, tako da sam se ja pojavio umesto nekoga drugoga ko bi možda izgledao manje prijateljski." Naglasio je reč izgledao, kao da je vid sam po sebi dovoljan razlog za nepoverenje. "Kletnik je želeo da mi poglavari veruju zato što je znao kakav sam čovek. Blagi Bože! Nije važno koliko ga mrzim. Znao je da sam od one vrste ljudi koja se povlači u uglove gde je greška isto što i izdajstvo.
<BR>&nbsp;&nbsp;&nbsp;&nbsp;&nbsp;Ali zaboravljaš da više ništa nije do mene. Učinio sam svoj deo - doveo sam vas tamo gde više nemate izbora. Sada Mhoram mora da vas spase. Zavisi od njega."
<BR>&nbsp;&nbsp;&nbsp;&nbsp;&nbsp;Činilo se da je Kvan rastrzan između straha za ratovniju i brige za Troja. "Čak i poglavar može da doživi poraz", odvrati on mračno.
<BR>&nbsp;&nbsp;&nbsp;&nbsp;&nbsp;"Ne govorim o poglavaru", zareža Troj. "Govorim o Mhoramu."
<BR>&nbsp;&nbsp;&nbsp;&nbsp;&nbsp;U svom zamoru, poglavar Mhoram je žudeo da to porekne, da odbije breme. On reče: "Vrhovniče, razume se da ću učiniti sve što mogu. Ali ukoliko te je poglavar Kletnik izabrao za oruđe našeg uništenja - ah, onda, prijatelju moj, nikakva pomoć neće vredeti. Breme ovog plana najzad će ti se vratiti."
<BR>&nbsp;&nbsp;&nbsp;&nbsp;&nbsp;"Ne." Troj je držao lice prema vatri, kao da tu oživljava kiselinske opekotine koje su ga oslepele. "Dao si čitav život Domaji i daćeš ga i sada."
<BR>&nbsp;&nbsp;&nbsp;&nbsp;&nbsp;"Opaki me dobro poznaje", uzdahnu Mhoram. "Ismeva me u snovima." Mogao je da čuje jeku tog samoponižavanja, ali držao ju je na odstojanju. "Nemoj me pogrešno shvatiti, vrhovniče. Ne bežim od tog tereta. Prihvatam ga. Na Kevinovom Vidikovcu dao sam obećanje - a ti si se usudio na ovaj plan zbog tog obećanja. Nisi činio zlo. Ali moram reći ono što mi je na duši. Ti si vrhovnik. Verujem da ti se rukovanje ovim usudom konačno mora vratiti."
<BR>&nbsp;&nbsp;&nbsp;&nbsp;&nbsp;"Slep sam. Više ništa ne mogu da učinim. Čak ni Kletnik ne može više da traži od mene." Od vreline vatre opekotine na licu bile su mu blede. Držao je ruke stegnute, a zglavci su mu bili beli.
<BR>&nbsp;&nbsp;&nbsp;&nbsp;&nbsp;U očaju, Kvan pogleda Mhorama očima koje su pitale da li je bilo greška verovati Troju.
<BR>&nbsp;&nbsp;&nbsp;&nbsp;&nbsp;"Ne", odgovori Mhoram. "Ne donosi sud o ovoj misteriji dok se ne okonča. Do tog vremena, moramo imati vere."
<BR>&nbsp;&nbsp;&nbsp;&nbsp;&nbsp;"Vrlo dobro", uzdahnu Kvan teško. "Ukoliko smo izdati, sada nam nema uzmaka. Bekstvom u Pustinju postigli bismo samo smrt. A Kukavičji Dol je u podjednakoj meri mesto za bitku kao i bilo koje drugo. Ratovnija se ne sme okrenuti sama protiv sebe nadomak poslednje bitke. Ostaću sa vrhovnikom Trojem." Onda je otišao do pokrivača da potraži san među sopstvenim strahovima. Amorin je ošamućeno sledila taj primer i ostavila Kalindrila i Mhorama sa Trojem.
<BR>&nbsp;&nbsp;&nbsp;&nbsp;&nbsp;Kalindril uskoro zapade u san. A Mhoram je bio previše iscrpljen da ostane budan. Ali Troj je sedeo pored ugaraka logorske vatre. Kada su se poglavarove oči sklopile, Troj je i dalje bio pogrbljen prema plamenovima poput hladne brojke koja traži nekakav oproštaj zbog sopstvene neosetljivosti.
<BR>&nbsp;&nbsp;&nbsp;&nbsp;&nbsp;Vrhovnik je očigledno našao odgovor tokom dugog bdenja. Kada se Mhoram probudio sledećeg jutra, zatekao je Troja kako uspravno stoji ruku prekrštenih preko grudne ploče. Poglavar ga je pažljivo proučavao, ali nije mogao da odredi kakav je to odgovor Troj otkrio. Blago je pozdravio slepca.
<BR>&nbsp;&nbsp;&nbsp;&nbsp;&nbsp;Na zvuk Mhoramovog glasa, Troj se okrete. Držao je glavu blago iskošenu, kao da mu taj položaj pomaže da usredsredi sluh. Stari poluosmeh koji je obično nosio tokom godina u Veselkamenu nestao je, bio mu je izbrisan sa usana. "Pozovi Kvana", reče on glatko. "Hoću da govorim sa njim."
<BR>&nbsp;&nbsp;&nbsp;&nbsp;&nbsp;Kvan je bio u blizini; čuo je Troja i smesta prišao.
<BR>&nbsp;&nbsp;&nbsp;&nbsp;&nbsp;Odmeravajući balčakliju sluhom, Troj reče: "Vodi me. Hoću da izvršim smotru ratovnije."
<BR>&nbsp;&nbsp;&nbsp;&nbsp;&nbsp;"Troje, prijatelju moj", promrmlja Kvan, "nemoj se mučiti."
<BR>&nbsp;&nbsp;&nbsp;&nbsp;&nbsp;Troj je kruto stajao, sav napet od hitnje. "Ja sam vrhovnik. Hoću da pokažem ratnicima da me slepilo neće zaustaviti."
<BR>&nbsp;&nbsp;&nbsp;&nbsp;&nbsp;Mhoram oseti vreli nagoveštaj suza, ali ih zadrža. Iskrivljeno se nasmešio Kvanu, klimnuo odgovor na pitanje starog veterana. Kvan salutira Troju, hrabro prenebregavši vrhovnikovu nesposobnost da ga vidi. Onda je uzeo Troja za ruku i poveo ga do eovojni.
<BR>&nbsp;&nbsp;&nbsp;&nbsp;&nbsp;Poglavar Mhoram je gledao kako napreduju između ratnika - gledao Kvanov bol pun poštovanja dok je vodio Trojevu uspravnu bespomoćnost od eovoda do eovoda. Podnosio je prizor najbolje što je mogao i treptanjem suzbijao bol sopstvenog srca. Na sreću, mučenje nije dugo trajalo; Ljudosečina potera nije davala Troju vremena za punu smotru ratovnije. Ubrzo je Mhoram sedeo na svom Ranihinu, Driniju, sinu Hinarilovom, i jahao prema Kukavičjem Dolu.
<BR>&nbsp;&nbsp;&nbsp;&nbsp;&nbsp;Proveo je najveći deo tog dana pazeći vrhovnika. Ali sledećeg jutra, dok se ratovnija konačno približavala Garotinom Čestaru, bio je prisiljen da skrene pažnju od tog zadatka. Morao je da planira neki način da održi obećanje. Pomešao je misli sa Kalindrilom, pa su zajedno pretraživali udruženo znanje i intuiciju za nekim ključem Mhoramove dileme. U užasu, nadao se da će zadobiti hrabrost iz stapanja, ali bol Kalindrilovog nepoverenja prema sebi poricao mu je to. Umesto da primi snagu, Mhoram ju je dao.
<BR>&nbsp;&nbsp;&nbsp;&nbsp;&nbsp;Uz Kalindrilovu pomoć pripremao je prilaz svom zadatku, spremao nizove mogućih odgovora prema opasnosti i verovatnoći uspeha. Ali do podneva nije našao ništa konačno. Onda mu je ponestalo vremena. Ratovnija se teturavo zaustavila na samoj ivici Garotinog Čestara.
<BR>&nbsp;&nbsp;&nbsp;&nbsp;&nbsp;A onda, licem u lice sa poslednjim ostacima svesti Jedine Šume, poglavar Mhoram stade da kuša punu gorčinu svoje nesposobnosti. Mračni, atavistički bes Čestara ostavljao ga je nedelotvornog; osećao se poput čoveka bez prstiju. Prvo drveće nalazilo se na tuce jardi od njega. Poput nepravilnih stubova, pojavljivalo se naglo iz zemlje, bez grmlja ili žbunja koje bi vodilo do njega i bez rastinja razbacanog po zelenilu na kome su stajali. Bilo je najpre retko. Koliko god mu je pogled dopirao, nije raslo dovoljno gusto da zakloni sunčevu svetlost. Pa ipak se senka među stablima produbljivala. U daljini, zamračena volja Šume pretvarala se u gotovo opipljivo zabranjivanje prolaza. Osećao se kao da zaviruje u ponor. Ideja da bi se mogla postići ikakva nagodba sa takvim mestom činila mu se luda, taština ispletena od sanjarija. Dugo je naprosto stajao pred Čestarom i piljio uz ječanje ledenog užasa u duši.
<BR>&nbsp;&nbsp;&nbsp;&nbsp;&nbsp;Ali Troj nije pokazivao ni znaka oklevanja. Kada mu je Kvan rekao gde se nalazi, okrenuo je Merila i počeo da daje zapovesti. "U redu, balčaklijo", zakevta on, "Da se pripremimo. Hranu za sve. Dokrajči zalihe, ali neka bude brzo. Posle toga, povuci ratnike van domašaja strela i obrazuj luk oko Mhorama. Neka bude što je moguće veći, ali neka bude gust - ne želim da se Ljudoseča probije kroz njega. Poglavaru Kalindrile, mislim da ti treba da se boriš sa ratovnijom. I, Kvane - obratiću se ratnicima dok budu jeli. Objasniću im sve."
<BR>&nbsp;&nbsp;&nbsp;&nbsp;&nbsp;"Vrlo dobro, vrhovniče." Kvan je zvučao daleko, povučeno u skrovito uporište sopstvene hrabrosti; a crte lica bile su mu napregnute od odlučnosti. Uzvratio je Trojevo slepo salutiranje, a zatim se okrenuo i dao poslednja naređenja Amorini. Zajedno su pošli da obave poslednje pripreme ratovnije.
<BR>&nbsp;&nbsp;&nbsp;&nbsp;&nbsp;Troj ponovo okrenu Merila. Pokušao je da se okrene prema Mhoramu, ali je promašio za nekoliko stopa. "Možda bi bilo bolje da počneš", reče on. "Nemaš mnogo vremena."
<BR>&nbsp;&nbsp;&nbsp;&nbsp;&nbsp;"Čekaću dok se ne budeš obratio ratovniji." Mhoram sa tugom vide kako je Troj gnevno iskrivio lice kada je otkrio da je pogrešno procenio poglavarev položaj. "Potrebna mi je snaga. Moram je tražiti neko vreme."
<BR>&nbsp;&nbsp;&nbsp;&nbsp;&nbsp;Troj oštro klimnu i okrete se kao da namerava da nadgleda pripreme ratovnije.
<BR>&nbsp;&nbsp;&nbsp;&nbsp;&nbsp;Zajedno su čekali Kvanov signal. Poglavar Kalindril ostao je sa njima dovoljno dugo da kaže: "Mhorame, vrhovna poglavarka ne sumnja u tvoju sposobnost da nosiš breme ovoga vremena. Ona nije običan sudija ličnosti. Brate moj, tvoja vera biće dovoljna." Glas mu je bio blag, ali je nagoveštavao da smatra kako njegova lična vera nije dovoljna. Kada je otišao od Čestara da zauzme položaj sa ratnicima, ostavio je Mhorama da se bori sa upornim suzama.
<BR>&nbsp;&nbsp;&nbsp;&nbsp;&nbsp;Ubrzo potom, Kvan raportira da je ratovnija spremna da čuje Troja. Vrhovnik zatraži od Kvana da ga povede do mesta sa koga će moći da im se obrati, pa su zajedno žurno otišli. Poglavar Mhoram pođe za njima. Želeo je da čuje vrhovnikov govor.
<BR>&nbsp;&nbsp;&nbsp;&nbsp;&nbsp;Troj zastade unutar široko razmeštenog luka ratnika. Nije bilo potrebno da zatraži tišinu. Izuzev zvuka hranjenja, ratnici su bili mirni, previše iscrpljeni da govore. Marširali su i trpeli u praznom ćutanju tokom poslednja tri dana i sada su žvakali hranu sa nekom vrstom zgrožene beživotnosti, jeli kao da ih goni stara navika bez ikakvih ostataka izdržljivosti, želje. Pokretali su vilice, piljili suvim očima i delovali poput prašnjavih kostura, golih, suvih kostiju oživljenih nečijom tuđom opsesijom.
<BR>&nbsp;&nbsp;&nbsp;&nbsp;&nbsp;Mhoram nije mogao da zadrži suze. Potekle su mu niz vilicu i poput toplog bola počele da prskaju po rukama kojima je držao žezlo.
<BR>&nbsp;&nbsp;&nbsp;&nbsp;&nbsp;Pa ipak mu je bilo drago što vrhovnik ne može da vidi šta su mu planovi učinili od ratovnije.
<BR>&nbsp;&nbsp;&nbsp;&nbsp;&nbsp;Vrhovnik Hail Troj bio je okrenut pravo prema ratnicima, držao je glavu kao da daje svoje opekotine na pregled. Posađen na Merilovim leđima, bio je sav ukočen od discipline - kruto je odbijao sopstvenu niskost. Kada je počeo da govori, glas mu je bio hrapav od protivurečnih poriva, ali se smirivao kako je nastavljao.
<BR>&nbsp;&nbsp;&nbsp;&nbsp;&nbsp;"Ratnici!" reče naglo. "Ovde smo. Pobedili ili izgubili, ovo je kraj. Danas će biti odlučen ishod ovog rata.
<BR>&nbsp;&nbsp;&nbsp;&nbsp;&nbsp;Položaj nam je očajan - ali to znate. Do sada se Ljudoseča nalazi na samo milju odavde. Zarobljeni smo između njegove vojske i Garotinog Čestara. Želim da znate da to nije sticaj okolnosti. Nismo se uspaničili i dojurili ovamo iz straha. Nismo došli ovde zato što nas je Ljudoseča prisilio. Niste žrtve. Došli smo ovamo po mojoj zapovesti. Ja sam doneo tu odluku. Kada sam bio na Kevinovom Vidikovcu, video sam kolika je Ljudosečina vojska. Toliko je velika da kod Usudovog Pribega ne bismo imali izgleda. Zbog toga sam doneo odluku. Doveo sam nas ovde.
<BR>&nbsp;&nbsp;&nbsp;&nbsp;&nbsp;Verujem da ćemo danas pobediti. Izazvaćemo uništenje te horde - verujem u to. Doveo sam vas ovde zato što verujem u to. A sada dopustite da vam kažem kako ćemo to izvesti."
<BR>&nbsp;&nbsp;&nbsp;&nbsp;&nbsp;Zastao je na trenutak i postao još krući, još uspravniji, kao da se napinje za ono što ima da kaže. Onda je produžio. "Borićemo se ovde protiv te vojske iz jednog razloga. Poglavaru Mhoramu potrebno je vreme. On će učiniti da ovaj moj plan proradi - a mi treba da ga čuvamo dok ne bude spreman.
<BR>&nbsp;&nbsp;&nbsp;&nbsp;&nbsp;Kada bude spreman..." Činilo se kao da se Troj sav napeo, "...pojurićemo koliko nas noge nose pravo u Garotin Čestar."
<BR>&nbsp;&nbsp;&nbsp;&nbsp;&nbsp;Ukoliko je očekivao povik, bio je iznenađen; ratnici su bili preslabi da bi se bunili. Ali žamor groze prođe kroz njih, a Mhoram vide užas na mnogim licima.
<BR>&nbsp;&nbsp;&nbsp;&nbsp;&nbsp;Troj smesta nastavi: "Znam koliko to gadno zvuči. Niko nije nikada do sada preživeo Čestar - niko se do sada nije vratio. Znam sve to. Ali Kletnika je teško pobediti. Naša jedina prilika jeste da učinimo nešto što izgleda nemoguće. Verujem da nećemo izginuti.
<BR>&nbsp;&nbsp;&nbsp;&nbsp;&nbsp;Dok se budemo borili, Mhoram će da prizove Kaeroila Divogornika, šumnika. A Kaeroil Divogornik će nam pomoći. Daće nam slobodan prolaz kroz Garotin Čestar. On će poraziti Ljudosečinu vojsku.
<BR>&nbsp;&nbsp;&nbsp;&nbsp;&nbsp;Verujem u to. Želim da i vi poverujete. Šumnik nema razloga da nas mrzi - to znate. A ima sve razloge da mrzi Ljudoseču. Džin je Besomuk. Ali jedini način na koji Kaeroil Divogornik može da dobije Ljudoseču jeste da nam da slobodan prolaz. Ako odjurimo u Garotin čestar, a Ljudoseča vidi da nismo povređeni - onda će nas slediti. On previše mrzi i nas i Čestar da bi propustio takvu priliku. Uspeće. Jedini problem je prizivanje šumnika. A to zavisi od poglavara Mhorama."
<BR>&nbsp;&nbsp;&nbsp;&nbsp;&nbsp;On ponovo zastade i poče da odmerava reči pre nego što je nastavio: "Mnogi od vas znaju poglavara Mhorama duže nego ja. Znate kakav je čovek. Uspeće. Vi to znate.
<BR>&nbsp;&nbsp;&nbsp;&nbsp;&nbsp;Dok ne uspe, jedino što treba da radimo jeste da se borimo - da ga držimo u životu dok radi. To je sve. Znam koliko će vam to biti teško. Čujem... čujem koliko ste umorni. Ali vi ste ratnici. Naći ćete snage. Verujem u to. Šta god da se desi, biću ponosam da se borim sa vama. I neću se plašiti da vas povedem u Garotin Čestar. Vi ste istinski čuvari Domaje."
<BR>&nbsp;&nbsp;&nbsp;&nbsp;&nbsp;Zastao je i čekao na neku vrstu odgovora.
<BR>&nbsp;&nbsp;&nbsp;&nbsp;&nbsp;Ratnici nisu zaklicali, niti su povikali ili zagalamili; neobični zahvat iznurenosti ućutkavao ih je. Ali zajedno su se osovili na noge. Dvanaest hiljada muškaraca i žena ustalo je da salutira vrhovniku.
<BR>&nbsp;&nbsp;&nbsp;&nbsp;&nbsp;Činilo se da im čuje pokret i da ga razume. Otpozdravio je jednom, kruto. Onda je okrenuo ponositog Ranihina i otkasao tamo gde je ostavio Mhorama.
<BR>&nbsp;&nbsp;&nbsp;&nbsp;&nbsp;Iznenadio je Mhorama i poglavar ga ne presrete. Kretao se kao da ga u uspravnom položaju drži krutost izuzetne nužde; glas mu je podrhtavao kada je rekao praznom vazduhu na mestu gde se nalazio Mhoram: "Nadam se da shvataš šta će se dogoditi ukoliko ne uspeš. Nećemo imati nikakvog izbora. I dalje ćemo morati da idemo u Čestar. I moliti se da nas šumnik ne pobije dok Ljudoseča ne krene za nama. Na taj način svi ćemi izginuti, ali možda će i Besomuk sa nama."
<BR>&nbsp;&nbsp;&nbsp;&nbsp;&nbsp;Mhoram pohita ka Troju. Ali Terel je bio bliži vrhovniku i on progovori pre nego što je Mhoram mogao da ga zaustavi. "To nećemo dopustiti", reče on bezosećajno. "To je samoubistvo. Ne govorimo o ratovniji. Ali mi smo krvna garda. Nećemo dozvoliti poglavarima da izazovu sopstvenu smrt. Nismo uspeli da sprečimo samouništenje vrhovnog poglavara Kevina. Nećemo ponovo doživeti neuspeh."
<BR>&nbsp;&nbsp;&nbsp;&nbsp;&nbsp;"Slušam te", odvrati Mhoram oštro. "Ali taj trenutak još nije došao. Prvo moram da radim." Okrenuo se Troju i rekao: "Prijatelju moj, hoćeš li ostati sa mnom dok budem pokušavao? Treba mi... imam potrebu za podrškom."
<BR>&nbsp;&nbsp;&nbsp;&nbsp;&nbsp;Činilo se da se Troj zanjihao na Merilovim leđima. Ali uhvatio se za Ranihinovu grivu, zaustavio. "Samo mi reci ako ima išta što mogu da učinim." Ispružio je ruku, a kada je Mhoram uhvati, on skliznu sa Merilovih leđa.
<BR>&nbsp;&nbsp;&nbsp;&nbsp;&nbsp;Mhoram je na trenutak stezao tu ruku, onda je pusti. Poglavar pogleda prema ratovniji, vide da se ova priprema da dočeka Ljudosečin napad. Okrenuo je pažnju prema Čestaru. Užas mu steže srce. Plašio se da će ga Kaeroil Divogornik naprosto saseći tamo gde stoji zbog uvrede koju predstavlja njegov poziv - da će saseći čitavu vojsku. Ali i dalje je bio sopstveni gospodar. Napravio je korak napred, digao žezlo visoko iznad glave i počeo obred obraćanja šumi.
<BR>&nbsp;&nbsp;&nbsp;&nbsp;&nbsp;"Živeo, Garotin Čestare! Šumo Jedine Šume! Neprijatelju naših neprijatelja! Garotin Čestare, živeo! Mi smo poglavari - protivnici tvojih neprijatelja i proučavaoci znanstva lilianrila. Moramo proći!
<BR>&nbsp;&nbsp;&nbsp;&nbsp;&nbsp;Počuj, Kaeroile Divogorniče! Mrzimo sekiru i plamen koji te povređuju. Tvoji neprijatelji naši su neprijatelji. Nikada nismo uneli oštricu, sekiru ili vatru da te dotaknu - niti ćemo to ikada učiniti. Šumniče, počuj! Pusti nas da prođemo!"
<BR>&nbsp;&nbsp;&nbsp;&nbsp;&nbsp;Nije bilo odgovora. Glas mu je bez odjeka padao po travi i drveću; ništa se nije micalo niti odgovaralo po mračnim dubinama. Napregao je sva čula ne bi li čuo ili video ma kakav znak, ali ništa nije dočekao. Kada je bio siguran u tišinu, on ponovi obred. Ponovo nije bilo odgovora. Posle trećeg obraćanja nema tmina Čestara kao da se povećala, kao da je postajala sve dublja i zlokobnija kako ju je preklinjao.
<BR>&nbsp;&nbsp;&nbsp;&nbsp;&nbsp;Kroz nedodirljivost Šume čuo je prve vesele povike Ljudosečine vojske kada je opazila ratovniju. Gladni urlik uvišestruči mu užas; zglavci mu pobeleše dok mu se opirao. On čvrsto zabi žezlo u travu i oproba drugi pristup.
<BR>&nbsp;&nbsp;&nbsp;&nbsp;&nbsp;Dok se sunce ukoso spuštalo kroz popodnevne časove, poglavar Mhoram trudio se da ga Garotin Čestar začuje. Koristio je sva šumnikova imena očuvana u znanstvu Domaje. Pleo je molbe i napeve od svakog prizivanja i dozivanja znanog u Znanstvigoru. Menjao je uobičajenu upotrebu poznatih načina u nadi da će odbraviti tišinu. Čak je upotrebio i napev prizivanja kojim je dozvao Kovenanta u Domaju, izmenio ga tako da mu odgovara i otpevao Čestaru. Nije bilo nikakvog dejstva. Šuma je ostala neprodorna, bez odgovora.
<BR>&nbsp;&nbsp;&nbsp;&nbsp;&nbsp;A iza njega, poslednja bitka ratovnije poče. Kada Ljudosečine horde pojuriše na njih, ratnici uzdigoše umorni poklič poput barjaka prkosa. Ali onda zaćutaše, jer čuvali su ostatke snage za borbu. Sa spremnim oružjem okrenuli su se mahnitanju koje ih je napadalo sa Pustare.
<BR>&nbsp;&nbsp;&nbsp;&nbsp;&nbsp;Besomukova vojska ubitačno nalete na njih. Ispaljujući lukove iz blizine, oni pokušaše da prekinu zalet napada. Ali čista brojnost hordi zapljusnu preko pobijenih pragrdana, jamnika i drugih stvorenja, pogazi ih nogama, zabi se u ratovniju.
<BR>&nbsp;&nbsp;&nbsp;&nbsp;&nbsp;Prednji redovi bili su zdrobljeni napadom; hiljade opakih zveri probiše se u srce ratovnije. Ali balčaklija Kvan okupi jedan bok, a prva stožernica Amorin prikupi drugi. Prvi put otkako je napustila Doriandor Korišev činilo se da se sabrala. Odbacila je slabost volje i povela eovojne u pomoć prednjim redovima. A poglavar Kalindril držao je položaj u središtu vojske. Vitlao je žezlom oko glave i sipao volšebnu plavu silu u svim smerovima. Stvorenja su uzmicala pred njim; dvadesetine neorganizovanih pragrdana padale su pod njegovim ognjem.
<BR>&nbsp;&nbsp;&nbsp;&nbsp;&nbsp;Onda Kvan i Amorin stigoše do njega sa obe strane.
<BR>&nbsp;&nbsp;&nbsp;&nbsp;&nbsp;Iz nekog mesta duboko u sebi, iako su stigli do najteže iznurenosti, muškarci i žene Domaje izvlačili su snagu da uzvrate napad. Suočeni sa čistim zlom izopačenih stvorenja poglavara Kletnika, ratnici otkriše da još mogu da se odupiru. Ljubav duboko u srcima i gađenje prema stvorenjima potpuno su ih preplavili. Strasno su se bacali na neprijatelja. Stotine su ih u otkosima padale po zemlji, ali su odbili prvi Besomukov napad.
<BR>&nbsp;&nbsp;&nbsp;&nbsp;&nbsp;Ljudoseča je urlao naređenja; stvorenja se povukoše da se pregrupišu. Pragrdani požuriše da obrazuju klin protiv poglavara Kalindrila, a ostatak vojske premesti se, dovede jamnike napred da podnesu udar sledećeg napada.
<BR>&nbsp;&nbsp;&nbsp;&nbsp;&nbsp;U naporu da omete te pripreme, Kvan otpoče sopstveni napad. Ratnici skočiše za zverima koje su se povlačile. Poglavar Kalindril i jedna eovojna istrčaše da spreče obrazovanje pragrdanskog klina. Nekoliko mahnitih trenutaka bacali su demonijski soj u haos.
<BR>&nbsp;&nbsp;&nbsp;&nbsp;&nbsp;Ali onda udari džin-Besomuk, upotrebi Kamen da pomogne pragrdanima. Nekoliko udara smaragdne sile prisili Kalindrila da odstupi. Klin se smesta sastavi. Eovojna je bila primorana da se povuče.
<BR>&nbsp;&nbsp;&nbsp;&nbsp;&nbsp;Bila je to mračna i nema bitka. Posle prvog gladnog vriska napada Ljudosečina vojska borila se glupom, manijačkom opakošću. A ratnici nisu imali snage za vikanje ili krike. Samo su zvuk nogu, sudari oružja, jaukanje osakaćenih i smrtno ranjenih i kevtanje naredbi probijali nemu napetost. Pa ipak je poglavar Mhoram osećao te prigušene zvuke kao zaglušujuću halabuku; činilo se da odjekuju njegovim užasom. Napor da ne obraća pažnju na borbu i da se usredsredi na sopstveni rad cedio mu je znoj iz samih kostiju, terao bilo da mu udara u slepoočnicama poput zatvorenika.
<BR>&nbsp;&nbsp;&nbsp;&nbsp;&nbsp;Kada tradicionalna imena i prizivanja ne uspeše da dovedu šumnika, on poče da koristi znake i arkanske simbole. Crtao je žezlom petouglove i krugove po travi, palio unutar njih vatre, pravio tajanstvene pokrete nad njima. Mrmorio je sebi u bradu lavirintske napeve.
<BR>&nbsp;&nbsp;&nbsp;&nbsp;&nbsp;Sve je bilo beskorisno. Tišina tmine Čestara zvučala mu je u ušima poput smeha.
<BR>&nbsp;&nbsp;&nbsp;&nbsp;&nbsp;Pa ipak, zvuci ubijanja ravnomerno su mu se primicali. Sva srčanost ratnika nije bila dovoljna; bili su potisnuti.
<BR>&nbsp;&nbsp;&nbsp;&nbsp;&nbsp;I Troj je čuo povlačenje. Najzad više nije mogao da se uzdrži. "Blagi Bože, Mhorame!" prošapta on napeto. "Iskasapiće ih."
<BR>&nbsp;&nbsp;&nbsp;&nbsp;&nbsp;Mhoram se okrete Troju u besu. "Misliš li da nisam svestan toga?" Ali kada osmotri vrhovnika, on se zaustavi. Video je koliko je Troj na mukama. Od žaoka znoja vrhovnikove opekotine opako su gorele; u njima su udarali damari bola. Ruke su mu besciljno pipale unaokolo, kao da je izgubljen. Bio je slep. I pored sve moći da isplanira i smisli, bio je nemoćan da izvede makar i najprostiju zamisao.
<BR>&nbsp;&nbsp;&nbsp;&nbsp;&nbsp;Poglavar Mhoram prebaci bes u drugi kanal. Uz njegovu pomoć, on donese odluku.
<BR>&nbsp;&nbsp;&nbsp;&nbsp;&nbsp;"Vrlo dobro, prijatelju moj", teško je dahtao. "Ima još pokušaja koje treba oprobati, ali je možda samo jedan od njih dovoljno opasan da pruži neku nadu za uspeh. Budi spreman. Ti mi moraš zauzeti mesto ukoliko padnem. Predanja kažu da je pesma koju nameravam da otpevam smrtonosna."
<BR>&nbsp;&nbsp;&nbsp;&nbsp;&nbsp;Dok je koračao napred, on oseti novu smirenost. Suočen sa sopstvenim užasom, vide da je posredi bio samo strah. Upoznao se sa njegovim srodnikom kada je drugi Besomuk položio ruke na njega. A znanje koje je tada stekao moglo je sada spasti ratovniju. Sa opasnošću u očima, on pođe prema Čestaru dok se nije našao među prvim stablima. Tamo je upalio žezlo i digao ga iznad glave, pažljivo ga kloneći od grana. Onda je počeo da peva.
<BR>&nbsp;&nbsp;&nbsp;&nbsp;&nbsp;Reči su mu nespretno dolazile na usne, a naglasci melodije kao da su promašivali ritam. Pevao je pesmu koju nijedan poglavar do tada nije izgovorio. Bila je jedna od mračnih tajanstava Domaje, zabranjena zbog opasnosti koju je nosila. Pa ipak su reči pesme bile čiste i jednostavne. Njihova opasnost počivala je drugde. Prema Kevinovom znanstvu, pripadale su kao najcenjenije blago šumniku Jedine Šume. Šumnik je ubijao sve smrtnike koji bi se usudili da ukaljaju te reči.
<BR>&nbsp;&nbsp;&nbsp;&nbsp;&nbsp;Svejedno, Mhoram pusti glas i gordo zapeva:
<BR>
<BR>&nbsp;&nbsp;&nbsp;&nbsp;&nbsp;Granje se širi, a stabla rastu
<BR>&nbsp;&nbsp;&nbsp;&nbsp;&nbsp;Kroz kišu, žegu, sneg i led:
<BR>&nbsp;&nbsp;&nbsp;&nbsp;&nbsp;iako vetrovi širokog sveta u zao čas dunu
<BR>&nbsp;&nbsp;&nbsp;&nbsp;&nbsp;a zemljotresi tresu i liticu lome,
<BR>
<BR>&nbsp;&nbsp;&nbsp;&nbsp;&nbsp;lišće mi zeleno a mladice rastu.
<BR>&nbsp;&nbsp;&nbsp;&nbsp;&nbsp;Još od dana pre nego Zemlja beše stara,
<BR>&nbsp;&nbsp;&nbsp;&nbsp;&nbsp;a Vreme poče ka usudu hod,
<BR>&nbsp;&nbsp;&nbsp;&nbsp;&nbsp;šumski svet go kamen kali,
<BR>
<BR>&nbsp;&nbsp;&nbsp;&nbsp;&nbsp;zaustavlja prašnu pustoš i smrt.
<BR>&nbsp;&nbsp;&nbsp;&nbsp;&nbsp;Ja sam uporište Tvorca Zemlje:
<BR>&nbsp;&nbsp;&nbsp;&nbsp;&nbsp;udišem sav izdahnuti dah
<BR>&nbsp;&nbsp;&nbsp;&nbsp;&nbsp;i izdišem život što veže i leči.
<BR>
<BR>&nbsp;&nbsp;&nbsp;&nbsp;&nbsp;Kako mu je pesma zamirala u daljini, on začu odgovor. Muzika mu je daleko prevazilazila njegovu. Činilo se da se spušta sa granja poput lišća orošenog nezamislivom melodijom - da pada i trepti oko njega, tako da je piljio kao da je zaslepljen. Glas je imao laki, visoki, čisti ton, poput žubora potoka, ali sila koju je nagoveštavao ispunjavala ga je strahopoštovanjem.
<BR>
<BR>&nbsp;&nbsp;&nbsp;&nbsp;&nbsp;Ali sekira i vatra ubijaju me.
<BR>&nbsp;&nbsp;&nbsp;&nbsp;&nbsp;Znam za mržnju gordih šaka.
<BR>&nbsp;&nbsp;&nbsp;&nbsp;&nbsp;Odlazi da sačuvaš crveni srca sok:
<BR>&nbsp;&nbsp;&nbsp;&nbsp;&nbsp;Moja mržnja ne poznaje ni počinak ni milost.
<BR>
<BR>&nbsp;&nbsp;&nbsp;&nbsp;&nbsp;Zvon muzike zatalasa mu vid. Kada se pročistio, on ugleda Kaeroila Divogornika kako korača prema njemu preko livade.
<BR>&nbsp;&nbsp;&nbsp;&nbsp;&nbsp;Šumnik beše visok čovek sa dugačkom, belom bradom i lepršavom sedom kosom. Nosio je odoru od najčistijeg samita, a u pregibu ruke imao je čvornovati drveni štap nalik skiptru. Ogrlica ljubičastih i belih orhideja oko vrata samo mu je pojačavala uzvišeno dostojanstvo. Pojavio se iz sumraka Čestara kao da je kročio iza vela, a između stabala kretao se poput monarha. Ono mu se klanjalo dok je prolazio. Sa svakim korakom rasipao je kapljice melodije oko sebe kao da mu je čitava ličnost natopljena pesmom. Iskričavi glas ublažavao mu je oštrinu izraza. Ali oči mu nisu bile blage. Ispod gustih, sedih obrva, srebrna svetlost sjala je iz jabučica bez zenica i dužica, a pogled mu je imao silinu fizičkog sudara.
<BR>&nbsp;&nbsp;&nbsp;&nbsp;&nbsp;I dalje pevušeći refren pesme, on se približi poglavaru Mhoramu. Pogled mu je nepomično držao Mhorama sve dok se nisu našli gotovo na dohvat ruke jedan drugom. Mhoram oseti da ga ovaj proverava. Zvuk muzike se nastavljao i neko vreme prođe pre nego što shvati da mu se šumnik obraća, da ga pita: "Ko se to usuđuje da mi kalja pesmu?"
<BR>&nbsp;&nbsp;&nbsp;&nbsp;&nbsp;Uz napor, Mhoram potisnu strahopoštovanje da odgovori: "Kaeroile Divogorniče, šumniče i poslužioče duše Drveta, molim te da mi oprostiš drskost. Nisam nameravao da vređam ili kaljam. Ali moja nužda je silna i prevazilazi i strah i pažnju. Ja sam Mhoram, sin Variolov, poglavar Veća Veselkamena i branitelj Domajinog drveta i kamena. Tražim dar, Kaeroile Divogorniče."
<BR>&nbsp;&nbsp;&nbsp;&nbsp;&nbsp;"Dar?" premišljao je šumnik melodično. "Donosiš mi vatru među drveće, a onda tražiš dar? Budala si, Mhorame, sine Variolov. Ja se ne pogađam sa ljudima. Ne pružam milost darova nijednom stvorenju koje poznaje oštricu ili plamen. Gubi se." Nije digao glas niti mu je pesma postala oštrija, ali od siline njegove zapovesti Mhoram se zatetura.
<BR>&nbsp;&nbsp;&nbsp;&nbsp;&nbsp;"Šumniče, počuj me." Mhopram se upinjao da mu glas bude smiren. "Upotrebio sam ovu vatru samo da ti privučem pažnju." On ugasi žezlo, spusti ga na tlo i uhvati kao da nađe oslonac pred šumnikovim odbijanjem. "Ja sam poglavar, sluga zemne moći. Otkako su poglavari nastali, svi su se zavetovali svim moćima očuvanju Domaje i Šume. Volimo i cenimo šume sveta. Nisam učinio nikakvo zlo ovom drveću - niti ću to ikada učiniti, iako odbijaš dar i osuđuješ Domaju na oganj i smrt."
<BR>&nbsp;&nbsp;&nbsp;&nbsp;&nbsp;Pevušeći kao za sebe, Kaeroil Divogornik reče: "Ne znam ništa o poglavarima. Za mene ne predstavljaju ništa. Ali znam ljude, smrtnike. Obred obesvećenja nije zaboravljen u Čestaru."
<BR>&nbsp;&nbsp;&nbsp;&nbsp;&nbsp;"Pa ipak me saslušaj, Kaeroile Divogorniče." Mhoram je mogao da oseti kako ga zvuci bitke tuku u leđa. Ali sećao se šta je naučio o istoriji Jedine Šume i ostajao je nepomičan, miran. "Ne tražim dar na koji ne mogu uzvratiti. Šumniče, nudim ti Besomuka."
<BR>&nbsp;&nbsp;&nbsp;&nbsp;&nbsp;Na reč Besomuk, Kaeroil Divogornik se izmeni. Rosni, svetlucavi oreol njegove muzike poprimi prizvuk besa. Oči mu se zamračiše; njihova srebrna svetlost ustupi mesto olujnim oblacima. Izmaglica mu se širila iz očiju i lebdela prema obrvama. Ali nije rekao ništa i Mhoram nastavi.
<BR>&nbsp;&nbsp;&nbsp;&nbsp;&nbsp;"Ljudi Domaje vode rat protiv Opakog, drevnog uništitelja drveća. Njegova silna vojska dognala nas je ovde i poslednja bitka trenutno besni u Kukavičjem Dolu. Bez tvoje pomoći sigurno ćemo biti uništeni. Ali sa našom smrću Domaja ostaje bez odbrane. Onda će uništitelj drveća povesti rat protiv čitave Šume - protiv drveća u divnom Andelejnu, protiv usnulog Grimerdora i nespokojnog Morinmosa. Na kraju će napasti Čestar i tebe. Mora biti poražen sada."
<BR>&nbsp;&nbsp;&nbsp;&nbsp;&nbsp;Činilo se da šumnika nije dirnula ta molba. Umesto da odvrati na nju, on mračno zapevuši: "Govorio si o Besomuku."
<BR>&nbsp;&nbsp;&nbsp;&nbsp;&nbsp;"Vojskom koja nas upravo sada uništava zapoveda Besomuk, jedan od trojice onih koji su desetkovali Jedinu Šumu."
<BR>&nbsp;&nbsp;&nbsp;&nbsp;&nbsp;"Pruži mi dokaz da govoriš istinu."
<BR>&nbsp;&nbsp;&nbsp;&nbsp;&nbsp;Poglavar Mhoram nije se usuđivao da okleva. Iako je tle po kom je gazio bilo u potpunosti neutabano, neobeleženo bilo kojim znanstvom izuzev njegove sopstvene intuicije, on spremno odgovori: "On je Besomuk moksha, isto tako imenovan Jehanum i Ljudoseča. U davno minula doba on i Turiya, njegov brat, naučili su mržnji prema drveću nekada prijateljsku Demoniju. Njegov brat Samadhi vodio je monarha Doriendora Koriševa kada je taj ludi kralj pokušao da ovlada životom i smrću Jedine Šume."
<BR>&nbsp;&nbsp;&nbsp;&nbsp;&nbsp;"Besomuk moksha", treperio je Kaeroil Divogornik lako, opasno. "Naročito sam gladan Besomuka."
<BR>&nbsp;&nbsp;&nbsp;&nbsp;&nbsp;"Njihova moć sada je silno pojačana. Dele neprirodnu moć Kamena Zlozemlja."
<BR>&nbsp;&nbsp;&nbsp;&nbsp;&nbsp;"Ne marim za to", odvrati šumnik gotovo oštro. "Ali ponudio si mi Besomuka. Kako se to može izvesti, kada te čak i sada pobeđuje?"
<BR>&nbsp;&nbsp;&nbsp;&nbsp;&nbsp;Zvuci bitke neumitno su se primicali kako je ratovnija potiskivana. Sa svakim trenutkom koji je prolazio poglavar Mhoram čuo je sve manje bitke, a sve više klanja. I mogao je da oseti kako vrhovnik Troj teško diše iza njega. Svom svojom teško izvojevanom smirenošću on odgovori: "To je dar koji tražim, Kaeroile Divogorniče. Tražim bezbedan prolazak za sve svoje ljude kroz Garotin Čestar. Taj dar izručiće Besomuka mokshu u tvoje ruke. On i čitava njegova vojska, svi njegovi pragrdani, jamnici i stvorenja biće tvoji. Kada Besomuk bude video da bežimo u Garotin Čestar, a nismo uništeni, slediće nas. Verovaće da si slab - ili da te više nema. Mržnja prema nama i drveću nateraće i njega i svu njegovu silu u tvoju oblast."
<BR>&nbsp;&nbsp;&nbsp;&nbsp;&nbsp;Trenutak koji je odzvanjao nuždom u Mhoramovim ušima prođe dok je Kaeroil Divogornik razmišljao. Zvuci bitke govorili su da uskoro od ratovnije neće preostati ništa što bi se moglo spasti. Ali Mhoram je gledao šumnika i čekao.
<BR>&nbsp;&nbsp;&nbsp;&nbsp;&nbsp;Najzad šumnik klimnu. "To je vredna pogodba", pevao je lagano. "Ovo drveće željno je da se ponovo bori. Spreman sam. Ali postoji mala cena koja se mora platiti za moju pomoć - i za kaljanje moje pesme."
<BR>&nbsp;&nbsp;&nbsp;&nbsp;&nbsp;Nalet Mhoramove nade iznenada ustupi mesto strahu i on se okrete da zaustavi vrhovnika Troja. Ali pre nego što je mogao da poviče upozorenje, Troj grozničavo reče: "Onda ću ja platiti! Plaćam bilo šta. Vojsku mi kolju!"
<BR>&nbsp;&nbsp;&nbsp;&nbsp;&nbsp;Mhoram se lecnu na neopozivo obećanje, pokuša da se pobuni. Ali šumnik lukavo reče: "Vrlo dobro. Prihvatam tvoje plaćanje. Pažljivo uvedi vojsku među drveće."
<BR>&nbsp;&nbsp;&nbsp;&nbsp;&nbsp;Troj je reagovao trenutno; okrenuo se, vinuo u Merilovo sedlo. Vodio ga je neki nagon; sleteo je na Ranihina bezbedno kao da može da vidi. Smesta je odgalopirao u smeru bitke, vičući svom snagom: "Kvane! Povlačenje! Povlačenje!"
<BR>&nbsp;&nbsp;&nbsp;&nbsp;&nbsp;Ratovnija je propadala dok je vikao. Redovi ratnika bili su probijeni i Ljudosečina stvorenja krvoločno su mahnitala među njima. Više od dve trećine eovojni već je palo. Ali nešto u Trojevoj zapovesti galvanizovalo je ratnike za taj konačni napor. Oni se odvojiše, okrenuše i potrčaše.
<BR>&nbsp;&nbsp;&nbsp;&nbsp;&nbsp;Iznenadno bekstvo otvori nakratko procep između njih i Ljudosečine vojske. Poglavar Kalindril smesta se potrudi da proširi procep. Dok ga je štitio krug krvnih gardista, on oslobodi oganj munje koji se uhvati u travi i zapucketa ispred protivnika. Udar mu je naneo malo štete, ali su besomukove trupe na trenutak oklevale sa poterom. Koristeći taj trenutak, on pođe za ratnicima. Svi preživeli zajedno - jedva nešto više od deset eovojni - potrča pravo prema Mhoramu.
<BR>&nbsp;&nbsp;&nbsp;&nbsp;&nbsp;Kada vide da stižu, Mhoram ode da presretne Troja. Povukao je vrhovnika sa Merilovih leđa - nije bilo bezbedno jahati pod granjem Čestara - uzeo ga za ruku i poveo prema drveću. Ratnici u begu bili su im gotovo za petama kada Mhoram i Troj žustro pođoše u Garotin Čestar.
<BR>&nbsp;&nbsp;&nbsp;&nbsp;&nbsp;Kaeroil Divogornik je nestao, ali pesma mu je ostala. Činilo se da lako odzvanja sa svakog lista Šume. Mhoram je osećao da ga vodi i pođe za njom kao da se to podrazumeva. Iza njega, čuo je kako ratnici troše iscrpljenost na poslednji juriš prema utočištu ili smrti. Čuo je kako Kvan viče kao iz velike daljine da su sada svi preživeli među drvećem. Ali nije se obazirao. Šumnikova pesma ga je opčinila. Dohvativši Troja za ruku i neprekidno se osvrćući po tami, žustro je koračao stazom melodije.
<BR>&nbsp;&nbsp;&nbsp;&nbsp;&nbsp;Sa Kalindrilom, Trojem, Kvanom, dve dvadesetine krvnih gardista, svim Ranihinima i više od četiri hiljade ratnika, poglavar Mhoram na izvesno vreme iščeze iz sveta ljudskog roda.
<BR>&nbsp;&nbsp;&nbsp;&nbsp;&nbsp;Muzika mu je lagano izazivala preporod uzbunjene svesti, gonila ga u neku vrstu transa. Osećao je da je i dalje svestan svega, ali ga sada ništa nije diralo. Video je otpočinjanje večeri u izmenjenoj tmini Čestara, ali nije osećao prolazak vremena. Kroz otvore između drveća video je Zapadnik Planine. Po menjanju položaja vrhova mogao je da proceni brzinu. Činilo se da se kreće brže od Ranihina u galopu. Ali nije osećao tegobe ili zamor putovanja. Dah pesme nosio ga je napred, kao da Čestar udiše i njega i njegove pratioce. Bilo je to neobično, snoliko prolaženje, putovanje duše, puno brzine koju nije mogao da iskusi i događaja koje nije mogao da oseti.
<BR>&nbsp;&nbsp;&nbsp;&nbsp;&nbsp;Dođe noć - mesec je bio mlad - ali on nije izgubio stazu sa vidika. Neki nagoveštaj svetlosti u travi i lišću i pesma činili su mu put jasnim i on je pouzdano nastavljao, nedirnut ma kakvom potrebom za odmaranjem. Šumnikova pesma oslobodila ga je smrtnosti, optakala ga u bezbrižnu smirenost.
<BR>&nbsp;&nbsp;&nbsp;&nbsp;&nbsp;U neko doba tokom tmine začuo je kako se pesma menja. Izmena nije delovala na njega, ali joj je shvatio značenje. Iako je Šuma gutala sve druge zvuke, tako da mu urlici, jaukanje i vrištanje nisu dopirali do ušiju, znao je da upravo dolazi do uništenja Ljudosečine vojske. Pesma je opisivala vekove čekanja u mržnji, bola zbog izgubljenih prostranih područja sa srodnim stablima, doba laganog besa koji se uspinjao kroz sokove šume sve dok ga svaka grana i list nisu delili, preživljavali, žudeli da delaju. A kroz to melodijsko pripovedanje dopirao je šapat o smrti dok su se korenovi, krošnje i debla spajali da drobe i kidaju.
<BR>&nbsp;&nbsp;&nbsp;&nbsp;&nbsp;Protiv neizmernog Čestara čak je i Ljudosečina vojska bila sićušna i nebranjena - tričava uvreda zavitlana prema okeanu. Drveće je odbacivalo silu pragrdana, snagu jamnika i besni, pritešnjeni, očajnički strah svih drugih stvorenja. Pod vođstvom pesme Kaeroila Divogornika, jednostavno je podavilo napadače. Plamenovi su ugaženi, nosioci sečiva poklani, znanstvo i sila nadvladani. Onda je drveće ispilo krv i proždralo tela - obrisalo svaki trag neprijatelja u apoteozi drevnog i izuzetnog besa.
<BR>&nbsp;&nbsp;&nbsp;&nbsp;&nbsp;Kada se pesma vratila ranijem smirenom lebdenju, činilo se da odiše mračnim zadovoljstvom i pobedom.
<BR>&nbsp;&nbsp;&nbsp;&nbsp;&nbsp;Ubrzo potom - Mhoramu se bar činilo da je bilo ubrzo - šumom prođe tutnjava poput grmljavine. Najpre mu se učini da čuje samrtničko koprcanje Ljudoseče. Ali onda je video da zvuk ima potpuno drugi izvor. Daleko prema zapadu neka užasna sila izbila je u planinama. Crvena vatra bljuvala je iz jednog dela venca. Posle svake erupcije udar bi počeo da se valja Čestarom, a blistavi, izbačeni gasovi osvetljavali su noćno nebo. Ali Mhoram je bio imun na to. Gledao je sve sa zanimanjem, ali pesma ga je obavila opčinjenošću i čuvala od svih briga.
<BR>&nbsp;&nbsp;&nbsp;&nbsp;&nbsp;I nije osetio brigu kada je shvatio da ratovnija nije iza njega. Izuzev poglavara Kalindrila, Troja, Amorine, balčaklije Kvana i dvojice krvnih gardista, Terela i Morila, bio je sam. Ali nije osećao bojazan; pesma ga je ispunjavala mirom i poverenjem. Vodila ga je napred i napred kroz bezmernu noć prema zori novoga dana.
<BR>&nbsp;&nbsp;&nbsp;&nbsp;&nbsp;Sa povratkom svetlosti, otkrio je da se kreće kroz šumu po kojoj su bujale ljubičaste i bele orhideje. Njihove blage, čiste boje slagale su se sa muzikom kao da su note koje je pevao Kaeroil Divogornik. Uljuljkivale su Mhorama u utehu melodije. Sa širokim, nesvesnim osmehom, puštao je da ide, kao da mu je struja koja ga nosi lek za sve boljke.
<BR>&nbsp;&nbsp;&nbsp;&nbsp;&nbsp;Njegova neobična brzina sada je bila očiglednija. Kroz procepe u lišću nad glavom već je mogao da vidi uparene šiljke Melenkuriona Nebozora, najvišeg vrha Zapadnik Planina. Mogao je da vidi visoku, golu visoravan Ulom Kamena kako se bitka koju je ovaj skrivao nastavljala. Erupcije i prigušeno gruvanje odjekivali su iz dubina planine, a crveni udari sile pogađali su nebo u nepravilnim razmacima. Ali i dalje je bio nedirnut. Njegova brzina, njegova ushićujuća, lagodna brzina, ispunjavala mu je srce veseljem. Prešao je trideset ili četrdeset milja otkako je ušao u Čestar. Osećao se spremno da hoda na taj način zauvek.
<BR>&nbsp;&nbsp;&nbsp;&nbsp;&nbsp;Ali dan prođe uz istu bezvremenu nematerijalnost koja ga je nosila kroz noć. Ubrzo je sunce bilo blizu zalaska, pa ipak on nije imao osećaj trajanja, nije sustizao zamor ili gladni, fizički osećaj da je putovao čitav dan.
<BR>&nbsp;&nbsp;&nbsp;&nbsp;&nbsp;Onda se pesma ponovo izmeni. Postepeno ga više nije vukla u letu prema napred. Kraj njenog treperenja ispuni ga tihom tugom, ali ga je prihvatio. Grmljavina erupcija Ulom Kamena sada je bila gotovo prema jugozapadu od njega. Cenio je da se on i njegovi pratioci nalaze u blizini Crne Reke.
<BR>&nbsp;&nbsp;&nbsp;&nbsp;&nbsp;Pesma ih je odvela pravo kroz Šumu do visokog, golog brega koji je štrčao iz šume poput glatke izrasline. Iza njega čuo je žubor vode - Crna Reka - ali samo brdo privuče mu pažnju, povrati mu samosvest u određenoj meri. Zemlja brega bila je u potpunosti beživotna, kao da je u davna doba natopljena sa previše smrti da bi ikada više mogla da procveta. A odmah ispod njenog vrha sa bliže strane stajala su dva kruta stabla poput stražara, svedoka, razdvojena deset ili više jardi. Bila su mrtva kao i breg - pocrnela, bez granja i lišća, bez soka. Svakom mrtvom drvetu preostala je samo jedna grana. Pedeset stopa iznad tla drveće je dodirivalo jedno drugo, a grane su mu se preplitale da bi obrazovale prečku između stabala.
<BR>&nbsp;&nbsp;&nbsp;&nbsp;&nbsp;Bila je to Golet Vešala, drevno gubilište šumnika. Ovde su, prema predanjima Domaje, Kaeroil Divogornik i njegova braća donosili presude u davno prošlo doba, kada se Jedina Šuma još borila za život. Ovde su pogubljivani Besomuci koji su došli šumniku na dohvat.
<BR>&nbsp;&nbsp;&nbsp;&nbsp;&nbsp;Sada je Besomuk moksha visio sa vešala. Crni bes izobličio mu je lice, naduveni jezik virio mu je između zuba poput izraza prezira, a oči su mu prazno piljile. Grč mržnje napinjao mu je i rastezao sve mišiće. Samrtna mahnitost bila mu je toliko silna da su mu mnogi krvni sudovi popucali i obojili kožu tamnim krvoliptanjem.
<BR>&nbsp;&nbsp;&nbsp;&nbsp;&nbsp;Dok je poglavar Mhoram gledao naviše kroz sve gušći sumrak, iznenada oseti umor i žeđ. Nekoliko trenutaka prođe pre nego što je opazio da je Kaeroil Divogornik u blizini. Šumnik je stajao na jednoj strani brega i tiho pevao, a oči su mu blistale crvenom i srebrnom svetlošću.
<BR>&nbsp;&nbsp;&nbsp;&nbsp;&nbsp;Pokraj Mhorama, vrhovnik Troj se promeškolji kao da se budi i nejasno zapita: "Šta je to? Šta vidiš?"
<BR>&nbsp;&nbsp;&nbsp;&nbsp;&nbsp;Mhoram je morao da proguta nekoliko puta pre nego što je mogao da dođe do glasa. "Ljudoseča. Šumnik ga je pogubio."
<BR>&nbsp;&nbsp;&nbsp;&nbsp;&nbsp;Oštra napetost pređe Trojevim licem, kao da se napreže da vidi. Onda se nasmešio. "Hvala Bogu."
<BR>&nbsp;&nbsp;&nbsp;&nbsp;&nbsp;"Vredna pogodba", otpeva Kaeroil Divogornik. "Znam da ne mogu da pogubim Besomukov duh. Ali veliko je zadovoljstvo ubiti mu telo. Zadavljen je garotom." Oči su mu na trenutak crveno sevale, a onda ponovo pređoše u srebro. "Nemojte zbog toga misliti da sam pogazio reč. Vaši ljudi su nepovređeni. Prisustvo tolikih nevernih smrtnika uznemiruje drveće. Da mu prekinem nelagodnost, poslao sam vaše ljude van Garotinog Čestara prema severu. Ali zbog pogodbe i cene koju tek treba da platite, doveo sam vas ovde. Osmotrite kako izgleda osveta Šume.
<BR>&nbsp;&nbsp;&nbsp;&nbsp;&nbsp;Nešto u njegovom jasnom glasu natera Mhorama da uzdrhti. Ali dovoljno je održao prisebnost da upita: "Šta se desilo sa Besomukovim Kamenom?"
<BR>&nbsp;&nbsp;&nbsp;&nbsp;&nbsp;"Bilo je to veliko zlo", pevušio je ozbiljno šumnik. "Uništio sam ga."
<BR>&nbsp;&nbsp;&nbsp;&nbsp;&nbsp;Mhoram nemo klimnu. "To je dobro." Onda pokuša da usredsredi pažnju na pitanje cene Kaeroila Divogornika. Želeo je da dokaže da od Troja ne treba tražiti ispunjenje pogodbe; vrhovnik nije razumeo šta se traži od njega. Ali dok je Mhoram još tražio reči, Terel mu skrenu pažnju. Krvni gardista nemo pokaza uz reku.
<BR>&nbsp;&nbsp;&nbsp;&nbsp;&nbsp;Noć je bila gotovo potpuna; samo su otvorena zvezdana svetlost i sjaj očiju Kaeroila Divogornika osvetljavali Golet Vešala. Ali kada poglavar poče da sledi Terelovo pokazivanje, on ugleda dva drugačija svetla. Na velikoj daljini bio je vidljiv vatreni pakao Ulom Kamena. Tamošnja silovitost kao da se primicala vrhuncu. Vatre su mahnito bljuvale, a mračna grmljavina valjala se nad Čestarom kao da se velike litice raspadaju. Drugo svetlo bilo je mnogo bliže. Malo, mirno, belo svetlucanje sjalo je kroz drveće između Mhorama i reke. Dok ga je ovaj gledao, ono se zakloni iza brega.
<BR>&nbsp;&nbsp;&nbsp;&nbsp;&nbsp;Neko je putovao kroz Garotin Čestar po Crnoj Reci.
<BR>&nbsp;&nbsp;&nbsp;&nbsp;&nbsp;Predosećanje obuze Mhorama i on odjednom shvati da se plaši. Zaboravljeni nagoveštaji i vizije iz prethodnih dana vratiše mu se. On se hitro okrete šumniku. "Ko to dolazi? Jesi li sklopio i druge pogodbe?"
<BR>&nbsp;&nbsp;&nbsp;&nbsp;&nbsp;"Ukoliko i jesam", pevao je šumnik, "one nisu tvoja briga. Ali ova dvojica prolaze po dopuštenju. Nisu govorili sa mnom. Puštam ih zbog toga što svetlo koje nose ne predstavlja opasnost po drveće - i zbog toga što imaju moć koju moram poštovati. Vezan sam zakonom postanja."
<BR>&nbsp;&nbsp;&nbsp;&nbsp;&nbsp;"Melenkurion!", zaječa Mhoram. "Tvorac neka nas sačuva." On uhvati Troja za ruku i pođe uz goli breg. Njegovi drugovi požuriše za njim. Prošao je vešala, stigao na vrh brega i spustio pogled niz njega prema reci.
<BR>&nbsp;&nbsp;&nbsp;&nbsp;&nbsp;Dva čoveka pela su se prema njemu brdom sa rečne obale. Jedan od njih nosio je blistavi kamen u desnoj ruci i držao pratioca levom. Kretali su se bolno, kao da se uspinju nasuprot težini ogoljenosti. Kada su se našli blizu vrha brega, pred očima čitave Mhoramove družine, oni stadoše.
<BR>&nbsp;&nbsp;&nbsp;&nbsp;&nbsp;Banor lagano diže orkrest tako da osvetli vrh brega. On klimanjem glave pozdravi poglavare.
<BR>&nbsp;&nbsp;&nbsp;&nbsp;&nbsp;Kada Tomas Kovenant shvati da ga svi ljudi na bregu gledaju, on odbi Banorov oslonac, stade sopstvenom snagom. Taj potez koštao ga je oštrog napora. Dok je stajao, nesigurno se lelujao. Oči su mu piljile, ništa ne videći - piljile bez cilja, pa ipak sa tolikom silovitošću da se činilo da su mu ukrštene, kao da su toliko svesne sopstvene dvostrukosti da nisu u stanju da vide jednostruko. Ruke su mu stezale jedna drugu na grudima. Ali onda ga pogodi oštri udar sa Ulom Kamena i on gotovo izgubi ravnotežu. Bio je prisiljen da pruži troprstu šaku prema Banoru. Taj pokret razgoliti mu levu pesnicu.
<BR>&nbsp;&nbsp;&nbsp;&nbsp;&nbsp;Na domalom prstu, srebrni venčani prsten vrelo je pulsirao.
</P></TD></TR></TABLE>
<P class="next">
<A HREF=p23.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
