<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>13.
<P>&nbsp;&nbsp;&nbsp;&nbsp;&nbsp;Visok i jasan, zvižduk stražara dopre preko močvare. U podnožju Tora su ga čuli, i talasavi uzvik prenese poruku naviše.
<BR>&nbsp;&nbsp;&nbsp;&nbsp;&nbsp;"Neko dolazi. Prizovite maglu i pošaljite barku da ga dovede na Avalon!"
<BR>&nbsp;&nbsp;&nbsp;&nbsp;&nbsp;Dierna prebaci svoj dugačak veo preko glave i ramena. Srce poče da joj kuca sa neobičnim uzbuđenjem; zastala je na trenutak, začuđena time, a onda je duboko uzdahnula i istupila iz svoje senovite kuće na blistavi letnji dan. Kritički je odmerila sveštenice koje su je očekivale.
<BR>&nbsp;&nbsp;&nbsp;&nbsp;&nbsp;Krida je to primetila i zabacila glavu. "Zar se bojiš da ti nećemo služiti na čast? Zašto si toliko pažljiva? Pa, to je samo jedan Rimljanin."
<BR>&nbsp;&nbsp;&nbsp;&nbsp;&nbsp;"Ne sasvim", odvrati Vrhovna sveštenica. "On je iz plemena koje se ne ralzikuje mnogo od naših, a primoran je, kao i mnogi naši mladići, da se uklopi u rimske kalupe. A tog čoveka su označili bogovi..."
<BR>&nbsp;&nbsp;&nbsp;&nbsp;&nbsp;Ućutkana, Krida pokri lice velom. Dierna klimnu glavom i povede kolonu krivudavom stazom. Kad su se približile obali, u susret im iziđe Ceridahos, u punoj opremi Vrhovnog druida. Pratio ga je Leval, koji je već video današnjeg gosta.
<BR>&nbsp;&nbsp;&nbsp;&nbsp;&nbsp;Pitala se kako će Tor izgledati u admiralovim očima. Tokom godina, prve zemljane kuće zamenjene su kamenim, ali i dalje su čučale na padini brda. Samo veliki Put Procesije, sa svojim parovima stubova, imao je u sebi veličanstvenost nalik rimljanskoj, mada sasvim drugačije. A uspravno kamenje na vrhu Tora bilo je drevno i kada je Rim bio tek šačica koliba na sedam brežuljaka.
<BR>&nbsp;&nbsp;&nbsp;&nbsp;&nbsp;Velika barka Avalona stajala je izvučena na obalu, pod jabukovim drvećem. Bila je sagrađena u vreme njene majke, dovoljno velika da nosi i konje i ljude, a upravjalo se veslima - ne motkama, kao manji čamac kojim se stanovnici močvare provlače kroz tršćake. Dierna uđe i zauze mesto na pramcu, i na njen znak veslači se otisnuše i barka tiho zaplovi vodom. Pred njima je na vodi svetlucala blistava izmaglica, optačući zlatom daleke bregove. Kada su stigli na sredinu jezera, Dierna ustade, lako održavajući ravnotežu zbog dugogodišnjeg iskustva, mada je danas voda zaista bila glatka kao pod u dvorani za ples.
<BR>&nbsp;&nbsp;&nbsp;&nbsp;&nbsp;Duboko je udahnula i podigla ruke, preplićući prstima kao da prede nevidljivu nit. Veslači podigoše vesla dok je barka plutala, čekajući, na granici između svetova. Čarolija koja priziva maglu tka se u umu, ali vidi se i u spoljašnjem svetu, vezujući ih međusobno u ovakvim trenucima. Njen dah dobijao je na snazi; osećala je kako joj mišići u grlu vibriraju, mada i dalje nije bilo nikakvog zvuka. Dierna sklopi oči, prizivajući Boginju u sebi i prikupljajući svu svoju snagu u jedinstven čin volje.
<BR>&nbsp;&nbsp;&nbsp;&nbsp;&nbsp;Osetila je vrtoglavo pomeranje i oduprla se iskušenju da pogleda, svesna da je trenutak između vremena najopasniji. U godinama otkako je Gospa Kaileja podigla prepreku od magle kako bi ih zaštitila, mnoge sveštenice naučile su ovu čaroliju. No, u svakom stoleću našle su se jedna ili dve koje su poslate na probu i nestale kada su pokušale da razdvoje maglu i vrate se, izgubljene između svetova.
<BR>&nbsp;&nbsp;&nbsp;&nbsp;&nbsp;Iznenada se oko nje uskovitla vlaga. Dierna otvori oči i ugleda sivu vodu i masu drveća - i, kako se magla razilazila, purpurni plašt čoveka koji ju je čekao na obali. Teleri nije bila sa njim. Kada su razgovarale preko činije Vida, imala je utisak da joj je Teleri oprostila. Sve do ovog trenutka Dierna se nadala da će doći i ona.
<BR>&nbsp;&nbsp;&nbsp;&nbsp;&nbsp;Na trenutak joj misli poleteše ka jugozapadu. Teleri, ja te još volim. Zar ne shvataš? Neophodnost te je odvela sa Avalona, nisam te ja oterala!
<BR>
<BR>&nbsp;&nbsp;&nbsp;&nbsp;&nbsp;A Teleri, koja je šetala baštom svoje vile u Dubrisu, zanjihala se, na trenutak obuzeta vrtoglavicom kao da je pogledala u činiju Vida. Oteturala se do kamene klupe i sela, a iza zatvorenih kapaka videla je Jezero Avalona. Gotovo se razbolela od čežnje pred tim prizorom.
<BR>&nbsp;&nbsp;&nbsp;&nbsp;&nbsp;Karausije je upravo stigao tamo, pomisli ona. Sedeće kraj Dierne, i ona će mu možda dopustiti da se popne na sveti Tor.
<BR>&nbsp;&nbsp;&nbsp;&nbsp;&nbsp;Je li pogrešila što je odbila poziv Vrhovne sveštenice? Isto koliko je nekada želela da ode na Avalon, sada je želela da se vrati. Ali nije htela da ode; ne zato što joj nije bilo stalo, nego zato što joj je previše stalo.
<BR>&nbsp;&nbsp;&nbsp;&nbsp;&nbsp;Želim im da se nauživaju jedno drugog! Grčevito je preplela prste pod naborima haljine. A što se mene tiče, ako se ikada vratim na Avalon, živa ili mrtva, nikada ga više neću napustiti...
<BR>
<BR>&nbsp;&nbsp;&nbsp;&nbsp;&nbsp;"Evo Doline Avalona", reče Dierna kada je barka ponovo prošla kroz maglu i počela da klizi vodom ka Toru. Karausije zatrepta i ispravi se, kao da se budi iz sna. Ljudi iz pratnje, iako su se bunili, morali su da ostanu i čekaju kod konja. Sveštenica, naviknuta da čita sa lica, videla je u nihovim očima olakšanje i znala je da su i oni slušali priče o svetom ostrvu. Čak i prinčevima iz britanskih kraljevskih kuća retko je bilo dozvoljeno da šetaju po ovom svetom tlu. Kada je bilo potrebe, sveštenice su odlazile kod njih da blagoslove zemlju.
<BR>&nbsp;&nbsp;&nbsp;&nbsp;&nbsp;Dierna nije učinila ovaj izuzetak zbog Karusijevog položaja ili njegove moći u svetu Rimljana, nego zbog onog sna. Slutilo je na dobro, osećala je, što je čak i u ovo doba godine, kada je najopterećeniji, admiral odgovorio na njen poziv. No, i bila je činjenica da su stvari odlično tekle otkako je Karausije, krajem prethodnog leta, odlučio da koristi prihode od otetog plena za finansiranje svojih aktivnosti. Flota je imala izuzetno uspešnu sezonu i pokupila je mnogo plena, koji je opet ubrzavao opremanje brodova i dalju zaštitu obale. Možda je neprijatelj suviše iznuren da bi ih dalje gnjavio.
<BR>&nbsp;&nbsp;&nbsp;&nbsp;&nbsp;Pod jabukovim drvećem stajale su sveštenice u plavim odeždama, a iza njih druidi. Kada se barka primakla, oni počeše da pevaju.
<BR>&nbsp;&nbsp;&nbsp;&nbsp;&nbsp;"Šta kažu?" upita Karausije, jer reči su bile na drevnom narečju britanskog jezika.
<BR>&nbsp;&nbsp;&nbsp;&nbsp;&nbsp;"Pozdravljaju Branitelja, Sina Stotinu Kraljeva..."
<BR>&nbsp;&nbsp;&nbsp;&nbsp;&nbsp;On je delovao zbunjeno. "To je suviše velika čast, ako je meni namenjena. Moj otac je upravljao barkom veoma nalik ovoj, po kanalima delte gde se Rena uliva u severno more."
<BR>&nbsp;&nbsp;&nbsp;&nbsp;&nbsp;"Duh poseduje plemenitost koja prevazilazi krv. Ali o tome ćemo govoriti drugi put", odvrati mu ona.
<BR>&nbsp;&nbsp;&nbsp;&nbsp;&nbsp;Barka pristade, i Krausije stupi na obalu. Prišla mu je Krida sa peharom dobrodošlice, načinjenim od obične gline, ali punim bistre vode sa Svetog kladenca, sa jakim ukusom gvožđa. Dierni je bilo milo što Krida nosi veo, koji je sakrivao možda neprijatan izraz lica.
<BR>&nbsp;&nbsp;&nbsp;&nbsp;&nbsp;Potom je predala gosta na staranje Levalu, kako bi ga nahranili i pokazali mu zgrade skupljene u podnožju Tora, a sveštenice je vratila na svakodnevne poslove. Ponovo su se sreli tek posle večere.
<BR>&nbsp;&nbsp;&nbsp;&nbsp;&nbsp;"Druidi izvode svoje obrede na Toru po danjem svetlu", govorila je Dierna dok je vodila Karausija ka Putu Procesije. "Ali po noći on pripada sveštenicama."
<BR>&nbsp;&nbsp;&nbsp;&nbsp;&nbsp;"Rimljani kažu da Hekata vlada u satima tame, i da su veštice njene kćeri koje koriste senke kako bi prikrile dela na koja se ne usuđuju po danu", odvrati on.
<BR>&nbsp;&nbsp;&nbsp;&nbsp;&nbsp;"Misliš li da smo čarobnice?" Pred njima su se nalazili kameni stubovi koji čuvaju Put. Ona zastade i zagleda se u njega, i u držanju glave i ramena vide napetost koje ranije nije bilo. "Pa, postoje trenuci, kada to zahteva dobrobit zemlje, kada možda i jesmo. Ali dajem ti reč da ti nećemo nauditi, niti ćemo te vezati bilo kakvom magijom."
<BR>&nbsp;&nbsp;&nbsp;&nbsp;&nbsp;On pođe za njom između stubova, a onda naglo stade, trepćući. "Možda nećete ni morati... Ovde ima dovoljno magije da začara svakog čoveka."
<BR>&nbsp;&nbsp;&nbsp;&nbsp;&nbsp;Dierna ga je gledala u oči. "Znači, ipak osećaš! Ti si hrabar čovek, Karausije. Ako ostaneš pribran, Tor ti neće nauditi. Reću ću ti samo ovoliko: ako su moje vizije istinite, već si hodio ovim putem..."
<BR>&nbsp;&nbsp;&nbsp;&nbsp;&nbsp;On je zapanjeno pogleda, ali ostatak puta prešao je ćutke. Mesec, koji će sutradan biti pun, dizao se iznad bregova i penjao istočnim nebom. Prelazili su iz tame na svetlost i ponovo u tamu, obilazeći oko brda. Kada su stigli do vrha, mesec je već bio visoko na nebu; kamenje u krugu bacalo je oštre, crne senke, ali oltar u središtu bio je potpuno osvetljen, a srebrni sud sa vodom na njemu sijao je kao da je osvetljen iznutra.
<BR>&nbsp;&nbsp;&nbsp;&nbsp;&nbsp;"Gospo, zašto si me dovela ovamo?" Reči su bile grube, ali glas mu je drhtao, i znala je da pokušava da kontroliše upravo svest o onome što je poricao.
<BR>&nbsp;&nbsp;&nbsp;&nbsp;&nbsp;"Budi miran, Karausije", tiho reče ona, obilazeći na drugu stranu kamenog oltara. "Kada stojiš na palubi svog broda, zar ne osluškuješ vetar i zar se ne trudiš da osetiš raspoloženje mora? Budi miran i dozvoli da ti kamenje govori. Video si Teleri kako gleda u srebrnu činiju i znaš da ti to neće nauditi. Sada je na tebe red."
<BR>&nbsp;&nbsp;&nbsp;&nbsp;&nbsp;"Teleri je učila za sveštenicu", uzviknu on. "Ja sam vojnik, a ne sveštenik. Ne znam ništa o duhovnim stvarima - sve što sam postigao, postigao sam razumom i snagom."
<BR>&nbsp;&nbsp;&nbsp;&nbsp;&nbsp;"Znaš ti više nego što se sećaš!" uzvrati Dierna. "Ne liči na tebe da odustaneš pre nego što si i pokušao. Pogledaj u činiju, gospodaru moj..." glas joj postade tih, "i reci mi šta vidiš..."
<BR>&nbsp;&nbsp;&nbsp;&nbsp;&nbsp;Stajali su, gledajući se u oči, dok se mesec penjao sve više, i mada se njemu to činilo vrlo dugo, Dierna, navikla na ovakva bdenja, bila je odvojena od svih ovozemaljskih misli. Kako se tišina produbljivala, sve jače je osećala da je, u nekom drugom vremenu i na nekom drugom mestu, već gledala preko oltara tog čoveka.
<BR>&nbsp;&nbsp;&nbsp;&nbsp;&nbsp;Sada se on naglo zanjiha i zatetura napred, stežući kamen dok se povijao nad srebrnom činijom. Glava mu pade kao da je voda privlači. Dierna položi ruke na njegove, smirujući ga i uravnotežavajući moć koja je pulsirala kroz njega. Pogledala je u činiju neusmerenim pogledom Vida, i kada počeše da se pojavljuju slike, znala je da ona i Karausije vide jedno isto.
<BR>&nbsp;&nbsp;&nbsp;&nbsp;&nbsp;Na vodi je blistala mesečina; videla je ostrvo okruženo srebrnim morem. Dierna ga nikada nije videla budna, ali prepoznala je naizmenične prstenove kopna i vode, bogate njive blizu mora i brodove u unutrašnjoj luci, a u središtu ostrvo unutar ostrva, svo u stepeništima i terasama i krunisano hramovima koji su bledo blistali na mesečini. Ostrvo je bilo veliko koliko čitava dolina Avalona, ali po obrisima je bilo istovetno svetom Toru. Bila je to stara zemlja, majka Misterija. Dierna je znala da vidi ostrvo sa koga su pobegli učitelji druida, ostrvo sada potopljeno duboko pod morem.
<BR>&nbsp;&nbsp;&nbsp;&nbsp;&nbsp;Slika se širila; sada je gledala ostrvo sa terase sa mermernom balustradom. Kraj nje je stajao muškarac. Na snažnim rukama, kojima je stezao ogradu, nosio je istetovirane zmajeve, a na čelu mu je blistala kraljevska dijadema sunca, sada bleda na mesečini. Kosa mu je bila crna i lice orlovsko, ali poznavala je duh u njegovim očima.
<BR>&nbsp;&nbsp;&nbsp;&nbsp;&nbsp;On se okrete ka njoj i raširi oči. "Srce Plamena!"
<BR>&nbsp;&nbsp;&nbsp;&nbsp;&nbsp;Iznenada i neočekivano, Dierna oseti kako se u njoj, u odgovor, javlja želja. On posegnu ka njoj, a sliku iznenada zapljusnu ogroman talas morske vode. Dierna je osećala kako joj srce tuče dok je ulagala svu svoju disciplinu da povrati staloženost. Kada je mogla ponovo da vidi, Karausije je klečao, oslanjajući se na ruke i kolena, a iz prevrnute srebrne posude voda je curila po kamenu. Ona pohita ka njemu.
<BR>&nbsp;&nbsp;&nbsp;&nbsp;&nbsp;"Duboko diši", šapnu ona, držeći ga za ramena dok drhtanje nije oslabilo. "Reci mi - šta si video?"
<BR>&nbsp;&nbsp;&nbsp;&nbsp;&nbsp;"Ostrvo... na mesečini..." On sede na pete, trljajući podlaktice, i konačno je pogleda. "I ti si bila tamo, čini mi se..." Potom odmahnu glavom. "A bilo je i drugih slika. Bio sam ovde!" On se divlje osvrte. "Bila je borba, i neko je pokušavao da uništi kamenje!" On se namršti i zagleda se u nju. "Sada je prestalo. Ne mogu više da se setim..."
<BR>&nbsp;&nbsp;&nbsp;&nbsp;&nbsp;Dierna uzdahnu, poželevši da ga zagrli kao što je zagrlila onog drugog, tako davno. Ali nije bilo na njoj da mu kaže za vezu između njih, ako je već sam nije svestan. Zapravo, ni ona sama nije bila sigurna šta je vizija značila; pojmila je samo osećanja unutar nje. Volela je ovog muškarca u nekom drugom životu - možda i u više njih - a kad je razmislila o njihovom prvom susretu, shvatila je da ga još voli. Ona je sveštenica, naučena da kontroliše i srce i volju, i čak i prema ljudima koji su začeli njenu decu nije osećala ništa drugo do poštovanje i strast obreda. Kako je mogla da bude toliko slepa?
<BR>&nbsp;&nbsp;&nbsp;&nbsp;&nbsp;"Bio si kralj mora", tiho reče ona, "nekada davno, u zemlji koje više nema. Britanija je oduvek bila usmerena ka moru. A ovde opstaje delić te tradicije. Što se tiče kamenja..." Ona proguta knedlu. "Nekada davno, mladić po imenu Gaven umro je ovde, braneći ga. I on je bio sveti kralj. Ne znam jesi li to bio ti, ili si samo, kao ratnik, video prizor te borbe. Ali verujem da si ponovo rođen kako bi opet mogao da budeš zaštitnik Britanije."
<BR>&nbsp;&nbsp;&nbsp;&nbsp;&nbsp;"Zakleo sam se da ću služiti imperatora..." reče Karausije drhtavim glasom. "Zašto mi je ovo pokazano? Ja nisam kralj."
<BR>&nbsp;&nbsp;&nbsp;&nbsp;&nbsp;Dierna sleže ramenima. "Titula nije bitna. Bitna je samo posvećenost, a ti si je već primio kada si dao svoju krv za posvećenje tvrđave. Tvoja duša je kraljevska, ti si gospodar mora i vezan si za Misterije. Mislim da će doći dan kada ćeš morati da odlučiš hoćeš li prihvatiti svoju sudbinu."
<BR>&nbsp;&nbsp;&nbsp;&nbsp;&nbsp;On ustade, i ona oseti kao im se volje sukobljavaju. U tom čoveku svakako je bilo snage, ma koliko neobučene. Učinila je ono što joj je naložila Boginja. Šta god on odluči, ona to mora da prihvati. Ona ga ćutke povede niz brdo.
<BR>&nbsp;&nbsp;&nbsp;&nbsp;&nbsp;Ujutro im je stigla vest o hitnoj poruci za Karausija. Dierna naredi da glasnika dovedu na ostrvo, vezanih očiju, i ostavi ga da čeka dok je admiral vadio svitak iz kožne kutije.
<BR>&nbsp;&nbsp;&nbsp;&nbsp;&nbsp;"Razbojnici?" upita ona kad vide kako mu se lice menja.
<BR>&nbsp;&nbsp;&nbsp;&nbsp;&nbsp;On odmahnu glavom, pokazujući istovremeno očajanje i bes. "Ne Saksonci - ovo je poruka od lopova u Rimu!" On ponovo pogleda svitak, prevodeći naglas.
<BR>&nbsp;&nbsp;&nbsp;&nbsp;&nbsp;"Optužen sam za udruživanje sa neprijateljima Rima i za protivljenje imperatoru... Kažu da sam namerno čekao da napadam gusare na putu kući, kako bih mogao da im otmem plen! Budale - zar misle da mogu svuda da budem ili da čitam misli varvarima?" Ona vrati pergament i bezvoljno se nasmeja. "Očito baš tako misle, jer me optužuju za tajne dogovore sa pljačkašima; navodno sam ih upućivao gde da napadnu i posle s njima delio plen." On odmahnu glavom. "Tu neće biti nikakvih tajni ako bih se ikada okrenuo protiv Rima!"
<BR>&nbsp;&nbsp;&nbsp;&nbsp;&nbsp;"Ali ti si taj ovac trošio na Britaniju!"
<BR>&nbsp;&nbsp;&nbsp;&nbsp;&nbsp;"Tačno, ali hoće li mi poverovati? Pozvan sam u Rim, da mi sudi sam imperator. Čak i ako me oslobode, svakako će me rasporediti na drugi kraj imperije i nikada me više neće pustiti da se vratim u Britaniju."
<BR>&nbsp;&nbsp;&nbsp;&nbsp;&nbsp;"Nemoj ići!" uzviknu ona.
<BR>&nbsp;&nbsp;&nbsp;&nbsp;&nbsp;Karausije odmahnu glavom. "Položio sam zavet imperatoru..."
<BR>&nbsp;&nbsp;&nbsp;&nbsp;&nbsp;"Položio si zavet i ovoj zemlji, i druge zavete pre toga, da ćeš braniti Misterije. Zar to može iko drugi u Dioklecijanovoj vojsci?"
<BR>&nbsp;&nbsp;&nbsp;&nbsp;&nbsp;"Ako odbijem, postaću pobunjenik. To će značiti građanski rat." On je mračno pogleda.
<BR>&nbsp;&nbsp;&nbsp;&nbsp;&nbsp;"Ko može da te zaustavi? Maksimijan je zauzet Francima na Reni, a Dioklecijan Gotima na Danuviusu. Nemaju snage da obuzdaju jednog admirala koji je malo zastranio, a koji, ma šta mislili o njegovim metodama, ipak štiti imperiju. A ako i dođe do rata, neće biti prvi put." Ona izdrža njegov pogled. "I sam Dioklecijan je sin robova, čiju je slavu predskazala druidska sveštenica u Galiji. Moja reč je po snazi jednaka njenoj."
<BR>&nbsp;&nbsp;&nbsp;&nbsp;&nbsp;On raširi oči. "Ne želim da budem imperator!"
<BR>&nbsp;&nbsp;&nbsp;&nbsp;&nbsp;Dierna se iskezi. "Vrati se svojoj floti, Krausije, i vidi hoće li te podržati. Moliću se bogovima da te čuvaju. Ako dođe do borbe, možda i nećeš imati drugog izbora do da prihvatiš plodove svoje pobede!"
<BR>
<BR>&nbsp;&nbsp;&nbsp;&nbsp;&nbsp;Teleri je upućivala sluškinju koje haljine da spakuje za putovanje iz tvrđave Dubris u vilu, kada se na vratima njenih odaja pojavi legionar.
<BR>&nbsp;&nbsp;&nbsp;&nbsp;&nbsp;"Gospo, stigao je glasnik. Možete li da dođete?"
<BR>&nbsp;&nbsp;&nbsp;&nbsp;&nbsp;"Je li se nešto desilo admiralu?" Njeno srce naglo ubrza, i na trenutak nije znala je li to od nade ili straha. Karausije se pre godinu dana pobunio protiv imperatora i ojačao flotu, i saksonski napadi su oslabili. Ove godine nameravao je da učini još više.
<BR>&nbsp;&nbsp;&nbsp;&nbsp;&nbsp;Pre tri dana otisnuo se na more, da premesti rat u saksonske zemlje. Ako bi uspeo da im spali sela, možda ne bi više bili toliko voljni da pljačkaju Britaniju. No, u žaru bitke može da bude pogođen čak i zapovednik. Osećala se kao izdajnik. Muž je bio dobar prema njoj i branio je njen narod. Zgrozila se kad je shvatila koliko se gadi dužnosti koja je primorava da ostane sa njim.
<BR>&nbsp;&nbsp;&nbsp;&nbsp;&nbsp;"Mislim da nije", reče legionar. "Mislim da je poruka za Karausija, a ne od njega. Ali ovaj momak jedva govori latinski, a njegov britanski je nekakav dijalekat koji niko od nas ne razume."
<BR>&nbsp;&nbsp;&nbsp;&nbsp;&nbsp;"U redu." Ona dovrši uputstva sluškinji i pođe sa vojnikom do stražare.
<BR>&nbsp;&nbsp;&nbsp;&nbsp;&nbsp;Glasnik, postariji čovek u izbledeloj ribarskoj tunici koji je zijao u kamene zidove kao da se bojao da će pasti na njega, mirno je čekao. Kada ga je pozdravila narečjem Durnovarije, sav je sinuo.
<BR>&nbsp;&nbsp;&nbsp;&nbsp;&nbsp;"Iz Armorike je", promrmlja ona kada glasnik poče da govori. "Njihov narod često trguje sa našim, i govor im je prilično sličan." Teleri se naže napred, mršteći se. Glasnik je još govorio kada je u odaju ušao Alektus.
<BR>&nbsp;&nbsp;&nbsp;&nbsp;&nbsp;"Je li Maksimijan krenuo na nas?" upita Alektus na latinskom kada je glasnik završio priču.
<BR>&nbsp;&nbsp;&nbsp;&nbsp;&nbsp;"Tako on kaže", odvrati Teleri. "Ali zašto bi imperatori krenuli baš sada? Mislila sam da je Dioklecijan prihvatio Karausijevo pobijanje optužbi i da mu je oprostio što nije poslušao naređenje za povratak."
<BR>&nbsp;&nbsp;&nbsp;&nbsp;&nbsp;"To je bilo prošle godine", mračno reče Alektus, "kada su se imperatori borili na Reni. Ali ovog proleća stigla je vest da je Maksimijan sklopio mir sa Frnacima u Belgiki. Zar si zaista mislila da će Rim večito trpeti naše odbijanje poslušnosti? Verovatno ne treba da se začudimo ako je mlađi imperator iskoristio zatišje da izgradi flotu u Armorici." On stegnu usne. "Na kraju krajeva, i mi smo ovde gradili flotu. Voleo bih samo da smo imali više vremena za pripreme!"
<BR>&nbsp;&nbsp;&nbsp;&nbsp;&nbsp;"Ali Karausije ne želi da se bori protiv Maksimijana! On je položio zavet imperatorima!" uzviknu Teleri.
<BR>&nbsp;&nbsp;&nbsp;&nbsp;&nbsp;"Zavet položen krvlju u Portus Adurni vredi više. Bila si tamo - čula si ga kad se obavezao da će braniti ovu zemlju."
<BR>&nbsp;&nbsp;&nbsp;&nbsp;&nbsp;Teleri je zamišljeno gledala Alektusovo uspravno držanje, i nehotice razmišljajući o tome koliko mu vojnički život prija. Karausije jeste veliki ratnik, ali mladićeve finansijske veštine omogućile su im da vode rat. Zbunjenost zbog koje je ranije izgledao još mlađi nego što jeste sada se pretvorila u ponos.
<BR>&nbsp;&nbsp;&nbsp;&nbsp;&nbsp;"Ti želiš da se on pobuni", polako reče ona. "Ti želiš da se on proglasi za imperatora Britanije!"
<BR>&nbsp;&nbsp;&nbsp;&nbsp;&nbsp;"Da, želim. Hrišćani kažu da čovek ne može da služi dva gospodara, i došao je trenutak da se Karausije odluči." Alektus priđe otvorenoj kapiji i zagleda se ka moru. "Kad trgovina oživljava, ne dobijaju samo trgovci. Ti to možda ne možeš da vidiš, ali ja znam odakle potiče novac i kuda odlazi. Sada svima dobro ide. U hramovima se mole za Karausija, ako nisi znala, kao da je već imperator... Neka onda i postane gospodar kakav nam je potreban. Maksimijan će ga naterati da se odluči!"
<BR>&nbsp;&nbsp;&nbsp;&nbsp;&nbsp;Alektus odmahnu glavom, izvuče iz torbice za pojasom voštane tablice i okrete se ka ribaru.
<BR>&nbsp;&nbsp;&nbsp;&nbsp;&nbsp;"Pitaj ga koliko je brodova video i koliko ljudi nose. Pitaj ga kada su isplovili", oštro reče on. "Ako ne mogu da stojim kraj svog zapovednika sa mačem u ruci, mogu da mu dam ono što je možda i vrednije - informacije koje su mu potrebne za planiranje bitke i flotu spremnu da ga prati! Brzo - brod sa ovom porukom mora da uhvati plimu!"
<BR>&nbsp;&nbsp;&nbsp;&nbsp;&nbsp;Rimljani se bore protiv Rimljana! Teleri se stresla i od same pomisli. Boginjo, zaštiti Krausija! poče ona da se moli, posramljena grozničavošću u Alektusovom pogledu, i oprosti mi što sam sumnjala! Noćas ću ponovo pogledati u srebrnu činiju. Možda će i Dierna imati vesti za mene.
<BR>&nbsp;&nbsp;&nbsp;&nbsp;&nbsp;Ribar ih je naizmenično gledao, pokušavjaući da shvati. Teleri duboko uzdahnu i poče da ga ispituje.
<BR>
<BR>&nbsp;&nbsp;&nbsp;&nbsp;&nbsp;Karausije je stajao na zadnjoj palubi 'Oriona', blago se njišući dok se trirema ljuljala na talasima, skupljenih jedara. Najniži red veslača bio je sasvim dovoljan da održava položaj, dok su se drugi odmarali. Ostali brodovi pod njegovom komandom držali su formaciju u tri reda, osim jednog brzog jedrenjaka koji je poslao u potragu za neprijateljem. Sa leve strane pramca videla se zemlja, puna zelenih bregova i peščanih ravnica, oivičena sa zapada kamenitim liticama. Obala je delovala mirno, ali povremeno nabiranje vode otkrivalo je postojanje skrivenih struja.
<BR>&nbsp;&nbsp;&nbsp;&nbsp;&nbsp;'Orion' je bio dovršen preko zime, najveći njegov brod, ravan drevnim triremama, a drvo mu se beličasto presijavalo na suncu. Na pramcu je bio izdeljan lovac koji cilja u nevidljivi plen. Lik mu je bio rimljanski, ali ime broda predložila je Dierna. Rekla je da u tom sazvežđu postoji moć koja će im doneti pobedu.
<BR>&nbsp;&nbsp;&nbsp;&nbsp;&nbsp;No, na krmi se nalazilo svetilište sa boginjom, u punoj ratnoj opremi - šlem, štit i koplje. Rimljanski oficiri obraćali su joj se kao Minervi, ali i nju je predložila Vrhovna sveštenica, rekavši Karausiju da je u molitvama pominje kao Brigu, koja se poštuje u Avalonu, na Devojačkom ostrvu.
<BR>&nbsp;&nbsp;&nbsp;&nbsp;&nbsp;"Gospo, prizivam te teška srca", promrmlja Karausije. "Ne želim da se borim protiv Maksimijana. Daj mi znak, kako bih video svoj put, a ako se budemo borili, radi hrabrih ljudi koji me prate, budi milostiva prema njima i podari nam pobedu."
<BR>&nbsp;&nbsp;&nbsp;&nbsp;&nbsp;On baci na oltar šaku žita i poli ga vinom. Menekrat, koga je sGm odabrao za kapetana 'Oriona', uze malo tamjana i baci ga na ugljevlje. Miris mora prijatno se pomešao sa mirisom tamjana.
<BR>&nbsp;&nbsp;&nbsp;&nbsp;&nbsp;No, čak i dok se molio, admiralov um je proračunavao, planirao, pripremao se za sukob. Alektusova poruka nagnala je Karausija da se žurno vrati iz delte Rene, a kada je stigao u Dubris, odredi iz Rutupije i Adurnije već su čekali da mu se pridruže. Stigla je i nova poruka od Teleri - Maksimijanova flota otisnula se na more i sada je napredovala uz kanal. Lično ih je Teleri videla u viziji, tri odreda od po deset brodova, prepunih ljudi. Karausijeve ukupne snage bile su veće, ali morao je da misli i na zaštitu provincije, dok je Maksimijan mogao da se obruši sa punom snagom na bilo koju tvrđavu koju odabere.
<BR>&nbsp;&nbsp;&nbsp;&nbsp;&nbsp;Teleri je pisala kako je Vrhovna sveštenica obećala da će prizvati vetrove koji će usporiti Maksimijana, ali kako neće moći predugo da odlaže susret. Sasvim dovoljno, pomisli Karausije, jer isti vetar je njih nosio niz kanal, i sada su se već promicali kraj Portus Adurni.
<BR>&nbsp;&nbsp;&nbsp;&nbsp;&nbsp;Snage su bile nejednake, ali Maksimijan mora da se snalazi sa robovima i unajmljenim ribarima, uz po koga oficira povučenog iz patrola po Sredozemlju i Reni. Imperator će se nadati da uhvati neprijatelja u klopku kraj obale i da ga primora na borbu na palubama, gde će moći da iskoristi ukrcane legionare.
<BR>&nbsp;&nbsp;&nbsp;&nbsp;&nbsp;No, brodovi britanske flote mogli su da pokretljivošću nadoknade nedostatak ljudstva. Karausije je ponavljao u sebi da se čuva preteranog samopouzdanja. Saksonci, sa kojima je navikao da se bori, bili su dobri mornari, ali u borbi su tražili pojedinačnu slavu, a ne zajedničku pobedu. Karausijevi ljudi nikada se nisu borili protiv brodova sa rimljanskom disciplinom. S druge strane, neprijatelj ne poznaje kanal, i možda će i samo to danas biti dovoljna prednsot.
<BR>&nbsp;&nbsp;&nbsp;&nbsp;&nbsp;Shvativši da ga ljudi gledaju, on dovrši molitvu i zatvori vrata oltara. Menekrat uze lopaticu i baci ugljevlje u more. Karausije se osvrte i iskezi se. Imao je dobar brod, od bronzane grede koja je sekla talase tik ispod površine vode, pa do teških lanenih jedara. I imao je i dobre ljude - oficire koji su sem potpune vojne obuke imali za sobom i dve godine borbe protiv gusara, dvadeset iskusnih legionara, i sto šezdeset dvojicu slobodnih veslača, spremnih da brane Britaniju. A bogovi su im poslali vedar prolećni dan, sa tek ponekim oblakom i blagim vetrom u leđa, taman dovoljnim da napravi snežnobelu penu na duboko modrim talasima; dan po kome se rado ide u smrt ili u pobedu.
<BR>&nbsp;&nbsp;&nbsp;&nbsp;&nbsp;Nedostajao mu je Alektus, čiji su mu oštar um i sarkastični humor razvedrili mnoge mračne časove. No, iako je mladić zaista zasluživao svoje mesto u admiralovom štabu, nije imao stomak za more.
<BR>&nbsp;&nbsp;&nbsp;&nbsp;&nbsp;Galebovi su leteli oko katarke, a onda se uputiše ka kopnu, pernati pirati još pohlepniji od Saksonaca. Budite strpljivi, pomisli admiral, uskoro ćete imati hrane.
<BR>&nbsp;&nbsp;&nbsp;&nbsp;&nbsp;Sa pramca dopre uzvik osmatrača, i Karausije se ukoči, zaklonivši oči jednom rukom dok je gledao more.
<BR>&nbsp;&nbsp;&nbsp;&nbsp;&nbsp;"Jedrenjak!" ponovo povika osmatrač. "Približava se punim veslima..."
<BR>&nbsp;&nbsp;&nbsp;&nbsp;&nbsp;"Koji signal?" prodera se admiral, preskačući po dve stpenice do prolaza između klupa sa veslačima.
<BR>&nbsp;&nbsp;&nbsp;&nbsp;&nbsp;"Neprijatelj na vidiku!"
<BR>&nbsp;&nbsp;&nbsp;&nbsp;&nbsp;Sada je i Karausije video katarku i belu penu dok su veslači leteli preko talasa. Brodić je sve više rastao, sve dok nije žurno prišao, kao pače koje se vraća pod majčino okrilje. Karausiju se zgrči želudac. Došao je trneutak odluke.
<BR>&nbsp;&nbsp;&nbsp;&nbsp;&nbsp;"Kolike snage?" povika admiral, stežući ogradu.
<BR>&nbsp;&nbsp;&nbsp;&nbsp;&nbsp;"Tri odreda - dolaze uz kanal, u formaciji krstarice, pod lakim jedrima."
<BR>&nbsp;&nbsp;&nbsp;&nbsp;&nbsp;Karausije oseti da ga događaji obuzimaju. "Spremaju se za iskrcavanje u Portus Adurni, i hoće da prenoće dalje od obale i da nas noću iznenade. Umesto toga, iznenadićemo mi njih, momci." On se okrete ka posadi. "Podignite štit!"
<BR>&nbsp;&nbsp;&nbsp;&nbsp;&nbsp;Dok je pozlaćeni štit klizio naviše, u njemu blesnu sunce kao da je zvezda padalica. Sjaj je predstavljao rizik, ali čak i ako neki oštrooki neprijatelj i primeti blesak, ne bi znao kako da ga protumači ukoliko ne vidi i jedra. Iza Karausija, platno koje je štitilo veslače smota se uz bučno šuštanje. Ljudi su proveravali je li im oružje pri ruci, i gornji i srednji red veslača poseda na mesta.
<BR>&nbsp;&nbsp;&nbsp;&nbsp;&nbsp;Pljuskanje talasa o bok broda delovalo je preglasno u nagloj tišini. Preko palube prelete senka; Karausije diže pogled i ugleda jasan obris orla. Sunce je bilo gotovo nad njim, pa se ptica ocrtavala na nebu kao crna silueta. Skliznula je kraj njih, zaokrenula u blesku crnog i belog perja, pa načinila krug oko broda, jednom, drugi i treći put. Potom uz krik odlete ka jugu, kao da vodi Britance ka neprijatelju.
<BR>&nbsp;&nbsp;&nbsp;&nbsp;&nbsp;"Znak!" Karausije je jedva čuo Menekratov uzvik od tutnjave u sopstvenim ušima. Bogovi su ga uslišili; sve sumnje nestadoše.
<BR>&nbsp;&nbsp;&nbsp;&nbsp;&nbsp;"Gospodar Nebesa nam ih je predao. Napred! Orao nam je pokazao put!"
<BR>&nbsp;&nbsp;&nbsp;&nbsp;&nbsp;Paluba mu zadrhta pod nogama kad se stotinu osam vesala podiže i zaroni u more. 'Orion' jurnu napred, malo se nakrivi, a onda konačno glatko krenu kada su veslači uskladili ritam sa sve jačim ubrzanjem preko talasa. Iza njih su išle tri veće trireme, tako postorjene da se ni po katarkama nije moglo jasno videti koliko ih je. Sa obe strane imali su po kolonu lakših brodova; i oni su, primeti admiral sa zadovoljstvom, savršeno održavali formaciju.
<BR>&nbsp;&nbsp;&nbsp;&nbsp;&nbsp;Karausije zatrepta i zakloni oči rukom. Na horizontu se ponovo pojavi beli blesak, i on se iskezi. "Hodite, mili moji, samo hodite - ne možete videti koliko nas je - recite sebi da ćemo biti lak plen i hodite ovamo!"
<BR>&nbsp;&nbsp;&nbsp;&nbsp;&nbsp;Neprijatelj kao da ga je čuo. Kako se na vidiku pojavljivao ostatak Maksimijanove flote, Karausije primeti kako se jedra na njima žurno skupljaju, i kako se oko bokova pojavljuje pena dok su prelazili na vesla. Formacija klina u kojoj su plovili sada se sabi, ali nisu usporili. Karausije dade znak trubaču.
<BR>&nbsp;&nbsp;&nbsp;&nbsp;&nbsp;Menekrat izdade naređenje. Krmanoš 'Oriona' nasloni se na krmu svom težinom, i paluba se naže dok je veliki brod započinjao oštar zaokret nadesno. Niz katarki za njima zadrhta dok su ih brodovi u koloni sledili u zaokretu. 'Orionovi' veslači nastaviše sa zamasima, ali brodovi iza njih su ubrzavali, a manji, brži brodovi u spoljašnjim kolonama hitali su napred i skretali na obe strane.
<BR>&nbsp;&nbsp;&nbsp;&nbsp;&nbsp;"Orione", šapnu on, "evo idu tvoji lovački psi! Neka im bogovi podare dobar lov!" Rimljanski zapovednik pokušaće da ih uhvati kukama i napadne preko palube, na uobičajen način, kako bi iskoristio brojčanu prednost. Cilj britanske flote mora biti da unište ili onesposobe što više neprijateljskih brodova pre nego što ih ovi uhvate kukama.
<BR>&nbsp;&nbsp;&nbsp;&nbsp;&nbsp;Sve više su se približavali. Karausijev štitonoša donese mu štit i kacigu. Na palubu doneše koplja, i 'Orionovi' vojnici su ih gomilali na prednjoj i zadnjoj palubi, dok su praćkaši pripremali kamenje. Sada je na najbližoj triremi već video sjaj neprijateljskih oklopa. Poslednji put se osvrnuo. Admiral može da planira strategiju, ali svaki kapetan procenuje, u situaciji koja se menja iz časa u čas, kako da sprovede u delo primljena naređenja. Sada je kocka bačena, pomisli Karausije sa neobičnim olakšanjem, i on više nije važniji od bilo kod drugog vojnika.
<BR>&nbsp;&nbsp;&nbsp;&nbsp;&nbsp;'Orion' se naže u stranu, jer je Menekrat naredio da skrenu ka manjem brodu koji je odabrao za prvi plen. Neprijatelj, uvidevši opasnost, poče takođe da skreće, i više nisu bili u prilici da se sudare pramcima, ali britanska trirema imala je dovoljnu brzinu i sudar je bio neizbežan. Vesla sa leve strane podigoše se visoko iz vode kad su se brodovi približili, i 'Orionova' tek naoštrena greda probi se kroz neprijateljska vesla i zadera bok drugog broda. Ovaj nije bio uništen, ali je, barem zasad, bio izbačen iz stroja. Jedno koplje pade na palubu i zazveketa; kao u odgovor, 'Orionovi' veslači dadoše se ponovo na posao i povukoše ga izvan dometa, hitajući ka glavnini neprijatelja.
<BR>&nbsp;&nbsp;&nbsp;&nbsp;&nbsp;Uzvici i trube sa obe strane govorili su Karausiju da su bočne kolone počele da napadaju neprijateljski klin otpozadi; čak i laki brodovi mogu da nanesu veliku štetu udarajući gredom po krmi.
<BR>&nbsp;&nbsp;&nbsp;&nbsp;&nbsp;Naredni protivnik, lađa po imenu 'Herkul', prekasno je primetio opasnost u kojoj se našao. Karausije skoči u prolaz i zgrabi jednu gredu, kako ne bi pao kada 'Orion' zdrobi neprijatelja. Grede zaškripaše i nekoliko kopalja dolete preko boka, ali Menekratovi ljudi su već veslali unazad, odvajajući 'Oriona' pre nego što bi neprijateljski brod mogao da se sredi i uzvrati. Jedan mornar pade s kopljem u ramenu, ali ostali nisu posegnuli za oružjem, znajući da će ga uskoro osvetiti.
<BR>&nbsp;&nbsp;&nbsp;&nbsp;&nbsp;Nalet vike i sudar oružja oglasiše da je neko sa drugog broda uspeo da nabaci kuke i priključi se borbi. No, 'Orion' je hitao dalje. Katarke su se njihale na vodi kao krošnje drveća na oluji. Iza njih je video stenovite litice na obali, sada znatno bliže.
<BR>&nbsp;&nbsp;&nbsp;&nbsp;&nbsp;Kraj glave mu zazuja kamenje iz praćki, i osmatrač pade. Istog časa jedan mornar priskoči da ga podigne; ovaj je psovao, i videlo se kako mu lije krv iz rupe na slepoočnici. Brod sa koga su ih gađali sada je zaokretao ka njima, ali ne dovoljno brzo. Jedan Menekratov uzvik posla 'Orion' u juriš ka nezaštićenom boku neprijatelja.
<BR>&nbsp;&nbsp;&nbsp;&nbsp;&nbsp;Zarili su se u njega, a slomljena vesla letela su na sve strane kao iverje. Komad drveta zabi se jednom veslaču u vrat kao strela, i ovaj pade. 'Orionov' pramac sunu naniže dok je neprijateljski brod tonuo. Kroz vazduh zazviždaše kuke, ali mornari su uspeli da ih odbiju. Karausije je nekoliko trenutaka strepeo da će ostati zaglavljeni zajedno, ali 'Orion' je opet uspeo da se otrgne. Obala je bivala sve bliža. Karausije pogleda u sunce i shvati da ih popodnevna plima vuče ka kopnu. On zgrabi trubača za ruku i poče da mu viče na uvo.
<BR>&nbsp;&nbsp;&nbsp;&nbsp;&nbsp;Sledećeg trenutka nad zveketom umirućih brodova i ljudi pronese se zvuk trube. 'Orion' pođe unazad, i Rimljani pobedonosno zagalamiše. No, oni nisu poznavali ovu obalu i njene plime.
<BR>&nbsp;&nbsp;&nbsp;&nbsp;&nbsp;Dok su britanski brodovi počinjali da se povlače, Rimljani su pokušavali da ih gone, ali neprijateljske trireme bile su teže i lošije opremljene, pa su se sporije kretale. Rimljani su preteći urlikali dok su se njihovi pokretljiviji protivnici pregrupisali, čekajući da plima ojača i povuče neprijatelje prema pretećoj britanskoj obali. Rimljanski kapetani shvatili su opasnost i počeli da skreću pažnju sa bitke na more. Nekolicina, već suviše blizu obale da bi se spasli, okrenuše pramce ka kopnu, tražeći uvale da se nasuču. Ostali, dok su im vesla lupala po zapenušanoj vodi, polako su se udaljavali od obale, hitajući na otvoreno more.
<BR>&nbsp;&nbsp;&nbsp;&nbsp;&nbsp;Karausije je čekao, glave pune proračuna vremena i razdaljine, a 'Orion' je gonio neprijatelje, spreman da im preseče odstupnicu ukoliko se isuviše udalje. Iza zapenušanih struja, obala se izvijala u plitak zaliv. Kad je to primetio, admiral se ponovo obrati trubaču.
<BR>&nbsp;&nbsp;&nbsp;&nbsp;&nbsp;Zvuk roga ponovo se pronese preko talasa - 'Orion' je pozivao svoje lovčake pse da opet napadnu. Karausije pokaza ka najvećem od preostalih neprijteljskih brodova, i paluba se naže kada je njihov brod počeo da se okreće. Vesla su sevala sve hitrije, u brzom ritmu koji se može održavati samo onoliko koliko je potrebno da se približe drugom brodu za poslednjih nekoliko dužina.
<BR>&nbsp;&nbsp;&nbsp;&nbsp;&nbsp;Karausije je sada već mogao da razabere lica. Primetio je centuriona sa kojim je služio na Reni, dok su obojica bili još gotovo dečaci, i podigao je mač u znak pozdrava. Neprijateljski brod, uvidevši opasnost, pokuša da skrene; admiral primeti izdeljanu morsku nimfu na pramcu. No, brod je veslao protiv plime, dok je 'Orion' imao snagu mora iza sebe. Sudariše se uz prodoran tresak od koga se oba broda izdigoše, dok su ljudi padali sa paluba.
<BR>&nbsp;&nbsp;&nbsp;&nbsp;&nbsp;Karausije pade na kolena, zureći u naoružane ljude koji su se rojili oko njega. Sudar ih je proneo gotovo do polovine drugog broda; nije bilo potrebe za bacanjem kuka kako bi ostali povezani, a snaga vesala nikako ne bi mogla da ih razdvoji. Veslači su već poskakali sa klupa, grabeći oružje. Jedan mač sinu iznad njega; admiral se podiže na noge, isturivši štit, i zaboravi na sve misli sem na potrebu da se brani.
<BR>&nbsp;&nbsp;&nbsp;&nbsp;&nbsp;Protivnici su bili veterani iz hiljada ovakvih sudara. Brzo su se oporavili od udara i počeli pregrupisavanje, probijajući se preko prednje palube 'Oriona' smrtonosnom delotvornošću. Karausije je primao njihove udarce štitom i gurao ga iz sve snage. Zateturao se od udarca po ivici kacige, ali sledećeg trenutka neki mornar i veslač, u smrtonosnom zagrljaju, padoše preko njegovog protivnika i baciše ga preko ograde.
<BR>&nbsp;&nbsp;&nbsp;&nbsp;&nbsp;Žurno šapnuvši molitvu zahvlanicu, Karausije se podiže na noge. Tela su padala u vodu ili ležala na veslima. Gde god je bilo mesta da se stoji, ljudi su se borili mačevima i kratkim kopljima. Borba se prenela i na drugi brod, ali nije mogao da vidi ko pobeđuje. On brzo udahnu kada vide liticu kako se nadnosi nad njih.
<BR>&nbsp;&nbsp;&nbsp;&nbsp;&nbsp;Senka litice pala je preko oba broda, i nekoliko ljudi podiže pogled, ali većina je bila suviše obuzeta borbom. Sledećeg časa bilo je prekasno. Rimljanski brod udari bokom o stenje, otkliza uvis i porinu se uz bučnu lomljavu greda. 'Orionov' pramac, odglavljen od udarca, zaškripa i poče da se oslobađa.
<BR>&nbsp;&nbsp;&nbsp;&nbsp;&nbsp;Rimljanski brod bio je gotov, ali posada je i dalje ostala da se bori na 'Orionu'. Karausije zaškripa zubima i prikupi poslednju snagu dok su novi legionari skakali na njegovu palubu preko neprijateljske ograde što je tonula.
<BR>&nbsp;&nbsp;&nbsp;&nbsp;&nbsp;Mislio je da je boj dotad bio žestok, ali sada je bio deset puta žešći, mnogo ogorčeniji nego protiv saksonskih gusara. Karausije oseti da mu se ruka sa mačem umara; ruka sa štitom ga je bolela od mnogih primljenih udaraca. Krvario je iz desetak posekotina; uskoro će ga gubitak krvi usporiti. Odvojili su se od rimljanske lađe i sada su i sami bili na milost i nemilost plime; nije bilo nikoga ko bi se prihvatio krme.
<BR>&nbsp;&nbsp;&nbsp;&nbsp;&nbsp;Leševi su ležali svuda unaokolo, ali centurion i još jedan čovek preskočiše mrtva tela i jurnuše. Karausije raširi noge i pripremi se za odbranu. Možda je trebalo da se zadovolji planiranjem bitke i da ostane na obali; Maksimijan je svakako učinio upravo tako. Mladići nikada ne veruju da će poginuti, seti se on dok mu se mač spuštao na kacigu, pokidavši pređicu i oborivši je; niti starci, pomisli on dok je primoravao umornu ruku da se podigne i blokira naredni udarac.
<BR>&nbsp;&nbsp;&nbsp;&nbsp;&nbsp;Okliznuo se na nečiju krv i pao na jedno koleno. Pogledavši preko ramena, shvatio je da ga je borba donela do Gospinog oltara. On brzo udahnu i polako izdahnu, i očajanje ustupi mesto ogromnoj smirenosti. Gospo, moj život pripada tebi, kriknu njegov duh.
<BR>&nbsp;&nbsp;&nbsp;&nbsp;&nbsp;Nad njim se podiže senka. Karausije pokuša da podigne štit, znajući da neće imati vremena. A onda oseti drhtaj u daskama; paluba se prope, i udarac koji bi mu raspolutio lobanju ode u stranu. On ugleda nezaštićeni vrat neprijatelja i zamahnu; krv šiknu u purpurnom mlazu dok je Rimljanin padao.
<BR>&nbsp;&nbsp;&nbsp;&nbsp;&nbsp;Karausije se trudio da se ispravi, oslanjajući se o mač. Oko njega nije bilo nikoga živog. On se podiže na noge i shvati da se obala više ne kreće. Samo tlo Britanije posegnulo je da ga spase; 'Orion' je bio nasukan.
<BR>&nbsp;&nbsp;&nbsp;&nbsp;&nbsp;Borba na palubi bila je završena. Preživeli su se ispravljali, i pod slojevima krvi Karausije u njima prepoznade svoje ljude. Ostali brodovi još su plutali tik kraj obale, i većina ih je bila britanska.
<BR>&nbsp;&nbsp;&nbsp;&nbsp;&nbsp;Živ sam! Zurio je oko sebe, obuzet ogromnim čuđenjem. Pobeda je naša... Na licu kipa nad oltarom kao da se na trenutak video osmeh.
<BR>
<BR>&nbsp;&nbsp;&nbsp;&nbsp;&nbsp;Te noći, veći britanski brodovi usidrili su se u plićacima uvale, dok su manji namerno nasukani na pesak. Ljudi su podigli logor na obližnjoj livadi i podelili sledovanja, a kako su se vesti širile čitavim krajem, stizala su kola, noseći hranu i piće za proslavu.
<BR>&nbsp;&nbsp;&nbsp;&nbsp;&nbsp;Zapovednika su posadili na hrpu drveta, pokrivenu plaštevima uzetim od neprijatelja. Karausije je govorio u sebi kako bi trebalo da izdaje naređenja, da pravi nove planove, ali vrtelo mu se u glavi od gubitka krvi i vina koje je neko našao na jednom zarobljenom brodu. A i bio je suviše srećan. Veče je bilo divno, a ljudi, njegovi ljudi, bili su najbolji i najhrabriji ljudi koje je ikada imao neki zapovednik. Sve ih je gledao sa licem blistavim kao sunce na zalasku, a oni su mu uzvraćali pohvalama, sve glasnijim kako je pristizalo više vina.
<BR>&nbsp;&nbsp;&nbsp;&nbsp;&nbsp;"Neće nam se više niko smejati kao provincijskim budalama!" povika jedan veslač.
<BR>&nbsp;&nbsp;&nbsp;&nbsp;&nbsp;"Britanski brodovi su najbolji, kao i britanski mornari!"
<BR>&nbsp;&nbsp;&nbsp;&nbsp;&nbsp;"Nije ni trebalo primati naređenja od glupaka iz Rima", mrmljao je neko.
<BR>&nbsp;&nbsp;&nbsp;&nbsp;&nbsp;"Ove vode pripadaju Britaniji, i mi ćemo ih braniti!"
<BR>&nbsp;&nbsp;&nbsp;&nbsp;&nbsp;"Karausije će ih braniti!" Obala je odjekivala od njegovog imena.
<BR>&nbsp;&nbsp;&nbsp;&nbsp;&nbsp;"Karausija za imperatora!" povika Menekrat, izvlačeći mač.
<BR>&nbsp;&nbsp;&nbsp;&nbsp;&nbsp;"Imperator, imperator..." Jedan po jedan, čitava flota prihvati uzvik.
<BR>&nbsp;&nbsp;&nbsp;&nbsp;&nbsp;Karausije je bio zapljusnut njihovim osćenajima. Jupiterov Orao poveo ga je u bitku, a Gospa od Britanije spasla mu je život. Nije više mogao da sumnja, i kada su ga njegovi ljudi podigli na štit kako bi ga proglasili za imperatora, on podiže ruke, prihvatajući njihovu ljubav i njihovu zemlju.
</P></TD></TR></TABLE>
<P class="next">
<A HREF=p20.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
