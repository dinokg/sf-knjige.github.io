<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8.
<P>&nbsp;&nbsp;&nbsp;&nbsp;&nbsp;"Je li mrtav?"
<BR>&nbsp;&nbsp;&nbsp;&nbsp;&nbsp;Kaileja vrlo nežno vrati Gavenovu ruku na grudi. Dok je tražila životnu silu unutrašnjim čulima, videla je samo iskru. Morala je da potraži puls kako bi se uverila.
<BR>&nbsp;&nbsp;&nbsp;&nbsp;&nbsp;"Živ je", glas joj se slomio, "mada samo bogovi znaju kako." Koliko je krvi bilo! Sveto tlo Tora bilo je natopljeno njome. Koliko će godina kiše biti potrebno da je spere?
<BR>&nbsp;&nbsp;&nbsp;&nbsp;&nbsp;"Moć kralja ga drži u životu", reče Rianon.
<BR>&nbsp;&nbsp;&nbsp;&nbsp;&nbsp;"Čak i kraljevska hrabrost ne može da prevaziđe ovo", odvrati Ambios. I on je bio ranjen, ali ne ozbiljno. Nekoliko druida je poginulo. No, poginuli su i Rimljani, kada je čarobnjačka tama došla i kada su samo obdareni duhom mogli da razlikuju prijatelja od neprijatelja.
<BR>&nbsp;&nbsp;&nbsp;&nbsp;&nbsp;"Trebalo je da budem tu", šapnu Kaileja.
<BR>&nbsp;&nbsp;&nbsp;&nbsp;&nbsp;"Ti si nas spasla. Ti si prizvala senku..." reče Rianon.
<BR>&nbsp;&nbsp;&nbsp;&nbsp;&nbsp;"Prekasno..." Kaileji zastade dah. Tame sada nije bilo. Ako ne vidi dobro, to je zato što su joj oči pune suza. "Prekasno da njega spasem..." Bila je u svojoj kući kad su stigli Rimljani, odmarala se kako bi bila spremna za popodnevnu proslavu. U tome nije bilo nikakve krivice, svi su joj tako rekli. Kako je mogla znati?
<BR>&nbsp;&nbsp;&nbsp;&nbsp;&nbsp;Ali nikakvi izgovori nisu mogli da izmene činjenicu da je Eilan umrla jer Kaileja nije uspela na vreme da stigne u Vernemeton, pre deset godina. A sada Eilanin sin, koga je naučila da voli, leži na samrti jer nije bila uz njega kada mu je najviše trebala.
<BR>&nbsp;&nbsp;&nbsp;&nbsp;&nbsp;"Smemo li da ga pomerimo?" Upita Rianon.
<BR>&nbsp;&nbsp;&nbsp;&nbsp;&nbsp;"Možda", odvrati Marged, najvičnija lečenju. "Ali ne daleko. Bilo bi najbolje da mu napravimo zaklon tu gde jeste. Ako odsečemo dršku koplja, možemo ga položiti na leđa. Onda će mu biti lakše."
<BR>&nbsp;&nbsp;&nbsp;&nbsp;&nbsp;"Ne možete da ga izvadite?" tiho upita Ambios.
<BR>&nbsp;&nbsp;&nbsp;&nbsp;&nbsp;"Ako to učinimo, smesta će umreti."
<BR>&nbsp;&nbsp;&nbsp;&nbsp;&nbsp;Brzo, ne znajući šta mu se desilo, pomisli Kaileja, umesto sporo, u velikim bolovima. Znala je kako umiru ljudi ranjeni u pluća. Bilo bi mnogo bolje da mu odmah izvuku koplje. Ali, ma koliko kratko, Gaven je bio Pendragon, a kraljevi, isto kao i Vrhovne sveštenice, ne umiru kao drugi ljudi.
<BR>&nbsp;&nbsp;&nbsp;&nbsp;&nbsp;Moramo pustiti Sianu da se oprosti od njega, pomisli ona, ali u dubini srca znala je da je donela odluku zbog svoje želje da se oprosti od svog posvojčeta.
<BR>&nbsp;&nbsp;&nbsp;&nbsp;&nbsp;"Podignite zaklon od granja koji ste mu jutros napravili i donesite ga ovamo. Odseći ćemo dršku koplja i negovaćemo ga što bolje možemo."
<BR>&nbsp;&nbsp;&nbsp;&nbsp;&nbsp;Kaileja polako obiđe krug. Dok se Gaven borio protiv Rimljana, hrišćanski monasi nastavili su uništavanje. Dva stuba bila su srušena, kao i tri manja kamena, a na oltaru se videla velika pukotina. Kretala se u pravcu sunca, iz navike, ali moć koja bi se inače budila pri takvom kretanju, glatko tekući od kamena do kamena, sada je tekla mlitavo, bez snage i pravca. Kao i Gaven, i Tor je bio ranjen, i njegova moć je krvarila kroz oštećeno kamenje.
<BR>&nbsp;&nbsp;&nbsp;&nbsp;&nbsp;Kaileja uspori korak, kao da ni njeno srce više nema snage da pumpa krv kroz žile. Sećala je kako joj treperi u grudima. Možda ću i ja umreti. Tog trenutka joj se činilo da bi bilo dobro tako.
<BR>&nbsp;&nbsp;&nbsp;&nbsp;&nbsp;Gaven je ležao izvan kruga, umiven i previjen na improvizovanoj postelji, a Siana je bila kraj njega. Zaustavili su krvarenje iz manjih rana, ali vrh koplja još mu je virio iz grudi, a duh mu je lutao granicom između smrti i snova. Kaileja je zabranila sebi da se okreće i gleda ima li promene. Ako se probudi, neko će je pozvati; neće oduzeti Siani ono malo utehe koju joj pruža to što je nasamo sa njim.
<BR>&nbsp;&nbsp;&nbsp;&nbsp;&nbsp;Poslednji zraci sunca optočili su zemlju zlatom, blistajući u magli koja je počela da se skuplja oko nižih brda. Kaileja nije videla nikakav pokret u trsci niti na vodi. Ništa se nije kretalo na vlažnim livadama niti na šumovitim ostrvima. Kuda god bi pogledala, zemlja je bila mirna. To je privid, reče ona u sebi. Zemlja bi na ovakav dan morala da bukti od plamena i oluje!
<BR>&nbsp;&nbsp;&nbsp;&nbsp;&nbsp;Iznenada je obuze gnev kada je pogledala kolibe šćućurene oko crkvice oca Josifa. Pavle je uništio starčev san o dve zajednice koje žive zajedno, idući svaka svojim putem ka cilju koji je njoj i Josifu bio isti. Ali čak ni tamo se niko nije video. Narod močvare rekao je da su monasi pobegli kad je nastupila tama, očajnički se moleći za spas od demona koje su sami prizvali.
<BR>&nbsp;&nbsp;&nbsp;&nbsp;&nbsp;Iza crkve video se put na sever, ka Akve Sulis. Bio je beo i sada pust, ali pitala se koliko će potrajati dok stari Macelije ne počne da se brine za svoje vojnike, pa pošalje novu četu da sazna šta im se desilo.
<BR>&nbsp;&nbsp;&nbsp;&nbsp;&nbsp;Gaven je ubio petoricu, a kada je pala tama, mali noževi naroda močvare pronašli su srca ostalih. Potom su odvukli tela i bacili ih u močvaru, kako ne bi zagadila Tor. No, monasi su svakako već poslali poruku Rimljanima da su vojnici stigli, i odmazda će biti strašna.
<BR>&nbsp;&nbsp;&nbsp;&nbsp;&nbsp;Doći će i završiće ono što je počelo masakrom na ostrvu Mona, dok sam bila dete. Druidi i sledbenici Boginje konačno će biti istrebljeni... mračno je mislila Kaileja. Tog trenutka nije joj ni bilo važno. Ostala je tu gde jeste, zagledana preko zemlje dok je svetlo nestajalo sa lica sveta.
<BR>
<BR>&nbsp;&nbsp;&nbsp;&nbsp;&nbsp;Već se potpuno smračilo kada neko dodirnu Kaileju po ruci i vrati je svesti. Više se nije nadala, ali onako zamišljena uspela je da se malo smiri.
<BR>&nbsp;&nbsp;&nbsp;&nbsp;&nbsp;"Šta je bilo? Je li Gaven..."
<BR>&nbsp;&nbsp;&nbsp;&nbsp;&nbsp;Rianon odmahnu glavom. "Još spava. Potrebna si nama ostalima. Gospo, ovde su svi druidi i sve zavetovane sveštenice. Boje se; neki žele da pobegnu pre nego što Rimljani ponovo dođu, a drugi žele da ostanu i bore se. Govori sa njima - reci nam šta treba da radimo!"
<BR>&nbsp;&nbsp;&nbsp;&nbsp;&nbsp;"Da vam kažem?" Kaileja odmahnu glavom. "Zar misliš da je moja magija toliko moćna da treba samo da šapnem reč, pa da sve bude dobro? Nisam mogla da spasem Gavena - zašto misliš da mogu da spasem vas?" I u polumraku je videla bol na Rianoninom licu, pa je ućutala.
<BR>&nbsp;&nbsp;&nbsp;&nbsp;&nbsp;"Ti si Gospa od Avlaona! Ne možeš naprosto da se povučeš zato što si izgubila nadu. Svi smo očajni koliko i ti, ali ti si nas uvek učila da ne smemo dopustiti svojim osećanjima da nam određuju delovanje, nego da treba da tražimo smirenost i da puštamo večiti duh u nama da odluči..."
<BR>&nbsp;&nbsp;&nbsp;&nbsp;&nbsp;Kaileja uzdahnu. Osećala se kao da je duh u njoj umro kada je Pavle oborio sveto kamenje, ali još su je obavezivala dela žene kakva je nekada bila. Istina je, pomisli ona, najjači su okovi koje sami sebi stavimo.
<BR>&nbsp;&nbsp;&nbsp;&nbsp;&nbsp;"Vrlo dobro", konačno reče ona. "Ova odluka uticaće na živote svih nas. Ne mogu da je donesem u vaše ime, ali doći ću i razgovaraćemo o tome šta da radimo."
<BR>&nbsp;&nbsp;&nbsp;&nbsp;&nbsp;Jedan po jedan, druidi uđoše u narušeni krug. Ambios donese Kailejinu stolicu, i ona sede, tek sada shvativši koliko je dugo stajala. Naučila je da zanemaruje zahteve tela, ali sada je osećala svih svojih šezdeset godina.
<BR>&nbsp;&nbsp;&nbsp;&nbsp;&nbsp;Na tlu se nađe nekoliko svetiljki. Pod treperavim svetlom Kaileja vide na njihovim licima odraz svojih strepnji i strahova.
<BR>&nbsp;&nbsp;&nbsp;&nbsp;&nbsp;"Ne možemo da ostanemo ovde. Ne znam mnogo o Rimljanima", reče Ambios, "ali svi smo čuli kako oni kažnjavaju svaki napad na svoje vojnike. Ako je rat, zarobljenike prodaju u roblje, ali ako se civili pobune i napadnu svoje gospodare, raspinju ih na krst..."
<BR>&nbsp;&nbsp;&nbsp;&nbsp;&nbsp;"Mi Britanci ne smemo da nosimo oružje, baš da ga ne bismo podigli na njih", reče neko drugi.
<BR>&nbsp;&nbsp;&nbsp;&nbsp;&nbsp;"Zar se čudite?" upita Rianon sa gorkim ponosom. "Pogledajte šta je Gaven učinio sam!" Svi se okrenuše da vide prilike pod lisnatim zaklonom.
<BR>&nbsp;&nbsp;&nbsp;&nbsp;&nbsp;"Prema nama sigurno neće imati milosti", reče Eiluned. "Čula sam šta su učinili ženama na ostrvu Mona. Šumska Kuća je osnovana da bi zaštitila preostale. Nije trebalo da odlazimo odande."
<BR>&nbsp;&nbsp;&nbsp;&nbsp;&nbsp;"Vernemeton je u ruševinama", umorno reče Kaileja. "I ovoliko je trajao sam zato što je stari Vrhovni druid, Ardanos, postao lični prijatelj sa nekoliko uticajnih Rimljana. Mi smo dosad živeli u miru jedino zato što vlasti nisu znale da smo tu."
<BR>&nbsp;&nbsp;&nbsp;&nbsp;&nbsp;"Ako ostanemo ovde, pobiće nas, ili i nešto gore od toga. Ali kuda da odemo?" upita Marged. "Čak i planine Demetije ne bi nas sakrile. Da li da zamolimo narod močvare da nam sagradi čamce, pa da zaplovimo ka ostrvima iza zapadnog mora?"
<BR>&nbsp;&nbsp;&nbsp;&nbsp;&nbsp;"Avaj", reče Rianon, "siroti Gaven verovatno će stići do tih ostrva pre nas."
<BR>&nbsp;&nbsp;&nbsp;&nbsp;&nbsp;"Mogli bismo da bežimo na sever", reče Ambios. "Kaledonjani se ne klanjaju Rimu."
<BR>&nbsp;&nbsp;&nbsp;&nbsp;&nbsp;"U Agrikolino vreme su se klanjali", odvrati Branos. "Otkud znate da neki ambiciozni imperator neće pokušati da to povrati? A narod severa ima svoje sveštenike. Možda nećemo biti dobrodošli."
<BR>&nbsp;&nbsp;&nbsp;&nbsp;&nbsp;"Onda je druidski red Britanije okončan", mirno reče Rianon. "Decu koju smo primili na obuku moramo poslati njihovim porodicama, a mi treba da bežimo svako za sebe, pa ko uspe."
<BR>&nbsp;&nbsp;&nbsp;&nbsp;&nbsp;Branos odmahnu glavom. "Suviše sam star za tako nešto. Ja ostajem ovde. Rimljani mogu da se zabave mojim starim kostima kako god žele."
<BR>&nbsp;&nbsp;&nbsp;&nbsp;&nbsp;"Ostajem i ja", reč Kaileja. "Gospa Eilan me je poslala da služim Boginji na ovom svetom brdu, i neću da izneverim zavet koji sam joj dala."
<BR>&nbsp;&nbsp;&nbsp;&nbsp;&nbsp;"Majko Kaileja!" poče Lisanda. "Ne možemo da odemo..." ali prekide je neki zvuk. Siana je napola ustala i dozivala ih je.
<BR>&nbsp;&nbsp;&nbsp;&nbsp;&nbsp;"Gaven je budan!" doviknu ona. "Morate ovamo!"
<BR>&nbsp;&nbsp;&nbsp;&nbsp;&nbsp;Čudno, pomisli Kaileja, kako umor nije nestao, nego je postao nevažan. Ona je prva stigla do Gavena i klekla kraj njega, prelazeći mu rukama iznad tela da bi osetila životnu silu u njemu. Bila je čvršća nego što je očekivala, i setila se da je on u cvetu mladosti i u sjajnoj kondiciji. Ovo telo neće tako lako ispustiti duh što je u njemu.
<BR>&nbsp;&nbsp;&nbsp;&nbsp;&nbsp;"Rekla sam mu šta se desilo pošto je uzgubio svest", tiho reče Siana kada se svi okupiše. "Ali jeste li odlučili šta ćemo?"
<BR>&nbsp;&nbsp;&nbsp;&nbsp;&nbsp;"Ne možemo naći utočište kao zajednica", reče Ambios. Bacio je pogled na Gavenovo bledo lice i brzo ga odvratio. "Moramo se rasuti u nadi da Rimljani neće smatrati za shodno da nas gone jedno po jedno."
<BR>&nbsp;&nbsp;&nbsp;&nbsp;&nbsp;"Gavena ne smemo da pomeramo, a ja neću da ga ostavim!" uzviknu Siana.
<BR>&nbsp;&nbsp;&nbsp;&nbsp;&nbsp;Kaileja primeti Gavenov grčeviti pokret i položi ruku na njegovu. "Budi miran! Moraš štedeti snagu!"
<BR>&nbsp;&nbsp;&nbsp;&nbsp;&nbsp;"Za šta?" bezglasno upita Gaven. Začudo, u njegovom oku sinu iskra humora. Potom prenese pogled na Sianu. "Ona ne sme da rizikuje... zbog mene..."
<BR>&nbsp;&nbsp;&nbsp;&nbsp;&nbsp;"Ti nisi napustio sveto kamenje", reče Kaileja.
<BR>&nbsp;&nbsp;&nbsp;&nbsp;&nbsp;On pokuša da dublje udahne i trže se. "Tada je bilo šta da se brani. A ja sam... gotov."
<BR>&nbsp;&nbsp;&nbsp;&nbsp;&nbsp;"A šta će me držati na ovom svetu ako tebe nema?" kriknu Siana, naginjući se nad njim. Njena blistava kosa zakloni mu rane, a ramena su joj se tresla od silovitog plača. Gavenovo lice se zgrči kad je shvatio da nema snage ni da podigne nepovređenu ruku i uteši je dodirom.
<BR>&nbsp;&nbsp;&nbsp;&nbsp;&nbsp;Kaileja, osećajući da je oči peku od suza, podiže njegovu ruku i položi je na Sianino rame. Iznenada oseti da joj koža bridi. Podigla je pogled i ugledala svetlucanje izmeštenog vazduha, a unutar njega vitko obličje Vilinske Kraljice.
<BR>&nbsp;&nbsp;&nbsp;&nbsp;&nbsp;"Ako sveštenice ne mogu da te štite, kćeri moja, onda se moraš vratiti u Vilinsku Zemlju, i tvoj čovek sa tobom. On neće umreti ako bude na mojoj brizi u Drugom Svetu."
<BR>&nbsp;&nbsp;&nbsp;&nbsp;&nbsp;Siana sede uspravno, pogleda punog očajanja. "A hoće li se zalečiti?"
<BR>&nbsp;&nbsp;&nbsp;&nbsp;&nbsp;Viline crne oči pogledaše Gavena, pune beskonačnog saosećanja i beskonačne tuge. "Ne znam. Možda vremenom - vrlo dugim vremenom, ako se računa po ljudskim merilima."
<BR>&nbsp;&nbsp;&nbsp;&nbsp;&nbsp;"Oh, Gospo", šapnu Gaven, "bila si dobra prema meni, ali ne razumeš šta tražiš. Možeš da mi ponudiuš besmrtnost Starog Naroda, ali šta bi mi to donelo? Beskrajne patnje zbog ranjenog tela, i patnju duha kad god pomislim na narod Avalona i na obesvećeno kamenje. Siana, mila moja, naša ljubav je velika, ali to ne bih mogao da preživim. Hoćeš li tražiti to od mene?" On se zakašlja, a crvena mrlja na zavojima oko grudi primetno poraste.
<BR>&nbsp;&nbsp;&nbsp;&nbsp;&nbsp;Siana zajeca i odmahnu glavom.
<BR>&nbsp;&nbsp;&nbsp;&nbsp;&nbsp;"Uklonila bih ti čak i ta sećanja", ponudi njena majka.
<BR>&nbsp;&nbsp;&nbsp;&nbsp;&nbsp;Gaven pruži ruku, oko koje se uvijao kraljevski zmaj, zapanjujuće taman na prebledeloj koži. "Možeš li da ukloniš i ovo?" upita on. "Onda bih bio mrtav, jer to što bi ostalo ne bih više bio ja. Ne prihvatam nikakvo izbavljenje koje ne uključuje i druide i sveto kamenje."
<BR>&nbsp;&nbsp;&nbsp;&nbsp;&nbsp;Je li i njegov otac posedovao tu mudrost na kraju? upita se Kaileja. Ako jeste, onda je video Eilan jasnije nego ja, i ja sam godinama verovala u pogrešnu procenu o njoj. Bilo je strašno ironično što je tek sad došla do tog saznanja.
<BR>&nbsp;&nbsp;&nbsp;&nbsp;&nbsp;Kraljica ih je oboje žalosno gledala. "Otkako je visoki narod došao preko mora, gledala sam i proučavala ljude. Ali i dalje vas ne razumem. Poslala sam svoju kćer da nauči vašu mudrost, a ona je uz to dobila i vaše mane. Ali vidim da si rešen, i zato ću ti reći kako sveštenice i druidi Avalona mogu da se spasu. Biće teško, čak i opasno, i ne mogu da obećam uspeh, jer sam sam samo čula da je nešto slično pokušano jednom ili dvaput za mog dugog postojanja, a ni onda nije bilo uvek uspešno."
<BR>&nbsp;&nbsp;&nbsp;&nbsp;&nbsp;"Još jedna način za šta? Na šta misliš, majko?"
<BR>&nbsp;&nbsp;&nbsp;&nbsp;&nbsp;Kaileja sede na pete, čkiljeći, jer činilo joj se da je u pitanju nešto o čemu je i sama čula priče.
<BR>&nbsp;&nbsp;&nbsp;&nbsp;&nbsp;"Način da se ovaj Avalon u kome boravite odvoji od ostatka sveta ljudi. Rimljani će videti samo ostrvo Inis Vitrin, gde hrišćani imaju svoju crkvu. Ali za vas će postojati durgi Avalon, izmešten taman toliko da njegovo vreme teče drugim putem, niti sasvim u Vilinskoj Zemlji niti sasvim u ljudskom svetu. Za smrtnike, opkoljavaće ga magla moći, kroz koju će moći da prođu samo oni koji su obučeni da uobličavaju moć." Njen tamni pogled pređe na Kaileju. "Da li razumeš, Gospo od Avalona? Jesi li spremna da pokušaš, za dobro onih koje voliš?"
<BR>&nbsp;&nbsp;&nbsp;&nbsp;&nbsp;"Jesam", promuklo reče Kaileja, "čak i ako me to utroši čitavu. Usudila bih se i na više radi onoga čemu sam položila zavet."
<BR>&nbsp;&nbsp;&nbsp;&nbsp;&nbsp;"To se može izvesti samo na vrhuncu plime moći. Ako budete čekali dugodnevicu, neprijatelji će stići pre toga, a mislim da ni Gaven svakako ne bi poživeo dotle."
<BR>&nbsp;&nbsp;&nbsp;&nbsp;&nbsp;"Ali plime Beltana tek počinju da jenjavaju, a obred koji je sinoć ovde izveden proizveo je ogromnu moć", brzo reče Kaileja. "Učinićemo to sada."
<BR>
<BR>&nbsp;&nbsp;&nbsp;&nbsp;&nbsp;Bilo je već vrlo kasno kad su bili spremni da počnu. Neće moći da prenesu čitavu dolinu Avalona; čak i prenos sedam svetih ostrva predstavljaće gotovo nezamisliv zadatak. Kaileja je poslala parove, po jednog sveštenika i sveštenicu, da označe tačke vatrama od ugljevlja sa Beltanskog ognja. Ostali su se okupili na Toru.
<BR>&nbsp;&nbsp;&nbsp;&nbsp;&nbsp;U trenutku kada su se zvezde zaustavile, označivši ponoć, Branos stade na vrh Tora, podiže rog do usana i dunu. Prsti su mu bili suviše nepokretni za harfu, ali pluća su mu bila odlična. Isprva tih, zvuk roga lebdeo je nad zemljom u senci, jačajući kao da izvlači snagu iz same noći, ispunjavajući tamu tako potpunim zvukom da joj se učinilo da joj uzvraćaju i same zvezde. Kaileja oseti da se ježi od nadolazećeg transa, i da to što čuje nije sasvim fizički, jer kako može zvuk koji proizvede čovek da ispuni čitav svet? I kakva telesna čula bi to mogla da osete? To što je čuo njen duh bilo je iskazivanje obučene volje drevnih druida.
<BR>&nbsp;&nbsp;&nbsp;&nbsp;&nbsp;Pogledala je po krugu. Popravili su ga što su bolje mogli, podigavši oboreno kamenje i spojivši odlomljene delove, ali noćas je pravi krug bio stvoren od ljudskih tela i ljudskog duha. Narod Avalona stajao je oko njih, jedan krug unutra, a drugi spolja, kao živi produžetak tačaka moći koje je kamenje označavalo. Ples za koji nisu imali vremena po podne obaviće se sada. Kaileja dade znak Rianon da počne sa muzikom.
<BR>&nbsp;&nbsp;&nbsp;&nbsp;&nbsp;To što je svirala bilo je dostojanstveno i živahno, kao kad čaplja korača kroz trsku, muzika koja je bila stara i kada su druidi došli na ovo ostrvo. Dve kolone plesača počeše da se kreću krugom u pravcu sunca, razdvajajući se da zaobiđu kamenje, prolazeći između njega, pa se razdvajajući kod narednog, tako da je kamenje bilo optočeno trakama svetlosti. Unutra pa napolje, unutra i napolje prodevali su se plesači, a melodija se ubrzavala sa svakim krugom.
<BR>&nbsp;&nbsp;&nbsp;&nbsp;&nbsp;Kaileja je osećala kako tok energije jača, a vidljiva svetlost bila je samo odraz energije koja je izvirala oko oboda kruga. Malo bi se zatalasala u dodiru sa oštećenim kamenjem, kao kada vodeni tok naiđe na prepreku. Ali voda je bezumna, samo prati liniju manjeg otpora. Odlučnost plesača proneće ovaj tok pravim putem.
<BR>&nbsp;&nbsp;&nbsp;&nbsp;&nbsp;Kako se ples ubrzavao, energija se širila sa oboda, bledeći i zračeći ka spolja. Ali moć koja se usmeravala ka unutra opstajala je, nošena svojim ubrzanjem i svojim sporijim kovitlacem, malo nejednakim tamo gde je kamenje bilo oštećeno, ali ipak dovoljno jakim. Vrhovna sveštenica posla pipak duha naniže, ukotvivši se u zemlji Tora. Koliko god puta je to činila, uvek bi osetila iznenađenje kada bi moć zaista potekla.
<BR>&nbsp;&nbsp;&nbsp;&nbsp;&nbsp;Vazduh unutar kruga se zgušnjavao. Kaileja zatrepta; kamenje i plesači bili su napola zaklonjeni talasavom, zlatnom izmaglicom. Kaileja podiže ruke kako bi prikupila svetlost. U dimenziji udaljenoj od ove samo za dah, čekala je Vilinska Kraljica. Ako druidi uspeju da prikupe dovoljno moći, i ako Kaileja bude dovoljno snažna da je usmeri, vila će je upotrebiti da povuče Avalon između svetova.
<BR>&nbsp;&nbsp;&nbsp;&nbsp;&nbsp;Energija se dizala u vrtoglavim talasima, a kako je rasla, raslo je i izobličenje kod oštećenog kamenja. Kaileja se trudila da očuva ravnotežu, sećajući se dana kada se vratila na Tor preko vode, tokom oluje, a čamac je poskakivao pod njima dok se Vodohodač borio da je preveze. Pružene rurke čekale su da ih privuku u zaklon, samo ako Kaileja uspe da dobaci uže do obale. Ali zapravo ih je spaslo samo kratkotrajno jenjavanje vetra.
<BR>&nbsp;&nbsp;&nbsp;&nbsp;&nbsp;Sada je bilo isto tako. Zateturala se, zahvaćena narastanjem energije, i nije mogla da povrati ravntežu; mogla je da prikupi moć, ali nije mogla da je usmeri od sebe.
<BR>&nbsp;&nbsp;&nbsp;&nbsp;&nbsp;"Dosta je!"
<BR>&nbsp;&nbsp;&nbsp;&nbsp;&nbsp;Kaileja nije znala je li glas dopro spolja ili iznutra. No, ionako ne bi mogla još mnogo da izdrži. Kada je volja koja ju je podržavala nestala, energija suknu upolje i ona pade.
<BR>
<BR>&nbsp;&nbsp;&nbsp;&nbsp;&nbsp;"Žao mi je... nisam bila dovoljno snažna..." Kaileja je znala da bunca. Zažmirkala je, ne znajući je li pri svesti ili je sve to samo san. Svet se postepeno umirio. Sedela je oslonjena leđima o kameni oltar, a bleda lica nejasno su poigravala oko nje. "Žao mi je", ponovi ona, nešto glasnije. "Nisam htela da vas uplašim. Pomozite mi da ustanem."
<BR>&nbsp;&nbsp;&nbsp;&nbsp;&nbsp;Barem je, pomisli ona mračno dok se osvrtala, sačuvala dovoljno stare discipline da usmeri višak moći kroz sebe, kako ne bi uništila krug. Ostali su delovali potreseno, ali svi su bili na nogama. Ona se osećala kao da ju je pregazilo krdo konja, ali bolno tutnjanje srca počinjalo je da se smiruje.
<BR>&nbsp;&nbsp;&nbsp;&nbsp;&nbsp;Njenu pažnju privuče pokret izvan kruga. Šta to rade? Četvoro mlađih prebacilo je Gavena na nosila i unelo ga unutar kamenog kruga.
<BR>&nbsp;&nbsp;&nbsp;&nbsp;&nbsp;"To je njegova želja, Gospo", reče Ambios, a ton njegovog glasa je dodao: Čak i na samrti, on je kralj... Doneli su klupe i položili nosila preko njih. Zgrčeni mišići na Gavenovim obrazima opustiše se kada je njihanje prestalo, i on ubrzo otvori oči.
<BR>&nbsp;&nbsp;&nbsp;&nbsp;&nbsp;Kaileja se zagleda u njega. "Zašto..."
<BR>&nbsp;&nbsp;&nbsp;&nbsp;&nbsp;"Da ti pružim onoliko pomoći koliko mogu kada ponovo pokušaš..." odvrati Gaven.
<BR>&nbsp;&nbsp;&nbsp;&nbsp;&nbsp;"Opet?" Kaileja odmahnu glavom. "Učinila sam sve što sam umela..."
<BR>&nbsp;&nbsp;&nbsp;&nbsp;&nbsp;"Moramo pokušati dugačije", reče Siana. "Zar nas nisi učila moći trijade u ovakvim delima? Tri tačke uvek su mnogo bolje uravnotežene od jedne."
<BR>&nbsp;&nbsp;&nbsp;&nbsp;&nbsp;"Misliš na mene, Gavena i tebe? Za njega je opasno čak i da ostane unutar kruga. Kanalisanje tolike moći bi ga ubilo!"
<BR>&nbsp;&nbsp;&nbsp;&nbsp;&nbsp;"Ionako ću umreti, bilo od rana, bilo kada dođu Rimljani", tiho reče Gaven. "Čuo sam da se pri smrti kralja pokreće velika magija. Mislim da ću, umirući, imati više moći nego dok sam, pre nedelju dana, bi u punoj snazi. Vidiš, sada se sećam ko sam, i ko sam bio. Ono malo života što mi preostaje mala je cena za takvu pobedu."
<BR>&nbsp;&nbsp;&nbsp;&nbsp;&nbsp;"Da li se Siana slaže?" gorko upita Kaileja.
<BR>&nbsp;&nbsp;&nbsp;&nbsp;&nbsp;"Ovo je čovek koga volim..." Sianin glas jedva je primetno zadrhtao. "Kako da mu se protivim? On je za mene oduvek bio kralj."
<BR>&nbsp;&nbsp;&nbsp;&nbsp;&nbsp;"Naći ćemo se ponovo." On pogleda nju, pa Kaileju. "Zar nas nisi učila da ovaj život nije jedini?"
<BR>&nbsp;&nbsp;&nbsp;&nbsp;&nbsp;Kaileja izdrža njegov pgled, osećajući se kao da će joj srce prepući. U ovom trenutku nije jasno videla samo Gavena, nego i Sianu, i znala je da je duh koji blista u njenom pogledu onaj koga je nekada volela, a nekada mu se protivila, ranije.
<BR>&nbsp;&nbsp;&nbsp;&nbsp;&nbsp;"Neka bude tako", ozbiljno reče ona. "Rizikovaćemo zajedno, jer mislim da smo sve troje vezani istim lancem." Ona se ispravi i pogleda ostale.
<BR>&nbsp;&nbsp;&nbsp;&nbsp;&nbsp;"Ako ste takođe rešeni da pokušate ponovo, morate zauzeti mesta i stajati oko kamenja, držeći se za ruke. Ali ovog puta nećemo plesati. Oštećeno kamenje ne može da usidri energiju. Morate je poslati u pravcu sunca, kroz spojene ruke, dok budemo pevali..."
<BR>&nbsp;&nbsp;&nbsp;&nbsp;&nbsp;Ponovo se na Tor spustila tišina. Kaileja duboko udahnu, puštajući koren u zemlju, i poče da izvija prvi ton u svetom sazvučju. Počelo je u prvi mah tiho, pojačavajući se kako se prilivalo sve više i više glasova, sve dok Kaileja nije videla vibracije u izmaglici. Pošto je ton ustaljen, ona prestade da peva. Siana i Gaven takođe su zaćutali, ali osećala je kako koriste zvuk da usmere energiju.
<BR>&nbsp;&nbsp;&nbsp;&nbsp;&nbsp;To je bilo ohrabrujuće, ili je samo ona počela da klizi u dublje stanje svesti, u kome je sve što se dešava mogla da prati nepristrasnim pogledom. Produbila je usmerenost i počela drugi ton sazvučja.
<BR>&nbsp;&nbsp;&nbsp;&nbsp;&nbsp;Kako se harmonija usložnjavala, magličasti sjaj postajao je sve jači. Ako je energija prizvana plesom bila življa, ova svetlost delovala je stabilnije. Iskusniji druidi zauzeli su mesta kraj oštećenog kamenja, i njihova snaga davala je ravnotežu ostalima.
<BR>&nbsp;&nbsp;&nbsp;&nbsp;&nbsp;Kaileja ponovo prikupi snagu i ispuni otežali vazduh trećim tonom.
<BR>&nbsp;&nbsp;&nbsp;&nbsp;&nbsp;Svakako nam uspeva, pomislila je dok su se viši glasovi mladih žena slivali u sazvučje, jer sada je u sjaju videla dugine boje koje su postepeno počinjale da se kovitlaju u pravcu sunca. Ovu moć nije trebalo kontrolisati nego pratiti, blago lebdeći na njenom sve jačem toku. Sada ju je samo valjalo usmeravati.
<BR>&nbsp;&nbsp;&nbsp;&nbsp;&nbsp;"Pevam sveto kamenje Avalona", poče ona četvrti ton, a hor ga prihvati.
<BR>&nbsp;&nbsp;&nbsp;&nbsp;&nbsp;"Pevam krug svetlosti i pesme", pridruži se Siana.
<BR>&nbsp;&nbsp;&nbsp;&nbsp;&nbsp;"Pevam duh koji lebdi mimo bola..." Gavenov glas bio je iznenađujuće snažan.
<BR>&nbsp;&nbsp;&nbsp;&nbsp;&nbsp;"Sveto je visoko mesto na kome smo..."
<BR>&nbsp;&nbsp;&nbsp;&nbsp;&nbsp;"Trava na njegovim padinama raste zelena..."
<BR>&nbsp;&nbsp;&nbsp;&nbsp;&nbsp;"Pupoljci lete na vetru..."
<BR>&nbsp;&nbsp;&nbsp;&nbsp;&nbsp;Glasovi su se slivali za njima, nastavljajući napev. Pod duginim svetlom Kaileja ugleda slike Avalona: maglu u ružičastom sjaju praskozorja nad jezerom, srebrno-blistavi blesak podnevnog sunca, pruge plamena u tršćacima pred veče. Prizivali su lepotu Tora u proleće, okićenog jabukovim pupoljcima, u zelenoj snazi leta, i ogrnutog tihim, sivim maglama jeseni. Pesma se okrete ka zelenim ostrvima, ka hrastovom drveću što poseže ka nebu i ka slatkim bobicama zaštićenim trnjem.
<BR>&nbsp;&nbsp;&nbsp;&nbsp;&nbsp;Više nije bilo uzbuđenja kao pri prvom pokušaju, samo rastuća sigurnost da ih muzika podiže. Moć unutar kruga polako je rasla, postepeno zračeći napolje, ka obodu oblasti kojom su vladali druidi. No, osa čitavog ogromnog točka koji se polako okretao bila je trijada postavljena kraj kamenog oltara. Kaileja je bila svesna Sianinog srca punog ljubavi i Gavenove odvažne duše, kao i sebe, kako se kreće između muške i ženske mudrosti, oboje i nijedno, jer predavali su središte jedno drugom kako su pevali.
<BR>&nbsp;&nbsp;&nbsp;&nbsp;&nbsp;Postepeno joj se učini da čuje još jedan glas, umilan u daljini, glas iz Drugog Sveta. I taj je pevao o Avalonu, ali lepote u toj pesmi bile su prolazne i večne, i pripadale su Avalonu srca, koji postoji između svetova.
<BR>&nbsp;&nbsp;&nbsp;&nbsp;&nbsp;Ništa smrtno ne bi moglo da se odupre tom pozivu. Kailejin duh treperio je kao goluždravi ptić koji stremi ka nebesima. Zemlju potrese drhtaj; Kaileja se zanjiha i pridrža se za oltar. Tlo pod njenim nogama više nije bilo stabilno, nego je samo veza sa ostalim dvoma bila nit života za koju se držala dok su je talasi vibracija nosili sve dalje i dalje od obične stvarnosti.
<BR>&nbsp;&nbsp;&nbsp;&nbsp;&nbsp;Više nije videla ni kamen ni krug, već samo ostalo dvoje, kako lebde u zlatnoj magli. Videla je da više nisu u telu, jer Gaven je stajao blistavo čitav, kao što je bio prethodne noći, sa Sianom kraj sebe. Kaileja im pruži ruke i oni je uhvatiše, i taj dodir posla trenutak bolnog sjaja moći, a potom ogromni mir.
<BR>&nbsp;&nbsp;&nbsp;&nbsp;&nbsp;"Postignuto je..." reče glas iznad njih. Oni podigoše pogled i videše Vilinsku Kraljicu onakvu kakva je na drugoj strani, blistavu od veličanstvenosti za koju je lepota što je ponekad nosi među ljudima samo nagoveštaj i maska.
<BR>&nbsp;&nbsp;&nbsp;&nbsp;&nbsp;"Dobro ste radili. Ostaje još samo da prizovemo oblake koji će kriti ostrvo Avalon od sveta. Vi, deco moja, treba da se vratite u svoja tela. Biće dovoljno da Gospa od Avalona, koja je odavno naviknuta da boravi izvan svog tela, ostane ovde i nauči člaroliju kojom se prolazi kroz maglu u spoljašnji svet."
<BR>
<BR>&nbsp;&nbsp;&nbsp;&nbsp;&nbsp;Kaileja se odvoji od ostalih. Siana se nasmeši i poče da se okreće, ali Gaven odmahnu glavom.
<BR>&nbsp;&nbsp;&nbsp;&nbsp;&nbsp;"Nit koja me je vezivala za taj oblik prekinuta je."
<BR>&nbsp;&nbsp;&nbsp;&nbsp;&nbsp;Siana raširi oči. "Mrtav si?"
<BR>&nbsp;&nbsp;&nbsp;&nbsp;&nbsp;Gaven se, začudo, nasmeja. "Da li ti izgledam mrtav? Samo moje telo nije izdržalo. Sada sam slobodan."
<BR>&nbsp;&nbsp;&nbsp;&nbsp;&nbsp;I izgubljen za mene... pomisli Kaileja. Oh, dragi moj dečko, sine moj! Pružila je ruke ka njemu, a onda ih spustila. Sada je bio daleko od nje.
<BR>&nbsp;&nbsp;&nbsp;&nbsp;&nbsp;"Onda ću ostati ovde, sa tobom!" Siana ga grčevito uhvati.
<BR>&nbsp;&nbsp;&nbsp;&nbsp;&nbsp;"Ovo mesto je samo prag", reče njena majka. "Uskoro će nestati. Gaven mora dalje, a ti se moraš vratiti u svet ljudi."
<BR>&nbsp;&nbsp;&nbsp;&nbsp;&nbsp;"Avalon je bezbedan", uzviknu ona. "Zašto sada da se vraćam?"
<BR>&nbsp;&nbsp;&nbsp;&nbsp;&nbsp;"Ako ne mariš za život koji još nisi proživela, vrati se radi deteta koje nosiš..."
<BR>&nbsp;&nbsp;&nbsp;&nbsp;&nbsp;Siana raširi oči, i Kaileja oseti kako se u njenom duhu budi nada za koju nije ni znala da se izgubila. Ali Gavenov sjaj je rastao, kao da su mu svakog trenutka sve manje važni telesni oblici.
<BR>&nbsp;&nbsp;&nbsp;&nbsp;&nbsp;"Živi, voljena moja, živi i podigni naše dete, tako da nešto od mene ostane u svetu."
<BR>&nbsp;&nbsp;&nbsp;&nbsp;&nbsp;"Živi, Siana", uzviknu Kaileja, "jer si mlada i snažna, i ubrzo će mi veoma trebati tvoja pomoć."
<BR>&nbsp;&nbsp;&nbsp;&nbsp;&nbsp;Gaven je zagrli; sada je bio toliko blistav da se svetlost probijala i kroz Sianu. "Neće ti izgledati tako dugo. A kada dođe tvoje vreme, ponovo ćemo hoditi zajedno!"
<BR>&nbsp;&nbsp;&nbsp;&nbsp;&nbsp;"Obećavaš li?"
<BR>&nbsp;&nbsp;&nbsp;&nbsp;&nbsp;Gaven se nasmeja. "Ovde se može govoriti samo istina..." i sa tim rečima svetlost postade zaslepljujuća.
<BR>&nbsp;&nbsp;&nbsp;&nbsp;&nbsp;Kaileja zatovri oči, ali čula ga je kako kaže: "Volim te..." I mada su te reči možda bile upućene Siani, čula ih je i njena duša, i znala je da su bile upućene i njoj.
<BR>&nbsp;&nbsp;&nbsp;&nbsp;&nbsp;Kada je otvorila oči, stajala je na širokoj, blatnjavoj obali močvare gde se ušće reke Sabrine vraćalo unazad zbog plime. Kraj nje je stajala Vilinska Kraljica, ponovo odevena u šumsku odeću, mada je na njoj ostalo još malo veličanstvenosti Drugog Sveta. Noć se primicala kraju, i vazduh je svakog časa postajao sve svetliji. Galebovi su im leteli nad glavom, krešteći, i vlažni vazduh bio je pun mirisa dalekog mora.
<BR>&nbsp;&nbsp;&nbsp;&nbsp;&nbsp;"Je li gotovo?" šapnu Kaileja.
<BR>&nbsp;&nbsp;&nbsp;&nbsp;&nbsp;"Pogledaj iza sebe", začu se odgovor. Kaileja se okrete. Na trenutak joj se učini da se ništa nije promenilo. Potom vide da je kameni prsten na Toru čitav i kamenje celo, kao da nikada nije bilo obesvećeno, a padina kraj svetog kladenca na kojoj su bile kolibe bratstva oca Josifa bila je prazna i zelena.
<BR>&nbsp;&nbsp;&nbsp;&nbsp;&nbsp;"Magle će vas štititi - prizovi ih sada..."
<BR>&nbsp;&nbsp;&nbsp;&nbsp;&nbsp;Kaileja ponovo pogleda ka zapadu. Nejasna izmaglica dizala se nad vodom, produbljujući se pred njenim pogledom sve dok se nije stopila u čvrsti zid morske magle koja dolazi sa zorom.
<BR>&nbsp;&nbsp;&nbsp;&nbsp;&nbsp;"Kojom čarolijom da je prizovem?"
<BR>&nbsp;&nbsp;&nbsp;&nbsp;&nbsp;Gospa izvadi iza pojasa nešto umotano u žuto platno. Bila je to mala, zlatna pločica izgravirana neobičnim slovima, i pri pogledu na nju u Kaileji se probudiše daleka sećanja; znala je da su to napisali ljudi koji su došli iz moćnih zemalja što su sada potopljene pod morem. A kada ju je dodirnula, iako nikada nije čula taj jezik ovim smrtnim ušima, znala je koje reči mora da kaže.
<BR>&nbsp;&nbsp;&nbsp;&nbsp;&nbsp;Gusta magla u daljini kovitlala se i počinjla da se valja. Dok je nastavljala prizivm magla se približavala, kotrljajući se preko drveća, trske i vode do blatnjave zaravni obale, kovitlajući se oko nje u hladnom zagrljaju koji joj je umirio poslednji bol.
<BR>&nbsp;&nbsp;&nbsp;&nbsp;&nbsp;Ona mahnu rukom, šaljući maglu na sve četiri strane. Obgrli nas, okruži nas, odvedi nas dalje u maglu gde nikakav fanatik neće moći da izvikuje kletve niti da baca svoje čini i gde će moći da nas nađu samo bogovi. Okruži Avalon maglom u kojoj ćemo biti zauvek i večito bezbedni!
<BR>&nbsp;&nbsp;&nbsp;&nbsp;&nbsp;Počela je da oseća hladnoću. Na ivici vizije magla je teško lebdela nad vodom, i osećala je da iza nje više ne leži poznati predeo kojim je nekada doputovala iz Deve, nego nešto strano, nešto neprirodno i samo delimično vidljivo smrtnom oku.
<BR>&nbsp;&nbsp;&nbsp;&nbsp;&nbsp;Je li provela tako minute ili sate? Bila je ukočena i utrnula, kao da je dugo i daleko vukla na svojim leđima i ramenima čitav Avalon.
<BR>&nbsp;&nbsp;&nbsp;&nbsp;&nbsp;"Gotovo je." Glas Vilinske Kraljice bio je nesiguran. Izgledala je manja, kao da je i ona iscrpljena noćašnjim radom. "Vaše ostrvo leži između sveta ljudi i vilinskog. Ko god da sada potraži Avalon, naći će samo hrišćansko sveto ostrvo, osim ako je upućen u drevnu magiju. Možeš uputiti u čaroliji nekoga iz naroda močvare, ako su dostojni toga, ali inače neka se prenosi samo vašim posvećenicima."
<BR>&nbsp;&nbsp;&nbsp;&nbsp;&nbsp;Kaileja klimnu glavom. Vlažni vauzduh bio je svež i nov. Od sada će obitavati u čistoj zemlji, neće dugovati ništa prinčevima i imperatorima, i vodiće ih samo bogovi...
</P></TD></TR></TABLE>
<P class="next">
<A HREF=p13.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
