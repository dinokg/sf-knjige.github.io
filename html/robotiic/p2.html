<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>PREDAK
<P>&nbsp;&nbsp;&nbsp;&nbsp;&nbsp;5.
<BR>&nbsp;&nbsp;&nbsp;&nbsp;&nbsp;Sećanje!
<BR>&nbsp;&nbsp;&nbsp;&nbsp;&nbsp;Uvek je, razume se, prisutno, ali obično ostaje skriveno. A onda, ponekad, može da se iznenada pojavi kao posledica dobro uloženog napora, jasno određeno, svo u boji, svetlo, pokretno i živo.
<BR>&nbsp;&nbsp;&nbsp;&nbsp;&nbsp;Ponovo je bila mlada, mlađa od ovog čoveka pred njom; dovoljno mlada da iskusi tragediju i ljubav - ljubav na Solariji koja je bila na vrhuncu upravo u času kada je zadesio tragičan kraj prvog čoveka koga je smatrala za "muža". (Ne, ni sada nije želela da pomene njegovo ime, čak ni u mislima.)
<BR>&nbsp;&nbsp;&nbsp;&nbsp;&nbsp;Za njen tadašnji život bili su vezani i meseci uzburkanih osećanja sa drugim - ne-čovekom - koga je takođe podvodila pod taj izraz. Jandera, humanoidnog robota koji joj je bio dodeljen, sasvim je posvojila i to je tako trajalo dok nije iznenada, kao i njen prvi muž, umro.
<BR>&nbsp;&nbsp;&nbsp;&nbsp;&nbsp;I, na kraju, bio je tu Elija Bejli, koji joj nikada nije bio muž i koga je srela svega dvaput, u razmaku od dve godine; oba puta provela je s njim svega po nekoliko časova, tih dalekih dana. Elija, čiji je obraz jednom dodirnula šakom sa koje je skinula rukavicu i zapalila se; čije je nago telo kasnije držala u naručju i konačno postojano buknula.
<BR>&nbsp;&nbsp;&nbsp;&nbsp;&nbsp;A zatim je došao treći muž sa kojim je živela tiho i u miru, plaćajući za neproživljenu bedu odsustvom osećanja trijumfa i pribegavajući potpunom zaboravu pred olakšanjima koje bi donosilo ponovno proživljavanje prošlosti.
<BR>&nbsp;&nbsp;&nbsp;&nbsp;&nbsp;Sve dok jednog dana (nije bila baš sigurna koji je to bio dan koji se tako svalio na uspavane mirne godine) Han Fastolf nije, zatraživši dozvolu za posetu, navratio iz svoje susedne nastambe.
<BR>&nbsp;&nbsp;&nbsp;&nbsp;&nbsp;Gladija ga je pomalo zbunjeno pogledala, jer on je bio suviše zaposlen da bi lako stupao u dodir s drugim ljudima. Prošlo je svega pet godina od krize iz koje je Han izašao kao Aurorin vodeći državnik. Bio je predsenik planete u pogledu svega sem u pogledu imena kao i pravi vođa svih svetova Svemiraca. Malo vremena mu je preostalo da se ponaša kao ljudsko biće.
<BR>&nbsp;&nbsp;&nbsp;&nbsp;&nbsp;Te godine su ostavile traga - i nastaviće da ga ostavljaju dok tužno ne umre, smatrajući sebe za promašaj, iako nikada nije izgubio nijednu bitku. Kelden Amadiro, koji je bio poražen, ustrajno je nastavio da živi, kao dokaz da pobeda može iznuditi veću kaznu od poraza.
<BR>&nbsp;&nbsp;&nbsp;&nbsp;&nbsp;Fastolf je uprkos svemu ostao blag, strpljiv i nikad se nije žalio, ali čak je i Gladija, koja je bila krajnje apolitičana i nezainteresovana za beskrajne mahinacije vezane za vlast, znala da se njegova vlast nad Aurorom održava jedino stoga što ulaže stalan i nesmanjen napor koji ga lišava svega što je u stanju da život učini vrednim i da se on drži za to - ili se držao - jedino uz pomoć nečeg što je smatrao dobrim za - šta? Auroru? Svemirce? Jednostavno za neki neodrđeni pojam idealizovanog Dobra?
<BR>&nbsp;&nbsp;&nbsp;&nbsp;&nbsp;Nije znala. Ustezala se da pita.
<BR>&nbsp;&nbsp;&nbsp;&nbsp;&nbsp;Ali ovo se odigralo svega pet godina posle krize. Još je ostavljao utisak mladog čoveka, punog nade, a njegovo prijatno, čvrsto lice i dalje je bilo u stanju da se smeje.
<BR>&nbsp;&nbsp;&nbsp;&nbsp;&nbsp;On reče: "Imam poruku za tebe, Gladija."
<BR>&nbsp;&nbsp;&nbsp;&nbsp;&nbsp;"Nadam se, prijatnu", odvrati ona učtivo.
<BR>&nbsp;&nbsp;&nbsp;&nbsp;&nbsp;Sa sobom je poveo Denila. To što je bila u stanju da pogleda Denila sa iskrenom naklonošću i da pri tom ne oseti nikakvu bol iako je on bio verna kopija mrtvog Jandera sem u krajnje nevažnim pojedinostima, predstavljalo je znak da su stare rane počele da zarastaju. Mogla je da razgovara sa njim, iako joj je odgovarao gotovo Janderovim glasom. Pet godina je spralo ljagu i umrtvilo bol.
<BR>&nbsp;&nbsp;&nbsp;&nbsp;&nbsp;"Nadam se da jeste", reče Fastolf, blago se osmehujući. "Uputio ju je stari prijatelj."
<BR>&nbsp;&nbsp;&nbsp;&nbsp;&nbsp;"Baš lepo što imam stare prijatelje", reče ona, pokušavajući da ne bude cinična.
<BR>&nbsp;&nbsp;&nbsp;&nbsp;&nbsp;"Od Elije Bejlija."
<BR>&nbsp;&nbsp;&nbsp;&nbsp;&nbsp;Pet godina iščezne i ona oseti ubod i jak bol koje je izazvalo obnovljeno sećanje.
<BR>&nbsp;&nbsp;&nbsp;&nbsp;&nbsp;"Je li dobro?", upita ona jedva čujnim glasom posle čitavog minuta zanemelosti.
<BR>&nbsp;&nbsp;&nbsp;&nbsp;&nbsp;"Sasvim dobro. A što je još važnije, nalazi se u blizini."
<BR>&nbsp;&nbsp;&nbsp;&nbsp;&nbsp;"Blizini? Na Aurori?"
<BR>&nbsp;&nbsp;&nbsp;&nbsp;&nbsp;"Na orbiti oko Aurore. Zna da ne može dobiti dozvolu za prizemljenje čak i kad bi ja upotrebio sav svoj uticaj, ili bar pretpostavljam da on to zna. Voleo bi da te vidi, Gladija. Stupio je u vezu sa mnom jer oseća da sam u stanju da ti sredim da posetiš brod. Mislim da mogu toliko da učinim - ali samo ako ti to želiš. Da li želiš?"
<BR>&nbsp;&nbsp;&nbsp;&nbsp;&nbsp;"Ja - ja ne znam. Suviše je iznenadno."
<BR>&nbsp;&nbsp;&nbsp;&nbsp;&nbsp;"Ili čak podsticajno?" Malo je počekao, a zatim reče: "Iskreno govoreći, Gladija, kako se slažeš sa Santriksom?"
<BR>&nbsp;&nbsp;&nbsp;&nbsp;&nbsp;Ona ga besno pogleda, kao da ne razume zbog čega je promenio temu - a zatim shvati i odvrati: "Dobro se slažemo."
<BR>&nbsp;&nbsp;&nbsp;&nbsp;&nbsp;"Jesi li sretna?"
<BR>&nbsp;&nbsp;&nbsp;&nbsp;&nbsp;"Ja - nisam nesretna."
<BR>&nbsp;&nbsp;&nbsp;&nbsp;&nbsp;"To mi ne zvuči baš kao ekstaza."
<BR>&nbsp;&nbsp;&nbsp;&nbsp;&nbsp;"Kako dugo može ekstaza da potraje, čak i u slučaju da je u pitanju stvarno bila ekstaza?"
<BR>&nbsp;&nbsp;&nbsp;&nbsp;&nbsp;"Planiraš li da jednog dana imaš dece?"
<BR>&nbsp;&nbsp;&nbsp;&nbsp;&nbsp;"Da", reče ona.
<BR>&nbsp;&nbsp;&nbsp;&nbsp;&nbsp;"Planiraš li da promeniš svoje bračno stanje?"
<BR>&nbsp;&nbsp;&nbsp;&nbsp;&nbsp;Ona odrešito odmahnu glavom. "Za sada ne."
<BR>&nbsp;&nbsp;&nbsp;&nbsp;&nbsp;Onda, moja draga Gladija, ako želiš da čuješ savet jednog prilično umornog čoveka, koji se oseća neprijatno star - odbij poziv. Sećam se onih nekoliko rečenica što si mi rekla pošto je Bejli napustio Auroru, i da ti kažem istinu, iz toga sam mogao da izvučem više nego što si ti možda i bila svesna. Ako ga budeš videla, možda ćeš se razočarati što nisi sjaj uspomena prepustila tamnjenju i sazrevanju; a ako se ne razočaraš, može biti još gore, jer će to uneti razdor u možda krajnje krhko zadovoljstvo, što više nećeš biti u stanju da popraviš."
<BR>&nbsp;&nbsp;&nbsp;&nbsp;&nbsp;Gladija, koja je baš to imala na umu, shvati da je predlog samo trebalo izraziti rečima kako bi ga mogla odbiti.
<BR>&nbsp;&nbsp;&nbsp;&nbsp;&nbsp;Ona reče: "Ne, Hane, moram ga videti, ali se bojim da to sama učinim. Hoćeš li poći sa mnom?"
<BR>&nbsp;&nbsp;&nbsp;&nbsp;&nbsp;Fastolf se umorno osmehnu: "Nisam pozvan, Gladija. A i da jesam, u svakom slučaju bio bih primoran da odbijem. Sprema se jedno važno glasanje u veću. Državni poslovi koje, kao što znaš, ne mogu prenebregnuti."
<BR>&nbsp;&nbsp;&nbsp;&nbsp;&nbsp;"Jadni Han!"
<BR>&nbsp;&nbsp;&nbsp;&nbsp;&nbsp;"Da, stvarno, jadan ja. Ali ti ne možeš poći sama. Koliko mi je poznato, ne umeš da upravljaš brodom."
<BR>&nbsp;&nbsp;&nbsp;&nbsp;&nbsp;"Oh! Pa, mislila sam da će me prebaciti..."
<BR>&nbsp;&nbsp;&nbsp;&nbsp;&nbsp;"Komercijalna letelica?" Fastolf odmahnu glavom. "Nemoguće. Da bi javno posetila i ukrcala se na jedan brod sa Zemlje koji se nalazi na orbiti, što bi bilo neizbežno ako bi se koristila komercijalna letelica, bila bi ti potrebna naročita dozvola, a to bi potrajalo nedeljama. Ako ne želiš da pođeš, Gladija, ne moraš to predstaviti kao da ne želiš da ga vidiš. Za dobijanje papira i crvene trake bile bi potrbne nedelje, a siguran sam da on tako dugo ne bi mogao da čeka.
<BR>&nbsp;&nbsp;&nbsp;&nbsp;&nbsp;"Ali ja želim da ga vidim", reče Gladija, sada odlučno.
<BR>&nbsp;&nbsp;&nbsp;&nbsp;&nbsp;"U tom slučaju, možeš uzetu moju privatnu letelicu, a Denil te može odvesti tamo gore. On stvarno dobro ume da upravlja, a isto tako je nestrpljiv da vidi Bejlija kao i ti. Jednostavno, nećemo prijaviti let."
<BR>&nbsp;&nbsp;&nbsp;&nbsp;&nbsp;"Ali imaćeš neprilika, Hane."
<BR>&nbsp;&nbsp;&nbsp;&nbsp;&nbsp;"Možda niko neće otkriti - ili će se pretvarati da nisu otkrili. A ako bilo ko bude stvarao neprilike, moraću to da sredim."
<BR>&nbsp;&nbsp;&nbsp;&nbsp;&nbsp;Gladija na trenutak pognu glavu i, zaneta u misli, potom reče: "Ako nemaš ništa protiv, biću sebična i izložiću te riziku da zapadneš u neprilike, Hane. Želim da pođem."
<BR>&nbsp;&nbsp;&nbsp;&nbsp;&nbsp;"Onda ćeš ići."
<BR>
<BR>&nbsp;&nbsp;&nbsp;&nbsp;&nbsp;5a.
<BR>&nbsp;&nbsp;&nbsp;&nbsp;&nbsp;Bio je to jedan mali brod, manji nego što je to Gladija zamišljala; istovremeno je bio udoban i zastrašujući. Pre svega bio je tako mali da se na njega nije odnosio zakon o obaveznom posedovanju pseudogravitacije - tako da ju je osećanje bestežinskog stanja, koje ju je sve vreme podsticalo da se prepušta zabavnoj gimnastici, isto tako stalno podsećalo na to da se nalazi u nenormalnoj sredini.
<BR>&nbsp;&nbsp;&nbsp;&nbsp;&nbsp;Bila je Svemirac. Postojalo je preko pet milijardi Svemiraca, raštrkanih na preko pedeset svetova, i svi su se oni ponosili svojim imenom. A koliko je među onima koji su sebe nazivali Svemircima bilo pravih putnika kroz svemir? Veoma malo. Možda čak osamdeset posto njih nikada nije napustilo svet na kome su se rodili. Čak je i među preostalih dvadeset procenata jedva koji prošao kroz svemir više od dva do tri puta.
<BR>&nbsp;&nbsp;&nbsp;&nbsp;&nbsp;Gladija zadovoljno pomisli kako ni ona sama sigurno nije bila Svemirac u pravom smislu te reči. Jednom (jednom!) je putovala kroz svemir - i to sa Solarija na Auroru pre sedam godina. Sada je kretala u svemir drugi put u jednoj maloj, privatnoj svemirskoj jahti na kratko putovanje koje će je odvesti tek nedaleko od atmosfere, ništavnih sto hiljada kilometara, u društvu sa jednom drugom osobom - koja čak to i nije bila.
<BR>&nbsp;&nbsp;&nbsp;&nbsp;&nbsp;Još jednom je uputila pogled prema Denilu u maloj pilotskoj kabini. Na Solariji joj je uvek stajalo na raspolagnju na stotine - na hiljade robota. Na Aurori ih je bilo jedva na desetine, ako ne i manje.
<BR>&nbsp;&nbsp;&nbsp;&nbsp;&nbsp;Ovde je bio samo jedan.
<BR>&nbsp;&nbsp;&nbsp;&nbsp;&nbsp;Ona reče: "Denile!"
<BR>&nbsp;&nbsp;&nbsp;&nbsp;&nbsp;Nije dopustio da mu pažnja skrene sa kontrola. "Da, gospođo Gladija?"
<BR>&nbsp;&nbsp;&nbsp;&nbsp;&nbsp;"Da li si zadovoljan što ćeš ponovo videti Eliju Bejlija?"
<BR>&nbsp;&nbsp;&nbsp;&nbsp;&nbsp;"Nisam siguran, gospođo Gladija, kako najbolje da opišem svoje unutrašnje stanje. Moguće je da je ono analogno stanju koje bi jedno ljudsko biće opisalo kao zadovoljstvo."
<BR>&nbsp;&nbsp;&nbsp;&nbsp;&nbsp;"Ali mora da nešto osećaš."
<BR>&nbsp;&nbsp;&nbsp;&nbsp;&nbsp;"Osećam da sam u stanju brže da donosim odluke nego obično; čini se da lakše odgovaram; mojim pokretima kao da je potrebno manje energije. Mogao bi to osećanje predstaviti kao prijatnost. Bar sam čuo da ljudska bića koriste tu reč kada doživljavaju ono što je analogno osećanju koje mene sada prožima."
<BR>&nbsp;&nbsp;&nbsp;&nbsp;&nbsp;Gladija reče: "Ali šta bi se dogodilo da sam poželela da ga vidim nasamo?"
<BR>&nbsp;&nbsp;&nbsp;&nbsp;&nbsp;"Onda bi to bilo sređeno."
<BR>&nbsp;&nbsp;&nbsp;&nbsp;&nbsp;"Čak i kada bi to značilo da ga ti nećeš videti?"
<BR>&nbsp;&nbsp;&nbsp;&nbsp;&nbsp;"Da, gospođo."
<BR>&nbsp;&nbsp;&nbsp;&nbsp;&nbsp;"Zar ti onda ne bi bio razočaran? Hoću da kažem, ne bi li iskusio osećanje koje je suprotno onome kada kažeš da ti je prijatno? Sporije bi donosio odluke, teže bi odgovarao, tvoji pokreti bi zahtevali više energije i tako dalje?"
<BR>&nbsp;&nbsp;&nbsp;&nbsp;&nbsp;"Ne, gospođo Gladija, zato što bih se ja osećao prijatno što ispunjavam vaša naređenja."
<BR>&nbsp;&nbsp;&nbsp;&nbsp;&nbsp;"Tvoje vlastito osećanje prijatnosti predstavlja treći zakon, dok je ispunjavanje mojih naređenja drugi zakon, a drugi zakon ima prednost. Je li to u pitanju?"
<BR>&nbsp;&nbsp;&nbsp;&nbsp;&nbsp;"Da, gospođo."
<BR>&nbsp;&nbsp;&nbsp;&nbsp;&nbsp;Gladija se borila sa vlastitom znatiželjom. Nikada joj nije palo na pamet da na ovaj način ispituje jednog robota. Robot je mašina. Ali ona nije mogla o Denilu misliti kao o mašini, isto kao što pre pet godina nije mogla o Janderu misliti kao o mašini. Ali sa Janderom je u pitanju bila razbuktana strast - a nje je nestalo sa samim Janderom. Jer bez obzira na to koliko je ličio na ovog drugog, Denil nije bio u stanju da ponovo raspiri pepeo. On joj je samo pružio mogućnost da ispolji svoju intelektualnu znatiželju.
<BR>&nbsp;&nbsp;&nbsp;&nbsp;&nbsp;"Zar ti ne smeta, Denile", upita ona, "što si toliko vezan za zakone?"
<BR>&nbsp;&nbsp;&nbsp;&nbsp;&nbsp;"Ne mogu da zamislim ništa drugo, gospođo."
<BR>&nbsp;&nbsp;&nbsp;&nbsp;&nbsp;"Celog života vezana sam za silu teže, čak i na svom prethodnom putovanju svemirskim brodom, ali u stanju sam da zamislim kako bi izgledalo da nisam vezana za nju. I evo me ovde, gde, u stvari, nisam njome vezana."
<BR>&nbsp;&nbsp;&nbsp;&nbsp;&nbsp;"I da li vam se dopada, gospođo?"
<BR>&nbsp;&nbsp;&nbsp;&nbsp;&nbsp;"Na neki način, da."
<BR>&nbsp;&nbsp;&nbsp;&nbsp;&nbsp;"Da li vam je nelagodno?"
<BR>&nbsp;&nbsp;&nbsp;&nbsp;&nbsp;"Na neki način, takođe jeste."
<BR>&nbsp;&nbsp;&nbsp;&nbsp;&nbsp;"Ponekad, gospođo, kada razmišljam o tome kako ljudska bića nisu vezana za zakone, i ja se osećam nelagodno."
<BR>&nbsp;&nbsp;&nbsp;&nbsp;&nbsp;"Zašto, Denile? Da li si ikada pokušao da sebi navedeš razloge zašto te pomisao na nepostojanje zakona ispunjava nelagodnošću?"
<BR>&nbsp;&nbsp;&nbsp;&nbsp;&nbsp;Denil je trenutak ćutao. Zatim reče: "Jesam, gospođo, ali ne mislim da bih razbijao glavu zbog takvih stvari da nije mog kratkog druženja sa partnerom Elijom. Imao je načina..."
<BR>&nbsp;&nbsp;&nbsp;&nbsp;&nbsp;"Da, znam", reče ona. "Mozgao je o svemu. Bio je nemirna duha što ga je nagonilo da sve vreme postavlja najrazličitija pitanja."
<BR>&nbsp;&nbsp;&nbsp;&nbsp;&nbsp;"Tako je izgledalo. I ja sam pokušao da budem poput i njega i da postavljam pitanja. Tako sam se zapitao kako bi bilo da ne postoje zakoni i došao sam do zaključka da nisam u stanju nešto tako da zamislim, osim da bi to moglo nalikovati životu ljudskih bića, a to je kod mene izazvalo nelagodnost. Pa sam se zapitao, kao što ste me i vi pitali, zašto se zbog toga osećam nelagodno?
<BR>&nbsp;&nbsp;&nbsp;&nbsp;&nbsp;"I kako si sebi odgovorio?"
<BR>&nbsp;&nbsp;&nbsp;&nbsp;&nbsp;Denil reče: "Posle dužeg vremena zaključio sam da tri zakona upravljaju načinom na koji se ponašaju moja pozitronska kola. U svako doba, pod svim podsticajima, zakoni ograničavaju smer i jačinu pozitronskog toka duž tih kola tako da uvek znam šta treba učiniti. Ipak, nivo znanja onoga što treba činiti nije uvek isti. Ima trenutaka kada je moje izvršavanje onoga što moram manje ograničeno nego u drugim. Uvek sam primećivao da što je niži potencijal pozitronskog motiva, manje sam siguran šta treba preduzeti. A što sam manje siguran, to se lošije osećam. Odlučiti se za akciju u milisekundi, a ne u nanosekundi stvara kod mene osećanje koje ne bi voleo duže da traje.
<BR>&nbsp;&nbsp;&nbsp;&nbsp;&nbsp;Šta bi bilo, pomislio sam, gospođo, da uopšte nemam zakona kao što ih nema kod ljudska bića? Šta bi bilo kad ne bih mogao da donesem nijednu jasnu odluku o tome kako da reagujem na sklop datih uslova? To bi bilo nepodnošljivo i ja nerado razmišljam o tome."
<BR>&nbsp;&nbsp;&nbsp;&nbsp;&nbsp;Gladija reče: "Ali ipak razmišljaš, Denile. Upravo sada o tome razmišljaš."
<BR>&nbsp;&nbsp;&nbsp;&nbsp;&nbsp;"Samo zbog mog druženja sa partnerom Elijom, gospođo. Posmatrao sam ga u uslovima kada nije bio u stanju da se, izvesno vreme, odluči na akciju zbog zbunjujuće prirode problema pred kojim se našao. Jasno je bilo da se ne oseća dobro zbog toga, a i ja sam se zbog njega loše osećao, jer nisam bio u stanju nikako da mu olakšam situaciju. Moguće je da sam dokučio tek mali deo onoga što je on tada osećao. Da sam razumeo više i da sam bolje sagledavao posledice njegove nesposobnosti da se odluči na akciju, mogao sam da..." Oklevao je.
<BR>&nbsp;&nbsp;&nbsp;&nbsp;&nbsp;"Prestaneš da radiš? Postaneš neaktivan?" reče Gladija, načas se s bolom prisetivši Jandera.
<BR>&nbsp;&nbsp;&nbsp;&nbsp;&nbsp;"Da, gospođo. Moja nemogućnost da shvatim možda predstavlja ugrađeno zaštitno sredstvo koje sprečava da dođe do oštećenja mog pozitronskog mozga. Ali tada sam zapazio, koliko god za partnera Eliju bila bolna njegova neodlučnost, on je nastavljao da se trudi da reši svoj problem. I zbog toga sam mu se veoma divio.
<BR>&nbsp;&nbsp;&nbsp;&nbsp;&nbsp;"Znači, u stanju si da se diviš, zar ne?"
<BR>&nbsp;&nbsp;&nbsp;&nbsp;&nbsp;Denil svečano reče: "Koristim tu reč onako kako sam čuo da je ljudska bića koriste. Nije mi poznat odgovarajući termin kojim bih izrazio svoje unutrašnje stanje izazvano ovakvim akcijama partnera Elije."
<BR>&nbsp;&nbsp;&nbsp;&nbsp;&nbsp;Gladija klimnu, a zatim reče: "Pa ipak, postoje zakoni koji upravljaju ljudskim reakcijama: određeni nagoni, porivi, učenja."
<BR>&nbsp;&nbsp;&nbsp;&nbsp;&nbsp;"Tako misli i prijatelj Žiskar, gospođo."
<BR>&nbsp;&nbsp;&nbsp;&nbsp;&nbsp;"Stvarno?"
<BR>&nbsp;&nbsp;&nbsp;&nbsp;&nbsp;"Ali smatra da su suviše složeni za analizu. Pita se da li će jednoga dana bii razvijen neki sistem za analiziranje ljudskog ponašanja matematičkom iscrpnošću, kao i mogućnost da se iz toga izvuku uverljivi zakoni koji bi iskazali pravila takvog ponašanja."
<BR>&nbsp;&nbsp;&nbsp;&nbsp;&nbsp;"Sumnjam", reče Gladija.
<BR>&nbsp;&nbsp;&nbsp;&nbsp;&nbsp;"Ni prijatelj Žiskar nije optimista. Smatra da će proći mnogo vremena pre nego što se jedan takav sistem razvije."
<BR>&nbsp;&nbsp;&nbsp;&nbsp;&nbsp;"Veoma mnogo vremena, rekla bih."
<BR>&nbsp;&nbsp;&nbsp;&nbsp;&nbsp;"Evo", reče Denil, "približavamo se brodu sa Zemlje i moramo pristati, što nije sasvim jednostavno."
<BR>
<BR>&nbsp;&nbsp;&nbsp;&nbsp;&nbsp;5b.
<BR>&nbsp;&nbsp;&nbsp;&nbsp;&nbsp;Gladiji se činilo da im je bilo potrebno više vremena za pristajanje nego za prethodni ulazak na orbitu broda sa Zemlje.
<BR>&nbsp;&nbsp;&nbsp;&nbsp;&nbsp;Denil je sve vreme ostao miran - a i nije mogao drugačije - i uveravao ju je da svi brodovi ljudi mogu pristati jedni uz druge bez obzira na razliku u veličini i izradi.
<BR>&nbsp;&nbsp;&nbsp;&nbsp;&nbsp;"Poput ljudskih bića", reče Gladija, uz iznuđeni osmeh, ali Denil na to ništa ne odgovori. Usredsredio se na tanana podešavanja koja je trebao izvesti. Pristajanje je, možda, uvek bilo moguće, ali čini se da nije uvek išlo lako.
<BR>&nbsp;&nbsp;&nbsp;&nbsp;&nbsp;Gladija je bila sve uznemirenija. Zemljani su bili kratkovečni i brzo su starili. Prošlo je pet godina od kada je videla Eliju. Kolilo je on ostario? Kako li izgleda? Da li će biti u stanju da se savlada i ne pokaže koliko je zaprepašćena ili užasnuta promenom?
<BR>&nbsp;&nbsp;&nbsp;&nbsp;&nbsp;Bilo kako da izgleda, on će i dalje biti Elija prema kome je uvek osećala neizmernu zahvalnost.
<BR>&nbsp;&nbsp;&nbsp;&nbsp;&nbsp;A da li je to bila zahvalnost?
<BR>&nbsp;&nbsp;&nbsp;&nbsp;&nbsp;Primetila je da je čvrsto stezala preklopljene šake tako da su je ruke zabolele. Tek uz veliki napor uspela je da olabavi stisak.
<BR>&nbsp;&nbsp;&nbsp;&nbsp;&nbsp;Osetila je kada je pristajanje završeno. Brod sa Zemlje bio je dovoljno veliki tako da je posedovao generator polja pseudogravitacije, pa se u trenutku pristajanja polje proširilo i obuhvatilo malu jahtu. Kada je ono što je bilo dole stvaro i postalo "dole", osetio se blagi rotacioni efekat i Gladija iskusi mučninu pri padu sa visine od dva inča. Kolena joj se podviše pod silinom udara, i to nesimetrično, tako da je udarila u zid.
<BR>&nbsp;&nbsp;&nbsp;&nbsp;&nbsp;Uspela je da se uz izvestan napor uspravi, ljuta na sebe što nije predvidela promenu i spremno je dočekala.
<BR>&nbsp;&nbsp;&nbsp;&nbsp;&nbsp;Denil nepotrebno izjavi: "Pristali smo, gospođo Gladija. Partner Elija traži dozvolu da pređe na našu letelicu."
<BR>&nbsp;&nbsp;&nbsp;&nbsp;&nbsp;"Svakako, Denile."
<BR>&nbsp;&nbsp;&nbsp;&nbsp;&nbsp;Začulo se zujanje i deo zida se uvuče u proširenje. Jedna pogrbljena prilika uđe unutra i zid se za njom zatvori.
<BR>&nbsp;&nbsp;&nbsp;&nbsp;&nbsp;Prilika se ispravi i Gladija prošaputa: "Elija", osetivši kako je preplavljuje osećanje prijatnosti i olakšanja. Učinilo joj se da mu je kosa još više posedela, ali inače to je bio onaj stari Elija. Nije bilo drugih vidljivih promena, nikakvog znaka da je ostario.
<BR>&nbsp;&nbsp;&nbsp;&nbsp;&nbsp;On joj se nasmeši i na trenutak se činilo da je guta očima. Zatim podiže kažiprst, kao da želi kaže "Pričekaj", i krenu ka Denilu.
<BR>&nbsp;&nbsp;&nbsp;&nbsp;&nbsp;"Denile!" Uhvatio je robota za ramena i prodrmao ga. "Nisi se promenio. Jehosafat! Ti si konstanta svih naših života."
<BR>&nbsp;&nbsp;&nbsp;&nbsp;&nbsp;"Partneru Elija. Baš mi je drago da te vidim."
<BR>&nbsp;&nbsp;&nbsp;&nbsp;&nbsp;"Meni je drago što me neko opet zove partnerom i voleo bi da je to potrajalo. Ovo je peti put kako se srećem sa tobom, a prvi da me ne muči nikakav problem. Više nisam čak ni policajac u civilu. Podneo sam ostavku i sada sam doseljenik na jednom od novih svetova. - Reci mi, Denile, zašto nisi došao sa dr Fastolfom kada je pre tri godine posetio Zemlju?"
<BR>&nbsp;&nbsp;&nbsp;&nbsp;&nbsp;"Dr Fastolf je tako odlučio. Rešio je da povede Žiskara."
<BR>&nbsp;&nbsp;&nbsp;&nbsp;&nbsp;"Bio sam razočaran, Denile."
<BR>&nbsp;&nbsp;&nbsp;&nbsp;&nbsp;"Za mene bi predstavljalo zadovoljstvo da sam mogao da te vidim, partneru Elija, ali dr Fastolf mi je rekao da je put bio veoma uspešan, tako da je njegova odluka možda bila ispravna."
<BR>&nbsp;&nbsp;&nbsp;&nbsp;&nbsp;"I bio je uspešan, Denile. Pre te posete, vlada Zemlje je odbijala da sarađuje u procesu naseljavanja, ali sada cela planeta pulsira i talasa se i na milione ljudi nestrpljivo čeka da krene. Nemamo dovoljno brodova da ih sve smestimo - čak i pored pomoći pristigle sa Aurore - a nemamo ni dovoljno svetova koji bi mogli sve da ih prime, jer svaki svet treba urediti. Nijedan ne može da primi neku ljudsku zajednicu neizmenjen. Ovaj na koji ja idem nema dovoljno slobodnog kiseonika tako da će jedna generacija morati da živi u gradovima pod kupolom dok se vegetacija zemaljskog tipa ne raširi po planeti." Pogled mu je sve češće skretao prema Gladiji koja je malo dalje sedela i smešila se.
<BR>&nbsp;&nbsp;&nbsp;&nbsp;&nbsp;Denil reče: "To se moglo i očekivati. Iz onoga što sam naučio o istoriji ljudi, svetovi Svemiraca takođe su prošli kroz razdoblje teraformiranja."
<BR>&nbsp;&nbsp;&nbsp;&nbsp;&nbsp;"Svakako da jesu! I zahvaljujući tom iskustvu ovaj proces sada može biti mnogo brže okončan. Ali da li bi, molim te, hteo da izvesno vreme budeš u pilotskoj odaji, Denile. Moram razgovarati sa Gladijom."
<BR>&nbsp;&nbsp;&nbsp;&nbsp;&nbsp;"Svakao, partneru Elija."
<BR>&nbsp;&nbsp;&nbsp;&nbsp;&nbsp;Denil prođe kroz zasvođena vrata koja su vodila u pilotsku odaju, a Bejli upitno pogleda Gladiju i pokaza rukom na nešto postrance.
<BR>&nbsp;&nbsp;&nbsp;&nbsp;&nbsp;Shvativši šta ima na umu, ona pređe preko odaje i dodirnu kontakt koji je bešumno navukao paravan preko vrata. Konačno su bili sami.
<BR>&nbsp;&nbsp;&nbsp;&nbsp;&nbsp;Bejli ispruži šake. "Gladija!"
<BR>&nbsp;&nbsp;&nbsp;&nbsp;&nbsp;Ona ih prihvati u svoje, čak ni ne pomislivši na to da je bez rukavica. Reče: "Da je Denil i ostao sa nama, ne bi nam smetao."
<BR>&nbsp;&nbsp;&nbsp;&nbsp;&nbsp;"Ne fizički. Ali psihološki bi nam smetao!" Bejli se tužno nasmeši i reče: "Oprosti mi, Gladija. Morao sam prvo da porazgovaram sa Denilom."
<BR>&nbsp;&nbsp;&nbsp;&nbsp;&nbsp;"Njega duže poznaješ", reče ona nežno. "On ima prednost."
<BR>&nbsp;&nbsp;&nbsp;&nbsp;&nbsp;"Nema... ali on nije u stanju da se brani. Ako se ti, Gladija, naljutiš na mene, možeš me pesnicom lupiti po oku ako to želiš. Denil ne može. Mogu da ne obraćam pažnju na njega, naredim mu da se udalji, da se odnosim prema njemu kao da je robot, i on će biti primoran da sluša i da i dalje bude onaj isti odani partner bez pritužbi."
<BR>&nbsp;&nbsp;&nbsp;&nbsp;&nbsp;"Činjenica je da on jeste robot, Elija."
<BR>&nbsp;&nbsp;&nbsp;&nbsp;&nbsp;"Za mene to nikada nije bio, Gladija. Svestan sam da je on robot i da ne poseduje osećanja kao ljudi, ali srce mi govori da je on ljudsko biće i da se moram prema njemu tako i ponašati. Želeo bih da mogu zamoliti dr Fastolfa da mi dozvoli da Denila povedem sa sobom, ali robotima nije dozvoljen pristup na nove svetove Naseljivača."
<BR>&nbsp;&nbsp;&nbsp;&nbsp;&nbsp;"Da li si maštao o tome da mene povedeš, Elija?"
<BR>&nbsp;&nbsp;&nbsp;&nbsp;&nbsp;"Ni Svemircima nije dozvoljen pristup."
<BR>&nbsp;&nbsp;&nbsp;&nbsp;&nbsp;"Čini mi se da ste vi, Zemljani, isto tako nerazumno isključivi kao i mi Svemirci."
<BR>&nbsp;&nbsp;&nbsp;&nbsp;&nbsp;Elija zlovoljno klimnu. "Ludost s obe strane. Ali čak i da smo razumni, ne bih te poveo. Ti ne bi bila u stanju da podneseš uslove života i ja nikad ne bih mogao da budem siguran da će se tvoji imunološki mehanizmi pravilno izgraditi. Bojao bih se da ćeš ili ubrzo umreti od neke manje infekcije ili da ćeš poživeti suviše dugo i prisustvovati umiranju jedne generacije za drugom. Oprosti mi, Gladija."
<BR>&nbsp;&nbsp;&nbsp;&nbsp;&nbsp;"Šta da ti oprostim, dragi Elija?"
<BR>&nbsp;&nbsp;&nbsp;&nbsp;&nbsp;"Ovo." On ispruži šake sa dlanovima okrenutim nagore. "To što sam tražio da te vidim."
<BR>&nbsp;&nbsp;&nbsp;&nbsp;&nbsp;"Ali drago mi je da jesi. Želela sam da te vidim."
<BR>&nbsp;&nbsp;&nbsp;&nbsp;&nbsp;On reče: "Znam. Pokušao sam da se ne vidim s tobom, ali pomisao da plovim svemirom i da se ne zaustavim kod Aurore prosto me je razdirala. Pa ipak, ni ovo mi ne čini dobro, Gladija. To samo znači još jedan rastanak, a to će me takođe razdirati. Zbog toga ti nikada nisam pisao; zato nikada nisam pokušao da doprem do tebe putem hipertalasa. Sigurno si razmišljala o tome."
<BR>&nbsp;&nbsp;&nbsp;&nbsp;&nbsp;"Pa i nisam. Slažem se sa tobom da nije imalo svrhe. To bi samo beskrajno otežalo stvari. Ipak sam ti mnogo puta pisala."
<BR>&nbsp;&nbsp;&nbsp;&nbsp;&nbsp;"Stvarno? Nisam primio nijedno pismo."
<BR>&nbsp;&nbsp;&nbsp;&nbsp;&nbsp;"Nijedno nisam poslala. Pošto bih ih napisala, uništava sam ih."
<BR>&nbsp;&nbsp;&nbsp;&nbsp;&nbsp;"Ali zašto?"
<BR>&nbsp;&nbsp;&nbsp;&nbsp;&nbsp;"Zato, Elija, što se sa Aurore ne može na Zemlju poslati nijedno privatno pismo, a da ono ne prođe kroz ruke cenzora, a nijedno pismo koje sam ti napisala nisam želela da cenzori vide. Da si mi i poslao pismo, uveravam te da nijedno ne bi stiglo do mene, bilo kako nevino da je bilo. Mislila sam da zbog toga nisam primila nijedno pismo. Sada kada znam da nisi bio svestan situacije, izuzetno mi je drago što nisi bio toliko luckast i pokušao da ostaneš u vezi sa mnom. Pogrešno bi protmačio moje ćutanje."
<BR>&nbsp;&nbsp;&nbsp;&nbsp;&nbsp;Bejli se zagleda u nju. "Kako to da si onda tu?"
<BR>&nbsp;&nbsp;&nbsp;&nbsp;&nbsp;"Nisam legalno, uveravam te. Koristim se privatnim brodom dr Fastolfa, tako da sam prošla pored pogranične straže bez zaustavljanja. Da ovo nije brod dr Fastolfa, oni bi me zaustavili i vratili nazad. Pretpostavila sam da ti je to jasno kada si stupio u vezu sa dr Fastolfom, a nisi pokušao da potražiš mene direktno."
<BR>&nbsp;&nbsp;&nbsp;&nbsp;&nbsp;"Ništa mi nije jasno. Evo me ovde kako se čudim dvostrukom neznanju koje me je sačuvalo. Trostrukom, u stvari, jer nisam znao odgovarajuću hipertalasnu kombinaciju da do tebe doprem direktno, a nisam bio u stanju da se suočim sa teškoćom i pokušam da pronađem kombinaciju na Zemlji. Nisam mogao to da učinim privatno, a već je bilo dovoljno komentara o tebi i meni širom Galaksije zahvaljujući onoj budalastoj hipertalasnoj drami koju su prebacili na subtalase posle Solarije. Inače bih, kunem ti se, pokušao. Imao, sam međutim, kombinaciju dr Fastolfa i kada sam se jednom našao na orbiti oko Aurore, smesta sam stupio s njim u vezu."
<BR>&nbsp;&nbsp;&nbsp;&nbsp;&nbsp;"U svakom slučaju, evo nas ovde." Ona sede sa strane na ležaj i ispruži šake.
<BR>&nbsp;&nbsp;&nbsp;&nbsp;&nbsp;Bejli ih prihvati i pokuša da sedne na jednu stolicu, koju je malo privukao, ali ona ga upadljivo povuče ka ležaju i on sede pored nje.
<BR>&nbsp;&nbsp;&nbsp;&nbsp;&nbsp;Zatim u neprilici reče: "Kako si, Gladija?"
<BR>&nbsp;&nbsp;&nbsp;&nbsp;&nbsp;"Dosta dobro. A ti, Elija?"
<BR>&nbsp;&nbsp;&nbsp;&nbsp;&nbsp;"Ostario sam. Upravo sam pre tri nedelje proslavio svoj pedeseti rođendan."
<BR>&nbsp;&nbsp;&nbsp;&nbsp;&nbsp;"Pedeset godina ne predstavlja..." Ona ućuta.
<BR>&nbsp;&nbsp;&nbsp;&nbsp;&nbsp;"Za jednog Zemljanina to je starost. Kao što znaš, mi smo kratkovečni."
<BR>&nbsp;&nbsp;&nbsp;&nbsp;&nbsp;"Čak i za jednog Zemljanina pedest godina ne predstavlja neku starost. Nisi se promenio."
<BR>&nbsp;&nbsp;&nbsp;&nbsp;&nbsp;"Ljubazno od tebe što mi to kažeš, ali ja osećam gde su se pukotine umnožile. Gladija..."
<BR>&nbsp;&nbsp;&nbsp;&nbsp;&nbsp;"Da, Elija?"
<BR>&nbsp;&nbsp;&nbsp;&nbsp;&nbsp;"Moram da te pitam. Da li ste se ti i Santriks Gremionis..."
<BR>&nbsp;&nbsp;&nbsp;&nbsp;&nbsp;Gladija se nasmeši i klimnu. "On je moj muž. Poslušala sam tvoj savet."
<BR>&nbsp;&nbsp;&nbsp;&nbsp;&nbsp;"I je li se pokazao kao dobar?
<BR>&nbsp;&nbsp;&nbsp;&nbsp;&nbsp;"Dosta dobar. Život je ugodan."
<BR>&nbsp;&nbsp;&nbsp;&nbsp;&nbsp;"Dobro. Nadam se da će potrajati."
<BR>&nbsp;&nbsp;&nbsp;&nbsp;&nbsp;"Ništa ne traje vekovima, Elija, ali mogao bi potrajati godinama; možda čak i dekadama."
<BR>&nbsp;&nbsp;&nbsp;&nbsp;&nbsp;"Imate li dece?"
<BR>&nbsp;&nbsp;&nbsp;&nbsp;&nbsp;"Još ne. Ali šta je sa tvojom porodicom, moj oženjeni čoveče? Tvojim sinom? Tvojom ženom?
<BR>&nbsp;&nbsp;&nbsp;&nbsp;&nbsp;"Bentli se pre dve godine iselio na jednu naseljenu planetu. U stvari, idem da mu se pridružim. On je funkcioner na svetu ka kome sam se uputio. Tek su mu dvadeset četri godine, a već se visoko uzdigao." Bejlijeve oči zaigraše. "Mislim da ću morati da ga oslovljavam sa 'uvaženi'. Bar u javnosti."
<BR>&nbsp;&nbsp;&nbsp;&nbsp;&nbsp;"Odlično. A gospođa Bejli? Je li ona sa tobom?"
<BR>&nbsp;&nbsp;&nbsp;&nbsp;&nbsp;"Džesi? Nije. Ne želi da napusti Zemlju. Rekao sam joj da ćemo izvesno vreme živeti pod kupolama tako da se ondašnji život neće mnogo razlikovati od zemaljskog. Razume se, biće primitivan. Još ima vremena da se predomisli. Potrudiću se da obezbedim svu moguću udobnost, a kad se jednom smestim, zamoliću Bantlija da ode po nju na Zemlju. Do tada bi mogla postati dovoljno usamljena i voljna da dođe. Videćemo."
<BR>&nbsp;&nbsp;&nbsp;&nbsp;&nbsp;"U međuvremenu si, znači, sam."
<BR>&nbsp;&nbsp;&nbsp;&nbsp;&nbsp;"Na brodu ima preko stotinu drugih Naseljivača, tako da, u stvari, nisam sam."
<BR>&nbsp;&nbsp;&nbsp;&nbsp;&nbsp;"Međutim, oni se nalaze sa druge strane ovog pristajnog zida. I ja sam usamljena."
<BR>&nbsp;&nbsp;&nbsp;&nbsp;&nbsp;Bejli uputi jedan kratak, nevoljni pogled prema pilotskoj kabini, a Gladija reče: "Sem Denila, razume se, koji se nalazi s druge strane tih vrata i koji je robot, bez obzira na to koliko o njemu misliš kao o osobi. I sigurno me nisi pozvao da bi smo jedno drugo pitali za zdravlje porodica?"
<BR>&nbsp;&nbsp;&nbsp;&nbsp;&nbsp;Bejlievo lice poprimi svečan izgled, gotovo uznemiren. "Ne mogu od tebe da tražim da..."
<BR>&nbsp;&nbsp;&nbsp;&nbsp;&nbsp;"Onda ja od tebe tražim. Onaj ko je konstruisao ovaj ležaj nije imao na umu seksualne aktivnosti, ali nadam se da ćeš rizikovati da padneš s njega."
<BR>&nbsp;&nbsp;&nbsp;&nbsp;&nbsp;Bejli oklevajući reče: "Gladija, ne mogu poreći da..."
<BR>&nbsp;&nbsp;&nbsp;&nbsp;&nbsp;"Oh, Elija, ne upuštaj se u dugačku raspravu da bi zadovljio svoju zemaljsku moralnost. Nudim ti se u saglasnosti sa običajima Aurore. Imaš puno pravo da me odbiješ i ja ću imati pravo da te pitam zašto si to učinio. Ali ja bih to ipak podvrgla žestokom ispitivanju. Zaključila sam da pravo na odbijanje pripada samo žiteljima Aurore. Neću ga prihvatiti od jednog Zemljanina."
<BR>&nbsp;&nbsp;&nbsp;&nbsp;&nbsp;Bejli uzdahnu. "Ja više nisam zemljanin, Gladija."
<BR>&nbsp;&nbsp;&nbsp;&nbsp;&nbsp;"Još sam manje voljna da ga prihvatim od jednog bednog Naseljivača koji se uputio na neku varvarsku planetu na kojoj će morati da se krije ispod kupole. Elija, imali smo tako malo vremena, a i sada imamo tako malo vremena i ja te možda više nikada neću videti. Ovaj susret je tako neočekivan da bi predstavljalo kosmički zločin ako bi smo ga proigrali."
<BR>&nbsp;&nbsp;&nbsp;&nbsp;&nbsp;"Gladija, da li stvarno želiš jednog starca?"
<BR>&nbsp;&nbsp;&nbsp;&nbsp;&nbsp;"Elija, da li stvarno želiš da te molim?"
<BR>&nbsp;&nbsp;&nbsp;&nbsp;&nbsp;"Ali ja se stidim."
<BR>&nbsp;&nbsp;&nbsp;&nbsp;&nbsp;"Onda zatvori oči."
<BR>&nbsp;&nbsp;&nbsp;&nbsp;&nbsp;"Hoću da kažem sebe - svoga oronulog tela."
<BR>&nbsp;&nbsp;&nbsp;&nbsp;&nbsp;"Onda pati. Tvoje budalasto mišljenje koje imaš o sebi nema nikakve veze sa mnom." I ona obavi ruke oko njega, upravo u času kada se rastvori prorez na njenoj odori.
<BR>
<BR>&nbsp;&nbsp;&nbsp;&nbsp;&nbsp;5c.
<BR>&nbsp;&nbsp;&nbsp;&nbsp;&nbsp;Gladija je istovremeno postala svesna velikog broja stvari.
<BR>&nbsp;&nbsp;&nbsp;&nbsp;&nbsp;Bila je svesna čuda nepromenljivosti, jer Elija je bio onakav kakvog ga se sećala. Proteklih pet godina ništa nije izmenilo. Nije živela u žaru sjaja pojačanog sećanjem. Bio je to Elija.
<BR>&nbsp;&nbsp;&nbsp;&nbsp;&nbsp;Takođe je bila svesna zagonetne različitosti. Njeno osećanje pojačalo je činjenicu da je Santriks Gremionis, bez ijedne veće mane koju bi mogla da navede, sam po sebi predstavljao manu. Santriks je bio srdačan, nežan, racionalan, razumno inteligentan - i bez duše. Nije umela da kaže kako to da on nije imao dušu, ali ništa što bi učinio ili kazao nije moglo da je uzbudi kao što je to Bejli činio, čak i onda kad ništa ne bi ni činio ni govorio. Bejli je bio stariji po godinama i mnogo stariji fiziološki, ne tako lep kao Santriks i što je bilo još važnije, Bejli je u sebi nosio određeni dah propadanja - zračenje brzog starenja i kratkog života osobenog za Zemljane. Pa ipak...
<BR>&nbsp;&nbsp;&nbsp;&nbsp;&nbsp;Bila je svesna gluposti muškarca, gluposti samog Elije koji joj je oklevajući pristupao, potpuno nesvestan svog delovana na nju.
<BR>&nbsp;&nbsp;&nbsp;&nbsp;&nbsp;Bila je svesna njegovog odsustva, jer se malopre udaljio da porazgovara sa Denilom, koji je trebalo da bude poslednji kao što je bio i prvi. Zemljani su se plašili robota i mrzeli su ih, pa ipak se Elija, iako je dobro znao da je Denil bio robot, odnosio prema njemu kao prema nekoj osobi. Svemirci, pak, koji su voleli robote i koji se nisu udobno osećali ako oni nisu prisutni, nikad nisu o njima razmišljali na drugi način do kao o mašinama.
<BR>&nbsp;&nbsp;&nbsp;&nbsp;&nbsp;Najviše od svega bila je svesna vremana. Znala je da je tačno tri časa i dvadeset pet minuta proteklo od kada je Elija stupio na malu letelicu Hana Fastolfa i znala je da im neće biti pruženo još puno vremena.
<BR>&nbsp;&nbsp;&nbsp;&nbsp;&nbsp;Što duže bude odsutna sa Aurore i što duže Bejlijev brod ostane na orbiti, povećavala se mogućnost da ih neko primeti - ili ako je stvar već primećena, što je bilo gotovo sigurno, postojala ja veća mogućnost da neko postane znatiželjan i započne istragu. A onda bi se Fastolf našao u nevolji.
<BR>&nbsp;&nbsp;&nbsp;&nbsp;&nbsp;Bejli se pojavio iz pilotske odaje i tužno pogledao Gladiju. "Moram sada poći, Gladija."
<BR>&nbsp;&nbsp;&nbsp;&nbsp;&nbsp;"Svesna sam toga."
<BR>&nbsp;&nbsp;&nbsp;&nbsp;&nbsp;Bejli reče: "Denil će se brinuti o tebi. Biće ti prijatelj i zaštitnik i ti moraš biti njegov prijatelj - zbog mene. Ali Žiskar je taj koga želim da slušaš. Dozvoli mu da bude tvoj savetnik."
<BR>&nbsp;&nbsp;&nbsp;&nbsp;&nbsp;Gladija se namršti. "Zašto Žiskar? Nisam ubeđena da mi se dopada."
<BR>&nbsp;&nbsp;&nbsp;&nbsp;&nbsp;"Ne tražim od tebe da ti se dopada. Tražim da mu veruješ."
<BR>&nbsp;&nbsp;&nbsp;&nbsp;&nbsp;"Ali zašto, Elija?"
<BR>&nbsp;&nbsp;&nbsp;&nbsp;&nbsp;"To ti ne mogu reći. Naprosto, moraš i u mene imati poverenja."
<BR>&nbsp;&nbsp;&nbsp;&nbsp;&nbsp;Pogledali su se i ništa više nisu rekli. Kao da je tišina učinila da vreme stane i omogućila im da se uhvate za sekunde i zadrže ih nepokretne.
<BR>&nbsp;&nbsp;&nbsp;&nbsp;&nbsp;Ali to nije moglo da potraje večito. Bejli reče: "Ne žališ..."
<BR>&nbsp;&nbsp;&nbsp;&nbsp;&nbsp;Gladija prošaputa: "Kako bih mogla da žalim - kada te možda nikada više neću videti?"
<BR>&nbsp;&nbsp;&nbsp;&nbsp;&nbsp;Bejli se spremao da joj na to odgovori, ali mu ona prisloni svoju malu stisnutu pesnicu na usta.
<BR>&nbsp;&nbsp;&nbsp;&nbsp;&nbsp;"Nemoj nepotrebno lagati", reče ona. "Možda te više nikada neću videti."
<BR>&nbsp;&nbsp;&nbsp;&nbsp;&nbsp;I nije ga videla. Nikada više.
<BR>
<BR>&nbsp;&nbsp;&nbsp;&nbsp;&nbsp;6.
<BR>&nbsp;&nbsp;&nbsp;&nbsp;&nbsp;S bolom je osetila kako se još jednom vuče preko mrtve pustoši godina do sadašnjosti.
<BR>&nbsp;&nbsp;&nbsp;&nbsp;&nbsp;Nikada ga više nisam videla, pomisli ona. Nikada!
<BR>&nbsp;&nbsp;&nbsp;&nbsp;&nbsp;Tako dugo se štitila od gorke slasti, a sada je uronila u nju - više gorku nego slatku - zato što se sastala sa tom osobom, tim Mandamusom - zato što ju je Žiskar zamolio i zato što je bila prinuđena da veruje Žiskaru. To je bila njegova poslednja želja.
<BR>&nbsp;&nbsp;&nbsp;&nbsp;&nbsp;Usredsredila se na sadašnjost. (Koliko li je vremena proteklo?)
<BR>&nbsp;&nbsp;&nbsp;&nbsp;&nbsp;Mandamus ju je hladno posmatrao. On reče: "Sudeći prema vašoj reakciji, gospođo Gladija, razabiram da jeste istina. Niste to mogli jasnije da izrazite."
<BR>&nbsp;&nbsp;&nbsp;&nbsp;&nbsp;"Šta je istina? O čemu vi to govorite?"
<BR>&nbsp;&nbsp;&nbsp;&nbsp;&nbsp;"O tome da ste se videli sa Zemljaninom Elijom Bejlijem pet godina posle njegove posete Aurori. Njegov brod se nalazio na orbiti oko Aurore; vi ste otputovali da ga posetite i bili ste s njim otprilike u vreme kada je začet vaš sin."
<BR>&nbsp;&nbsp;&nbsp;&nbsp;&nbsp;"Kakav dokaz imate za to?"
<BR>&nbsp;&nbsp;&nbsp;&nbsp;&nbsp;"Gospođo, to nije bila potpuna tajna. Zemljaninov brod bio je otkriven na orbiti. Fastolfova jahta registrovana je za vrema leta. Viđena je kako pristaje. Na jahti se nije nalazio Fastolf, pa se pretpostavlja da ste to bili vi. No, dovoljan je bio uticaj dr Fastolfa da to ne bude zabeleženo."
<BR>&nbsp;&nbsp;&nbsp;&nbsp;&nbsp;"Ako nije zabeleženo, onda nema ni dokaza."
<BR>&nbsp;&nbsp;&nbsp;&nbsp;&nbsp;"Uprkos tome, dr Amadiro je proveo dve poslednje trećine života s mržnjom motreći na kretanje dr Fastolfa. Uvek je bilo vladinih funkcionera koji su srcem i dušom bili za politiku dr Amadira, politiku zadržavanja Galaksije za Svemirce i oni bi ga potpuno obaveštavali o svemu što su smatrali da bi voleo da zna. Dr Amadiro je saznao za vaš mali beg skoro odmah pošto ste krenuli."
<BR>&nbsp;&nbsp;&nbsp;&nbsp;&nbsp;"To još nije nikakav dokaz. Nepotkrepljena reč nekog nižeg funkcionera koji teži da zadobije naklonost ne uzima se u obzir. Amadiro nije ništa preduzeo jer je čak i on znao da ne poseduje dokaz."
<BR>&nbsp;&nbsp;&nbsp;&nbsp;&nbsp;"Nije imao dokaz kojim bi mogao bilo koga da optuži makar za najmanji prekršaj; nikakav dokaz kojim bi mogao da zada nevolje Fastolfu; ali i taj nikakav dokaz bio mu je dovoljan da posumnja kako sam ja Bejlijev potomak i da zbog toga osakati moju karijeru."
<BR>&nbsp;&nbsp;&nbsp;&nbsp;&nbsp;Gladija gorko reče: "Uštedite sebi trud. Moj sin je sin Santriksa Gremionisa, pravi Auroranin, i vi potičete od tog Gremionisovog sina."
<BR>&nbsp;&nbsp;&nbsp;&nbsp;&nbsp;"Ubedite me u to, gospođo. Ništa više ne tražim. Ubedite me da ste otišli do orbite i da ste sate proveli sa tim Zemljaninom i da ste za to vreme razgovarali - o politici, na primer - prisećali se starih vremena i zajedničkih prijatelja - pričali viceve - i da nijednom niste jedno drugo dodirnuli. Ubedite me."
<BR>&nbsp;&nbsp;&nbsp;&nbsp;&nbsp;"Uopšte nije važno šta smo radili, te me stoga poštedite vašeg sarkazma. U vreme kad sam se videla s njim već sam bila trudna sa mojim tadašnjim mužem. Nosila sam tromesečni fetus."
<BR>&nbsp;&nbsp;&nbsp;&nbsp;&nbsp;"Možete li to dokazati?"
<BR>&nbsp;&nbsp;&nbsp;&nbsp;&nbsp;"Zašto bih morala to da dokazujem? Postoji zapis o datumu rođenja moga sina, a Amadiro sigurno poseduje tačan datum moje posete Zemljaninu?"
<BR>&nbsp;&nbsp;&nbsp;&nbsp;&nbsp;"Tada mu je bilo tako rečeno, kao što sam pomenuo, ali prošlo je skoro dvadeset dekada i on se više tačno ne seća. Ne postoji zapis o toj poseti i ne mogu se pozvati na njega. Bojim se da bi dr Amadiru više prijalo da veruje da ste sa Zemljaninom bili devet meseci pre rođenja vašeg sina."
<BR>&nbsp;&nbsp;&nbsp;&nbsp;&nbsp;"Šest meseci."
<BR>&nbsp;&nbsp;&nbsp;&nbsp;&nbsp;"Dokažite."
<BR>&nbsp;&nbsp;&nbsp;&nbsp;&nbsp;"Imate moju reč."
<BR>&nbsp;&nbsp;&nbsp;&nbsp;&nbsp;"Nedovoljno."
<BR>&nbsp;&nbsp;&nbsp;&nbsp;&nbsp;"Pa, onda... Denile, ti si bio sa mnom. Kada sam se videla sa Elijom Bejlijem?"
<BR>&nbsp;&nbsp;&nbsp;&nbsp;&nbsp;"Gospođo Gladija, to je bilo sto sedamdeset tri dana pre rođenja vašeg sina."
<BR>&nbsp;&nbsp;&nbsp;&nbsp;&nbsp;Gladija reče: "Što je nešto manje od šest meseci pre rođenja."
<BR>&nbsp;&nbsp;&nbsp;&nbsp;&nbsp;"Nedovoljno", reče Mandamus.
<BR>&nbsp;&nbsp;&nbsp;&nbsp;&nbsp;Gladija isturi bradu. "Denilovo sećanje je savršeno, što se može lako pokazati, a svedočenje robota se smatra kao merodavno na sudovima Aurore."
<BR>&nbsp;&nbsp;&nbsp;&nbsp;&nbsp;"Ovo nije stvar za sud, niti će biti, a dr Amadiro nikada ne bi prihvatio Denilovo sećanje kao dokaz. Denila je konstruisao Fastolf i Fastolf ga je održavao gotovo dva veka. Ne možemo znati kakve su promene izvršene niti kakva je Denil primio uputstva u vezi sa onim što se odnosi na dr Amadira."
<BR>&nbsp;&nbsp;&nbsp;&nbsp;&nbsp;"Budite onda razumni, čoveče. Zemljani se genetski prilično razlikuju od nas. Mi smo, zapravo, dve različite vrste. Ne možemo se međusobno oplođavati."
<BR>&nbsp;&nbsp;&nbsp;&nbsp;&nbsp;"Nije dokazano."
<BR>&nbsp;&nbsp;&nbsp;&nbsp;&nbsp;"Tu su, zatim, i genetski zapisi. Darelovi, Santriksovi. Uporedite ih. Ako moj bivši muž nije njegov otac, na to će nepogrešivo ukazati genetske razlike."
<BR>&nbsp;&nbsp;&nbsp;&nbsp;&nbsp;"Genetski zapisi nisu za svačije oči. To vam je poznato."
<BR>&nbsp;&nbsp;&nbsp;&nbsp;&nbsp;"Amadiro se ne drži u toj meri etičkih obzira. Poseduje dovoljan uticaj da bi ih mogao videti ilegalno. Ili se možda boji da će to oboriti njegovu hipotezu?"
<BR>&nbsp;&nbsp;&nbsp;&nbsp;&nbsp;"Bilo kakav da je razlog u pitanju, gospođo, on neće izneveriti auroransko pravo na privatnost."
<BR>&nbsp;&nbsp;&nbsp;&nbsp;&nbsp;Gladija reče: "E pa, onda, otiđite u spoljašnji svemir i udavite se u vakuumu. Ako vaš Amadiro odbija da bude ubeđen, to se mene ne tiče. Bar bi vi trebalo da ste ubeđeni i vaš je zadatak da ubedite Amadira. Ako, pak, ne možete i ako ne budete napredovali u karijeri onako kako biste želeli, molim vas shvatite da se to mene uopšte ne tiče."
<BR>&nbsp;&nbsp;&nbsp;&nbsp;&nbsp;"To me ne iznenađuje. Ništa drugo nisam ni očekivao. I stoga jesam ubeđen. Samo sam se nadao da će te mi pružiti nešto čime bih mogao da ubedim dr Amadira. Ali vi to niste učinili."
<BR>&nbsp;&nbsp;&nbsp;&nbsp;&nbsp;Gladija prezirno slegnu ramenima.
<BR>&nbsp;&nbsp;&nbsp;&nbsp;&nbsp;"Onda ću upotrebiti druge metode", reče Mandamus.
<BR>&nbsp;&nbsp;&nbsp;&nbsp;&nbsp;"Drago mi je što ih imate", odvrati hladno Gladija.
<BR>&nbsp;&nbsp;&nbsp;&nbsp;&nbsp;Mandamus reče tako tihim glasom kao da nije bio svestan bilo čijeg prisustva. "I meni. Ostaju mi moćni metodi."
<BR>&nbsp;&nbsp;&nbsp;&nbsp;&nbsp;"Dobro. Predlažem vam da pokušate da ucenite Amadira. Sigurno postoji mnogo stvari na osnovu kojih biste mogli da ga ucenite."
<BR>&nbsp;&nbsp;&nbsp;&nbsp;&nbsp;Mandamus podiže pogled, iznenada se namrštivši. "Ne budite budala."
<BR>&nbsp;&nbsp;&nbsp;&nbsp;&nbsp;Gladija reče: "Pođite sada. Mislim da duže ne bi mogla da vas podnesem. Napolje iz moje nastambe!"
<BR>&nbsp;&nbsp;&nbsp;&nbsp;&nbsp;Mandamus podiže ruke. "Stanite! Rekoh vam na početku da sam želeo da vas vidim iz dva razloga - od kojih je jedan lične prirode, a drugi u vezi sa jednom državnom stvari. Suviše sam se zadržao na prvom, ali moram vas zamoliti za pet minuta kako bih vam izložio i drugi."
<BR>&nbsp;&nbsp;&nbsp;&nbsp;&nbsp;"Imate samo pet minuta."
<BR>&nbsp;&nbsp;&nbsp;&nbsp;&nbsp;"Još neko želi da vas vidi. Jedan Zemljanin - ili, bolje rečeno, član jednog sveta Naseljivača, potomak Zemljana."
<BR>&nbsp;&nbsp;&nbsp;&nbsp;&nbsp;"Recite mu", odvrati Gladija, "da ni Zemljanima niti njihovim potomcima Naseljivačima nije dozvoljen pristup na Auroru i otpremite ga. Zašto bih se ja sastala s njim?"
<BR>&nbsp;&nbsp;&nbsp;&nbsp;&nbsp;"Na nesreću, gospođo, tokom protekla dva veka ravnoteža moći se nešto pomerila. Ti Zemljani imaju sada više svetova od nas - i kao i uvek veću populaciju. Imaju više brodova, iako ne tako modernih kao što su naši, a zbog kratkoće svojih života i svoje plodnosti očigledno su daleko spremniji da umru od nas."
<BR>&nbsp;&nbsp;&nbsp;&nbsp;&nbsp;"U ovo poslednje nisam baš ubeđena."
<BR>&nbsp;&nbsp;&nbsp;&nbsp;&nbsp;Mandamus se nasmeja stisnutih usana. "Zašto ne? Osam dekada je manje važno od četrdeset. U svakom slučaju, moramo se prema njima ljubazno ophoditi - daleko ljubaznije nego što smo morali u vreme Elije Bejlia. Ako to za vas predstavlja neku utehu, ova situacija je nastala kao posledica Fastolfove politike."
<BR>&nbsp;&nbsp;&nbsp;&nbsp;&nbsp;"U čije ime vi govorite? Da li i Amadiro sada mora biti ljubazan prema Naseljivačima?"
<BR>&nbsp;&nbsp;&nbsp;&nbsp;&nbsp;"Ne. To je, u stvari, zadatak veća?"
<BR>&nbsp;&nbsp;&nbsp;&nbsp;&nbsp;"Jeste li vi predstavnik veća?"
<BR>&nbsp;&nbsp;&nbsp;&nbsp;&nbsp;"Ne službeno, ali zamoljen sam da vas o ovome obavestim - neslužbeno."
<BR>&nbsp;&nbsp;&nbsp;&nbsp;&nbsp;"Ako se sastanem sa tim Naseljivačom, šta onda? Zašto on želi da se vidi sa mnom?"
<BR>&nbsp;&nbsp;&nbsp;&nbsp;&nbsp;"To je ono što ne znamo, gospođo. Računamo da će te vi za nas to otkriti. Videćete se s njim, saznati šta želi i obavestiti nas o tome."
<BR>&nbsp;&nbsp;&nbsp;&nbsp;&nbsp;"Ko ste to vi?"
<BR>&nbsp;&nbsp;&nbsp;&nbsp;&nbsp;"Kao što rekoh, veće. Naseljivač će doći ovamo, u vašu nastambu, večeras."
<BR>&nbsp;&nbsp;&nbsp;&nbsp;&nbsp;"Izgleda da vi mislite kako nemam drugog izbora do da nastavim da igram ulogu doušnika."
<BR>&nbsp;&nbsp;&nbsp;&nbsp;&nbsp;Mandamus ustade pošto je obavio svoju misiju. "Nećete vi biti nikakav doušnik. Ništa ne dugujete tom Naseljivaču. Vi jednostavno podnosite izveštaj svojoj vladi, što bi svaki odani žitelj Aurore dobrovoljno učinio - čak žudeo da učini. Vi sigurno ne biste želeli da veće pretpostavi kako vam solarijansko poreklo na bilo koji način oslabljuje auroranski patrotizam"
<BR>&nbsp;&nbsp;&nbsp;&nbsp;&nbsp;"Gospodine, ja sam žitelj Aurore preko četri puta duže nego što vi imate godina."
<BR>&nbsp;&nbsp;&nbsp;&nbsp;&nbsp;"U to nema sumnje, ali vi ste rođeni i odrasli na Solariji. Vi predstavljate tu neobičnu anomaliju žitelja Aurore koji je drugde rođen i to je teško zaboraviti. To naročito sada dolazi do izražaja, jer Naseljivač želi da vidi vas, pre svih drugih na Aurori, upravo zbog vašeg solarijanskog porekla."
<BR>&nbsp;&nbsp;&nbsp;&nbsp;&nbsp;"Otkud to znate?"
<BR>&nbsp;&nbsp;&nbsp;&nbsp;&nbsp;"To je razložna pretpostavka. Označio vas je kao 'solarijansku ženu'. Znatiželjni smo da saznamo šta to njemu znači - sada kada Solarija više ne postoji."
<BR>&nbsp;&nbsp;&nbsp;&nbsp;&nbsp;"Pitajte njega."
<BR>&nbsp;&nbsp;&nbsp;&nbsp;&nbsp;"Više volimo da pitamo vas - pošto vi prvo pitate njega. Moram vas sada zamoliti za dozvolu da se udaljim i zahvaljujem vam na vašoj gostoljubivosti."
<BR>&nbsp;&nbsp;&nbsp;&nbsp;&nbsp;Gladija ukočeno klimnu. "Odobravam vam da se udaljite radije nego da vam i dalje pružam gostoprimstvo."
<BR>&nbsp;&nbsp;&nbsp;&nbsp;&nbsp;Mandamus krenu prema hodniku koji je vodio do glavnog ulaza dok su ga njegovi roboti pratili na maloj udaljenosti.
<BR>&nbsp;&nbsp;&nbsp;&nbsp;&nbsp;Upravo u trenutku kada je trebalo da napusti sobu, on zastade, okrenu se i reče: "Gotovo da sam zaboravio..."
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;"Prezime Naseljivača koji želi da se vidi sa vama glasi, čudnom igrom slučaja, Bejli."
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
