<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>GRAD
<P>&nbsp;&nbsp;&nbsp;&nbsp;&nbsp;72.
<BR>&nbsp;&nbsp;&nbsp;&nbsp;&nbsp;Gladija reče: "Ozbiljno ste to mislili, D. Ž.? Stvarno ste nameravali da se sudarite sa tim brodom?"
<BR>&nbsp;&nbsp;&nbsp;&nbsp;&nbsp;"Nipošto", reče ravnodušno D. Ž. "Nisam očekivao da se to dogodi. Jednostavno sam navalio na njih, znajući da će se povući. Ti Svemirci nisu bili spremni da rizikuju svoje dugačke, divne živote kada su mogli lako da ih sačuvaju."
<BR>&nbsp;&nbsp;&nbsp;&nbsp;&nbsp;"Ti Svemirci? Kakve su samo kukavice."
<BR>&nbsp;&nbsp;&nbsp;&nbsp;&nbsp;D. Ž. pročisti grlo. "Stalno zaboravljam da ste i vi Svemirka, Gladija."
<BR>&nbsp;&nbsp;&nbsp;&nbsp;&nbsp;"Da... i pretpostavljam da mislite da je to kompliment za mene. Šta da su bili isto onoliko budalasti kao i vi... da su pokazali detinjasto ludilo za koje vi mislite da je hrabrost... i ostali na mestu? Šta biste onda učinili?"
<BR>&nbsp;&nbsp;&nbsp;&nbsp;&nbsp;D. Ž. promrmlja: "Udario bih ih."
<BR>&nbsp;&nbsp;&nbsp;&nbsp;&nbsp;"I svi bismo poginuli."
<BR>&nbsp;&nbsp;&nbsp;&nbsp;&nbsp;"U toj razmeni mi bismo bolje prošli, Gladija. Jedan pišljivi stari trgovački brod sa nekog tamo sveta Naseljivača za novi, usavršeni ratni brod, sa vodećeg sveta Svemiraca."
<BR>&nbsp;&nbsp;&nbsp;&nbsp;&nbsp;D. Ž. se zaljulja na stolici i prisloni njen naslon uza zid, a zatim ispreplete prste na šakama iza vrata (osećao se začuđujuće dobro, sada kada je sve bilo gotovo). "Jednom sam video neku istorijsku hiperdramu, u kojoj su se avioni pred kraj nekog rata, napunjeni eksplozivom, namerno obrušavali na mnogo skuplje morske brodove da bi ih potopili. Razume se, pilot svakog aviona je poginuo."
<BR>&nbsp;&nbsp;&nbsp;&nbsp;&nbsp;"To je bila izmišljotina", reče Gladija. "Ne pretpostavljate, valjda, da civilizovani ljudi čine slične stvari u stvarnom životu, zar ne?"
<BR>&nbsp;&nbsp;&nbsp;&nbsp;&nbsp;"Zašto da ne? Ako je uzrok dovoljno dobar."
<BR>&nbsp;&nbsp;&nbsp;&nbsp;&nbsp;"Šta ste osećali dok ste hrlili prema slavnoj smrti? Ushićenje?... Vi ste istovremeno i celu svoju posadu gurali u smrt."
<BR>&nbsp;&nbsp;&nbsp;&nbsp;&nbsp;"Bili su svesni toga. Ništa drugo nismo mogli da učinimo. Zemlja nas je gledala."
<BR>&nbsp;&nbsp;&nbsp;&nbsp;&nbsp;"Ljudi sa Zemlje nisu čak ni znali šta se dogodilo ovde?"
<BR>&nbsp;&nbsp;&nbsp;&nbsp;&nbsp;"Mislio sam metaforički. Nalazili smo se u prostoru Zemlje. Nismo mogli nečasno da postupimo."
<BR>&nbsp;&nbsp;&nbsp;&nbsp;&nbsp;"Oh, kakva glupost! Rizikovali ste i moj život."
<BR>&nbsp;&nbsp;&nbsp;&nbsp;&nbsp;D. Ž. se zagleda u vrhove čizama. "Da li biste želeli da čujete nešto odista ludo? To je bila jedina stvar koja me je mučila."
<BR>&nbsp;&nbsp;&nbsp;&nbsp;&nbsp;"Da bih ja mogla poginuti?"
<BR>&nbsp;&nbsp;&nbsp;&nbsp;&nbsp;"Ne baš to. Da bih vas mogao izgubiti. Kada mi je taj brod naredio da vas izručim, znao sam da to neću učiniti... čak i da ste me molili. Umesto toga, bio sam voljan da se zarijem u njih; nisu smeli da vas se dočepaju. A onda, dok sam gledao njihov brod kako se uvećeva na ekranu, pomislio sam: 'Ako se ne sklone, ipak ću je izgubiti'; tada mi je srce počelo da udara kao ludo i stao sam da se znojim. Znao sam da će pobeći, pa ipak ta pomisao..." On zatrese glavom.
<BR>&nbsp;&nbsp;&nbsp;&nbsp;&nbsp;Gladija se namršti. "Ne razumem vas. Niste brinuli da li ću umreti, ali ste zato brinuli da me ne izgubite? Zar to dvoje nije jedno te isto?"
<BR>&nbsp;&nbsp;&nbsp;&nbsp;&nbsp;"Znam da jeste. Ni ne tvrdim da je to razumno. Setio sam se vas kako hitate prema nadzornici da biste me spasli, iako ste znali da vas jednim udarcem može usmrtiti. Setio sam se vas kako se suočavate sa gomilom sveta na Bejlisvetu i kako im se obraćate, a da nikada ranije niste čak ni videli neku gomilu ljudi. Čak sam razmišljao o vama kao o mladoj ženi koja je krenula na Auroru, privikla se na nov način života... i preživela. I činilo mi se da uopšte nije važno da li ću umreti, već mi je jedino bilo stalo da vas ne izgubim. U pravu ste. To nema smisla."
<BR>&nbsp;&nbsp;&nbsp;&nbsp;&nbsp;Gladija zamišljeno reče: "Zar ste zaboravili koliko mi je godina? Bila sam otprilike isto onoliko stara koliko i sada kada ste se vi rodili. Kada sam bila vaših godina, snevala sam o vašem davnom pretku. I još nešto, imam jedan veštački bedreni zglob. Moj levi palac... ovaj ovde"... ona stade da vrti njime. .. "nije pravi već je proteza. Neki živci su mi zamenjeni. Svi moji zubi su od ugrađene keramike. A vi govorite kao da ćete mi svakog časa priznati transcendentalnu strast. Zbog čega? Zbog koga? Razmislite, D. Ž.! Pogledaj me i sagledaj me onakvu kakva jesam!"
<BR>&nbsp;&nbsp;&nbsp;&nbsp;&nbsp;D. Ž. se ponovo zaljulja na dve stražnje noge stolice i vrati se u normalana položaj, a zatim počeša bradu, što je proizvelo čudan, škripavi zvuk. "U redu. Naterali ste me da se ponašam kao budala, ali neću odustati. Što se vaših godina tiče, znam samo to da ćete me nadživeti i da ćete tada izgledati jedva nešto starije nego sada, te ste znači mlađi od mene, a ne stariji. A i inače me nije briga da li ste stariji. Želeo bih da zauvek ostanete sa mnom gde god da pođem... ako je moguće, dok god budem živ."
<BR>&nbsp;&nbsp;&nbsp;&nbsp;&nbsp;Gladija se upravo spremala da nešto kaže, ali ju je D. Ž. žurno sprečio u tome. "Ili, ako to bude zgodnije, da ja ostanem s vama gde god da pođete...dogod sam živ, ako je moguće. Ako nemate ništa protiv."
<BR>&nbsp;&nbsp;&nbsp;&nbsp;&nbsp;Gladija nežno reče, prešavši na "ti": "Ja sam Svemirka. Ti si Naseljivač."
<BR>&nbsp;&nbsp;&nbsp;&nbsp;&nbsp;"Kome je to važno, Gladija? Možda tebi?" prihvati D. Ž. novi način oslovljavanja.
<BR>&nbsp;&nbsp;&nbsp;&nbsp;&nbsp;"Hoću da kažem, deca ne dolaze u obzir. Ja sam svoju već izrodila."
<BR>&nbsp;&nbsp;&nbsp;&nbsp;&nbsp;"To mi je svejedno! Nema opasnosti da će ime Bejli izumreti."
<BR>&nbsp;&nbsp;&nbsp;&nbsp;&nbsp;"Imam zadatak koji želim da obavim. Nameravam da ostvarim mir u Galaksiji."
<BR>&nbsp;&nbsp;&nbsp;&nbsp;&nbsp;"Pomoći ću ti."
<BR>&nbsp;&nbsp;&nbsp;&nbsp;&nbsp;"A tvoje trgovanje? Hoćeš li se odreći mogućnosti da se obogatiš?"
<BR>&nbsp;&nbsp;&nbsp;&nbsp;&nbsp;"Trgovaćemo malo zajedno. Tek koliko da mi posada bude srećna i kako bih mogao da te podržim u tvom zadatku mirotvorca."
<BR>&nbsp;&nbsp;&nbsp;&nbsp;&nbsp;"Život će ti biti dosadan, D. Ž."
<BR>&nbsp;&nbsp;&nbsp;&nbsp;&nbsp;"Stvarno? A meni se čini da je bio isuviše uzbudljiv od kada si mi se pridružila."
<BR>&nbsp;&nbsp;&nbsp;&nbsp;&nbsp;"Verovatno ćeš zahtevati da se odreknem svojih robota."
<BR>&nbsp;&nbsp;&nbsp;&nbsp;&nbsp;D. Ž. je izgledao pometen: "Zar si samo zbog toga pokušala da me odgovoriš? Ne bih imao ništa protiv da zadržiš njih dvojicu... čak i Denila sa njegovim tek vidljivim raskalašnim osmehom... ali ako budemo živeli među Naseljivačima..."
<BR>&nbsp;&nbsp;&nbsp;&nbsp;&nbsp;"Onda pretpostavljam da bih morala da smognem hrabrosti da to učinim."
<BR>&nbsp;&nbsp;&nbsp;&nbsp;&nbsp;Ona se nežno nasmeja, a to isto učini i D. Ž. On ispruži ruke ka njoj i ona položi svoje šake u njegove.
<BR>&nbsp;&nbsp;&nbsp;&nbsp;&nbsp;Ona reče: "Lud si. Luda sam. Ali sve je bilo tako čudno još od večeri kada sam na Aurori pogledala put neba i pokušala da pronađem Solarijino sunce, te pretpostavljam da je biti lud jedino razumno stanje."
<BR>&nbsp;&nbsp;&nbsp;&nbsp;&nbsp;"To što si upravo rekla nije samo ludo", primeti D. Ž, "već šašavo, ali želim da zauvek ostaneš takva." Trenutak je oklevao, a zatim dodade: "Ne, pričekaću. Obrijaću bradu pre no što pokušam da te poljubim. To će umanjiti rizik od zaraze."
<BR>&nbsp;&nbsp;&nbsp;&nbsp;&nbsp;"Ne, nemoj! Znatiželjna sam da osetim kako će to izgledati."
<BR>&nbsp;&nbsp;&nbsp;&nbsp;&nbsp;I ubrzo je otkrila.
<BR>
<BR>&nbsp;&nbsp;&nbsp;&nbsp;&nbsp;73.
<BR>&nbsp;&nbsp;&nbsp;&nbsp;&nbsp;Zapovednik Lisiform koračao je napred-nazad celom dužinom kabine. "Kakva korist da smo izgubili brod? Kakva korist?"
<BR>&nbsp;&nbsp;&nbsp;&nbsp;&nbsp;Njegov politički savetnik sedeo je mirno na svojoj stolici. Oči mu se nisu trudile da prate uzrujano i žurno kretanje onog drugog. "Razume se da nije bilo koristi", reče on.
<BR>&nbsp;&nbsp;&nbsp;&nbsp;&nbsp;"Šta su ti varvari imali da izgube? Oni ionako žive svega nekoliko dekada. Život im ništa ne znači."
<BR>&nbsp;&nbsp;&nbsp;&nbsp;&nbsp;"Da, razume se."
<BR>&nbsp;&nbsp;&nbsp;&nbsp;&nbsp;"Pa ipak, nikada nisam ni čuo ni video da je neki naseljivački brod tako postupio. To bi mogla biti nova fanatička taktika protiv koje se ne možemo boriti. Šta ako protiv nas pošalju islužene brodove sa podignutim štitnicima u punom zamahu, ali na kojima nema ljudskih bića?"
<BR>&nbsp;&nbsp;&nbsp;&nbsp;&nbsp;"Mogli bismo u potpunosti da robotizujemo naše brodove."
<BR>&nbsp;&nbsp;&nbsp;&nbsp;&nbsp;"To ne bi bilo od pomoći. Ne bismo mogli da dozvolimo sebi da izgubimo brod. Potreban nam je nož za štitnik o kome stalno pričaju. Nešto što bi prorezalo štitnik."
<BR>&nbsp;&nbsp;&nbsp;&nbsp;&nbsp;"Onda bi i oni pronašli nešto slično, te bismo mi morali da izmislimo štitnik otporan na noževe, a isto bi učinili i oni, te bi opet došlo do pat-pozicije samo na višem nivou."
<BR>&nbsp;&nbsp;&nbsp;&nbsp;&nbsp;"Onda nam je, znači, potrebno nešto potpuno novo."
<BR>&nbsp;&nbsp;&nbsp;&nbsp;&nbsp;"Pa", poče savetnik, "možda će nešto iskrsnuti. Vaša misija nije se u prvom redu odnosila na Solarijanku i njene robote, zar ne? Bilo bi lepo da smo uspeli da ih isteramo iz naseljivačkog broda, ali to je bilo sporedno, je li tako?"
<BR>&nbsp;&nbsp;&nbsp;&nbsp;&nbsp;"Veću se svejedno neće dopasti."
<BR>&nbsp;&nbsp;&nbsp;&nbsp;&nbsp;"Ja ću se za to postarati. Važna je činjenica da su Amadiro i Mandamus napustili brod i da se sada nalaze na putu ka Zemlji u jednom dobrom, brzom trajektu."
<BR>&nbsp;&nbsp;&nbsp;&nbsp;&nbsp;"Pa, tako je."
<BR>&nbsp;&nbsp;&nbsp;&nbsp;&nbsp;"A vi ne samo da ste odvratili pažnju naseljivačkog broda na njih, već ste ga i zadržali. To znači da su Amadiro i Mandamus ne samo neprimećeni napustili brod, već i da će stići na Zemlju pre našeg kapetana-varvarina."
<BR>&nbsp;&nbsp;&nbsp;&nbsp;&nbsp;"Pretpostavljam da je tako. Ali šta s tim?"
<BR>&nbsp;&nbsp;&nbsp;&nbsp;&nbsp;"Samo se pitam. Da je u pitanju bio samo Mandamus, zaboravio bih na celu stvar. On nije važan. Ali Amadiro? Napustio je političko bojište kod kuće u teškim vremenima i pošao na Zemlju? Mora da se ovde događa nešto od izuzetne važnosti."
<BR>&nbsp;&nbsp;&nbsp;&nbsp;&nbsp;"Šta?" Zapovednika je izgleda nerviralo to što je u toj meri umešan u nešto što ne razume.
<BR>&nbsp;&nbsp;&nbsp;&nbsp;&nbsp;"Nemam pojma."
<BR>&nbsp;&nbsp;&nbsp;&nbsp;&nbsp;"Pretpostavljate li da je reč o tajnim pregovorima na najvišem nivou o nekoj vrsti sveopšteg usklađivanja mera oko uspostavljanja mira, o čemu je i Fastolf pregovarao?"
<BR>&nbsp;&nbsp;&nbsp;&nbsp;&nbsp;Savetnik se nasmeši: "Uspostavljanje mira? Ako mislite da je to posredi, onda ne poznajete našeg dr Amadira. Ne bi on putovao na Zemlju da bi utanačio jednu ili dve tačke ugovora za uspostavljanje mira. On teži da Galaksiju očisti od Naseljivača i ako se uputio na Zemlju... pa, sve što mogu da kažem jeste da ne bih voleo sada da se nalazim u koži tih jadnih naseljivačkih varvara."
<BR>
<BR>&nbsp;&nbsp;&nbsp;&nbsp;&nbsp;74.
<BR>&nbsp;&nbsp;&nbsp;&nbsp;&nbsp;"Verujem, prijatelju Žiskare", reče Denil, "da se gospođa Gladija ne oseća neprijatno bez nas. Možeš li na ovoj daljini razlučiti šta se zbiva u njenom umu?"
<BR>&nbsp;&nbsp;&nbsp;&nbsp;&nbsp;"Slabo razabirem njen um, ali nepogrešivo, prijatelju Denile. Ona je sada sa kapetanom i do mene jasno dopire njeno uzbuđenje i radost."
<BR>&nbsp;&nbsp;&nbsp;&nbsp;&nbsp;"Odlično, prijatelju Žiskare."
<BR>&nbsp;&nbsp;&nbsp;&nbsp;&nbsp;"Što se mene tiče, nije baš odlično, prijatelju Denile. Osećam da sam nekako poremećen. U poslednje vreme bio sam strašno napet."
<BR>&nbsp;&nbsp;&nbsp;&nbsp;&nbsp;"Brine me to što čujem, prijatelju Žiskare. Smem li upitati za razlog?"
<BR>&nbsp;&nbsp;&nbsp;&nbsp;&nbsp;"Dok je kapetan pregovarao sa auroranskim brodom, mi smo izvesno vreme ovde proveli sami."
<BR>&nbsp;&nbsp;&nbsp;&nbsp;&nbsp;"Da, ali auroranski brod se očigledno udaljio, što znači da je kapetan pregovore završio u svoju korist."
<BR>&nbsp;&nbsp;&nbsp;&nbsp;&nbsp;"Ti očigledno nisi svestan kako je on to postigao. Ja sam, bar donekle, znao šta se događa. Iako kapetan nije bio ovde sa nama, uopšte mi nije bilo teško da osetim njegov um. Lučio je napetost i iščekivanje koji su preovlađivali nad sve jačim i jasnijim osećanjem gubitka koje se ispod njih pomaljalo."
<BR>&nbsp;&nbsp;&nbsp;&nbsp;&nbsp;"Gubitka, prijatelju Žiskare? Da li si bio u stanju da odrediš na šta se taj gubitak mogao odnositi?"
<BR>&nbsp;&nbsp;&nbsp;&nbsp;&nbsp;"Ne umem da objasnim način na koji vršim analizu takvih stvari, ali gubitak o kome je reč čini se da nije pripadao vrsti gubitaka koje sam u prošlosti vezivao za načela ili nežive predmete. Imao je u sebi primesu... to nije baš prava reč, ali ne postoji nijedna druga koja bi makar neodređeno odgovarala... gubitka neke određene osobe."
<BR>&nbsp;&nbsp;&nbsp;&nbsp;&nbsp;"Misliš, na gospođu Gladiju?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"To je i razumljivo, prijatelju Žiskare. Suočio se sa mogućnošću da će morati da je izruči auroranskoj letilici."
<BR>&nbsp;&nbsp;&nbsp;&nbsp;&nbsp;"Bilo je suviše jako. Suviše bolno."
<BR>&nbsp;&nbsp;&nbsp;&nbsp;&nbsp;"Suviše bolno?"
<BR>&nbsp;&nbsp;&nbsp;&nbsp;&nbsp;"To je jedina reče koje mogu da se setim s tim u vezi. Primetio sam iscrpljujuće žaljenje koje se odnosilo na to osećanje gubitka. A ono nije bilo u vezi sa mogućnošću da gospođa Gladija nekuda ode i da zbog toga ne bude dostupna. Konačno, to bi se u budućnosti moglo ispraviti. Činilo se, naprotiv, kao da će gospođe Gladije nestati... kao da će ona umreti... te će zauvek postati nedostupna."
<BR>&nbsp;&nbsp;&nbsp;&nbsp;&nbsp;"Znači da je on predosetio da će je Aurorani ubiti? To je nemoguće."
<BR>&nbsp;&nbsp;&nbsp;&nbsp;&nbsp;"Nije nemoguće, zaista nije. Ali nije to u pitanju. Osetio sam izvesnu nit osećanja lične odgovornosti udruženu sa dubokim, dubokim strahom od gubitka. Pretražio sam i ostale umove na brodu i kada sam sve sabrao, rodila se u meni sumnja da je kapetan namerno usmerio svoj brod prema auroranskoj letelici."
<BR>&nbsp;&nbsp;&nbsp;&nbsp;&nbsp;"To je, takođe, nemoguće, prijatelju Žiskare", primeti Denil tihim glasom.
<BR>&nbsp;&nbsp;&nbsp;&nbsp;&nbsp;"Bio sam primoran da to prihvatim. U prvom trenutku osetio sam nagon da uzbudim kapetanovo ustrojstvo osećanja kako bih ga primorao da promeni kurs, ali nisam bio u stanju da to učinim. Njegov um bio je tako čvrsto ustrojen, u toj meri prožet odlučnošću i... uprkos iščekivanju, napetosti i strahu od gubitka... toliko ispunjen uverenošću u uspeh."
<BR>&nbsp;&nbsp;&nbsp;&nbsp;&nbsp;"Kako je moguće da je istovremeno osećao bojazan zbog gubitka usled smrti i uverenost u uspeh?"
<BR>&nbsp;&nbsp;&nbsp;&nbsp;&nbsp;"Prijatelju Denile, prestao sam da se divim sposobnosti ljudskog uma da izađe nakraj sa dva oprečna osećanja u isto vreme. Ja to jednostavno prihvatam. U ovom slučaju, da sam pokušao da uzbunim kapetanov um u toj meri da skrene brod sa kursa, to bi ga ubilo. A to nisam bio u stanju da učinim."
<BR>&nbsp;&nbsp;&nbsp;&nbsp;&nbsp;"Ali ako nisi bio u stanju da učiniš, prijatelju Žiskare, moglo se desiti da desetine ljudskih bića na ovom brodu, uključujući i gospođu Gladiju, kao i nekoliko stotina na auroranskoj letilici, umre."
<BR>&nbsp;&nbsp;&nbsp;&nbsp;&nbsp;"Postojala je mogućnost i da ne umru, ako je kapetan pravilno osećao da je uspeh zagarantovan. U tome se sastoji nevolja sa tvojim nultim zakonom, prijatelju Denile. Prvi zakon se odnosi na određene pojedince i na ono što ne podleže sumnji. Tvoj nulti zakon se odnosi na neodređene grupe i na mogućnosti."
<BR>&nbsp;&nbsp;&nbsp;&nbsp;&nbsp;"Ljudska bića koja se nalaze na ova dva broda ne predstavljaju nejasne grupe. Oni su skup mnogih određenih pojedinaca."
<BR>&nbsp;&nbsp;&nbsp;&nbsp;&nbsp;"Pa ipak, u trenutku odluke, ja se oslanjam na sudbinu određenog pojedinca na koga treba da utičem. Od toga ne mogu da se oslobodim."
<BR>&nbsp;&nbsp;&nbsp;&nbsp;&nbsp;"Pa šta si onda uopšte učinio, prijatelju Žiskare... ili si možda bio potpuno bespomoćan?"
<BR>&nbsp;&nbsp;&nbsp;&nbsp;&nbsp;"U svom očajanju, prijatelju Denile, pokušao sam da stupim u vezu sa zapovednikom auroranske letilice kada se našao sasvim blizu posle jednog malog Skoka. Nisam uspeo. Razdaljina je bila prevelika. Pa ipak, moj pokušaj nije predstavljao potpuni promašaj. Razabrao sam nešto, nešto što bi odgovaralo slabom mrmljanju. U početku, pre no što sam shvatio da primam ono što osećaju umovi svih ljudskih bića na toj auroranskoj letelici, bio sam time zbunjen. Morao sam da očistim to slabo mrmljanje od mnogo istaknutijih osećanja koja su dopirala sa naše vlastite letelice... naporan zadatak."
<BR>&nbsp;&nbsp;&nbsp;&nbsp;&nbsp;Denil primeti: "Gotovo nemoguć, rekao bih, prijatelju Žiskare."
<BR>&nbsp;&nbsp;&nbsp;&nbsp;&nbsp;"Kao što i sam kažeš, gotovo nemoguć, ali ja sam uspeo pošto sam uložio ogoroman napor. Međutim, koliko god da sam pokušavao, nisam uspeo da izdvojim nijedan pojedinačan um. Kada se gospođa Gladija suočila sa velikim brojem ljudskih bića na Bejlisvetu, osetio sam anarhičnu zbrku neizmernog broja izmešanih umova, ali uspeo sam tu i tamo da na trenutak ili dva izdvojim pojedinačne umove. Ovog puta nije bilo tako."
<BR>&nbsp;&nbsp;&nbsp;&nbsp;&nbsp;Žiskar zastade kao da se izgubio u sećanjima na to osećanje.
<BR>&nbsp;&nbsp;&nbsp;&nbsp;&nbsp;Denil reče: "Pretpostavljam da to mora biti slično načinu na koji razabiremo pojedinačne zvezde čak i u velikim grupama, kada nam je data skupina srazmerno blizu. Međutim, u nekoj udaljenoj galaksiji nismo u stanju da razaberemo pojedinačne zvezde već možemo da vidimo samo nejasno osvetljenu maglu."
<BR>&nbsp;&nbsp;&nbsp;&nbsp;&nbsp;"Čini mi se, prijatelju Žiskare, da ti to poređenje nije loše. A kada sam se usredsredio na taj slabi i udaljeni šum, učinilo mi se da razabirem krajnje nejasan talas straha koji se kroz njega probijao. Nisam u to bio ubeđen, ali osećao sam da moram pokušati to da iskoristim. Nikada ranije nisam pokušao da utičem na nešto što je tako daleko i što je nepotpuno kao jedan običan šum... ali očajnički sam nastojao da taj strah makar malo pojačam. Ne znam da li sam u tome uspeo."
<BR>&nbsp;&nbsp;&nbsp;&nbsp;&nbsp;"Auroranska letelica je pobegla. Mora da si uspeo."
<BR>&nbsp;&nbsp;&nbsp;&nbsp;&nbsp;"Nije nužno. Letelica je mogla da utekne i bez mog uticaja."
<BR>&nbsp;&nbsp;&nbsp;&nbsp;&nbsp;Činilo se da se Denil zadubio u misli. "Moguće je. Ako je naš kapetan bio u toj meri ubeđen da će brod pobeći..."
<BR>&nbsp;&nbsp;&nbsp;&nbsp;&nbsp;Žiskar nastavi: "S druge, pak, strane, nisam baš ubeđen da je ta uverenost bila racionalno zasnovana. Činilo mi se da razabirem nešto što je imalo veze sa osećanjem poštovanja i naklonosti prema Zemlji. Poverenje koje sam osetio bilo je veoma slično onome koje sam ranije otkrivao kod dece, a koje su ona gajila prema svojim zaštitnicima - roditeljima ili nekom drugom ko se brinuo za njih. Prožimalo me je osećanje da je kapetan ubeđen kako ne može izgubiti kada se nalazi tako blizu Zemlje i to zbog uticaja koji ima Zemlja. Ne bih rekao da je to osećanje u potpunosti iracionalno, ali u svakom slučaju bilo je neracionalno."
<BR>&nbsp;&nbsp;&nbsp;&nbsp;&nbsp;"Što se ovog tiče, nesumnjivo si u pravu, prijatelju Žiskare. Kapetan je povremeno i pred nama govorio o Zemlji sa strahopoštovanjem. Pa kako Zemlja ne može stvarno da utiče na uspeh nekog poduhvata služeći se bilo kakvim mističnim uticajem, nije neosnovano pretpostaviti da si odista uspešno ostvario svoj uticaj. Štaviše..."
<BR>&nbsp;&nbsp;&nbsp;&nbsp;&nbsp;Žiskar, kome su oči nejasno sjale, reče: "O čemu razmišljaš, prijatelju Denile?"
<BR>&nbsp;&nbsp;&nbsp;&nbsp;&nbsp;"Razmišljao sam o pretpostavci da je pojedinačno ljudsko biće konkretno dok je čovečanstvo apstraktno. Kada si razabrao onaj slabi šum sa auroranskog broda, ti nisi razabrao neko pojedinačno biće, već deo čovečanstva. Zar ne bi onda mogao, kada bi se našao na odgovarajućoj udaljenosti od Zemlje i ako bi buka u pozadini bila neznatna, da razabereš šum umne aktivnosti svih ljudi na Zemlji? A ako to još proširimo, ne bismo li mogli zamisliti da u Galaksiji uopšte postoji šum mentalne aktivnosti celog čovečanstva? Zašto bi onda čovečanstvo predstavljalo apstrakciju? Ono je nešto u šta se može upreti prst. Razmisli o tome u vezi sa nultim zakonom i videćeš da je njegovo postojanje opravdano... da ga je opravdalo tvoje vlastito iskustvo."
<BR>&nbsp;&nbsp;&nbsp;&nbsp;&nbsp;Nastupila je poduža pauza i Žiskar konačno reče, lagano, kao da mu neko kleštima izvlači reči: "Možda si u pravu, prijatelju Denile. Pa ipak, ako se sada spustimo na Zemlju, sa saznanjem da možemo koristiti nulti zakon, još ne znamo kako bismo mogli da ga iskoristimo. Čini nam se da kriza sa kojom se Zemlja suočava ima neke veze sa upotrebom nuklearnog pojačivača, ali koliko nam je poznato, na Zemlji ne postoji ništa značajno što bi se moglo uništiti pomoću nuklearnog pojačivača. Šta ćemo mi onda na Zemlji?"
<BR>&nbsp;&nbsp;&nbsp;&nbsp;&nbsp;"Još ne znam", odvrati tužno Denil.
<BR>
<BR>&nbsp;&nbsp;&nbsp;&nbsp;&nbsp;75.
<BR>&nbsp;&nbsp;&nbsp;&nbsp;&nbsp;Buka!
<BR>&nbsp;&nbsp;&nbsp;&nbsp;&nbsp;Gladija je zaprepašćeno slušala. Nije joj smetalo ušima. To nije bio zvuk sudaranja dve površine. To nije bio prodorni vrisak, ili žagor ili lupa ili bilo šta što bi se moglo izraziti nekom onomatopejom.
<BR>&nbsp;&nbsp;&nbsp;&nbsp;&nbsp;Taj zvuk bio je mekši i manje napadan, podizao se i spuštao, noseći u sebi povremenu nepravilnost... ali nikada nije prestajao.
<BR>&nbsp;&nbsp;&nbsp;&nbsp;&nbsp;D. Ž. ju je promatrao kako osluškuje, istežući vrat čas na jednu čas na drugu stranu, a zatim reče: "Ja to nazivam 'gradsko zujanje', Gladija."
<BR>&nbsp;&nbsp;&nbsp;&nbsp;&nbsp;"Da li ikada prestaje?"
<BR>&nbsp;&nbsp;&nbsp;&nbsp;&nbsp;"Nikada u potpunosti, ali šta si očekivala? Zar se nikada nisi našla u polju i slušala vetar kako šuška u lišću, insekte kako zuje, ptice koje dozivaju, ili vodu kako teče. To nikada ne prestaje."
<BR>&nbsp;&nbsp;&nbsp;&nbsp;&nbsp;"To je drugačije."
<BR>&nbsp;&nbsp;&nbsp;&nbsp;&nbsp;"Ne, nije. Isto je. Ovdašnji zvuk predstavlja smesu tutnjanja mašinerije i raznih vrsta buke koju prave ljudi, ali princip je u dlaku isti kao kod prirodne, neljudske buke u polju. Ti si navikla na polje, te tamo ne čuješ buku. Na ovo nisi navikla, te stoga dok je slušaš nalaziš da je dosadna. Zemljani je ni ne primećuju, sem povremeno, kada se sa dužeg boravka u prirodi vrate u grad... a i onda su veoma srećni što je čuju. Sutra je ni ti nećeš više primećivati."
<BR>&nbsp;&nbsp;&nbsp;&nbsp;&nbsp;Gladija je zamišljeno gledala unaokolo sa jednog malog balkona na kome su se nalazili. "Koliko zgrada!"
<BR>&nbsp;&nbsp;&nbsp;&nbsp;&nbsp;"To je tačno. Kud god da se osvrneš - građevine - pružaju se miljama. Protežu se i naviše i naniže. Ovo nije samo grad kao što su to Aurora ili Bejlisvet. Ovo je Grad... sa velikim 'G'... kakav postoji samo na Zemlji."
<BR>&nbsp;&nbsp;&nbsp;&nbsp;&nbsp;"Ovo su čelične pećine", primeti Gladija. "Da, znam. Nalazimo se ispod površine, zar ne?"
<BR>&nbsp;&nbsp;&nbsp;&nbsp;&nbsp;"Tako je. Neosporno je tako. Moram ti priznati da mi je bilo potrebno nešto vremena da se na ovo priviknem kada sam prvi put posetio Zemlju. Kuda god da pođeš u Gradu čini ti se da prisustvuješ nekom gradskom prizoru sa puno učesnika. Pločnici i putevi, izlozi i gomile ljudi, zajedno sa mekim i univerzalnim fluoroscentnim osvetljenjem koje čini da sve izgleda kao da se kupa u mekoj Sunčevoj svetlosti bez senki... ali to nije Sunčeva svetlost i ja čak i ne znam da li tamo gore, na površini, Sunce u ovom trenutku uopšte sija, ili je prekriveno oblacima, ili ga možda uopšte nema, te je ovaj deo sveta uronjen u noć i tamu."
<BR>&nbsp;&nbsp;&nbsp;&nbsp;&nbsp;"Znači da je grad optočen. Ljudi udišu vazduh jedni drugih."
<BR>&nbsp;&nbsp;&nbsp;&nbsp;&nbsp;"To i inače činimo... na svakom svetu... bilo gde."
<BR>&nbsp;&nbsp;&nbsp;&nbsp;&nbsp;"Ali ne ovako." Ona šmrknu. "Ovde smrdi."
<BR>&nbsp;&nbsp;&nbsp;&nbsp;&nbsp;"Svaki svet smrdi. Svaki grad na Zemlji ima drugačiji miris. Navići ćeš se na to."
<BR>&nbsp;&nbsp;&nbsp;&nbsp;&nbsp;"Da li to želim? Kako to da se ljudi ne uguše?"
<BR>&nbsp;&nbsp;&nbsp;&nbsp;&nbsp;"Ventilacija je odlična."
<BR>&nbsp;&nbsp;&nbsp;&nbsp;&nbsp;"Šta se događa kada otkaže?"
<BR>&nbsp;&nbsp;&nbsp;&nbsp;&nbsp;"To se nikada ne događa."
<BR>&nbsp;&nbsp;&nbsp;&nbsp;&nbsp;Gladija se ponovo osvrnu i reče: "Čini mi se da je svaka zgrada prenatrpana balkonima."
<BR>&nbsp;&nbsp;&nbsp;&nbsp;&nbsp;"To je znak statusa. Mali broj ljudi ima stanove okrenute napolje, te ako ih poseduju žele to i da iskoriste. Većina gradskih stanovnika živi u stanovima bez prozora."
<BR>&nbsp;&nbsp;&nbsp;&nbsp;&nbsp;Gladija se strese. Užasno! Kako se zove ovaj Grad, D. Ž.?"
<BR>&nbsp;&nbsp;&nbsp;&nbsp;&nbsp;"Ovo je Njujork. To je glavni grad, ali nije i najveći. Meksiko Siti i Los Anđeles su najveći na ovom kontinetu, a i na drugim kontinentima ima većih gradova od Njujorka."
<BR>&nbsp;&nbsp;&nbsp;&nbsp;&nbsp;"Zašto je, onda, glavni grad?"
<BR>&nbsp;&nbsp;&nbsp;&nbsp;&nbsp;"Iz uobičajenih razloga. Ovde je smeštena globalna vlada, Ujedinjene nacije."
<BR>&nbsp;&nbsp;&nbsp;&nbsp;&nbsp;"Nacije?" Ona pobedonsno uperi prst u D.G-a. "Zemlja je bila podeljena u nekoliko nezavisnih političkih celina. Tačno?"
<BR>&nbsp;&nbsp;&nbsp;&nbsp;&nbsp;"Tačno. Bilo ih je na desetine. Ali to je bilo pre hiperprostornog putovanja... u prehipervremenima. Ipak, ostalo je ime. To je ono što je divno na Zemlji. Smrznuta istorija. Svaki drugi svet je nov i prazan. Samo Zemlja predstavlja suštinu čovečanstva."
<BR>&nbsp;&nbsp;&nbsp;&nbsp;&nbsp;D. Ž. to izgovori svojim jedva čujnim šapatom, a zatim se povuče u sobu. Nije bila velika i nameštaj je bio oskudan.
<BR>&nbsp;&nbsp;&nbsp;&nbsp;&nbsp;Gladija razočarano reče: "Zašto ovde nikoga nema?"
<BR>&nbsp;&nbsp;&nbsp;&nbsp;&nbsp;D. Ž. se nasmeja: "Ne brini, draga. Ako želiš parade i pažnju, imaćeš ih. Samo sam ih zamolio da nas malo ostave same. Želim malo mira i odmora, a pretpostavljam da je i tebi to potrebno. Što se tiče mojih ljudi, oni moraju da smeste brod, da ga očiste, obnove zalihe, pobrinu se za svoje ljubavi..."
<BR>&nbsp;&nbsp;&nbsp;&nbsp;&nbsp;"Žene?"
<BR>&nbsp;&nbsp;&nbsp;&nbsp;&nbsp;"Ne, nisam na to mislio, mada pretpostavljam da će žene kasnije zauzeti svoje mesto. Pod ljubavima sam hteo da kažem da Zemlja još poseduje svoju religiju i to na neki način smiruje ljude. Bar ovde na Zemlji. Čini se da to ovde ima dublje značenje."
<BR>&nbsp;&nbsp;&nbsp;&nbsp;&nbsp;"Pa", reče Gladija pomalo zamišljeno. "Sleđena istorija, kao što kažeš. Šta misliš, da li bismo mogli da iziđemo iz zgrade i malo se prošetamo?"
<BR>&nbsp;&nbsp;&nbsp;&nbsp;&nbsp;"Poslušaj me; Gladija, nemoj se još upuštati u tako nešto. Našetaćeš se kada počnu ceremonije."
<BR>&nbsp;&nbsp;&nbsp;&nbsp;&nbsp;"Ali to će biti formalno. Da li bismo mogli da izbegnemo ceremonije?"
<BR>&nbsp;&nbsp;&nbsp;&nbsp;&nbsp;"Nema nade. Pošto si se na Bejlisvetu trudila da se prikažeš kao junakinja, moraćeš tako da se ponašaš i na Zemlji. Konačno, i ceremonije će se jednog trenutka završiti. Kada se oporaviš od njih, uzećemo vodiča i onda ćemo krenuti u pravo razgledanje Grada."
<BR>&nbsp;&nbsp;&nbsp;&nbsp;&nbsp;"Da li će biti problema ako povedemo i moje robote?" Ona pokaza prema Denilu i Žiskaru koji su se nalazili na drugom kraju prostorije. "Ne smeta mi da budem bez njih kada sam s tobom na brodu, ali ako budem morala da dolazim u dodir sa gomilama nepoznatih, osećaću se mngogo bezbednijom ukoliko budu uz mene."
<BR>&nbsp;&nbsp;&nbsp;&nbsp;&nbsp;"Sa Denilom sigurno neće biti problema. I njemu pripada pravo da se ponaša kao junak. On je bio pretkov partner, a može da prođe i kao ljudsko biće. Dok Žiskaru, koji je očigledno robot, načelno ne bi trebalo biti dozvoljeno ni da uđe unutar gradskih zidina, ali u ovom slučaju napravili su izuzetak i ja se nadam da će ih i dalje činiti. Baš je grozno što moramo ovde da čekamo i ne možemo izići."
<BR>&nbsp;&nbsp;&nbsp;&nbsp;&nbsp;"Pa sam kažeš da još ne bi trebalo da se izlažem svoj toj buci", reče Gladija.
<BR>&nbsp;&nbsp;&nbsp;&nbsp;&nbsp;"Ne, ne. Nisam mislio na javne trgove i puteve. Samo bih želeo da te povedem hodnicima ove zgrade. Nižu se milju za miljom... doslovno... i oni predstavljaju sami po sebi grad u malom: radnje, trpezarije, prostorije za zabavu, toaleti, liftovi, prolazi, i tako dalje. Jedan sprat neke zgrade u nekom gradu na Zemlji raznobojniji je i raznovrsniji od bilo kog celog naseljivačkog grada, pa čak i od celog sveta Svemiraca."
<BR>&nbsp;&nbsp;&nbsp;&nbsp;&nbsp;"Zar se ljudi ne gube u njima?"
<BR>&nbsp;&nbsp;&nbsp;&nbsp;&nbsp;"Svakako da ne. I ovde, kao i svuda, svako poznaje svoje susedstvo. Čak i stranci treba samo da slede znake."
<BR>&nbsp;&nbsp;&nbsp;&nbsp;&nbsp;"Toliko hodanje mora da predstavlja dobar trening za ljude", primeti dvosmisleno Gladija.
<BR>&nbsp;&nbsp;&nbsp;&nbsp;&nbsp;"Dobro je i za druženje. U hodnicima uvek ima ljudi i običaj je da se čovek zaustavi i popriča sa svakim koga poznaje, a one koje ne poznaje da pozdravi. Hodanje nije baš neophodno. Za vertikalno putovanje postoje liftovi. Glavni hodnici su ujedno i transputevi i služe za horizontalno putovanje. Van zgrada, razume se, postoji priključna linija za mrežu ekspresputeva. To je prava stvar. Proći ćeš njome."
<BR>&nbsp;&nbsp;&nbsp;&nbsp;&nbsp;"Čula sam za to. To su trake po kojima se hoda, a one te nose sve brže i brže... ili sve sporije... ako treba da pređeš sa jedne na drugu. Ja to ne bih mogla. Nemoj od mene tražiti da to pokušam."
<BR>&nbsp;&nbsp;&nbsp;&nbsp;&nbsp;"Ma nema sumnje da ćeš moći", odvrati blago D. Ž. "Pomoći ću ti. Ako ne bude druge, nosiću te, ali potrebno je samo malo vežbe. Kod Zemljana je uobičajeno da se njima kreću deca iz obdaništa, kao i stariji ljudi sa štapovima. Priznajem da Naseljivači obično izgledaju nespretni. Ni ja nisam baš naročito graciozan, ali uspevam, a i ti ćeš."
<BR>&nbsp;&nbsp;&nbsp;&nbsp;&nbsp;Gladija teško uzdahnu. "Pa, probaću, ako baš moram. Ali znaš šta, D. Ž, dragi. Moramo dobiti za noć bar razumno mirnu sobu. Ne želim da čujem to tvoje 'gradsko zujanje'."
<BR>&nbsp;&nbsp;&nbsp;&nbsp;&nbsp;"Siguran sam da se to može srediti."
<BR>&nbsp;&nbsp;&nbsp;&nbsp;&nbsp;"I ne želim da jedem u oblasti gde su kuhinje."
<BR>&nbsp;&nbsp;&nbsp;&nbsp;&nbsp;D. Ž. je sumnjičavo pogleda. "Možemo udesiti da nam donesu hranu ovamo, ali bilo bi za tebe dobro da uzmeš učešća u društvenom životu Zemljana. Konačno, biću s tobom."
<BR>&nbsp;&nbsp;&nbsp;&nbsp;&nbsp;"Možda posle izvesnog vremena, D. Ž, ali ne odmah u početku... a želim i lični toalet."
<BR>&nbsp;&nbsp;&nbsp;&nbsp;&nbsp;"Oh, ne, to je nemoguće. U svakoj sobi koju nam budu dodelili nalaziće se lavabo i WC šolja i to zato što imamo status, ali ako nameravaš ozbiljnije da se tuširaš ili kupaš moraćeš da kreneš za gomilom. Naći će se neka žena koja će te upoznati sa procedurom i dodeliti ti pregradak ili šta već tamo imaju. Neće ti biti neprijatno. Naseljivačkim ženama se svakog dana objašnjava kako se koriste toaleti. Možda će ti se na kraju i dopasti, Gladija. Svi kažu da su ženski toaleti mesta gde se mnogo toga događa i gde je veoma zabavno. S druge, pak, strane, u muškim toaletima zabranjen je svaki razgovor. Tamo je vrlo dosadno."
<BR>&nbsp;&nbsp;&nbsp;&nbsp;&nbsp;"Sve je to užasno", promrlja Gladija. "Kako podnosite nedostatak privatnosti?"
<BR>&nbsp;&nbsp;&nbsp;&nbsp;&nbsp;"Na jednom prenaseljenom svetu najvažnije je podmiriti najosnovnije potrebe", ležerno odvrati D. Ž. "Kako može da ti nedostaje ono što nikada nisi ni imao. Želiš li da čuješ još koji aforizam?"
<BR>&nbsp;&nbsp;&nbsp;&nbsp;&nbsp;"Baš i ne", odvrati Gladija.
<BR>&nbsp;&nbsp;&nbsp;&nbsp;&nbsp;Videvši da se Gladija snuždila, D. Ž. je obgrli oko ramena. "Hajde, neće biti tako loše kao što ti se čini. Obećavam."
<BR>
<BR>&nbsp;&nbsp;&nbsp;&nbsp;&nbsp;76.
<BR>&nbsp;&nbsp;&nbsp;&nbsp;&nbsp;To nije bio pravi košmar, ali Gladija je bila zahvalna svom ranijem iskustvu stečenom na Bejlisvetu koje joj je pomoglo da stekne izvesnu predstavu o onome što je sada predstavljalo pravi pravcati okean čovečanstva. Ovde, u Njujorku, gomile su bile mnogo veće nego na onom svetu Naseljivača, ali, s druge strane, ovde je bila odeljenija od stada nego prethodni put.
<BR>&nbsp;&nbsp;&nbsp;&nbsp;&nbsp;Bilo je očigledno da su vladini funkcioneri zainteresovani da budu viđeni u njenom društvu. Vodila se nema, učtiva borba za mesto u njenoj neposrednoj blizini, kako bi ih svi videli sa njom na hiperviziji. To ju je udaljilo ne samo od gomila ljudi iza kordona policajaca, već i od D. Ž.-a i njena dva robota. Zbog toga je, takođe, bila izložena nekoj vrsti učtivog gurkanja; to su činili ljudi kojima je jedina briga, izgleda, bila kamera.
<BR>&nbsp;&nbsp;&nbsp;&nbsp;&nbsp;Naslušala se govora kojima kao da nije bilo kraja, ali su svi srećom bili kratki; u stvari, trudila se da ne obraća pažnju na njihov sadržaj. Povremeno se osmehivala, i prijatno i nesvesno, svima podjednako pokazujući svoje ugrađene zube.
<BR>&nbsp;&nbsp;&nbsp;&nbsp;&nbsp;Gladija je površinskim vozilom puževim korakom prešla milje prolaza, dok je jedna nepregledna gomila mrava oivičavala trotoare, pozdravljajući je i mašući joj dok je prolazila. (Pitala se da li su se Zemljani ikada bilo kom Svemircu ovoliko ulagivali i bila je krajnje ubeđena da je njen slučaj bez presedana.)
<BR>&nbsp;&nbsp;&nbsp;&nbsp;&nbsp;Gladija je na jednom mestu na trenutak ugledala u daljini grupu ljudi okupljenu oko jednog hipervizijskog ekrana i istog časa je na njemu sasvim pouzdano uhvatila sebe. Znala je da gledaju snimak njenog govora održanog na Bejlisvetu. Gladija se pitala koliko je puta, na koliko mesta i pred koliko ljudi taj govor već bio prikazan od kada ga je održala, i koliko će još puta biti emitovan. Takođe ju je zanimalo kako na celu stvar gledaju na različitim svetovima. Na Aurori, na primer?
<BR>&nbsp;&nbsp;&nbsp;&nbsp;&nbsp;Da li ljudi sa Aurore, možda, u njoj vide izdajnika i da li će ovaj prijem shvatiti kao potvrdu toga?
<BR>&nbsp;&nbsp;&nbsp;&nbsp;&nbsp;Možda vide... i možda će shvatiti... ali to se nje nije ticalo. Imala je ona svoju misiju mira i izmirenja koju će slediti gde god da je povede i to ne žaleći se... pa makar posredi bila i neverovatna orgija masovonog kupanja i kreštavog, nesvesnog egzibcionizma u ženskom toaletu tog jutra. (Bez pritužbi.)
<BR>&nbsp;&nbsp;&nbsp;&nbsp;&nbsp;Stigli su do jednog od ekspres puteva koje je D. Ž. pomenuo i Gladija je s neskrivenim užasom upiljila u beskrajnu zmiju putničkih vozila koja su prolazila... prolazila... i prolazila... sa svojim tovarom ljudi koji su hitali da obave neki posao što nije mogao da se ostavi za kasnije (ili možda zato što nisu želeli da se gnjave i svečano zure, sa ostalim mnoštvom, u svečanu povorku tokom onih nekoliko minuta koliko se ona zadržala na vidiku).
<BR>&nbsp;&nbsp;&nbsp;&nbsp;&nbsp;Zatim je površinsko vozilo zaronilo ispod ekspresputa, prošlo kroz jedan kratak tunel koji se ni po čemu nije razlikovao od prolaza iznad (Grad je sav bio u tunelima) i ponovo izbilo gore, ali na drugoj strani.
<BR>&nbsp;&nbsp;&nbsp;&nbsp;&nbsp;Kolona vozila konačno se zaustavila ispred jedne velike javne zgrade koja je, srećom, bila mnogo privlačnija od beskrajnog niza blokova koji su predstavljali jedinice gradske oblasti za stanovanje.
<BR>&nbsp;&nbsp;&nbsp;&nbsp;&nbsp;U zgradi je održan još jedan prijem na kome su bila služena alkoholna pića i razna predjela. Gadljiva Gladija nije pipnula ništa od svega toga. Tuda je prošlo sigurno hiljadu ljudi, a beskrajan broj prišao je da porazgovara sa Gladijom. Očigledno je svima stavljeno na znanje da ne treba da se rukuju s njom, ali neki su to ipak učinili; Gladija se trudila da ne okleva, te bi nakratko polagala dva prsta na tuđu šaku, a zatim ih odmah povlačila.
<BR>&nbsp;&nbsp;&nbsp;&nbsp;&nbsp;Konačno se izvestan broj žena spremio da krene do najbližeg toaleta, te je jedna od njih izvela nešto što je očigledno predstavljalo neki društveni obred i s puno takta upitala Gladiju da li bi želela da im se pridruži. Gladija nije želela, ali noć je mogla da se otegne, pa se moglo dogoditi da bi joj kasnije još teže palo da mora nešto prekinuti.
<BR>&nbsp;&nbsp;&nbsp;&nbsp;&nbsp;U samom toaletu vladalo je uobičajeno raspoloženje, veseo smeh i razgovor, i Gladija je, pokorivši se nužnosti trenutka i oslonivši se na jutrošnje iskustvo, iskoristila pogodnosti jedne male odaje koja je imala bočne pregrade, ali ne i prednju.
<BR>&nbsp;&nbsp;&nbsp;&nbsp;&nbsp;Činilo se da se niko na to ne obazire i Gladija je pokušavala da ubedi sebe kako mora da se privikne na lokalne običaje. Mesto je bar imalo odličnu ventilaciju i bilo je besprekorno čisto.
<BR>&nbsp;&nbsp;&nbsp;&nbsp;&nbsp;Za sve to vreme niko nije obraćao pažnju na Denila i Žiskara. Gladija je shvatila to kao ljubaznost. Robotima više nije bio dozvoljen pristup unutar gradskih granica, mada ih je napolju, na selu, bilo na milione. Ako bi iko primetio prisustvo Denila i Žiskara, to bi značilo da želi da pokrene pitanje pravnih posledica. Lakše je bilo taktično se praviti da njih nema.
<BR>&nbsp;&nbsp;&nbsp;&nbsp;&nbsp;Kada je gozba jednom počela, oni su mirno sedeli za stolom sa D. Ž.-om, ne suviše daleko od podijuma. Na podijumu je sedela Gladija i umereno jela, pitajući se da li će od te hrane dobiti dizenteriju.
<BR>&nbsp;&nbsp;&nbsp;&nbsp;&nbsp;D. Ž, koji izgleda nije bio zadovoljan dodeljenom mu ulogom čuvara robota, bez prestanka je s nemirom zurio u Gladijinom pravcu, a ona je povremeno podizala šaku i upućivala mu smešak.
<BR>&nbsp;&nbsp;&nbsp;&nbsp;&nbsp;Žiskar, koji je isto tako budno motrio na Gladiju, ugrabio je priliku da veoma tiho saopšti Denilu, posluživši se zaklonom od nemilosrdnog i neprekidnog zveketa pribora za jelo i žagora: "Prijatelju Denile, ovde u ovoj prostoriji nalaze se visoki funkcioneri. Vrlo je verovatno da jedan ili više njih poseduje obaveštenja koja bi nam mogla biti od koristi."
<BR>&nbsp;&nbsp;&nbsp;&nbsp;&nbsp;"Nije isključeno, prijatelju Žiskare. Možeš li mi pomoći da otkrijemo to, posluživši se svojim sposobnostima?"
<BR>&nbsp;&nbsp;&nbsp;&nbsp;&nbsp;"Ne mogu. Umno zaleđe ne daje mi nikakve određene, važne emocionalne odgovore. Kao što mi ni povremeni blesci među najbližima ništa ne kazuju. Ipak sam uveren da se klimaks krize približava velikom brzinom, dok mi ovde besposleni sedimo."
<BR>&nbsp;&nbsp;&nbsp;&nbsp;&nbsp;Denil ozbiljno odvrati: "Pokušaću da postupim onako kako bi postupio partner Elija i da ubrzam stvar."
<BR>
<BR>&nbsp;&nbsp;&nbsp;&nbsp;&nbsp;77.
<BR>&nbsp;&nbsp;&nbsp;&nbsp;&nbsp;Denil nije jeo. Svojim mirnim očima promatrao je prisutne i uspeo je da pronađe osobu za kojom je tragao. Lagano se podigao i krenuo ka drugom stolu, očiju uprtih u jednu ženu koja je uspevala da istovremeno živahno jede i vodi veseo razgovor sa muškarcem sa svoje leve strane. Bila je to jedna zdepasta dama, kratke kose, u kojoj su se primećivali tragovi sedih. Iako joj lice nije bilo mlado, ipak je bilo prijatno.
<BR>&nbsp;&nbsp;&nbsp;&nbsp;&nbsp;Denil je čekao da u njihovom razgovoru dođe do uobičajene pauze, ali, kako se to nikako nije događalo, on joj se obrati uz izvestan napor: "Gospođo, mogu li da vas prekinem?"
<BR>&nbsp;&nbsp;&nbsp;&nbsp;&nbsp;Ona ga zbunjeno pogleda sa očiglednim nezadovoljstvom. "Izvolite", reče prilično oštro, "o čemu je reč?"
<BR>&nbsp;&nbsp;&nbsp;&nbsp;&nbsp;"Gospođo", poče Denil, "Molim vas da mi oprostite što sam vas prekinuo, ali da li biste mi dozvolili da malo popričam sa vama?"
<BR>&nbsp;&nbsp;&nbsp;&nbsp;&nbsp;Zurila je u njega, na trenutak se i namrštila, ali onda je njen izraz lica smekšao. Ona odvrati: "Sudeći prema vašoj prekomernoj ljubaznosti, vi ste robot, zar ne?"
<BR>&nbsp;&nbsp;&nbsp;&nbsp;&nbsp;"Ja sam jedan od robota gospođe Gladije, gospođo."
<BR>&nbsp;&nbsp;&nbsp;&nbsp;&nbsp;"Da, ali vi ste onaj humanoidni. R. Denil Olivav."
<BR>&nbsp;&nbsp;&nbsp;&nbsp;&nbsp;"Da, tako se zovem, gospođo."
<BR>&nbsp;&nbsp;&nbsp;&nbsp;&nbsp;Žena se okrete prema muškarcu sa svoje leve strane i obrati mu se: "Molim te da me izviniš. Ne mogu tek tako odbiti ovog... robota."
<BR>&nbsp;&nbsp;&nbsp;&nbsp;&nbsp;Njen sused se nesigurno nasmeši i svu svoju pažnju usredsredi na tanjir ispred sebe.
<BR>&nbsp;&nbsp;&nbsp;&nbsp;&nbsp;Žena reče Denilu: "Ako imate stolicu, zašto je ne donesete ovamo? Rado ću porazgovarati sa vama."
<BR>&nbsp;&nbsp;&nbsp;&nbsp;&nbsp;"Hvala vam, gospođo."
<BR>&nbsp;&nbsp;&nbsp;&nbsp;&nbsp;Kada se Denil vratio i smestio, ona poče: "Vi ste zaista R. Denil Olivav, zar ne?"
<BR>&nbsp;&nbsp;&nbsp;&nbsp;&nbsp;"Da, to je moje ime, gospođo."
<BR>&nbsp;&nbsp;&nbsp;&nbsp;&nbsp;"Hoću da kažem, vi ste onaj koji je pre toliko vremena radio sa Elijom Bejlijem. Niste novi model iz iste serije? Niste R. Denil Olivav četvrti ili tako nešto?"
<BR>&nbsp;&nbsp;&nbsp;&nbsp;&nbsp;Denil odvrati: "Ima malo toga na meni što u poslednjih dvadeset dekada nije zamenjeno... ili čak modernizovano i poboljšano... ali moj pozitronski mozak je isti kao i onda kada sam radio sa partnerom Elijom na tri različita sveta... i na jednom svemirskom brodu. On nije menjan."
<BR>&nbsp;&nbsp;&nbsp;&nbsp;&nbsp;"Tako!" Ona se zadivljeno zagleda u njega. "Vi ste, nema sumnje, izuzetan primerak. Da su svi roboti poput vas, ne vidim zašto bi se iko protiv njih bunio. O čemu to želite da razgovarate sa mnom?"
<BR>&nbsp;&nbsp;&nbsp;&nbsp;&nbsp;"Pre nego što smo zauzeli svoja mesta, bili ste predstavljeni gospođi Gladiji kao podsekretar za energetiku, Sofija Kvintana."
<BR>&nbsp;&nbsp;&nbsp;&nbsp;&nbsp;"Imate dobro pamćenje. Tako se zovem i to je moje zvanje."
<BR>&nbsp;&nbsp;&nbsp;&nbsp;&nbsp;"Da li se to zvanje odnosi na celu Zemlju ili samo na ovaj Grad?"
<BR>&nbsp;&nbsp;&nbsp;&nbsp;&nbsp;"Uveravam vas da sam opšti podsekretar."
<BR>&nbsp;&nbsp;&nbsp;&nbsp;&nbsp;"Onda ste upućeni u energetiku?"
<BR>&nbsp;&nbsp;&nbsp;&nbsp;&nbsp;Kvintana se nasmeši. Činilo se da joj ispitivanje uopšte ne smeta. Možda je mislila da je zabavno ili ju je možda privukao Denilov izgled smernog dostojanstva ili pak jednostavna činjenica da je jedan robot u stanju da je ispituje na taj način. U svakom slučaju, ona je uz osmeh odgovorila: "Energetika mi je bila glavni predmet na Kalifornijskom univerzitetu, a i doktorirala sam na njoj. Koliko sam još u nju upućena, nisam baš sigurna. Suviše dugo sam provela radeći na administrativnim poslovima... a to, uveravam vas, zatupljuje."
<BR>&nbsp;&nbsp;&nbsp;&nbsp;&nbsp;"Ali bi trebalo da ste dobro upućeni u praktične vidove sadašnjih energetskih zaliha Zemlje, zar ne?"
<BR>&nbsp;&nbsp;&nbsp;&nbsp;&nbsp;"Tako je. To svakako. Da li biste želeli nešto o tome da saznate?"
<BR>&nbsp;&nbsp;&nbsp;&nbsp;&nbsp;"Postoji nešto što pobuđuje moju znatiželju, gospođo."
<BR>&nbsp;&nbsp;&nbsp;&nbsp;&nbsp;"Znatiželju? Kod robota?"
<BR>&nbsp;&nbsp;&nbsp;&nbsp;&nbsp;Denil pognu glavu. "Ako je robot dovoljno složen, on može biti svestan nečega u sebi što traži obaveštenja. To je istovetno sa onim što sam primetio da ljudska bića nazivaju 'znatiželjom' i ja sam tako slobodan da za vlastita osećanja upotrebi istu reč."
<BR>&nbsp;&nbsp;&nbsp;&nbsp;&nbsp;"Pošteno. Šta vas to zanima, R. Denile? Mogu li tako da vas zovem?"
<BR>&nbsp;&nbsp;&nbsp;&nbsp;&nbsp;"Možete, gospođo. Koliko mi je poznato, Zemlja se energijom snabdeva preko Sunčevih energetskih stanica na geostacionarnoj orbiti u polutarnoj ravni Zemlje."
<BR>&nbsp;&nbsp;&nbsp;&nbsp;&nbsp;"U pravu ste."
<BR>&nbsp;&nbsp;&nbsp;&nbsp;&nbsp;"Ali da li su te energetske stanice jedini izvori energije za ovu planetu?"
<BR>&nbsp;&nbsp;&nbsp;&nbsp;&nbsp;"Ne. One su na prvom mestu... ali ne i jedini... snabdevači energijom. Dobar deo energije dobija se od unutrašnje toplote Zemlje, vetrova, talasa, plime i oseke, tečne vode i tako dalje. Posedujemo veoma složenu mešavinu, a svaka raznovrsnost ima svojih prednosti. Međutim, Sunčeva energija nam je glavno uporište."
<BR>&nbsp;&nbsp;&nbsp;&nbsp;&nbsp;"Niste pomenuli nuklearnu energiju, gospođo. Zar ne koristite mikrofuzije?"
<BR>&nbsp;&nbsp;&nbsp;&nbsp;&nbsp;Kvintana podiže obrve. "Je li to ono što vas zanima, R. Denile?"
<BR>&nbsp;&nbsp;&nbsp;&nbsp;&nbsp;"Da, gospođo. Zbog čega na Zemlji nema izvora nuklearne energije?"
<BR>&nbsp;&nbsp;&nbsp;&nbsp;&nbsp;"Nije da ih nema, R. Denile. Može se i na njih tu i tamo nabasati. Naši roboti... poznato vam je da ih na selu ima mnogo... rade na mikrofuzijski pogon. Uzgred budi rečeno, je li to i sa vama slučaj?"
<BR>&nbsp;&nbsp;&nbsp;&nbsp;&nbsp;Denil odvrati: "Da, gospođo."
<BR>&nbsp;&nbsp;&nbsp;&nbsp;&nbsp;"Zatim", nastavi ona, "ima i ponekih mašina koje rade na mikrofuzijski pogon, ali sve u svemu to je zanemarljivo."
<BR>&nbsp;&nbsp;&nbsp;&nbsp;&nbsp;"Nije li tačno, gospođo Kvintana, da su izvori mikrofuzijske energije osetljivi na nuklearne pojačivače?"
<BR>&nbsp;&nbsp;&nbsp;&nbsp;&nbsp;"Svakako da jesu. Razume se. Izvor mikrofuzijske energije će u tom slučaju eksplodirati i ja pretpostavljam da je to zbog toga što postaje preosetljiv."
<BR>&nbsp;&nbsp;&nbsp;&nbsp;&nbsp;"Znači, neko ko bi upotrebio nuklearni pojačivač na Zemlji ne bi mogao ozbiljno da ošteti bitne Zemljine snabdevače energijom."
<BR>&nbsp;&nbsp;&nbsp;&nbsp;&nbsp;Kvintana se nasmeja. "Ne, razume se da ne bi mogao. Kao prvo, ne vidim nikoga ko unaokolo, s jednog mesta na drugo, vuče neki nuklearni pojačivač. Teže na tone i mislim da ne bi mogli da prođu ulicama i hodnicima Grada. Neko bi bez sumnje morao da primeti takav pokušaj. A i kada bi nuklearni pojačivač bio uveden u igru, uspeo bi da uništi svega nekoliko robota i mašina pre no što bi bio otkriven i onesposobljen. Nema šanse... baš nikakve... da nam na taj način bude naneta šteta. Da li ste u to želeli da se uverite, R. Denile?" Gotovo kao da mu je stavljala do znanja da je razgovor završen.
<BR>&nbsp;&nbsp;&nbsp;&nbsp;&nbsp;Denil reče: "Želeo bih da raščistim još nekoliko sitnica, gospođo Kvintana. Zašto na Zemlji nema velikih mikrofuzijskih izvora? Svi svetovi Svemiraca zavise od mikrofuzije, kao i svi svetovi Naseljivača. Mikrofuzija je zgodna za prenošenje, svrsishodna i jeftina... ne zahteva mnogo truda oko održavanja, popravki i zamena delova kao što je slučaj sa strukturama u svemiru."
<BR>&nbsp;&nbsp;&nbsp;&nbsp;&nbsp;"Ali, kao što rekoste, R. Denile, osetljiva je na nuklearne pojačivače."
<BR>&nbsp;&nbsp;&nbsp;&nbsp;&nbsp;"Ali, vi rekoste, gospođo Kvintana, da su nuklearni pojačivači suviše veliki i nespretni da bi bili korisni."
<BR>&nbsp;&nbsp;&nbsp;&nbsp;&nbsp;Kvintana se široko osmehnu i reče: "Veoma ste inteligentni, R. Denile. Nikada mi nije palo na pamet da bih se mogla naći za stolom sa jednim robotom i voditi jedan ovakav razgovor. Vaši auroranski robotičari su veoma pametni... suviše pametni... i plašim se da nastavim započeti razgovor. Morala bih da se zabrinem za svoje mesto u vladi. Znate, imamo legendu o robotu po imenu Stefan Bejerli koji je zauzimao visoko mesto u vladi."
<BR>&nbsp;&nbsp;&nbsp;&nbsp;&nbsp;"To mora da je puka izmišljotina, gospođo Kvintana", reče ozbiljno Denil. "Ni na jednom od svetova Svemiraca nema nijednog robota ni u jednoj vladi. Mi smo jednostavno... roboti."
<BR>&nbsp;&nbsp;&nbsp;&nbsp;&nbsp;"Sada mi je lakše kada sam to čula, te ću stoga nastaviti. Razlike u izvorima energije potiču iz istorije. U vreme kada je došlo do razvoja hipersvemirskog putovanja, imali smo mikrofuziju, te su tako ljudi koji su napuštali Zemlju nosili sa sobom mikrofuzijske energetske izvore. To je bilo neophodno kako na brodovima tako i na planetama tokom pokolenja, dok su opne prilagođavane za naseljavanje ljudi. Da bi se izgradio odgovorajući sistem stanica za solarnu energiju potrebno je mnogo godina... te da se ne bi upuštali u jedan takav zadatak, emigranti su radije zadržavali mikrofuziju. Tako je bilo i sa Svemircima u njihovo vreme, a tako je sada i sa Naseljivačima.
<BR>&nbsp;&nbsp;&nbsp;&nbsp;&nbsp;Međutim, na Zemlji su se mikrofuzija i solarna energija u svemiru razvile otprilike u isto vreme, te su se oba načina dobijanja energije sve više i više koristila. Konačno smo mogli da biramo da li ćemo koristiti mikrofuziju ili Sunčevu energiju ili, razume se, obe. Izabrali smo Sunčevu energiju."
<BR>&nbsp;&nbsp;&nbsp;&nbsp;&nbsp;Denil upita: "To mi izgleda čudno, gospođo Kvintana. Zašto ne obe?"
<BR>&nbsp;&nbsp;&nbsp;&nbsp;&nbsp;"Na to pitanje je, u stvari, veoma lako odgovoriti, R. Denile. Zemlja je u prehipersvemirskim danima imala izvesna iskustva sa izvesnim primitivnim oblikom nuklearne energije, a to iskustvo nije bilo baš najbolje. Kada je došlo vreme da se izabere između mikrofuzije i Sunčeve energije, Zemljani su na mikrofuziju gledali kao na jedan oblik nuklearne energije i okrenuli su joj leđa. Ostali svetovi, koji nisu imali naša iskustva sa primitivnim oblikom nuklearne energije, nisu ni imali razloga da se odreknu mikrofuzije."
<BR>&nbsp;&nbsp;&nbsp;&nbsp;&nbsp;"Smem li vas upitati na kakav to primitivan oblik nuklearne energije mislite, gospođo?"
<BR>&nbsp;&nbsp;&nbsp;&nbsp;&nbsp;"Na fisiju urana", odgovori Kvintana. "Ona se potpuno razlikuje od mikrofuzije. Fisija podrazumeva cepanje teških jezgara, kao što su jezgra urana. Mikrofuzija podrazumeva sjedinjavanje lakih jezgara, kao što su jezgra vodonika. Međutim, i jedna i druga predstavljaju oblike nuklearne energije."
<BR>&nbsp;&nbsp;&nbsp;&nbsp;&nbsp;"Pretpostavljam da bi uran trebalo da bude gorivo za fisijske uređaje."
<BR>&nbsp;&nbsp;&nbsp;&nbsp;&nbsp;"Da... ili i druga teška jezgra, kao što su jezgra torijuma ili plutonijuma."
<BR>&nbsp;&nbsp;&nbsp;&nbsp;&nbsp;"Ali uran, kao i ostali pomenuti elementi, krajnje je redak. Da li bi oni mogli da održavaju jedno društvo koje koristi fisiju?"
<BR>&nbsp;&nbsp;&nbsp;&nbsp;&nbsp;"Ti elementi su retki na drugim svetovima. Ne može se reći ni da se na Zemlji nalaze na svakom koraku, ali nisu baš ni tako retki. Uran i torijum veoma su rasprostranjeni u kori u malim količinama, a na nekoliko mesta postoje i koncentracije ovih metala."
<BR>&nbsp;&nbsp;&nbsp;&nbsp;&nbsp;"Ima li, gospođo, danas na Zemlji bilo kakvih uređaja na fisijski pogon?"
<BR>&nbsp;&nbsp;&nbsp;&nbsp;&nbsp;"Nema", odvrati ravnodušno Kvintana. "Nigde i ni u kakvom obliku. Ljudska bića bi pre sagorevala naftu... ili čak drvo... nego vršila fisiju urana. U jednom učtivom društvu čak i reč 'uran' predstavlja tabu. Vi mi ne biste postavljali ova pitanja niti bih vam ja na njih odgovarala da ste ljudsko biće i Zemljanin."
<BR>&nbsp;&nbsp;&nbsp;&nbsp;&nbsp;Denil uporno nastavi: "Da li ste sigurni, gospođo? Ne postoji li neki tajni uređaj koji koristi fisiju, a koji zbog nacionalne sigurnosti..."
<BR>&nbsp;&nbsp;&nbsp;&nbsp;&nbsp;"Ne, robote", odgovori Kvintana, namrštivši se. "Kažem vam... nema takvog uređaja. Ni jednog jedinog!"
<BR>&nbsp;&nbsp;&nbsp;&nbsp;&nbsp;Denil ustade. "Zahvaljujem vam, gospođo, i molim da mi oprostite što sam vam oduzeo vreme i što sam se raspitivao o nečem tako delikatnom. Uz vaše dopuštenje, sada ću vas ostaviti."
<BR>&nbsp;&nbsp;&nbsp;&nbsp;&nbsp;Kvintana mu nemarno odmahnu rukom. "Bilo mi je drago, R. Denile."
<BR>&nbsp;&nbsp;&nbsp;&nbsp;&nbsp;Ponovo se okrenula svom susedu za stolom, sigurna da u zemaljskoj gužvi ljudi nikada ne prisluškuju razgovor koji se vodi u njihovoj blizini, kao i to da, ako to ipak i učine, tu činjenicu nikada ne priznaju. Ona reče: "Možeš li zamisliti, vodila sam razgovor o energetici s jednim robotom?"
<BR>&nbsp;&nbsp;&nbsp;&nbsp;&nbsp;Što se tiče Denila, on se vratio na svoje mesto i tiho prišapnuo Žiskaru: "Ništa, prijatelju Žiskare. Ništa što bi nam bilo od pomoći."
<BR>&nbsp;&nbsp;&nbsp;&nbsp;&nbsp;Zatim je tužno dodao: "Možda sam postavljao pogrešna pitanja. Partner Elija bi umeo da postavi ona prava."
</P></TD></TR></TABLE>
<P class="next">
<A HREF=p17.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
