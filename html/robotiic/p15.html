<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>SVETI SVET
<BR>@03 = Zemlja
<P>&nbsp;&nbsp;&nbsp;&nbsp;&nbsp;64.
<BR>&nbsp;&nbsp;&nbsp;&nbsp;&nbsp;Amadiro je grizao donju usnu i svetlucavim očima promatrao Mandamusa, koji je, kako se činilo, bio izgubljen u mislima.
<BR>&nbsp;&nbsp;&nbsp;&nbsp;&nbsp;Amadiro stade da se brani: "Bila je uporna. Rekla mi je da je jedino ona u stanju da iziđe nakraj s tim Žiskarom, da jedino ona ima dovoljno jak uticaj na njega i da jedino ona može da ga spreči da se koristi tim svojim mentalnim moćima."
<BR>&nbsp;&nbsp;&nbsp;&nbsp;&nbsp;"Nikada mi niste o tome govorili, dr Amadiro."
<BR>&nbsp;&nbsp;&nbsp;&nbsp;&nbsp;"Nisam bio siguran šta bi trebalo da kažem, mladiću. Nisam bio siguran da je u pravu.
<BR>&nbsp;&nbsp;&nbsp;&nbsp;&nbsp;"Da li ste sada sigurni?"
<BR>&nbsp;&nbsp;&nbsp;&nbsp;&nbsp;"Potpuno. Ona se ne seća ničega što se dogodilo..."
<BR>&nbsp;&nbsp;&nbsp;&nbsp;&nbsp;"Te tako ni mi ne znamo šta se dogodilo."
<BR>&nbsp;&nbsp;&nbsp;&nbsp;&nbsp;Amadiro klimnu. "Upravo tako. A ne seća se ni onoga što mi je ranije ispričala. Pobrinuo sam se da joj se odmah napravi elektroencefalogram. Vidljive su bitne izmene u odnosu na prethodne zapise."
<BR>&nbsp;&nbsp;&nbsp;&nbsp;&nbsp;"Postoje li izgledi da vremenom povrati sećanje?"
<BR>&nbsp;&nbsp;&nbsp;&nbsp;&nbsp;Amadiro smrknuto odmahnu glavom. "Ko to zna? Ali sumnjam."
<BR>&nbsp;&nbsp;&nbsp;&nbsp;&nbsp;Mandamus je i dalje držao oborene oči i izgledao zamišljen, a potom je rekao: "Pa, nije ni važno. Možemo prihvatiti njeno mišljenje o Žiskaru kao ispravno, što znači da nam je sada poznato da je on u stanju da utiče na umove. To je veoma važno saznanje kojim sada mi raspolažemo. U stvari, i dobro je što naša koleginica robotičarka nije uspela. Da je Vasilija ovladala tim robotom, šta mislite koliko bi vremena bilo potrebno da se i vi nađete u njenoj vlasti... kao i ja, pod pretpostavkom da me smatra dovoljno važnim?"
<BR>&nbsp;&nbsp;&nbsp;&nbsp;&nbsp;Amadiro klimnu: "Pretpostavljam da joj je nešto slično moglo pasti na um. Mada je sada teško reći šta joj je bilo na umu. Bar na prvi pogled izgleda da nije pretprpela nikakve druge povrede sem što je izgubila deo sećanja... očigledno je da se seća svega ostalog... ali ko zna kako će to uticati na njene dublje misaone procese i na njenu veštinu robotičara? Činjenica je da je Žiskar uspeo da tako nešto učini jednoj u toj meri stručnoj osobi kao što je ona, čini ga neverovatno opasnim fenomenom."
<BR>&nbsp;&nbsp;&nbsp;&nbsp;&nbsp;"Ne čini li vam se, dr Amadiro, da su Naseljivači možda u pravu što nemaju poverenja u robote?"
<BR>&nbsp;&nbsp;&nbsp;&nbsp;&nbsp;"Gotovo da mi se čini, Mandamuse."
<BR>&nbsp;&nbsp;&nbsp;&nbsp;&nbsp;Mandamus protrlja šake. "Sudeći prema vašoj potištenosti, zaključujem da cela ta rabota nije bila otkrivena pre no što su napustili Auroru."
<BR>&nbsp;&nbsp;&nbsp;&nbsp;&nbsp;"Vaša pretpostavka je tačna. Solarijanka i oba njena robota nalaze se na brodu tog naseljivačkog kapetana koji se uputio prema Zemlji."
<BR>&nbsp;&nbsp;&nbsp;&nbsp;&nbsp;"A kako mi onda sada stojimo?"
<BR>&nbsp;&nbsp;&nbsp;&nbsp;&nbsp;Amadiro lagano reče: "Čini mi se da nam ne preti nikakav poraz. Ako do kraja završimo svoj projekat, pobedili smo... sa Žiskarom ili bez njega. A to možemo da učinimo. Šta god da je Žiskar u stanju da čini sa osećanjima, on nije kadar da čita misli. Možda može da odredi kada mlaz osećanja prostruji jednim ljudskim umom, ili je čak možda u stanju da razlikuje jedno osećanje od drugog, da ih promeni jedno u drugo, da podstakne san ili amneziju... i još neke takve nevažne stvari. Međutim, dok to čini, on ne može da bude oštrouman. Nije u stanju da razabere stvarne reči ili ideje."
<BR>&nbsp;&nbsp;&nbsp;&nbsp;&nbsp;"Jeste li sigurni u to?"
<BR>&nbsp;&nbsp;&nbsp;&nbsp;&nbsp;"Vasilija je to tvrdila."
<BR>&nbsp;&nbsp;&nbsp;&nbsp;&nbsp;"Možda nije znala o čemu govori. Konačno, ona nije uspela da uspostavi kontrolu nad tim robotima, a rekla je da će sigurno to postići. To baš ne ide u prilog ispravnosti njenog poimanja stvari."
<BR>&nbsp;&nbsp;&nbsp;&nbsp;&nbsp;"Pa ipak joj, što se ovoga tiče, verujem. Ustrojstvo pozitronskih kola moralo bi biti u toj meri složeno da bi taj robot bio u stanju da čita misli, tako da je krajnje neverovatno da je jednom detetu pre dvadeset dekada pošlo za rukom da u njega tako nešto ugradi. To je još daleka budućnost i za nas, sudeći prema sadašnjem stanju stvari, Mandamuse. Ubeđen sam da se morate složiti s tim."
<BR>&nbsp;&nbsp;&nbsp;&nbsp;&nbsp;"Da, morao bih se složiti. I uputili su se ka Zemlji?"
<BR>&nbsp;&nbsp;&nbsp;&nbsp;&nbsp;"Ubeđen sam."
<BR>&nbsp;&nbsp;&nbsp;&nbsp;&nbsp;"Da li bi ta žena, odgojena onako kako jeste, stvarno pošla na Zemlju?"
<BR>&nbsp;&nbsp;&nbsp;&nbsp;&nbsp;"Ako Žiskar njome upravlja, onda nema izbora."
<BR>&nbsp;&nbsp;&nbsp;&nbsp;&nbsp;"Ali zašto bi Žiskar želeo da ona pođe na Zemlju? Da ne zna možda za naš projekat? Čini se da vi smatrate da ne zna."
<BR>&nbsp;&nbsp;&nbsp;&nbsp;&nbsp;"Moguće je da ne zna. Možda želi da pođe na Zemlju samo zato da bi sebe i Solarijanku sklonio od nas."
<BR>&nbsp;&nbsp;&nbsp;&nbsp;&nbsp;"Ako je mogao da sredi Vasiliju, ne bih se kladio da se nas plaši."
<BR>&nbsp;&nbsp;&nbsp;&nbsp;&nbsp;"Moglo bi ga oboriti", reče ledeno Amadiro, "neko dalekometno oružje. Njegove sposobnosti mora da imaju ograničen domet. Mora da se zasnivaju na elektromagnetskom polju, što znači da za njih važi zakon opadanja na kvadrat sa povećanjem udaljenosti. Tako mi izlazimo van njegovog dometa što smo udaljeniji od njega, ali on će tada otkriti da nije van dometa našeg oružja."
<BR>&nbsp;&nbsp;&nbsp;&nbsp;&nbsp;Mandamus se namršti i činilo se da mu je neprijatno. "Vi, dr Amadiro, izgleda posedujete nesvemirsku naklonost prema nasilju. Mada pretpostavljam da je, kada je u pitanju jedan ovakav slučaj, dozvoljena upotreba sile."
<BR>&nbsp;&nbsp;&nbsp;&nbsp;&nbsp;"U jednom ovakvom slučaju? Robot koji je u stanju da naudi ljudskim bićima? Mislim da je tako. Moraćemo da izmislimo neki izgovor što u poteru šaljemo jedan ratni brod. Ne bi bilo mudro izneti kako stvari tačno stoje..."
<BR>&nbsp;&nbsp;&nbsp;&nbsp;&nbsp;"Ne", naglasi Mandamus. "Pomislite samo koliko bi ljudi želelo da se lično dočepa jednog takvog robota."
<BR>&nbsp;&nbsp;&nbsp;&nbsp;&nbsp;"Što ne smemo dozvoliti. A to je još jedan razlog zbog koga ću se pobrinuti da robot bude uništen, što će za nas biti sigurnije i poželjnije."
<BR>&nbsp;&nbsp;&nbsp;&nbsp;&nbsp;"Možda ste u pravu", reče nevoljno Mandamus, "ali mislim da nije baš mudro oslanjati se samo na taj jedan pokušaj uništavanja. Moram poći na Zemlju - smesta. Moramo požuriti okončavanje projekta, pa i ako ne obeležimo svako 'i' i ne precrtamo svako 't'. Kada to jednom bude gotovo, onda će biti gotovo. Čak ni jedan robot koji je u stanju da upravlja mislima... pod bilo čijom kontrolom... neće biti u stanju da raščini počinjeno. A ako i uradi bilo šta drugo, to, možda, više neće biti važno."
<BR>&nbsp;&nbsp;&nbsp;&nbsp;&nbsp;Amadiro reče: "Ne govorite u jednini. I ja ću poći."
<BR>&nbsp;&nbsp;&nbsp;&nbsp;&nbsp;"Vi? Zemlja je užasan svet. Ja moram poći, ali zašto vi?"
<BR>&nbsp;&nbsp;&nbsp;&nbsp;&nbsp;"Zato što i ja moram poći. Ne mogu više ovde ostati i brinuti. Vi niste na ovo čekali celog života kao ja, Mandamuse. Vi nemate zaostale račune koje morate da naplatite."
<BR>
<BR>&nbsp;&nbsp;&nbsp;&nbsp;&nbsp;65.
<BR>&nbsp;&nbsp;&nbsp;&nbsp;&nbsp;Gladija se ponovo našla u svemiru i opet je mogla da vidi Auroru u obliku kugle. D. Ž. je bio zaposlen negde drugde, a i ceo brod je izgledao kao da je u opsadnom stanju, kao da se sprema bitka, kao da ga neko progoni ili kao da očekuje da ga neko progoni.
<BR>&nbsp;&nbsp;&nbsp;&nbsp;&nbsp;Gladija zatrese glavom. Mogla je jasno da razmišlja; dobro se osećala; ali kada joj se um vraćao na ono vreme provedeno u Institutu, ubrzo pošto ju je Amadiro napustio, njome bi prostrujala neka čudno prožimajuća nestvarnost. Postojala je pukotina u vremenu. U jednom trenutku je sedela na kauču i osećala pospanost; u sledećem, pak u odaji su se nalazila četiri robota i neka žena koje tu ranije nije bilo.
<BR>&nbsp;&nbsp;&nbsp;&nbsp;&nbsp;Zaspala je, znači, ali uopšte nije bila svesna, niti se sećala da je zaspala. Postojala je pukotina nepostojanja.
<BR>&nbsp;&nbsp;&nbsp;&nbsp;&nbsp;Kada je kasnije o tome razmišljala, prepoznala je tu ženu. Bila je to Vasilija Aliena - kćerka koju je Gladija zamenila u srcu Hana Fastolfa. Gladija nikada, zapravo, nije videla Vasiliju, mada ju je nekoliko puta posmatrala preko hipertalasa. Gladija je uvek o njoj ramišljala kao o nekom udaljenom i neprijateljskom drugom ja. Drugi su uvek stavljali primedbe na nejasnu sličnost njihovih izgleda, ali Gladija je uporno odbijala da prizna da ona postoji... i to je predstavljalo onu čudnu, protivurečnu vezu sa Fastolfom.
<BR>&nbsp;&nbsp;&nbsp;&nbsp;&nbsp;Kada su se našli na brodu i kada je ostala sama sa robotima, postavila je neizbežno pitanje. "Šta je Vasilija Aliena radila u toj prostoriji i zašto ste me pustili da nastavim da spavam po njenom dolasku?"
<BR>&nbsp;&nbsp;&nbsp;&nbsp;&nbsp;Denil odvrati: "Gospođo Gladija, ja ću vam odgovoriti na to pitanje, pošto je to nešto u čemu bi Žiskaru bilo teško da razgovara."
<BR>&nbsp;&nbsp;&nbsp;&nbsp;&nbsp;"Zašto bi mu bilo teško, Denile?"
<BR>&nbsp;&nbsp;&nbsp;&nbsp;&nbsp;"Gospođa Vasilija je došla s nadom da će uspeti da nagovori Žiskara da stupi u njenu službu."
<BR>&nbsp;&nbsp;&nbsp;&nbsp;&nbsp;"Bez obzira na mene?" upita krajnje ozlojeđeno Gladija. Nije baš mnogo volela Žiskara, ali to s tim nije imalo veze. Ono što je bilo njeno, bilo je samo njeno. "I dozvolili ste mi da spavam dok ste se vas dvojica sami uhvatili s tim ukoštac?"
<BR>&nbsp;&nbsp;&nbsp;&nbsp;&nbsp;"Osećali smo, gospođo, da vam je odista san potreban. Zatim, i gospođa Vasilija nam je naredila da vas pustimo da spavate. Konačno, obojici nam je bilo jasno da Žiskar neće, ni u kom slučaju, stupiti u njenu službu. To su bili razlozi zbog kojih vas nismo probudili."
<BR>&nbsp;&nbsp;&nbsp;&nbsp;&nbsp;Gladija ozlojeđeno primeti: "Nadam se da se Žiskar ni na trenutak nije kolebao da li da me napusti. To bi bilo u suprotnosti i sa auroranskim zakonom i, što je još važnije, sa trima zakonima robotike. Trebalo bi se vratiti na Auroru i izvesti je pred sud."
<BR>&nbsp;&nbsp;&nbsp;&nbsp;&nbsp;"To vam baš ne bih savetovao u ovom trenutku, gospođo."
<BR>&nbsp;&nbsp;&nbsp;&nbsp;&nbsp;"Kakvim se izgovorom poslužila kada je tražila Žiskara. Da li je uopšte imala bilo kakav izgovor za to?"
<BR>&nbsp;&nbsp;&nbsp;&nbsp;&nbsp;"Žiskar joj je bio dodeljen dok je bila dete."
<BR>&nbsp;&nbsp;&nbsp;&nbsp;&nbsp;"Zakonski?"
<BR>&nbsp;&nbsp;&nbsp;&nbsp;&nbsp;"Ne, gospođo. Dr Fastolf joj je samo dozvolio da se njime koristi."
<BR>&nbsp;&nbsp;&nbsp;&nbsp;&nbsp;"Onda ona nema nikakva prava na Žiskara."
<BR>&nbsp;&nbsp;&nbsp;&nbsp;&nbsp;"Ukazali smo joj na to, gospođo. Očigledno je posredi sentimentalna privrženost od strane gospođe Vasilije."
<BR>&nbsp;&nbsp;&nbsp;&nbsp;&nbsp;Gladija frknu. "Pošto je već preživela gubitak Žiskara i pre no što sam ja uopšte došla na Auroru, šta joj je trebalo da sada ode tako daleko i pokuša da me na nezakonit način liši mog vlasništva." A zatim, s izvesnim nemirom, dodade: "Trebalo je da me probudite."
<BR>&nbsp;&nbsp;&nbsp;&nbsp;&nbsp;Denil primeti: "Gospođa Vasilija je sa sobom povela četiri robota. Da ste bili budni i da je među vama dvema došlo do oštrih reči, bilo bi teško nagnati robote da svaki izvrši upravo ono što je njemu naloženo."
<BR>&nbsp;&nbsp;&nbsp;&nbsp;&nbsp;"Već bih ja znala kako da uputim prave naloge, uveravam te, Denile."
<BR>&nbsp;&nbsp;&nbsp;&nbsp;&nbsp;"Ne sumnjam u to, gospođo. Isto to bi mogla da učini i gospođa Vasilija, a ona je jedan od najpametnijih robotičara u Galksiji."
<BR>&nbsp;&nbsp;&nbsp;&nbsp;&nbsp;Gladija sada pažnju usredsredi na Žiskara. "Zar nemaš ništa da kažeš?"
<BR>&nbsp;&nbsp;&nbsp;&nbsp;&nbsp;"Samo to da je dobro što je sve bilo onako kako jeste, gospođo."
<BR>&nbsp;&nbsp;&nbsp;&nbsp;&nbsp;Gladija je zamišljeno gledala u te prigušene robotske oči koje su se toliko razlikovale od Denilovih gotovo ljudskih očiju, i učini joj se u tom trenutku da taj događaj konačno i nije toliko važan. Sitnica. Bilo je drugih stvari o kojima je trebalo brinuti. Išli su na Zemlju.
<BR>&nbsp;&nbsp;&nbsp;&nbsp;&nbsp;Čudno, ali više nije mislila na Vasiliju.
<BR>&nbsp;&nbsp;&nbsp;&nbsp;&nbsp;"Zabrinut sam", reče Žiskar svojim poverljivim šapatom čiji zvučni talasi jedva da su zamreškali vazduh. Naseljivački brod se bez problema udaljavo od Aurore i do sada ih još niko nije progonio. Aktivnosti na brodu su se primirile i stvari su postale rutinske, a kako su se sve rutinske stvari obavljale automatski nastupila je tišina, te je Gladija zaspala prirodnim putem.
<BR>
<BR>&nbsp;&nbsp;&nbsp;&nbsp;&nbsp;66.
<BR>&nbsp;&nbsp;&nbsp;&nbsp;&nbsp;"Zabrinut sam za gospođu Gladiju, prijatelju Denile."
<BR>&nbsp;&nbsp;&nbsp;&nbsp;&nbsp;Denil je dovoljno dobro poznavao karakeristike Žiskarovih pozitronskih kola, tako da mu dalje objašnjenje nije bilo potrebno. On reče: "Prijatelju Žiskare, bilo je neophodno podesiti gospođu Gladiju. Da je nastavila da postavlja pitanja, mogla je da izmami istinu o tvojim mentalnim aktivnostima, pa bi onda podešavanje bilo mnogo opasnije izvesti. Dosta štete je već počinjeno i samim tim što je gospođa Vasilija otkrila tu činjenicu. Ne znamo s kim je sve... i sa koliko njih... podelila to svoje saznanje."
<BR>&nbsp;&nbsp;&nbsp;&nbsp;&nbsp;"Bez obzira na to", reče Žiskar, "nisam želeo da izvršim to podešavanje. Da je gospođa Gladija želela da zaboravi, to bi bilo sasvim jednostavno podešavanje bez ikakvog rizika. Međutim, ona je bila odlučna u svom besu da sazna više o toj stvari. Žalila je što nije odigrala veću ulogu u svemu tome. Stoga sam bio primoran da slomim dosta jake vezivne sile."
<BR>&nbsp;&nbsp;&nbsp;&nbsp;&nbsp;Denil reče: "Čak je i to bilo neophodno, prijatelju Žiskare."
<BR>&nbsp;&nbsp;&nbsp;&nbsp;&nbsp;"Pa ipak, u ovom slučaju je postojala velika mogućnost da dođe do štete. Ako vezivnu silu zamisliš kao jedan tanak, savitljivi konopac - to nije baš najbolja analogija, ali nisam u stanju da smislim nijednu drugu, jer ono što osećam u jednom umu nema svoju analogiju van tog uma - onda su uobičajene inhibicije sa kojima se srećem toliko tanke i krhke da nestaju kada ih dodirnem. Jake vezivne sile, s druge strane, pucaju i odbijaju se pri slamanju, usled čega mogu da budu slomljene i druge sile, koje nisu ni u kakvoj vezi sa prvim vezivnim silama ili pak mogu biti strašno ojačane šibanjem i uvijanjem oko drugih takvih sila. U jednom i u drugom slučaju mogu biti izazvane nenameravane promene u osećanjima nekog ljudskog bića, a isto tako i u njegovim stavovima, što sasvim sigurno dovodi do štete."
<BR>&nbsp;&nbsp;&nbsp;&nbsp;&nbsp;Denil reče, nešto jačim glasom: "Imaš li utisak da si naneo neku štetu gospođi Gladiji, prijatelju Žiskare?"
<BR>&nbsp;&nbsp;&nbsp;&nbsp;&nbsp;"Mislim da nisam. Bio sam krajnje pažljiv. Radio sam na tome sve vreme dok si s njom razgovarao. Bilo je mudro od tebe što si na sebe preuzeo da vodiš razgovor i da se izložiš riziku da te uhvati u rascep između nepodesne istine i neistine. Ali uprkos sve moje pažnje, prijatelju Denile, izložio sam se riziku i brine me to što sam bio spreman da se izložim tom riziku. Toliko sam se približio narušavanju prvog zakona da sam morao da uložim krajnje veliki napor da bih celu stvar izveo. Ubeđen sam da ne bih bio u stanju da to učinim..."
<BR>&nbsp;&nbsp;&nbsp;&nbsp;&nbsp;"Da, prijatelju Žiskare?"
<BR>&nbsp;&nbsp;&nbsp;&nbsp;&nbsp;"Da nisi izložio tvoj pojam nultog zakona."
<BR>&nbsp;&nbsp;&nbsp;&nbsp;&nbsp;"Znači, prihvataš ga?"
<BR>&nbsp;&nbsp;&nbsp;&nbsp;&nbsp;"Ne, ne mogu. Možeš li ti? Suočen sa mogućnošću da naudiš nekom pojedinačnom ljudskom biću ili da dozvoliš da mu neko naudi, da li bi mogao da naudiš ili da dozvoliš da mu neko naudi u ime apstraktnog čovečanstva? Razmisli!"
<BR>&nbsp;&nbsp;&nbsp;&nbsp;&nbsp;"Nisam siguran", odvrati Denil, kome je glas treperavo bledio. A zatim sa naporom nastavi: "Mogao bih. Na to me nagoni i sam pojam... kao uostalom i tebe. Pomogao ti je da se odlučiš da preuzmeš rizik oko podešavanja uma gospođe Gladije."
<BR>&nbsp;&nbsp;&nbsp;&nbsp;&nbsp;"Da, jeste", složi se Žiskar, "i što više budemo razmišljali o nultom zakonu, to će nas on lakše nagoniti na tako nešto. Međutim, pitam se da li to može biti uspešno u nekim važnijim stvarima? Da nam to neće samo pomoći da preuzimamo na sebe nešto veće rizike no što bismo to obično činili?"
<BR>&nbsp;&nbsp;&nbsp;&nbsp;&nbsp;"Ja sam ipak ubeđen u valjanost nultog zakona, prijatelju Žiskare."
<BR>&nbsp;&nbsp;&nbsp;&nbsp;&nbsp;"Možda bih mogao i ja biti, ako bismo uspeli da odredimo šta smatramo pod 'čovečanstvom'."
<BR>&nbsp;&nbsp;&nbsp;&nbsp;&nbsp;Nastala je kraća pauza, a zatim Denil reče: "Zar nisi na kraju ipak prihvatio nulti zakon kada si zaustavio robote gospođe Vasilije i iz njenog uma izbrisao ono što je znala o tvojim mentalnim moćima?"
<BR>&nbsp;&nbsp;&nbsp;&nbsp;&nbsp;Žiskar odvrati: "Nisam, prijatelju Denile. Nisam do kraja. Bio sam u iskušenju da ga prihvatim, ali ne potpuno."
<BR>&nbsp;&nbsp;&nbsp;&nbsp;&nbsp;"Ali tvoje akcije..."
<BR>&nbsp;&nbsp;&nbsp;&nbsp;&nbsp;"Bile su uslovljene izvesnom kombinacijom motiva. Ispričao si mi o svom pojmu nultog zakona i činilo se da je on u izvesnoj meri valjan, ali ne dovoljno da bi poništio prvi zakon, niti čak da bi poništio snažnu upotrebu drugog zakona u naređenjima koja je izdala gospođa Vasilija. Kada si, zatim, usmerio moju pažnju na dodatak nultom zakonu, na psihoistoriju, mogao sam da osetim kako se pozitronska motivska sila penje, ali još nije bila dovoljno visoko da bi mogla da zameni prvi zakon, pa čak ni jak drugi zakon."
<BR>&nbsp;&nbsp;&nbsp;&nbsp;&nbsp;"Ipak si", promrlja Denil, "oborio gospođu Vasiliju, prijatelju Žiskare."
<BR>&nbsp;&nbsp;&nbsp;&nbsp;&nbsp;"Kada je naredila robotima da te onesposobe, prijatelju Denile, i kada sam video da u tome neobično uživa, onda je ono što je trebalo za tebe učiniti u tom trenutku, zajedno sa onim što je pojam nultog zakona već postigao kod mene, zamenilo drugi zakon i suprostavilo se prvom zakonu. Kombinacija nultog zakona, psihoistorije, moje odanosti gospođi Gladiji i tvoje potrebe uslovila je moj postupak."
<BR>&nbsp;&nbsp;&nbsp;&nbsp;&nbsp;"Moja nužda teško da je mogla imati uticaja na tebe, prijatelju Žiskare. Ja sam samo robot i moja nužda je još mogla da utiče na moje vlastite akcije prema trećem zakonu, ali one nisu mogle da utiču na tebe. Na Solariji si bez oklevanja uništio nadzornicu; trebalo je i moje uništenje da posmatraš sasvim ravnodušno."
<BR>&nbsp;&nbsp;&nbsp;&nbsp;&nbsp;"Tako je, prijatelju Denile, i u drugoj nekoj situaciji to bi bilo tako. Međutim, tvoje pominjanje nultog zakona neverovatno je umanjilo jačinu prvog zakona. Dovoljna je bila i sama pomisao da tebe treba spasiti, pa da se premosti ostatak i da... reagujem onako kako sam reagovao."
<BR>&nbsp;&nbsp;&nbsp;&nbsp;&nbsp;"Ne, prijatelju Žiskare. Mogućnost da jedan robot bude povređen ne bi trebalo da utiče na tebe. To ne bi trebalo ni na koji način da doprinese prevazilaženju prvog zakona, bez obzira na to koliko slab taj prvi zakon je postao."
<BR>&nbsp;&nbsp;&nbsp;&nbsp;&nbsp;"Čudno, prijatelju Denile, ali ja ne znam kako je do toga došlo. Možda zbog toga što sam zapazio da sve više i više razmišljaš kao ljudsko biće, ali..."
<BR>&nbsp;&nbsp;&nbsp;&nbsp;&nbsp;"Da, prijatelju Žiskare?"
<BR>&nbsp;&nbsp;&nbsp;&nbsp;&nbsp;"U trenutku kada su roboti krenuli prema tebi, a gospođa Vasilija pokazala da u tome divljački uživa, ustrojstvo mojih pozitronskih kola se preoblikovalo na jedan nepravilan način. Na trenutak sam pomislio da si... ljudsko biće... te sam sledstveno tome i reagovao."
<BR>&nbsp;&nbsp;&nbsp;&nbsp;&nbsp;"To je bilo pogrešno."
<BR>&nbsp;&nbsp;&nbsp;&nbsp;&nbsp;"Znam. Pa ipak... pa ipak, da se to opet dogodi, ubeđen sam da bi došlo do iste nepravilne promene."
<BR>&nbsp;&nbsp;&nbsp;&nbsp;&nbsp;Denil reče: "Čudno, ali pošto sam te čuo kako to objašnjavaš, osećam da si pravilno postupio. Da je situacija bila obrnuta, gotovo mi se čini da bih i ja... učinio isto... da bih te smatrao za... za ljudsko biće."
<BR>&nbsp;&nbsp;&nbsp;&nbsp;&nbsp;Denil, oklevajući i dosta sporo, ispruži šaku, a Žiskar se nesigurno zagleda u nju. A tada, veoma sporo, ispruži i on svoju šaku. Vrhovi prstiju im se gotovo dodirnuše, a zatim, malo po malo, svaki prihvati šaku onoga drugog i stisnu je... gotovo kao da su uistinu bili prijatelji, kao što su se međusobno i oslovljavali.
<BR>
<BR>&nbsp;&nbsp;&nbsp;&nbsp;&nbsp;67.
<BR>&nbsp;&nbsp;&nbsp;&nbsp;&nbsp;Gladija se osvrtala unaokolo sa prikrivenom znatiželjom. Prvi put se nalazila u D. Ž.-ovoj kabini. Nije bila primetno luksuznija od nove kabine koja je za nju bila opremljena. Video ekran u D. Ž.-ovoj kabini bio je, svakako, savršeniji, a imao je i složenu konzolu sa svetiljkama i kontaktima koji su mu, pretpostavljala je, služili da čak i ovde bude u vezi sa ostalim delom broda.
<BR>&nbsp;&nbsp;&nbsp;&nbsp;&nbsp;Ona reče: "Malo sam vas viđala od kada smo napustili Auroru, D. Ž."
<BR>&nbsp;&nbsp;&nbsp;&nbsp;&nbsp;"Polaskan sam što ste to primetili", odvrati D. Ž, razvukavši usta u osmeh. "Da budem iskren, Gladija, i ja sam toga bio svestan. Pošto je cela posada sastavljena od muškaraca, vi dosta štrčite."
<BR>&nbsp;&nbsp;&nbsp;&nbsp;&nbsp;"To baš i nije laskav razlog zbog koga sam vam nedostajala. U posadi koja se sva sastoji od ljuskih bića, pretpostavljam da i Denil i Žiskar takođe štrče. Da li su vam i oni nedostajali onoliko koliko ja?"
<BR>&nbsp;&nbsp;&nbsp;&nbsp;&nbsp;D. Ž. se osvrnu oko sebe. "U stvari, tako mi malo nedostaju da sam tek sada primetio da nisu sa vama. Gde su?"
<BR>&nbsp;&nbsp;&nbsp;&nbsp;&nbsp;"U mojoj kabini. Izgledalo mi je glupo da ih svuda vučem sa sobom po brodu. Iznenadilo me je da su mi bez primedbi dopustili da ostanem sama. Ne", ispravi se ona, "kada bolje razmislim, ipak sam morala prilično oštro da im naredim da ostanu, pre no što su me poslušali."
<BR>&nbsp;&nbsp;&nbsp;&nbsp;&nbsp;"Zar to nije prilično čudno? Koliko mi je poznato, Aurorani nikada nisu bez svojih robota."
<BR>&nbsp;&nbsp;&nbsp;&nbsp;&nbsp;"Pa šta s tim? Jednom, davno, kada sam tek stigla na Auroru, morala sam da naučim da podnosim ljudska bića oko sebe, što nije bilo obuhvaćeno mojim odgojem na Solariji. Verovatno će mi biti lakše da se naviknem da povremeno, dok sam među Naseljivačima, budem bez svojih robota, nego što sam se navikla na ono prvo."
<BR>&nbsp;&nbsp;&nbsp;&nbsp;&nbsp;"Dobro. Vrlo dobro. Moram priznati da mi se više dopada da budem s vama, a da me ne fiksiraju Žiskarove sjajne oči... a još više bez Denilovog smeška."
<BR>&nbsp;&nbsp;&nbsp;&nbsp;&nbsp;"On se ne smeši."
<BR>&nbsp;&nbsp;&nbsp;&nbsp;&nbsp;"Meni to izgleda kao veoma laskav smešak."
<BR>&nbsp;&nbsp;&nbsp;&nbsp;&nbsp;"Ludi ste. To je Denilu potpuno strano."
<BR>&nbsp;&nbsp;&nbsp;&nbsp;&nbsp;"Vi ga ne posmatrate onako kao ja. Njegovo prisustvo deluje krajnje sputavajuće. Primorava me da pazim na svoje ponašanje."
<BR>&nbsp;&nbsp;&nbsp;&nbsp;&nbsp;"Oh, nadam se da je tako."
<BR>&nbsp;&nbsp;&nbsp;&nbsp;&nbsp;"Ne morate baš tako zdušno da se nadate. Ali nema veze. Primite moje izvinjenje što vas nisam češće obilazio od kada smo napustili Auroru."
<BR>&nbsp;&nbsp;&nbsp;&nbsp;&nbsp;"Ma, nije potrebno."
<BR>&nbsp;&nbsp;&nbsp;&nbsp;&nbsp;"Pošto ste pomenuli, mislio sam da jeste. Dozvolite ipak da vam objasnim. Bili smo na pragu bitke. Bili smo ubeđeni da će nas auroranske letelice progoniti, posle onakvog našeg odlaska."
<BR>&nbsp;&nbsp;&nbsp;&nbsp;&nbsp;"Mislim da bi trebalo da im bude drago što su se oslobodili grupe Naseljivača."
<BR>&nbsp;&nbsp;&nbsp;&nbsp;&nbsp;"To se podrazumeva, ali vi niste Naseljivačica i može se desiti da vas oni žele. Jedva su čekali da se vratite sa Bejlisveta."
<BR>&nbsp;&nbsp;&nbsp;&nbsp;&nbsp;"Pa, vratila sam se. Podnela sam im izveštaj i završila s tim."
<BR>&nbsp;&nbsp;&nbsp;&nbsp;&nbsp;"Zar nisu želeli ništa drugo do da im podnesete izveštaj?"
<BR>&nbsp;&nbsp;&nbsp;&nbsp;&nbsp;"Ne", Gladija napravi pauzu i na trenutak se namršti kao da joj nešto nejasno nagriza sećanje. Ma šta da je to bilo, prošlo je i ona nezainteresovano ponovi: "Ne."
<BR>&nbsp;&nbsp;&nbsp;&nbsp;&nbsp;D. Ž. slegnu ramenima. "To baš nema mnogo smisla, ali nisu pokušali da nas zaustave dok smo se vi i ja nalazili na Aurori, a ni kasnije, kada smo se ukrcali na brod i on se pripremao da napusti orbitu. Neću se raspravljati oko toga. Još malo pa ćemo napraviti Skok... a posle toga više nećemo imati o čemu da brinemo."
<BR>&nbsp;&nbsp;&nbsp;&nbsp;&nbsp;Gladija reče: "Uzgred budi rečeno, zašto vam je cela posada sastavljena od muškaraca? Na auroranskim brodovima uvek se nalazi mešovita posada."
<BR>&nbsp;&nbsp;&nbsp;&nbsp;&nbsp;"Isto je i na naseljivačkim brodovima. Onim običnim. Ovo je trgovačka letelica."
<BR>&nbsp;&nbsp;&nbsp;&nbsp;&nbsp;"U čemu je razlika?"
<BR>&nbsp;&nbsp;&nbsp;&nbsp;&nbsp;"Trgovanje podrazumeva opasnost. To je prilično težak život u kome čovek uvek mora da bude pripravan. Žene na brodu bi stvarale probleme."
<BR>&nbsp;&nbsp;&nbsp;&nbsp;&nbsp;"Kakva glupost! Kakve probleme ja stvaram?"
<BR>&nbsp;&nbsp;&nbsp;&nbsp;&nbsp;"Nećemo o tome. Konačno, u pitanju je tradicija. Muškarci se ne bi složili."
<BR>&nbsp;&nbsp;&nbsp;&nbsp;&nbsp;"Otkud znate?" nasmeja se Gladija. "Da li ste ikada probali?"
<BR>&nbsp;&nbsp;&nbsp;&nbsp;&nbsp;"Nisam. Ali, s druge strane, nisam baš video da se redovi žena otimaju za ležaj na mom brodu."
<BR>&nbsp;&nbsp;&nbsp;&nbsp;&nbsp;"Ja sam ovde. I dopada mi se."
<BR>&nbsp;&nbsp;&nbsp;&nbsp;&nbsp;"Vi imate povlašćeni tretman... i da nije bilo onoga na Solariji, moglo je doći do mnogih nevolja. U stvari, i bilo ih je. Ipak, nema veze." On dodirnu jedan od kontakata na konzoli i nakratko se pojavi brojčanik za odbrojavanje. "Napravićemo Skok za otprilike dva minuta. Nikada niste bili na Zemlji, zar ne, Gladija?"
<BR>&nbsp;&nbsp;&nbsp;&nbsp;&nbsp;"Ne, razume se da nisam."
<BR>&nbsp;&nbsp;&nbsp;&nbsp;&nbsp;"Niti ste videli pravo Sunce, ne mislim na bilo koje sunce."
<BR>&nbsp;&nbsp;&nbsp;&nbsp;&nbsp;"Nisam... mada sam ga viđala u istorijskim dramama na hiperviziji, ali mislim da ono koje prikazuju u dramama nije baš pravo sunce."
<BR>&nbsp;&nbsp;&nbsp;&nbsp;&nbsp;"Ubeđen sam da nije. Ako nemate ništa protiv, prigušićemo svetla u kabini."
<BR>&nbsp;&nbsp;&nbsp;&nbsp;&nbsp;Svetla se gotov sasvim prigušiše i Gladija ugleda na video ekranu zvezdano polje, gušće posuto sjajnijim zvezdama nego što je to bio slučaj na auroranskom nebu.
<BR>&nbsp;&nbsp;&nbsp;&nbsp;&nbsp;"Da li ovo gledamo kroz teleskop?" upita ona tiho.
<BR>&nbsp;&nbsp;&nbsp;&nbsp;&nbsp;"Da, ali uz neznatno uvećanje... još petnaest sekundi." On stade da unazad odbrojava. Dođe do pomaka u zvezdanom polju, a u ovom novom središnje mesto zauzimala je jedna sjajna zvezda. D. Ž. dodirnu drugi kontakt i reče: "Nalazimo se dosta izvan ravni ekliptike. Dobro! Bilo je pomalo rizično. Trebalo je više da se udaljimo od auroranske zvezde pre Skoka, ali bili smo u žurbi. To je pravo Sunce."
<BR>&nbsp;&nbsp;&nbsp;&nbsp;&nbsp;"Mislite na tu sjajnu zvezdu?"
<BR>&nbsp;&nbsp;&nbsp;&nbsp;&nbsp;"Da. Kako vam se čini?"
<BR>&nbsp;&nbsp;&nbsp;&nbsp;&nbsp;Gladija odvrati pomalo zbunjena, jer nije znala kakvu vrstu odgovora on očekuje: "Sjajno je."
<BR>&nbsp;&nbsp;&nbsp;&nbsp;&nbsp;On pritisnu još jedan kontakt i prizor se osetno zatamni. "Da... Ako, međutim, budete zurili u njega, nećete baš učiniti uslugu svojim očima. Ali nije sjaj taj koji je najvažniji. Prema svom izgledu... to je samo jedna obična zvezda... ali razmislite. To je bilo ono izvorno Sunce. To je bila zvezda čija je svetlost obasjavala planetu, jedinu planetu na kojoj su postojala ljudska bića. Obasjavala je planetu na kojoj su se ljudska bića lagano razvijala. Obasjavala je planetu na kojoj je nastao život pre nekoliko milijardi godina, život koji će iznedriti ljudska bića. U ovoj Galaksiji ima tri stotine milijardi sunaca, a u Vaseljeni postoji sto milijardi galaksija i od svih tih zvezda samo je jedna nadzirala rađanje čoveka - i to je ta zvezda."
<BR>&nbsp;&nbsp;&nbsp;&nbsp;&nbsp;Gladija je upravo nameravala da kaže: "Pa neka zvezda je morala da bude ta zvezda", ali ipak je samo prilično slabim glasom izustila: "Krajnje upečatljivo."
<BR>&nbsp;&nbsp;&nbsp;&nbsp;&nbsp;"Nije samo upečatljivo", reče D. Ž, čije su se oči nalazile u senci usled zamračenja. "U celoj Galaksiji nema nijednog Naseljivača koji tu zvezdu ne smatra svojom. Zračenje zvezda koje dopire do naših raznih rodnih planeta predstavlja pozajmljeno zračenje... iznajmljeno zračenje koje mi koristimo. Tamo... i samo tamo... nalazi se ono pravo zračenje koje nam daruje život. Ujedinjeni smo i povezani čvrstim vezama zato što tamo postoji ta zvezda i planeta koja kruži oko nje... Zemlja. Da nam ništa drugo nije zajedničko, zajedno bismo delili tu svetlost na ekranu i to bi bilo dovoljno. Vi, Svemirci, ste to zaboravili; zbog toga ste razdeljeni i zato nećete uspeti da preživite na duge staze."
<BR>&nbsp;&nbsp;&nbsp;&nbsp;&nbsp;"Ima mesta za sve nas, kapetane", reče blago Gladija.
<BR>&nbsp;&nbsp;&nbsp;&nbsp;&nbsp;"Da, svakako. Sigurno ništa ne bih preduzeo da sprečim Svemirce da prežive. Ja samo verujem da će se upravo to dogoditi, ali ne bi moralo da se dogodi ako bi se Svemirci odrekli svoje izluđujuće ubeđenosti da su oni superiorni, svojih robota i svoje zaokupljenosti samima sobom tokom dugih života."
<BR>&nbsp;&nbsp;&nbsp;&nbsp;&nbsp;"Znači, u takvoj svetlosti vi mene vidite, D. Ž.?" upita Gladija.
<BR>&nbsp;&nbsp;&nbsp;&nbsp;&nbsp;D. Ž. odvrati: "Imali ste i vi svojih trenutaka. Mada, moram reći da ste se popravili."
<BR>&nbsp;&nbsp;&nbsp;&nbsp;&nbsp;"Hvala", odvrati ona sa očiglednom ironijom. "I mada vam se može učiniti da je u to teško poverovati, ali i Naseljivači su ponosno arogantni. No, moram priznati da ste se i vi popravili."
<BR>&nbsp;&nbsp;&nbsp;&nbsp;&nbsp;D. Ž. se nasmeja. "Kako smo počeli jedno drugo da hvalimo, sve mi se čini da to vodi ka doživotnom neprijateljstvu."
<BR>&nbsp;&nbsp;&nbsp;&nbsp;&nbsp;"Teško", reče Gladija, koja se i sama smejala i koja se pomalo iznenadila kada je osetila da njegova šaka počiva na njenoj. A zatim se još više iznenadila kada je shvatila da nije povukla svoju šaku.
<BR>
<BR>&nbsp;&nbsp;&nbsp;&nbsp;&nbsp;68.
<BR>&nbsp;&nbsp;&nbsp;&nbsp;&nbsp;Denil reče: "Ne osećam se baš najbolje, prijatelju Žiskare, kada gospođa Gladija nije pod našom direktnom zaštitom."
<BR>&nbsp;&nbsp;&nbsp;&nbsp;&nbsp;"Na ovom brodu to nije potrebno, prijatelju Denile. Ne detektujem nikakva negativna osećanja, a u ovom trenutku je kapetan s njom. A uz to, bilo bi korisno zbog našeg skorog boravka na Zemlji da shvati da se bez nas, bar povremeno, može prijatno osećati. Može se desiti da ćemo ti i ja morati da preduzmemo iznenadne akcije koje bi mogle da ugroze njenu sigurnost ako bude prisutna."
<BR>&nbsp;&nbsp;&nbsp;&nbsp;&nbsp;"Znači, ti si udesio da se sada odvoji od nas?"
<BR>&nbsp;&nbsp;&nbsp;&nbsp;&nbsp;"Tek donekle. Čudno, ali u njoj sam pronašao snažnu težnju da, što se toga tiče, oponaša naseljivački način života. Obuzdavala je svoju žudnju za nezavisnošću uglavnom zbog toga što je osećala da bi time pogazila svemirstvo. Ne mogu to bolje da opišem. Nije nimalo lako tumačiti takva osećanja, jer ih među Svemircima nikada ranije nisam sreo. Tako sam samo jednim neznatnim dodirom olabavio inhibiciju koju je u njoj stvaralo svemirstvo."
<BR>&nbsp;&nbsp;&nbsp;&nbsp;&nbsp;"Da li to znači da ona više neće želeti da koristi naše usluge, prijatelju Žiskare? To bi me uznemirilo."
<BR>&nbsp;&nbsp;&nbsp;&nbsp;&nbsp;"Ne bi trebalo. Ako bi došla do zaključka da želi da živi bez robota jer će tako biti srećnija, to ćemo joj i mi poželeti. Mada, kako stvari stoje, ubeđen sam da ćemo joj još biti od koristi. Ovaj brod je malo i specijalizovano prebivalište u kome ne vrebaju neke veće opasnosti. Njeno osećanje sigurnosti pojačava i prisustvo kapetana, što s druge strane umanjuje njenu potrebu za nama. Na Zemlji ćemo joj još biti potrebni, mada sam ubeđen ne u onolikoj meri kao na Aurori. Kao što sam već rekao, kada se nađemo na Zemlji, možda će nam biti potrebno više slobode za delanje."
<BR>&nbsp;&nbsp;&nbsp;&nbsp;&nbsp;"Da li već možeš da pogodiš prirodu krize s kojom se Zemlja suočava? Da li ti je poznato što ćemo morati da činimo?"
<BR>&nbsp;&nbsp;&nbsp;&nbsp;&nbsp;Žiskar odvrati: "Ne, prijatelju Denile. Ne znam. Ti si taj koji poseduje dar za razumevanje. Da li si možda do nečega došao?"
<BR>&nbsp;&nbsp;&nbsp;&nbsp;&nbsp;Denil je izvesno vreme ćutao. Zatim izusti: "Vrzmale su mi se po glavi neke misli."
<BR>&nbsp;&nbsp;&nbsp;&nbsp;&nbsp;"Kakve to misli?"
<BR>&nbsp;&nbsp;&nbsp;&nbsp;&nbsp;Sećaš se da si mi u Robotičkom institutu, nešto pre no što je gospođa Vasilija ušla u prostoriju u kojoj je gospođa Gladija spavala, rekao da si kod dr Amadira uočuio dva bleska zabrinutosti. Do prvog je došlo pri pomenu nuklearnog pojačivača, a do drugog kada je gospođa Gladija izjavila da će poći na Zemlju. Čini mi se da to dvoje mora da je u nekoj vezi. Osećam da kriza sa kojom imamo posla podrazumeva upotrebu nuklearnog pojačivača na Zemlji, da još ima vremena da se ona zaustavi, kao i da se dr Amadiro plaši da ćemo mi upravo to učiniti, ako odemo na Zemlju."
<BR>&nbsp;&nbsp;&nbsp;&nbsp;&nbsp;"Tvoj um mi govori da nisi zadovoljan takvim razmišljanjem. Zašto, prijatelju Denile?"
<BR>&nbsp;&nbsp;&nbsp;&nbsp;&nbsp;"Nuklearni pojačivač ubrzava proces fuzije koji je već u toku, pomoću protoka 'W' čestica, stoga sam sebi postavio pitanje, da li dr Amadiro planira da upotrebi jedan ili više nuklearnih pojačivača kako bi razneo mikrofuzijske reaktore koji Zemlju snabdevaju energijom. Tako izazvane nuklearne eksplozije podrazumevale bi razaranje pomoću toplote i mehaničke sile, prašine i radioaktivnioh proizvoda koji bi bili izbačeni u atmosferu. Čak i da to nije dovoljno da Zemlji zada smrtni udarac, uništenje njenih energetskih snabdevača sigurno bi dovelo do dugoročnog kolapsa zemaljske civilizacije."
<BR>&nbsp;&nbsp;&nbsp;&nbsp;&nbsp;Žiskar mračno primeti: "To je zastrašujuća misao i čini mi se da predstavlja gotovo siguran odgovor na pitanje o prirodi krize za kojom tragamo. Zašto onda nisi zadovoljan?"
<BR>&nbsp;&nbsp;&nbsp;&nbsp;&nbsp;"Bio sam tako slobodan da iskoristim brodski komjuter kako bih došao do obaveštenja o planeti Zemlji. Kao što se i moglo očekivati, kompjuter na jednom naseljivačkom brodu raspolaže bogatim podacima o tom pitanju. Čini se da je Zemlja jedini ljudski svet koji ne koristi mikrofuzijske reaktore kao rasprostranjeni izvor energije. Gotovo u potpunosti koristi direktnu Sunčevu energiju, te se duž njene celokupne geostacionarne orbite nalaze solarne energetske stanice. Tu nema posla za nuklearni pojačivač osim da uništava mala ustrojstva... svemirske brodove, razumne konstrukcije. Šteta ne bi bila zanemarljiva, ali ne bi ni ugrozila opstanak Zemlje."
<BR>&nbsp;&nbsp;&nbsp;&nbsp;&nbsp;"Moguće je, prijatelju Denile, da Amadiro poseduje neki uređaj kojim će uništiti generatore Sunčeve energije."
<BR>&nbsp;&nbsp;&nbsp;&nbsp;&nbsp;"Ako je to tačno, zašto je onda reagovao pri pomenu nuklearnog pojačivača? Oni se ni na koji način ne mogu upotrebiti protiv generatora Sunčeve energije."
<BR>&nbsp;&nbsp;&nbsp;&nbsp;&nbsp;Žiskar lagano klimnu. "Dobra opaska. A evo još jedne: ako se dr Amadiro toliko užasnuo pri pomisli da ćemo poći na Zemlju, zašto se nije potrudio da nas zaustavi dok smo se još nalazili na Aurori? Ili, ako je naš beg otkrio tek pošto smo napustili orbitu, zašto nije poslao neku auroransku letelicu da nas presretne pre no što smo napravili Skok prema Zemlji? Da li je moguće da smo na potpuno pogrešnom tragu, da smo negde napravili neki ozbiljan pogrešan korak koji..."
<BR>&nbsp;&nbsp;&nbsp;&nbsp;&nbsp;Celim brodom stala je da odzvanja naglašena, isprekidana zvonjava i Denil reče: "Uspešno smo izveli Skok, prijatelju Žiskare. Osetio sam to pre nekoliko minuta. Ali još nismo stigli do Zemlje i podozrevam da je upravo došlo do presretanja koje si malopre pomenuo, te tako možda nismo na pogrešnom tragu."
<BR>
<BR>&nbsp;&nbsp;&nbsp;&nbsp;&nbsp;69.
<BR>&nbsp;&nbsp;&nbsp;&nbsp;&nbsp;D. Ž. je bio primoran da oseti perverzno divljenje. Kada bi se Aurorani odlučili da nešto preduzmu, onda je do izražaja dolazila njihova tehnološka istančanost. Nema sumnje da su poslali jedan od svojih najnovijih ratnih brodova, na osnovu čega se moglo zaključiti da im je do onoga što ih je na to nagnalo bilo neobično stalo.
<BR>&nbsp;&nbsp;&nbsp;&nbsp;&nbsp;A taj brod je otkrio prisustvo D. Ž.-ove letelice za nekih petnaest minuta pošto se ona pojavila u normalnom svemiru - i to sa prilično velike udaljenosti.
<BR>&nbsp;&nbsp;&nbsp;&nbsp;&nbsp;Auroranski brod je koristio hipertalasni sistem ograničenog fokusa. Glava govornika mogla je jasno da se vidi dok se nalazila u žiži. Sve ostalo bilo je u sivoj izmaglici. Ako bi govornik pomerio glavu za otprilike deset centimetara od žiže i ona bi nestala u izmaglici. I zvučni fokus je takođe bio ograničen. Rezultat toga bio je da se video i čuo samo najosnovniji minimum sa neprijateljskog broda (D. Ž. je već o njemu razmišljao kao o "neprijateljskom" brodu), tako da im je privatnost bila sačuvana.
<BR>&nbsp;&nbsp;&nbsp;&nbsp;&nbsp;Brod D. Ž.-a takođe je posedovao hipertalase ograničenog fokusa, ali im je, pomisli zavidno D. Ž, nedostajala istančansot i elegancija auroranske verzije. Razume se da njegov brod nije raspolagao uređajem najvećeg dometa među Naseljivačima, ali moglo se reći da su Svemirci, što se tehnologije tiče, veoma isprednjačili. Naseljivači su još morali mnogo toga da postignu.
<BR>&nbsp;&nbsp;&nbsp;&nbsp;&nbsp;Glava Auroranina u žiži jasno se razaznavala i njena pojava bila je tako stvarna da se činilo kako je sablasno odvojena od tela, tako da se D. Ž. ne bi iznenadio da je iz nje kapala krv. Međutim, kada bi se malo bolje pogledalo, mogao se razabrati vrat koji je nestajao u sivilu odmah ispod okovratnika nesumnjivo dobro skrojene uniforme koja je počinjala da se pomalja.
<BR>&nbsp;&nbsp;&nbsp;&nbsp;&nbsp;Glava se predstavila, sa istančanom uljudnošću, kao Lisiform, zapovednik auroranskog broda Borealis. Potom se i D. Ž. predstavio, isturivši bradu, kako bi bio siguran da mu se nalazi u najizoštrenijem delu žiže. Bio je mišljenja da mu je brada davala divlji izgled koji je morao da zaplaši ćosave i (mislio je on) slabobrade Svemirce.
<BR>&nbsp;&nbsp;&nbsp;&nbsp;&nbsp;D. Ž. je pretpostavio da je tradicionalno neformalan izgled isto onako razdražujuće delovao na jednog oficira Svemiraca, kao što je tradicionalna arogancija ovoga razdraživala jednog Naseljivača. On reče: "Zbog čega ste mi se obratili, zapovedniče Lisiform?"
<BR>&nbsp;&nbsp;&nbsp;&nbsp;&nbsp;Auroranski zapovednik preterano je naglašavao reči dok ih je izgovarao, što je vrlo verovatno smatrao da na sagovornika ostavlja utisak, isto kao što je D. Ž. držao da je to slučaj sa njegovom bradom. D. Ž. je osećao da je dosta napet dok se trudio da prodre kroz naglasak i razume suštinu.
<BR>&nbsp;&nbsp;&nbsp;&nbsp;&nbsp;"Uvereni smo", poče Lisiform, "da se na vašem brodu nalazi jedan auroranski građanin po imenu Gladija Solarija. Je li to tačno, kapetane Bejli?"
<BR>&nbsp;&nbsp;&nbsp;&nbsp;&nbsp;"Da, gopođa Gladija se nalazi na ovom brodu, zapovedniče."
<BR>&nbsp;&nbsp;&nbsp;&nbsp;&nbsp;"Hvala, kapetane. Na osnovu obaveštenja koje posedujem pretpostavljam da su sa njom dva robota auroranske izrade, R. Denil Olivav i R. Žiskar Reventlov. Je li to tačno?"
<BR>&nbsp;&nbsp;&nbsp;&nbsp;&nbsp;"Jeste."
<BR>&nbsp;&nbsp;&nbsp;&nbsp;&nbsp;"U tom slučaju, moram vas obavestiti da je R. Žiskar Reventlov postao opasna naprava. Nešto pre no što je vaš brod napustio prostor Aurore, pomenuti robot, Žiskar, teško je povredio jednog žitelja Aurore, protivno trima zakonima. Robot stoga mora biti onesposobljen i popravljen."
<BR>&nbsp;&nbsp;&nbsp;&nbsp;&nbsp;"Da li vi to, zapovedniče, predlažete da mi ovde onesposobimo tog robota?"
<BR>&nbsp;&nbsp;&nbsp;&nbsp;&nbsp;"Ne, gospodine, to ne bi valjalo. Vašim ljudima nedostaje iskustva sa robotima, te ne bi bili u stanju pravilno da ga onesposobe, a verovatno ne bi mogli ni da ga poprave čak i kada bi pokušali."
<BR>&nbsp;&nbsp;&nbsp;&nbsp;&nbsp;"Mogli bismo, onda, jednostavno da ga uništimo."
<BR>&nbsp;&nbsp;&nbsp;&nbsp;&nbsp;"Suviše je vredan da tako završi. Kapetane Bejli, taj robot je proizvod Aurore i Aurorina odgovornost. Ne bismo želeli da prouzrokujemo nevolje vašim ljudima na brodu kao ni onima na planeti Zemlji, ako se tamo spustite. Sledstveno tome, tražimo da nam bude izručen."
<BR>&nbsp;&nbsp;&nbsp;&nbsp;&nbsp;D. Ž. reče: "Zapovedniče, cenim vašu brigu. Međutim, ovaj robot zakonski pripada gospođi Gladiji koja se nalazi sa nama. Može se dogoditi da ona ne pristane da se odvoji od svog robota, ali iako nemam nameru da vas učim aurorasnkim zakonima, verujem da bi se kosilo s njima da nasilu izvedete to razdvajanje. Pošto moja posada i ja smatramo da nas auroranski zakoni ni na šta ne obavezuju, nećemo svojevoljno predstavljati grupu koja će vam pomoći da izvedete nešto što bi vaša vlastita vlada mogla smatrati nezakonskim činom."
<BR>&nbsp;&nbsp;&nbsp;&nbsp;&nbsp;U zapovednikovom glasu počelo je da se nazire nestrpljenje. "Nije u pitanju nikakav nezakoniti čin, kapetane. Kvar nekog robota koji može da ugrozi nečiji život stavlja na drugo mesto uobičajena prava vlasnika. Ali bez obzira na to, ako je to ono što je sporno, moj brod je spreman da primi gospođu Gladiju i njenog robota Denila, zajedno sa Žiskarom, robotom o kome je reč. Tako ne bi došlo do razdvajanja gospođe Gladije i njenog robotskog vlasništva dok ne bude vraćena na Auroru. Tada bi se zakon mogao poštovati u punoj meri."
<BR>&nbsp;&nbsp;&nbsp;&nbsp;&nbsp;"Možda gospođa Gladija neće želeti da napusti moj brod, niti da dozvoli svom vlasništvu da tako postupi, zapovedniče."
<BR>&nbsp;&nbsp;&nbsp;&nbsp;&nbsp;"Nema kuda da pođe, kapetane. Moja vlada me je ovlastila da to od nje tražim... a pošto je auroranski građanin, ona mora poslušati."
<BR>&nbsp;&nbsp;&nbsp;&nbsp;&nbsp;"Ali mene nikakav zakon ne obavezuje da bilo šta što se nalazi na mom brodu isporučim na zahtev neke strane sile. Šta će se dogoditi ako rešim da se oglušim o vaš zahtev?"
<BR>&nbsp;&nbsp;&nbsp;&nbsp;&nbsp;"U tom slučaju, kapetane, neću imati drugog izbora do da to shvatim kao neprijateljski čin. Smem li istaći da se nalazimo u okviru sfere planetnog sistema čiji je i Zemlja deo. Nimalo niste oklevali da me poučite auroranskim zakonima. Stoga ćete mi oprostiti ako naglasim da vaš narod smatra da ne treba ulaziti u sukob u okviru prostora ovog planetnog sistema."
<BR>&nbsp;&nbsp;&nbsp;&nbsp;&nbsp;"Svestan sam toga, zapovedniče, i ne želim da dođe do sukoba, a nije mi ni namera da se neprijateljski ponašam. Međutim, treba hitno da stignem na Zemlju. Već sam izgubio na vremenu vodeći ovaj razgovor, a izgubio bih još više ako bih krenuo prema vama... ili ako bih čekao da se vi pomerite prema meni... kako bismo mogli da obavimo fizičko prebacivanje gospođe Gladije i njenih robota. Više bih voleo da nastavim napred prema Zemlji i formalno da prihvatim svu odgovornost za robota Žiskara i njegovo ponašanje dok se gospođa Gladija i njeni roboti ne vrate na Auroru."
<BR>&nbsp;&nbsp;&nbsp;&nbsp;&nbsp;"Smem li predložiti, kapetane, da ženu i njena dva robota smestite u spasilački brod i dodelite im jednog člana posade koji će ih dovesti do nas? Kada žena i dva robota budu izručeni, mi ćemo lično ispratiti spasilački brod do u neposrednu okolinu Zemlje i na odgovarajući način ćemo vam se odužiti za vaše vreme i trud. Jedan trgovac ne bi trebalo da ima ništa protiv toga."
<BR>&nbsp;&nbsp;&nbsp;&nbsp;&nbsp;"I nemam, zapovedniče, i nemam", odvrati D. Ž. smešeći se. "Pa ipak, član posade koji bi upravljao spasilačkim brodom mogao bi da se nađe u velikoj opasnosti pošto bi ostao sam sa tim opasnim robotom."
<BR>&nbsp;&nbsp;&nbsp;&nbsp;&nbsp;"Kapetane, ako je vlasnik robota odlučan u izdavanju naređenja, član vaše posade neće biti na spasilačkom brodu u većoj opasnosti nego što bi to bio na vašem brodu. Dobiće od nas nadokandu za rizik kome će se izložiti."
<BR>&nbsp;&nbsp;&nbsp;&nbsp;&nbsp;"Ali ako je vlasnik ipak u stanju da kontroliše robota, onda on sigurno nije tako opasan da ne bi mogao ostati sa nama."
<BR>&nbsp;&nbsp;&nbsp;&nbsp;&nbsp;Zapovednik se namrštio: "Kapetane, verujem da vam nije namera da se poigravate sa mnom. Čuli ste moj zahtev i voleo bih da ga smesta ispunite."
<BR>&nbsp;&nbsp;&nbsp;&nbsp;&nbsp;"Pretpostavljam da se mogu posavetovati sa gospođoma Gladijom."
<BR>&nbsp;&nbsp;&nbsp;&nbsp;&nbsp;"Ako to odmah učinite. Molim vas, tačno joj objasnite šta je posredi. Ako u međuvremenu pokušate da nastavite svoje kretanje prema Zemlji, smatraću to neprijateljskim činom i preduzeću odgovarajuće mere. Pošto, kako tvrdite, žurite da stignete na Zemlju, savetujem vam da se smesta posavetujete sa gospođom Gladijom Solarijom i isto tako brzo odlučite da sarađujete sa nama. Tako nećete izgubiti mnogo na vremenu."
<BR>&nbsp;&nbsp;&nbsp;&nbsp;&nbsp;"Učiniću sve što je u mojoj moći", odvrati D. Ž. ukočenih mišića na licu dok je izlazio iz žiže.
<BR>
<BR>&nbsp;&nbsp;&nbsp;&nbsp;&nbsp;70.
<BR>&nbsp;&nbsp;&nbsp;&nbsp;&nbsp;"Pa?" reče ozbiljno D. Ž.
<BR>&nbsp;&nbsp;&nbsp;&nbsp;&nbsp;Gladija je izgledala pometena. Nesvesno je uputila pogled prema Denilu i Žiskaru, ali oni su ostali nemi i nepokretni.
<BR>&nbsp;&nbsp;&nbsp;&nbsp;&nbsp;Ona reče: "Ne želim da se vratim na Auroru, D. Ž. Nemoguće da žele da unište Žiskara; uveravam vas da je u savršenom stanju. To je samo izgovor. Oni zbog nečeg žele mene. Mada pretpostavljam da se ne mogu ni na koji način zaustaviti, je li tako?"
<BR>&nbsp;&nbsp;&nbsp;&nbsp;&nbsp;D. Ž. odvrati: "Ono tamo je auroranski ratni brod... i to veliki. Ovo je samo trgovačka letelica. Imamo energetske štitnike, te nas ne mogu uništiti jednim jedinim hicem, ali nas mogu iscrpsti... i to dosta brzo... a potom nas uništiti."
<BR>&nbsp;&nbsp;&nbsp;&nbsp;&nbsp;"Da li ih na bilo koji način možete napasti?"
<BR>&nbsp;&nbsp;&nbsp;&nbsp;&nbsp;"S mojim oružjem? Žao mi je, Gladija, ali njihovi štitnici su u stanju da izdrže sve što mogu na njih da bacim i to onoliko dugo koliko budem imao energije za trošenje. Pored toga..."
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;"Pa, izgleda da su me priklještili. Ne znam zbog čega, ali mislio sam da će pokušati da me presretnu pre no što napravim Skok, ali pošto im je bilo poznato moje odredište, stigli su ovamo pre mene i sačekali me. Nalazimo se u Sunčevom sistemu... planetnom sistemu kome pripada i Zemlja. Ovde se ne možemo boriti. Čak i kada bih ja bio za to, posada me ne bi poslušala."
<BR>&nbsp;&nbsp;&nbsp;&nbsp;&nbsp;"Zašto ne bi?"
<BR>&nbsp;&nbsp;&nbsp;&nbsp;&nbsp;"Nazovite to sujeverjem. Za nas je Sunčev sistem sveto mesto... ako vam je stalo do jednog melodramskog izraza. Ne smemo ga obeščastiti borbom."
<BR>&nbsp;&nbsp;&nbsp;&nbsp;&nbsp;Žiskar se iznenada umeša: "Smem li i ja da doprinesem ovom razgovoru, gospodine?"
<BR>&nbsp;&nbsp;&nbsp;&nbsp;&nbsp;D. Ž. se namršti i pogleda prema Gladiji.
<BR>&nbsp;&nbsp;&nbsp;&nbsp;&nbsp;Gladija reče: "Molim vas. Dopustite mu. Ovi roboti su veoma inteligentni. Znam da vam je teško da u to poverujete, ali..."
<BR>&nbsp;&nbsp;&nbsp;&nbsp;&nbsp;"Saslušaću ga. To ne mora da utiče na mene."
<BR>&nbsp;&nbsp;&nbsp;&nbsp;&nbsp;Žiskar poče: "Gospodine, siguran sam da oni žele mene. Ne smem dozvoliti da ljudska bića trpe zbog mene. Ako niste u stanju da se odbranite i sigurni ste da ćete u sukobu sa drugom letelicom biti uništeni, ne preostaje vam ništa drugo do da me izručite. Ubeđen sam da neće imati ozbiljnijih primedbi ako im ponudite mene, a poželite da zadržite gospođu Gladiju i prijatelja Denila. To je jedino rešenje."
<BR>&nbsp;&nbsp;&nbsp;&nbsp;&nbsp;"Ne", žestoko se usprotivi Gladija. "Ti si moj i ja te se neću odreći. Poći ću sa tobom... ako kapetan odluči da moraš poći... i pobrinuću se da te ne unište."
<BR>&nbsp;&nbsp;&nbsp;&nbsp;&nbsp;"Mogu li i ja nešto da dodam?" upita Denil.
<BR>&nbsp;&nbsp;&nbsp;&nbsp;&nbsp;D. Ž. raširi ruke, glumeći očajanje. "Izvolite samo. Ovde svi imaju nešto da kažu."
<BR>&nbsp;&nbsp;&nbsp;&nbsp;&nbsp;Denil poče: "Ako budete morali da predate Žiskara, trebalo bi da budete svesni posledica. Verujem da Žiskar misli kako mu oni sa auroranskog broda neće učiniti ništa nažao ako im bude predat u ruke, i da će ga čak osloboditi. Ja ne verujem da će to baš tako izgledati. Verujem da Aurorani ozbiljno misle da je on opasan i može se desiti da imaju uputstvo da unište spasilački brod dok se bude približavao, pri čemu bi ubili sve koji bi se na njemu našli."
<BR>&nbsp;&nbsp;&nbsp;&nbsp;&nbsp;"Kakav razlog bi imali da to učine?" upita D. Ž.
<BR>&nbsp;&nbsp;&nbsp;&nbsp;&nbsp;"Nijedan Auroranin nikada nije sreo... pa čak ni zamislio... ono što nazivaju opasnim robotom. Ne bi oni rizikovali da jednog takvog prime na jednu od svojih letelica. Predložio bih vam, kapetane, da se povučete. Zašto ne biste opet napravili skok i udaljili se od Zemlje? Nismo u blizini nikakve planetne mase koja bi mogla to da spreči."
<BR>&nbsp;&nbsp;&nbsp;&nbsp;&nbsp;"Da se povučem? Misliš da pobegnem? To ne mogu da učinim."
<BR>&nbsp;&nbsp;&nbsp;&nbsp;&nbsp;"E, pa onda nas morate izručiti", reče Gladija glasom u kome se osećalo da se pomirila sa beznadežnom situacijom.
<BR>&nbsp;&nbsp;&nbsp;&nbsp;&nbsp;D. Ž. se pobuni: "Neću vas izručiti. A neću ni pobeći. A ne mogu ni da se borim."
<BR>&nbsp;&nbsp;&nbsp;&nbsp;&nbsp;"Šta vam preostaje?" upita Gladija
<BR>&nbsp;&nbsp;&nbsp;&nbsp;&nbsp;"Četvrta mogućnost". Odvrati D. Ž. "Gladija, moram vas zamoliti da ostanete ovde sa svojim robotima dok se ne vratim."
<BR>
<BR>&nbsp;&nbsp;&nbsp;&nbsp;&nbsp;71.
<BR>&nbsp;&nbsp;&nbsp;&nbsp;&nbsp;D. Ž. je razmotrio podatke. Imali su dovoljno vremena tokom razgovora da odrede tačan položaj auroranske letelice. Bila je nešto udaljenija od Sunca nego njihov brod i to je bila povoljna okolnost. Bilo bi odista rizično napraviti Skok prema Suncu na ovoj udaljenosti od njega; napraviti Skok u stranu bi, tako reći, predstavljalo, u poređenju s tim, pravu igrariju. Postojala je mogućnost da dođe do nesrećnog slučaja zbog verovatnog odstupanja. Ali ona je uvek bila prisutna.
<BR>&nbsp;&nbsp;&nbsp;&nbsp;&nbsp;Preuzeo je na sebe da sam ubedi posadu kako neće biti ispaljen nijedan metak (što ni u kom slučaju ne bi bilo dobro). Bilo je očigledno da gaje neprikosnovenu veru da će ih zemaljski prostor štititi sve dok njegov mir ne naruše nasiljem. D. Ž.-ovo prezrivo omalovažavanje predstavljalo bi čisti misticizam da on i sam nije delio to uverenje.
<BR>&nbsp;&nbsp;&nbsp;&nbsp;&nbsp;On se ponovo vrati u žižu. Pauza je prilično potrajala, ali druga strana se nije javila. Pokazali su veliku strpljivost.
<BR>&nbsp;&nbsp;&nbsp;&nbsp;&nbsp;"Ovde kapetan Bejli", reče on. "Želim da govorim sa zapovednikom Lisiformom."
<BR>&nbsp;&nbsp;&nbsp;&nbsp;&nbsp;Nije dugo čekao. "Ovde zapovednik Lisiform. Mogu li čuti vaš odgovor?"
<BR>&nbsp;&nbsp;&nbsp;&nbsp;&nbsp;D. Ž. nastavi: "Izručićemo ženu i oba robota."
<BR>&nbsp;&nbsp;&nbsp;&nbsp;&nbsp;"Dobro! To je mudra odluka."
<BR>&nbsp;&nbsp;&nbsp;&nbsp;&nbsp;"Isporučićemo ih što pre budemo mogli."
<BR>&nbsp;&nbsp;&nbsp;&nbsp;&nbsp;"I to je mudra odluka."
<BR>&nbsp;&nbsp;&nbsp;&nbsp;&nbsp;"Hvala", D. Ž. dade znak i njegov brod napravi Skok.
<BR>&nbsp;&nbsp;&nbsp;&nbsp;&nbsp;Nije bilo ni vremena, ni potrebe da se zadrži dah. Sve je maltene bilo završeno i pre no što je počelo.... ili je, pak, vreme koje je proteklo bilo tako kratko da se nije moglo ni osetiti.
<BR>&nbsp;&nbsp;&nbsp;&nbsp;&nbsp;Začu se glas pilota: "Utvrđen novi položaj neprijateljskog broda, kapetane."
<BR>&nbsp;&nbsp;&nbsp;&nbsp;&nbsp;"Dobro", odvrati D. Ž. "Znate šta vam je činiti."
<BR>&nbsp;&nbsp;&nbsp;&nbsp;&nbsp;Brod je iz Skoka izašao velikom brzinom u odnosu na auroransku letelicu i upravo su vršene ispravke u kursu (svi su se nadali da neće biti velike). Zatim je došlo do daljeg ubrzavanja.
<BR>&nbsp;&nbsp;&nbsp;&nbsp;&nbsp;D. Ž. se vrati u žižu: "Zapovedniče, vrlo smo blizu i na putu da izvršimo primopredaju. Možete pripucati ako želite, ali naši štitnici su podignuti i pre no što biste uspeli da ih onesposobite mi bismo stigli do vas da izvršimo primopredaju."
<BR>&nbsp;&nbsp;&nbsp;&nbsp;&nbsp;"Šaljete li spasilački brod?" zapovednik je izišao iz žiže.
<BR>&nbsp;&nbsp;&nbsp;&nbsp;&nbsp;D. Ž. je sačekao da se zapovednik ponovo vrati, iskrivljenog lika. "Šta ovo znači? Vaš brod je na kursu sudara."
<BR>&nbsp;&nbsp;&nbsp;&nbsp;&nbsp;"Da, izgleda da jeste", odvrati D. Ž. "To je najbrži način da izvršimo primopredaju."
<BR>&nbsp;&nbsp;&nbsp;&nbsp;&nbsp;"Uništićete svoj brod."
<BR>&nbsp;&nbsp;&nbsp;&nbsp;&nbsp;"Kao i vaš. Vaš brod je bar pedeset puta skuplji od moga, a možda i više. To baš neće biti uspešna izmena za Auroru."
<BR>&nbsp;&nbsp;&nbsp;&nbsp;&nbsp;"Ali vi ulazite u borbu u prostoru Zemlje, kapetane. Vaši običaji to ne dozvoljavaju."
<BR>&nbsp;&nbsp;&nbsp;&nbsp;&nbsp;"Ah da, vama su poznati naši običaji i vi se njima koristite. Ali ja nisam započeo bitku. Nisam ispalio nijedan erg energije, niti hoću. Ja samo sledim putanju. Ispalo je da se ta putanja seče sa vašim položajem, ali pošto sam uveren da ćete se skloniti pre no što dođe do trenutka presecanja, jasno je da nemam nameru da izvršim nikakvo nasilje."
<BR>&nbsp;&nbsp;&nbsp;&nbsp;&nbsp;"Stanite. Hajde da popričamo o ovome."
<BR>&nbsp;&nbsp;&nbsp;&nbsp;&nbsp;"Umorio sam se od priča, zapovedniče. Hoćemo li jedni drugima da uputimo jedno nežno zbogom? Ako se ne uklonite, ja ću se možda odreći četiri dekade, od kojih jedna trećina ili četvrtina i onako neće biti bogzna kakva. Koliko ćete ih se vi odreći?" Potom se D. Ž. pomeri iz žiže i više se u nju ne vrati.
<BR>&nbsp;&nbsp;&nbsp;&nbsp;&nbsp;Sa auroranskog broda bio je ispaljen jedan snop zračenja... probni... kao da su želeli da ispitaju da li su štitnici stvarno podignuti. Bili su.
<BR>&nbsp;&nbsp;&nbsp;&nbsp;&nbsp;Brodski štitnici bi mogli da izdrže elektromagnetsko zračenje i subatomaske čestice, uključujući čak i neutrone, a mogli bi da izdrže i kinetičku energiju malih masa... čestice prašine, čak i meteorski šljunak. Štitnici ne bi mogli da izdrže veću kinetičku energiju, kao što je ona koju na njih može da upravi pri supermeteorskoj brzini jedan ceo brod.
<BR>&nbsp;&nbsp;&nbsp;&nbsp;&nbsp;Mogu da izađu nakraj čak i sa opasnim masama, ako one nisu vođene... kao što su na primer meteoriti. Kompjuteri na letelici automatski bi skrenuli brod sa puta bilo kog nadolazećeg meteorita koji je suviše veliki za štitnik. To, međutim, nije palilo protiv broda koji je u stanju da skreće isto onako kao i njegova meta. Ako je uz to naseljivački brod bio manji od ta dva, to je značilo da je on spretniji u manevrisanju.
<BR>&nbsp;&nbsp;&nbsp;&nbsp;&nbsp;Auroranski brod mogao je samo na jedan način da izbegne uništenje...
<BR>&nbsp;&nbsp;&nbsp;&nbsp;&nbsp;D. Ž. je posmatrao kako se drugi brod naočigled uvećava na njegovom video ekranu i pitao se da li Gladija, koja se nalazila u njegovoj kabini, zna šta se događa. Mora da je svesna ubrzanja, uprkos hidrauličnim amortizerima u njenoj kabini, kao i kompenzatorskom dejstvu pseudogravitacionog polja.
<BR>&nbsp;&nbsp;&nbsp;&nbsp;&nbsp;A tada je drugi brod jednostvano nestao s vidika, napravivši Skok, i D. Ž, koji je bio razumljivo brižan, shvati da zadržava dah i da mu srce divlje udara. Zar nije imao poverenja u zaštitni uticaj Zemlje ili možda u svoju procenu situacije?
<BR>&nbsp;&nbsp;&nbsp;&nbsp;&nbsp;D. Ž. progovori u predajnik glasom koji je, čeličnom odlučnošću, primorao da zvuči hladno. "Odlično obavljeno, momci! Popravite kurs i krenimo pravo prema Zemlji."
</P></TD></TR></TABLE>
<P class="next">
<A HREF=p16.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
