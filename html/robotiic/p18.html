<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>NULTI ZAKON
<P>&nbsp;&nbsp;&nbsp;&nbsp;&nbsp;84.
<BR>&nbsp;&nbsp;&nbsp;&nbsp;&nbsp;Kelden Amadiro nije bio srećan. Gravitacija na površini Zemlje bila je malo previsoka za njegov ukus, atmosfera malo pregusta, spoljašnji zvuci i mirisi bitno i uznemirujuće različiti od onih na Aurori, a nigde kuće koja bi bar izgledala civilizovano.
<BR>&nbsp;&nbsp;&nbsp;&nbsp;&nbsp;Roboti su podigli neku vrstu zaklona. U njima su bile smeštene obilne zalihe hrane kao i odgovarjuće nužne pogodnosti koje su u svakom drugom pogledu, sem u pogledu funkcionalnosti, bile uvredljivo neodgovarajuće.
<BR>&nbsp;&nbsp;&nbsp;&nbsp;&nbsp;A najgore od svega, iako je jutro bilo dosta prijatno, a dan jasan, Zemljino suviše sjajno Sunce je ponovo izlazilo. Uskoro će temperatura biti suviše visoka, vazduh suviše vlažan, a pojaviće se i dosadni insekti. U početku Amadiru nije bilo jasno zašto mu se po rukama javalju mali otoci koji su ga boleli, dok mu Mandamus nije objasnio razlog.
<BR>&nbsp;&nbsp;&nbsp;&nbsp;&nbsp;Dok se češao, sve vreme je mrmljao: "Užasno! Možda prenose infekcije."
<BR>&nbsp;&nbsp;&nbsp;&nbsp;&nbsp;"Verujem", reče Mandamus, očigledno nezaineresovan, "da to ponekad i čine. Međutim, malo je verovatno. Imam razne losione koji mogu da vam olakšaju neugodni svrab, a možemo zapaliti i izvesne supstance koje teraju insekte, mada bi njihov misris mogao i mene da otera."
<BR>&nbsp;&nbsp;&nbsp;&nbsp;&nbsp;"Zapalite ih", naredi mu Amadiro.
<BR>&nbsp;&nbsp;&nbsp;&nbsp;&nbsp;Ali Mandamus nastavi, ni ne promenivši ton: "Međutim, ne želim da proizvedem išta, bez obzira koliko to izgledalo beznačajno... miris, malo dima... što bi povećalo mogućnost da nas otkriju."
<BR>&nbsp;&nbsp;&nbsp;&nbsp;&nbsp;Amadiro ga je sumnjičavo odmeravao. "Stalno ste ponavaljali da ovu oblast nikada ne posećuju ni Zemljani ni njihovi roboti za poljske radove."
<BR>&nbsp;&nbsp;&nbsp;&nbsp;&nbsp;"Tačno, ali to nije matematička teorema. To je sociološko zapažanje, a kod tih zapažanja izuzeci su uvek mogući."
<BR>&nbsp;&nbsp;&nbsp;&nbsp;&nbsp;Amadiro se namrgodi. "Najbrži put do sigurnosti vodi preko završenog projekta. Rekli ste da ćete sutra biti spremni."
<BR>&nbsp;&nbsp;&nbsp;&nbsp;&nbsp;"To je takođe sociološko zapažanje, dr Amadiro. Trebalo bi da budem gotov danas. Voleo bih da budem. Ali matematički ne mogu da to jemčim."
<BR>&nbsp;&nbsp;&nbsp;&nbsp;&nbsp;"A kada ćete moći da jemčite?"
<BR>&nbsp;&nbsp;&nbsp;&nbsp;&nbsp;Mandamus raširi ruke kao da kaže: "Ko zna?". "Dr. Amadiro, imam utisak da sam to već objasnio, ali voljan sam da to ponovo učinim. Sedam godina mi je bilo potrebno da stignem dovde. Računao sam sa nekoliko dodatnih meseci ispunjenih ličnim zapažanjima u četrnaest različitih relejnih stanica na Zemljinoj površini. Sada je to otpalo, jer moramo završiti pre no što nas pronađu i pre no što robot Žiskar bude u stanju da nas, možda, zaustavi. To znači da ću proveru morati da izvršim stupajući u vezu sa našim vlastitim humanoidnim robotima pri relejima. Njima ne mogu da verujem u onoj meri u kojoj verujem sebi. Njihove izveštaje moram po nekoliko puta proveriti i možda ću do jednog ili dva mesta morati i lično da odem kako bih se uverio da je sve u redu. Za to će biti potrebni dani... možda i jedna do dve nedelje."
<BR>&nbsp;&nbsp;&nbsp;&nbsp;&nbsp;"Nedelja ili dve. Nemoguće! Šta mislite, Mandamuse, koliko ću još dugo biti u stanju da podnosim ovu planetu?"
<BR>&nbsp;&nbsp;&nbsp;&nbsp;&nbsp;"Gospodine, jednom prilikom sam na ovoj planeti ostao skoro godinu dana... a drugom prilikom, preko četiri meseca."
<BR>&nbsp;&nbsp;&nbsp;&nbsp;&nbsp;"I dopalo vam se?"
<BR>&nbsp;&nbsp;&nbsp;&nbsp;&nbsp;"Nije, gospodine, ali posao je trebalo obaviti i ja sam to učinio... ne štedeći se." Mandamus je hladno zurio u Amadira.
<BR>&nbsp;&nbsp;&nbsp;&nbsp;&nbsp;Amadiro pocrvene i nešto blaže reče: "Pa, dobro, dokle smo stigli?"
<BR>&nbsp;&nbsp;&nbsp;&nbsp;&nbsp;"Još odmeravam izveštaje koji pristižu. I sami znate da ne radimo prema glatko projektovanom sistemu iz laboratorije. Imamo posla sa neobično heterogenom planetnom korom. Srećom, radioaktivne materije su dosta rasprostranjene, ali na izvesnim mestima ima ih u opasno malim količinama, tako da smo na tim mestima morali postaviti releje i ostaviti robote koji će se brinuti o njima. Ako ti releji nisu u svakom pogledu postavljeni onako kako treba i ako nisu pravilno poređani, nuklearno pojačavanje će se prekinuti, a mi ćemo proćerdati sve te godine bolnih napora. Ili pak, može doći do popuštanja lokalne pojačanosti koja će imati snagu eksplozije, ali će zato ostali deo kore ostati netaknut. U oba slučaja, neće doći do potpunog uništenja.
<BR>&nbsp;&nbsp;&nbsp;&nbsp;&nbsp;A mi, dr Amadiro, želimo da radioaktivne materije, te stoga i velike oblasti Zemljine kore postaju... lagano... postojano... nepovratno", naglašavao je reči praveći pauze između njih, "...sve jače i jače radioaktivne, tako da život na Zemlji bude iz dana u dan nepodnošljiviji. Slomiće se društvena struktura planete, te će Zemlja, kao stvarna postojbina čovečanstva, prestati da postoji. Pretpostavljam, dr Amadiro, da je to ono što želite. To je ono što sam vam bio izložio pre toliko godina i vi ste u to vreme rekli da je to ono što želite."
<BR>&nbsp;&nbsp;&nbsp;&nbsp;&nbsp;"Još to želim, Mandamuse. Ne budite budala."
<BR>&nbsp;&nbsp;&nbsp;&nbsp;&nbsp;"Onda se pomirite sa neudobnošću, gospodine... ili napustite planetu, a ja ću nastaviti posao dok ga ne završim, bez obzira na to koliko vremena bude potrebno."
<BR>&nbsp;&nbsp;&nbsp;&nbsp;&nbsp;"Ne, ne", promrlja Amadiro. "Moram biti ovde kada dođe do toga... ali šta mogu kada sam nestrpljiv. Šta ste odlučli, koliko vremena dajete tom procesu da dostigne vrhunac? Hoću da kažem, kada jednom krene prvobitni talas pojačavanja, koliko vremena će biti potrebno pre no što Zemlja postane nenastanjiva?"
<BR>&nbsp;&nbsp;&nbsp;&nbsp;&nbsp;"To zavisi od stepena pojačavanja koji upotrebim u početku. Sada još ne znam koliki stepen će biti potreban, jer to zavisi od sveukupne efikasnosti releja, te sam stoga pripremio promenljivu kontrolu. Želim da stvar sredim tako da to razdoblje iznosi između deset i dvadeset dekada."
<BR>&nbsp;&nbsp;&nbsp;&nbsp;&nbsp;"Šta bi se dogodilio kada bi ono bilo manje?"
<BR>&nbsp;&nbsp;&nbsp;&nbsp;&nbsp;"Što to razdoblje bude manje, to će delovi kore brže postajati radioaktivni, planeta će se brže zagrevati i brže će postajati opasna. A to znači da će samo mali broj stanovnika biti preseljen na vreme."
<BR>&nbsp;&nbsp;&nbsp;&nbsp;&nbsp;"Da li je to uopšte važno?" promrlja Amadiro.
<BR>&nbsp;&nbsp;&nbsp;&nbsp;&nbsp;Mandamus se namršti. "Što se Zemlja bude brže izrođavala, to se uvećavaju izgledi da Zemljani i Naseljivači posumnjaju da je posredi neki tehnološki uzrok... i da za to najverovatnije treba nas okriviti. Naseljivači će nas onda besno napasti u ime svog svetog sveta, boreći se do istrebljenja sa jedinim ciljem da nam nanesu što veću štetu. O tome smo već razgovarali i čini mi se da smo se složili. Mnogo bi bolje bilo da obezbedimo dovoljno vremena kako bismo mogli da se pripremimo na najgore i kako bismo pružili priliku zbunjenoj Zemlji da pretpostavi kako je spori porast radioaktivnosti neki prirodni fenomen koji oni ne razumeju. Prema mom mišljenju, danas je to mnogo važnije nego što je bilo juče."
<BR>&nbsp;&nbsp;&nbsp;&nbsp;&nbsp;"Odista?" Amadiro se namrštio. "Čim vam na licu poigrava taj neugodan, puritanski pogled, uveren sam da ste pronašli način da odgovornost za to svalite na moja pleća."
<BR>&nbsp;&nbsp;&nbsp;&nbsp;&nbsp;"Uz dužno poštovanje, gospodine, to u ovom slučaju i nije bilo teško. Niste mudro postupili kada ste poslali jednog od naših robota da uništi Žiskara."
<BR>&nbsp;&nbsp;&nbsp;&nbsp;&nbsp;"Naprotiv, to se moralo učiniti. Žiskar je jedini koji bi mogao da nas uništi."
<BR>&nbsp;&nbsp;&nbsp;&nbsp;&nbsp;"Prvo bi morao da nas pronađe... a to mu neće uspeti. Ali čak i da nas pronađe, mi smo upućeni robotičari. Zar mislite da ne bismo uspeli da izađemo nakraj s njim?"
<BR>&nbsp;&nbsp;&nbsp;&nbsp;&nbsp;"Stvarno?" upita Amadiro. "To je mislila i Vasilija, a ona je Žiskara poznavala bolje od nas... pa ipak, nije uspela da izađe nakraj s njim. Nije uspeo s njim da izađe nakraj ni ratni brod koji je trebalo da ga preuzme i uništi iz daljine. I tako se on spustio na Zemlju. On nekako mora biti uništen."
<BR>&nbsp;&nbsp;&nbsp;&nbsp;&nbsp;"Ali nije. Ništa nisu javili."
<BR>&nbsp;&nbsp;&nbsp;&nbsp;&nbsp;"Mudre vlade ponekad ne dozvoljavaju da se objave loše vesti... a funkcioneri sa Zemlje, iako su varvari, mogu ipak biti mudri. Ako, pak, naš robot nije uspeo, te su ga oni podvrgli ispitivanju, on će se sigurno nepovratno blokirati. To znači da ćemo izgubiti jednog robota, što sebi u svakom slučaju možemo dozvoliti, i ništa više. A ako je Žiskar i dalje na slobodi, to je dodatni razlog da požurimo."
<BR>&nbsp;&nbsp;&nbsp;&nbsp;&nbsp;"Ako smo izgubili jednog robota, onda smo izgubili i mnogo više od jednog robota u slučaju da su uspeli da od njega izmame gde se nalazi središte iz koga se upravlja operacijama. Bar nije trebalo da se poslužimo lokalnim robotom."
<BR>&nbsp;&nbsp;&nbsp;&nbsp;&nbsp;"Upotrebio sam onog koji mi je bio pri ruci. A on neće ništa otkriti. Mislim da se možete pouzdati u moje programiranje."
<BR>&nbsp;&nbsp;&nbsp;&nbsp;&nbsp;"Bez obzira na to da li je blokiran ili ne, on ne može da prikrije, samim svojim postojanjem, da je auroranske izrade. Zemaljski robotičari... a ima ih na ovoj planeti... to će bez sumnje utvrditi. To je dodatni razlog da se potrudimo da porast radioaktivnosti bude veoma lagan. Mora proći dosta vremena da bi Zemljani zaboravili na taj incident, kako ga ne bi povezivali sa progresivnim rastom radioaktivnosti. Moramo dobiti u najgorem slučaju deset dekada, možda petnaest ili čak dvadeset."
<BR>&nbsp;&nbsp;&nbsp;&nbsp;&nbsp;On se udalji kako bi ponovo proverio uređaje i kako bi opet uspostavio vezu sa relejima broj šest i deset, koje je još smatrao problematičnima. Amadiro je gledao za njim sa mešavinom prezira i jake netrpeljivosti i mrmljao sebi u bradu: "Tako je, ali meni nije preostalo još dvadeset dekada, ili petnaest, a možda čak ni deset. Tebi jeste... ali ne i meni."
<BR>
<BR>&nbsp;&nbsp;&nbsp;&nbsp;&nbsp;85.
<BR>&nbsp;&nbsp;&nbsp;&nbsp;&nbsp;U Njujorku je bilo rano jutro. Žiskar i Denil su to zaključili na osnovu postepenog porasta aktivnosti.
<BR>&nbsp;&nbsp;&nbsp;&nbsp;&nbsp;"Negde iznad i izvan grada", reče Žiskar, "sada je možda zora. Jednom sam u razgovoru sa Elijom Bejlijem, pre dvadeset dekada, Zemlju okarakterisao kao svet zore. Da li će još dugo tako biti? Ili već sada više nije?"
<BR>&nbsp;&nbsp;&nbsp;&nbsp;&nbsp;"To su mračne misli, prijatelju Žiskare", reče Denil. "Bolje da se pozabavimo onim što danas treba uraditi kako bi Zemlja i dalje ostala svet zore."
<BR>&nbsp;&nbsp;&nbsp;&nbsp;&nbsp;Gladija uđe u apartman u mantilu za kupanje i papučama. Kosa joj je bila sveže osušena.
<BR>&nbsp;&nbsp;&nbsp;&nbsp;&nbsp;"Smešno!" reče ona. "Zemljanke ujutro prolaze hodnicima na putu do masovnih toaleta raščupane i neuredne. Mislim da to rade namerno. Neučtivo je češljati se na putu ka toaletima. Kako izgleda, početna raščupanost samo doprinosi kasnijem dobrom izgledu. Trebalo je sa sobom da ponesem kompletan jutarnji pribor. Da ste samo videli kakve su mi poglede upućivale kada sam izišla sa mantilom za kupanje na sebi. Kada iziđe iz toaleta svaka mora da izgleda po poslednjoj modi. Izvoli, Denile?"
<BR>&nbsp;&nbsp;&nbsp;&nbsp;&nbsp;"Gospođo", poče Denil. "Možemo li porazgovarati s vama?"
<BR>&nbsp;&nbsp;&nbsp;&nbsp;&nbsp;Gladija je oklevala. "Samo ako nameravate da budete kratki, Denile. Verovatno vam je poznato da će ovo biti veliki dan i da moji jutarnji sastanci počinju za koji čas."
<BR>&nbsp;&nbsp;&nbsp;&nbsp;&nbsp;"Upravo o tome želim da porazgovaramo, gospođo", reče Denil. "Ovaj važan dan proteći će mnogo bolje ako mi ne budemo s vama."
<BR>&nbsp;&nbsp;&nbsp;&nbsp;&nbsp;"Molim?"
<BR>&nbsp;&nbsp;&nbsp;&nbsp;&nbsp;"Utisak koji želite da ostavite Na Zemljane biće dosta umanjen ako se okružite robotima."
<BR>&nbsp;&nbsp;&nbsp;&nbsp;&nbsp;"Neću biti okružena njima. Biće vas svega dvojica. Ja ne mogu bez vas."
<BR>&nbsp;&nbsp;&nbsp;&nbsp;&nbsp;"Neophodno je da se naviknete, gospođo. Dok smo mi sa vama, označeni ste kao neko ko se razlikuje od Zemljana. Izgledaće kao da ih se bojite."
<BR>&nbsp;&nbsp;&nbsp;&nbsp;&nbsp;Gladija zabrinuto reče: "Potrebna mi je izvesna zaštita, Denile. Priseti se šta se sinoć dogodilo."
<BR>&nbsp;&nbsp;&nbsp;&nbsp;&nbsp;"Gospođo, mi nismo mogli da sprečimo ono što se sinoć dogodilo isto kao što ni vas ne bismo bili u stanju da zaštitimo... da je to bilo potrebno. Srećom, vi sinoć niste bili meta. Blaster je bio uperen u Žiskarovu glavu."
<BR>&nbsp;&nbsp;&nbsp;&nbsp;&nbsp;"Zašto Žiskarovu?"
<BR>&nbsp;&nbsp;&nbsp;&nbsp;&nbsp;"Kako bi jedan robot mogao da uperi oružje u vas ili u bilo koje drugo ljudsko biće? Taj robot je iz nekog razloga ciljao u Žiskara. Stoga bi naše prisustvo u vašoj blizini samo moglo da poveća opasnost. Nemojte zaboraviti da će se priča o sinoćnjim događajima pročuti; iako će zemaljska vlada možda pokušati da zataška pojedinosti, ipak će početi da se šire glasine da je blaster držao i iz njega opalio jedan robot. To će izazvati javni gnev protiv robota... protiv nas... pa čak i protiv vas, ako se i dalje budete viđali u našem društvu. Biće vam bolje bez nas."
<BR>&nbsp;&nbsp;&nbsp;&nbsp;&nbsp;"Koliko dugo?"
<BR>&nbsp;&nbsp;&nbsp;&nbsp;&nbsp;"Bar onoliko koliko će potrajati vaša misija, gospođo. U narednim danima će vam kapetan biti od veće koristi nego mi. On poznaje Zemljane, oni ga visoko cene... a on veoma ceni vas, gospođo."
<BR>&nbsp;&nbsp;&nbsp;&nbsp;&nbsp;Gladija reče: "Da li si siguran da me on veoma ceni?"
<BR>&nbsp;&nbsp;&nbsp;&nbsp;&nbsp;"Iako sam robot, tako mi izgleda. Razume se, u svako doba kada poželite da se vratimo, mi ćemo se vratiti... ali, za sada nam se čini da ćemo vam najbolje služiti i na najbolji vas način zaštititi, ako vas prepustimo brizi kapetana Bejlija."
<BR>&nbsp;&nbsp;&nbsp;&nbsp;&nbsp;Gladija odogovori: "Razmisliću o tome."
<BR>&nbsp;&nbsp;&nbsp;&nbsp;&nbsp;"A mi ćemo, gospođo, u međuvremenu", reče Denil, "posetiti kapetana Bejlija da bismo videli da li se i on slaže sa nama."
<BR>&nbsp;&nbsp;&nbsp;&nbsp;&nbsp;"Učinite to!" složi se Gladija i ode u svoju spavaću sobu.
<BR>&nbsp;&nbsp;&nbsp;&nbsp;&nbsp;Denil se okrete i jezgrovito upita Žiskara. "Je li voljna da pristane?"
<BR>&nbsp;&nbsp;&nbsp;&nbsp;&nbsp;"Više nego voljna", odvrati Žiskar. "Oduvek je bila pomalo nemirna u mom prisustvu, te tako neće mnogo patiti što me nema. Prema tebi, prijatelju Denile, gaji suprotna osećanja. Jako je podsećaš na prijatelja Jandera, čije je isključivanje, pre mnogo dekada, veoma teško podnela. To je za nju predstavljalo i izvor privlačnosti i odbijanja, tako da nije trebalo mnogo učiniti. Umanjio sam njenu vezanost za tebe, a pojačao i inače jaku privlačnost koju oseća prema kapetanu. Lako će se naviknuti da bude bez nas."
<BR>&nbsp;&nbsp;&nbsp;&nbsp;&nbsp;"Hajde, onda, da pronađemo kapetana", reče Denil. Oni zajedno napustiše sobu i uđoše u hodnik koji je prolazio pored apartmana.
<BR>
<BR>&nbsp;&nbsp;&nbsp;&nbsp;&nbsp;86.
<BR>&nbsp;&nbsp;&nbsp;&nbsp;&nbsp;I Denil i Žiskar su ranije bili na Zemlji, Žiskar u skorije vreme. Poznavali su upotrebu kompjuterizovanih uputstava koja su im ukazivala na deo, krilo i broj apartmana koji je bio dodeljen D. Ž.-u, a takođe su im bile jasne boje šifara u hodnicima koje su ih vodile ka odgovarajućim skretanjima i liftovima.
<BR>&nbsp;&nbsp;&nbsp;&nbsp;&nbsp;Još je bilo dosta rano, tako da nije bilo mnogo ljudi unaokolo, ali ona ljudska bića koja su prolazila pored njih ili im dolazila u susret u prvi mah bi se zaprepašćeno zagledala u Žiskara, a zatim bi odvratila pogled s namernom nezainteresovanošću.
<BR>&nbsp;&nbsp;&nbsp;&nbsp;&nbsp;Kada su već bili nadomak D. Ž.-ovog apartmana, Žiskarovi koraci postali su neznatno neravnomerni. To se nije moglo lako primetiti, ali privuklo je Denilovu pažnju.
<BR>&nbsp;&nbsp;&nbsp;&nbsp;&nbsp;On reče tihim glasom: "Da li ti je neprijatno, prijatelju Žiskare?"
<BR>&nbsp;&nbsp;&nbsp;&nbsp;&nbsp;Žiskar odvrati: "Morao sam da otklanjam zaprepašćenje, strepnju, pa čak i poštovanje kod velikog broja muškaraca i žena... kao i kod jednog mališana, što je bilo još teže. Nisam imao vremena da proveravam nisam li nekom naudio."
<BR>&nbsp;&nbsp;&nbsp;&nbsp;&nbsp;"Morao si to uraditi. Ne smeju nas zaustaviti."
<BR>&nbsp;&nbsp;&nbsp;&nbsp;&nbsp;"Sve je to meni jasno, ali nulti zakon ne deluje kod mene onako kako bi trebalo. Što se toga tiče, ne posedujem tvoju veštinu." On nastavi kao da je želeo da skrene vlastitu pažnju sa nelagodnosti koju je osećao: "Često sam primećivao da se prisustvo hiperodbojnosti u pozitronskim kolima prvo ispoljava u stajanju i hodanju, a zatim u govoru."
<BR>&nbsp;&nbsp;&nbsp;&nbsp;&nbsp;Denil pritisnu signal na vratima. "Isto je i sa mnom, prijatelju Žiskare. Održati ravnotežu na dva oslonca dosta je teško čak i ako su uslovi idealni. Još je teže održati ravnotežu u hodanju. Jednom sam čuo da se u početku pokušalo sa proizvodnjom robota koji su imali četiri noge i dve ruke. Zvali su ih 'kentauri'. Bili su dobri, ali neprihvatljivi, jer u osnovi nisu podsećali na ljude."
<BR>&nbsp;&nbsp;&nbsp;&nbsp;&nbsp;"U ovom trenutku", reče Žiskar, "dobro bi mi došle četiri noge, prijatelju Denile. Ali mislim da moja nelagodnost prolazi."
<BR>&nbsp;&nbsp;&nbsp;&nbsp;&nbsp;D. Ž. se pojavi na vratima. Pogledao ih je, široko se osmehnuvši. Zatim je bacio pogled na jednu pa na drugu stranu hodnika, posle čega je njegovog osmeha nestalo i zamenio ga je pogled pun krajnje zabrinutosti. "Šta ćete ovde bez Gladije? Je li ona..."
<BR>&nbsp;&nbsp;&nbsp;&nbsp;&nbsp;Denil reče: "Kapetane, gospođa Gladija je dobro. Ne preti joj nikakva opasnost. Možemo li ući i objasniti vam?"
<BR>&nbsp;&nbsp;&nbsp;&nbsp;&nbsp;D. Ž. zasija dok im je davao znak da uđu. Glas mu je ponovo poprimio nasilnički ton, kakav ljudi obično upotrebljavaju kada se obraćaju neposlušnim mašinama, i on reče: "Zašto ste je ostavili samu? Kakve su to okolnosti koje su vam dozvolile da je ostavite samu?"
<BR>&nbsp;&nbsp;&nbsp;&nbsp;&nbsp;Denil primeti: "Ona nije ništa usamljenija od bilo koje osobe na Zemlji... niti je u većoj opasnosti od bilo kog drugog. Ako se kasnije kod nje o tome raspitate, verujem da će vam reći da ovde na Zemlji neće moći ništa da postigne dok se za njom budu vukli roboti Svemiraca. Takođe verujem da će vam saopštiti kako ste joj vi dovoljno dobar vodič i dovoljna zaštita, sve u svemu mnogo bolji od robota. Uvereni smo da ona to želi... bar za sada. Ako u bilo kom trenutku poželi da se vratimo, mi ćemo to i učiniti."
<BR>&nbsp;&nbsp;&nbsp;&nbsp;&nbsp;D. Ž.-ovo lice se opusti i na njemu se ponovo pojavi osmeh. "Želi da je ja štitim, je l' istina?"
<BR>&nbsp;&nbsp;&nbsp;&nbsp;&nbsp;"Ubeđeni smo, kapetane, da joj u ovom trenutku vi mnogo više nedostajete nego mi."
<BR>&nbsp;&nbsp;&nbsp;&nbsp;&nbsp;D. Ž. se vragolasto osmehnu. "Ko je može kriviti?... Spremiću se i poći do nje što pre budem mogao."
<BR>&nbsp;&nbsp;&nbsp;&nbsp;&nbsp;"Ali, prvo, gospodine..."
<BR>&nbsp;&nbsp;&nbsp;&nbsp;&nbsp;"Oh", reče D. Ž, "ali ima jedno quid pro quo?"
<BR>&nbsp;&nbsp;&nbsp;&nbsp;&nbsp;"Da, gospodine. Nestrpljivi smo da otkrijemo što više o robotu koji je sinoć ispalio hitac na balkon."
<BR>&nbsp;&nbsp;&nbsp;&nbsp;&nbsp;D. Ž. je ponovo izgledao napet. "Predviđate li neku novu opasnost po gospođu Gladiju?"
<BR>&nbsp;&nbsp;&nbsp;&nbsp;&nbsp;"Nikakvu te vrste. Onaj robot, sinoć, nije pucao u gospođu Gladiju. Pošto je bio robot, on to ne bi bio u stanju da učini. Pucao je na prijatelja Žiskara."
<BR>&nbsp;&nbsp;&nbsp;&nbsp;&nbsp;"Zašto bi on to učinio?"
<BR>&nbsp;&nbsp;&nbsp;&nbsp;&nbsp;"To je ono što bismo voleli da saznamo. Zbog toga želimo da pozovete gospođu Kvintanu, podsekretara za energiju, i izjavite da je važno i da ćete i vi i vlada Bejlisveta... ako biste bili ljubazni i to da dodate... biti zadovoljni ako mi dozvoli da joj postavim nekoliko pitanja na tu temu. Želimo da preduzmete sve što je u vašoj moći kako biste je ubedili da pristane na taj razgovor."
<BR>&nbsp;&nbsp;&nbsp;&nbsp;&nbsp;"Je li to sve što od mene tražite? Da ubedim jednog veoma važnog i zaposlenog funkcionera da se podvrgne unakrsnom ispitivanju od strane jednog robota?"
<BR>&nbsp;&nbsp;&nbsp;&nbsp;&nbsp;Denil reče: "Gospodine, možda će pristati ako dovoljno usrdno iznesete svoj zahtev. I još nešto, pošto se ona možda nalazi prilično daleko, pomoglo bi nam kada biste nam unajmili neki darter koji će nas tamo odvesti. Kao što možete i zamisliti, veoma nam se žuri."
<BR>&nbsp;&nbsp;&nbsp;&nbsp;&nbsp;"I je li to sada sve?" upita D. Ž.
<BR>&nbsp;&nbsp;&nbsp;&nbsp;&nbsp;"Ne baš sve, kapetane", odgovori Denil. "Biće nam potreban i vozač i molim vas da mu dobro platite kako bi pristao da poveze i prijatelja Žiskara, na kome se odmah vidi da je robot. Protiv mene možda neće ništa imati."
<BR>&nbsp;&nbsp;&nbsp;&nbsp;&nbsp;D. Ž. reče: "Nadam se da ti je jasno, Denile, da je to što tražiš od mene poptuno nerazumno."
<BR>&nbsp;&nbsp;&nbsp;&nbsp;&nbsp;Denil odvrati: "Nadao sam se da nije, kapetane. Ali pošto vi tvrdite da jeste, onda tu nema više mnogo šta da se kaže. Ne preostaje nam, onda, ništa drugo do da se vratimo gospođi Gladiji, koja će zbog toga biti nesretna, jer bi ona više volela da je s vama."
<BR>&nbsp;&nbsp;&nbsp;&nbsp;&nbsp;On se okrenu da krene, davši Žiskaru znak da ga sledi, ali D. Ž. reče: "Stanite. Malo dalje niz hodnik nalazi se jedan javni komunikacijski terminal. Mogu pokušati. Ostanite ovde i sačekajte me."
<BR>&nbsp;&nbsp;&nbsp;&nbsp;&nbsp;Dva robota su ostala da stoje. Denil reče: "Da li si morao mnogo da učiniš, prijatelju Žiskare?"
<BR>&nbsp;&nbsp;&nbsp;&nbsp;&nbsp;Žiskar je uspeo da povrati ravnotežu. On reče: "Bio sam bespomoćan. Strašno se protivio zamisli da stupi u vezu sa gospođom Kvintanom, a isto toliko mu se nije dopadala ni ideja da nam pribavi darter. Ta osećanja nisam mogao da izmenim, a da ne pričinim štetu. Kada si mu, međutim, predložio da se mi vratimo gospođi Gladiji, njegov stav se iznenada gotovo potpuno promenio. Čini mi se, prijatelju Denile, da si ti to i predvideo."
<BR>&nbsp;&nbsp;&nbsp;&nbsp;&nbsp;"Jesam."
<BR>&nbsp;&nbsp;&nbsp;&nbsp;&nbsp;"Jedva da sam ti i bio potreban. Postoji više načina da se upravlja umovima. Međutim, na kraju sam i ja nešto učinio. Kapetanovu umnu promenu pratilo je jako povoljno osećanje prema gospođi Gladiji. Iskoristio sam priliku ga još više pojačam."
<BR>&nbsp;&nbsp;&nbsp;&nbsp;&nbsp;"Eto, zbog toga si neophodan. Ja to ne bih mogao da učinim."
<BR>&nbsp;&nbsp;&nbsp;&nbsp;&nbsp;"Bićeš već, prijatelju Denile. Možda uskoro."
<BR>&nbsp;&nbsp;&nbsp;&nbsp;&nbsp;D. Ž. se vratio. "Verovali ili ne, ali ona je pristala da te primi, Denile. Svakog trenutka će stići darter sa vozačem... i što pre pođete, to bolje. Ja ću smesta krenuti prema Gladijinom apartmanu."
<BR>&nbsp;&nbsp;&nbsp;&nbsp;&nbsp;Dva robota iziđoše u hodnik da sačekaju vozača.
<BR>&nbsp;&nbsp;&nbsp;&nbsp;&nbsp;Žiskar reče: "Vrlo je srećan."
<BR>&nbsp;&nbsp;&nbsp;&nbsp;&nbsp;"I meni se čini, prijatelju Žiskare", reče Denil, "ali bojim se da je za nama tek lakši deo posla. Lako smo postigli da gospođa Gladija poželi da odemo i nastavimo sami da se krećemo unaokolo. Zatim smo, uz izvesne teškoće, ubedili kapetana da nam upriliči sastanak sa podsekretarem. Međutim, može se desiti da sa njom dospemo u ćorsokak."
<BR>
<BR>&nbsp;&nbsp;&nbsp;&nbsp;&nbsp;87.
<BR>&nbsp;&nbsp;&nbsp;&nbsp;&nbsp;Vozač je odmerio Žiskara od glave do pete i hrabrost kao da ga je odmah napustila. "Slušajte", obrati se on Denilu, "rečeno mi je da ću biti dvostruko plaćen ako povezem jednog robota, ali robotima nije dozvoljen pristup u Grad, te stoga mogu dospeti u veliku nevolju. Novac mi neće pomoći ako izgubim dozvolu. Zar ne bih mogao da povezem samo vas, gospodine?"
<BR>&nbsp;&nbsp;&nbsp;&nbsp;&nbsp;Denil reče: "I ja sam robot, gospodine. Mi smo već u Gradu, a za to niste vi odgovorni. Pokušavamo da iziđemo iz Grada i vi ćete nam u tome pomoći. Uputili smo se jednom visokom vladinom funkcioneru koji će, nadam se, to srediti, a vaša je građanska dužnost da nam pomognete. Ako odbijete da nas povezete, to će značiti da želite da nas zadržite u Gradu, a onda vam mogu pripisati da radite protiv zakona."
<BR>&nbsp;&nbsp;&nbsp;&nbsp;&nbsp;Vozačevo lice poprimi mekši izgled. On otvori vrata i osorno reče: "Upadajte!" Međutim, pažljivo je zatvorio debelu providnu pregradu koja ga je odvajala od putnika.
<BR>&nbsp;&nbsp;&nbsp;&nbsp;&nbsp;Denil tiho reče: "Da li je mnogo bilo potrebno, prijatelju Žiskare?"
<BR>&nbsp;&nbsp;&nbsp;&nbsp;&nbsp;"Veoma malo, prijatelju Denile. Tvoja izjava je obavila veći deo posla. Zapanjujuće je kako kombinacija zbira tvrdnji koje su pojedinačno tačne može da se iskoristi da izazove izvestan efekat koji sama istina ne bi mogla da ostvari."
<BR>&nbsp;&nbsp;&nbsp;&nbsp;&nbsp;"Često sam to zapažao u ljudskim razgovorima, prijatelju Žiskare, čak i u onima koje su vodila inače istinoljubiva ljudska bića. Podozrevam da se u umovima tih ljudi tako nešto opravdava time što služi višim ciljevima."
<BR>&nbsp;&nbsp;&nbsp;&nbsp;&nbsp;"Misliš na nulti zakon."
<BR>&nbsp;&nbsp;&nbsp;&nbsp;&nbsp;"Ili na njegov ekvivalent... ako ljudski um ima neki sličan ekvivalent. Prijatelju Žiskare, nedavno si pomenuo da ću uskoro i ja posedovati tvoje moći. Da li me ti to pripremaš u tu svrhu?"
<BR>&nbsp;&nbsp;&nbsp;&nbsp;&nbsp;"Tako je, prijatelju Denile."
<BR>&nbsp;&nbsp;&nbsp;&nbsp;&nbsp;"Zašto? Ako smem da pitam."
<BR>&nbsp;&nbsp;&nbsp;&nbsp;&nbsp;"Ponovo je u pitanju nulti zakon. Nedavna epizoda kada su mi se stopala tresla ukazala mi je na to koliko sam ranjiv kada je u pitanju namerna upotreba nultog zakona. Pre no što se današnji dan završi, možda ću morati da se oslonim na nulti zakon da spasem svet i čovečanstvo, a možda neću biti u stanju to da učinim. U tom slučaju, moraćeš biti spreman ti to da obaviš. Pripremam te, malo pomalo, kako bih u tom odsudnom času mogao da ti dam konačna uptstva i kako bi se sve uklopilo kako valja."
<BR>&nbsp;&nbsp;&nbsp;&nbsp;&nbsp;"Ne vidim kako je to moguće, prijatelju Žiskare."
<BR>&nbsp;&nbsp;&nbsp;&nbsp;&nbsp;"Neće ti biti nimalo teško da shvatiš kada kucne čas. Tu tehniku sam koristio u veoma maloj meri i kod robota koje sam poslao na Zemlju u ranim danima, pre no što su bili zakonom izbačeni iz gradova, i oni su bili ti koji su pomogli u podešavanju umova zemaljskih vođa kada je trebalo da se slože sa odašiljanjem Naseljivača."
<BR>&nbsp;&nbsp;&nbsp;&nbsp;&nbsp;Vozač, čiji se darter nije kretao na točkovima, već je sve vreme lebdeo na otprilike jedan centimetar od tla, vozio je duž naročitih hodnika namenjenih ovakvim vozilima i to je činio tako brzo da je na najbolji način opravdavao naziv ovog vozila. <EM>Dart - "strela"; prim. prev</EM> Zatim je izbio u jedan obični gradski hodnik koji je bio paralelan sa jednim ekspresputem koji se nalazio s njegove leve strane na pristojnoj udaljenosti. Darter koji se sada kretao znatno sporije, zaokrenu nalevo, provuče se ispod ekspresputa, iziđe na drugu stranu, a tada, napravivši polukrug na pola milje odatle, zaustavi se ispred jedne zgrade ukrašenog pročelja.
<BR>&nbsp;&nbsp;&nbsp;&nbsp;&nbsp;Vrata dartera se automatski otvoriše. Prvo je izašao Denil, sačekao Žiskara, a zatim je vozaču predao parče folija koje je dobio od D. Ž.-a. Vozač se u njega zagleda suženih očiju, zatim se vrata iznenada zatvoriše i on se žurno udalji bez ijedne reči.
<BR>
<BR>&nbsp;&nbsp;&nbsp;&nbsp;&nbsp;88.
<BR>&nbsp;&nbsp;&nbsp;&nbsp;&nbsp;Kako se vrata nisu odmah otvorila, pošto su najavili svoj dolazak, Denil je pretpostavio da ih skeniraju. Kada su se konačno otvorila, jedna mlada žena povela ih je oprezno u unutrašnjost zgrade. Izbegavala je da gleda u Žiskara, ali je otvoreno pokazala da je Denil i te kako zanima.
<BR>&nbsp;&nbsp;&nbsp;&nbsp;&nbsp;Podsekretaricu Kvintanu su zatekli iza jednog velikog stola. Nasmešila se i rekla sa izvesnom veselošću koja je izgledala pomalo nategnuto. "Dva robota, bez pratnje ljudskih bića. Da li sam bezbedna?"
<BR>&nbsp;&nbsp;&nbsp;&nbsp;&nbsp;"Potpuno, gospođo Kvintana", odgovori ozbiljno Denil. "Nama je neobično kada vidimo neko ljudsko biće bez pratnje robota."
<BR>&nbsp;&nbsp;&nbsp;&nbsp;&nbsp;"Uveravam vas", reče Kvintana, "da i ja imam svoje robote. Nazivam ih pomoćnicima i jedna od njih vas je i dopratila dovde. Zadivljena sam što se nije onesvestila kada je ugledala Žiskara. Mislim da je i to moglo da se desi da nije bila upozorena i da vi niste tako zanimljive spoljašnosti, Denile. Ali pustimo sad to. Kapetan Bejli je bio tako uporan u svojoj želji da vas primim, a kako mi ide u prilog da održim dobre odnose sa jednim važnim svetom Naseljivača, pristala sam na ovaj razgovor. Međutim, dan mi je ionako pretrpan i biću vam zahvalna ako brzo ovo obavimo. Šta mogu učiniti za vas?"
<BR>&nbsp;&nbsp;&nbsp;&nbsp;&nbsp;"Gospođo Kvintana...", poče Denil.
<BR>&nbsp;&nbsp;&nbsp;&nbsp;&nbsp;"Samo čas. Možete li da sednete? Sinoć sam vas, znate, videla kako sedite."
<BR>&nbsp;&nbsp;&nbsp;&nbsp;&nbsp;"Možemo da sedimo, ali isto nam je tako udobno i da stojimo. Svejedno nam je."
<BR>&nbsp;&nbsp;&nbsp;&nbsp;&nbsp;"Ali meni nije. Meni ne bi bilo prijatno da stojim... a ako ostanem da sedim ukočiće mi se vrat gledajući vas odozdo. Molim vas, donesite stolice i sedite. Hvala. A sada, Denile, o čemu je reč?"
<BR>&nbsp;&nbsp;&nbsp;&nbsp;&nbsp;"Gospođo Kvintana", poče Denil, "pretpostavljam da se sećate ispaljenog hica iz blastera prema balkonu sinoć posle gozbe."
<BR>&nbsp;&nbsp;&nbsp;&nbsp;&nbsp;"Svakako. Štaviše, poznato mi je da je taj blaster bio u rukama jednog humanoidnog robota, iako to službeno ne priznajemo. Pa ipak, evo me ovde bez ikakve zaštite, a nasuprto meni sa druge strane stola sede dva robota. A jedan od vas je takođe humanoidni robot."
<BR>&nbsp;&nbsp;&nbsp;&nbsp;&nbsp;"Ja nemam blaster, gospođo", odvrati Denil sa smeškom.
<BR>&nbsp;&nbsp;&nbsp;&nbsp;&nbsp;"Nadam se. Taj drugi humanoidni robot uopšte nije ličio na tebe, Denile. Za tebe bi se moglo reći da si umetničko delo, da li si svestan toga.?"
<BR>&nbsp;&nbsp;&nbsp;&nbsp;&nbsp;"Ja sam složeno programiran, gospođo."
<BR>&nbsp;&nbsp;&nbsp;&nbsp;&nbsp;"Mislim na tvoj izgled. Ali šta je s tim incidentom?"
<BR>&nbsp;&nbsp;&nbsp;&nbsp;&nbsp;"Gospođo, taj robot ima bazu negde na Zemlji i ja moram saznati gde se ona nalazi. Došao sam sa Aurore kako bih je pronašao i sprečio slične incidente koji bi mogli narušiti mir među našim svetovima. Imam razloga da verujem..."
<BR>&nbsp;&nbsp;&nbsp;&nbsp;&nbsp;"Vi ste došli? Ne kapetan? Ne gospođa Gladija?"
<BR>&nbsp;&nbsp;&nbsp;&nbsp;&nbsp;"Mi, gospođo", reče Denil. "Žiskar i ja. Ne mogu vam sada ispričati celu priču o tome kako je došlo do toga da smo na sebe preuzeli taj zadatak, a takođe vam ne mogu otkriti ime ljudskog bića prema čijim uputstvima radimo."
<BR>&nbsp;&nbsp;&nbsp;&nbsp;&nbsp;"Oh! Međunarodna špijunaža! Zadivljujuće. Kakava šteta što vam ne mogu pomoći, ali ja ne znam odakle je taj robot došao. Nemam pojma gde bi mogla da mu se nalazi baza. Čak ne znam ni zašto ste se meni obratili za takvo jedno obaveštenje. Da sam na vašem mestu, Denile, otišla bih u odeljenje obezbeđenja." Ona se nalakti na sto kako bi im bila bliža. "Da li vam je to na licu prava koža, Denile? Ako nije, onda je imitacija izvanredna." Ona ispruži šaku prema njemu i nežno je spusti na njegov obraz. "Čak je i dodir onakav kakav bi trebalo da bude."
<BR>&nbsp;&nbsp;&nbsp;&nbsp;&nbsp;"Pa ipak, gospođo, to nije prava koža. Ako se poseče, ne može sama od sebe da zaraste. S druge, pak, strane, poderotina se lako može zavariti, pa čak se i ceo komad može zameniti."
<BR>&nbsp;&nbsp;&nbsp;&nbsp;&nbsp;"Uh", reče Kvintana, frknuvši kroz nos. "Ali naš posao je okončan, jer ja ne mogu da vam pomognem kada je u pitanju taj robot sa blasterom. Ništa ne znam."
<BR>&nbsp;&nbsp;&nbsp;&nbsp;&nbsp;Denil reče: "Gospođo, dozvolite da vam izložim još nešto. Taj robot pripada možda grupi koju zanima onaj rani proces dobijanja energije koji ste sinoć opisali... fisija. Ako pretpostavimo da je to tačno, da postoje oni koje zanima fisija, kao i uran i torijum koji se nalazi u kori, gde bi im bilo zgodno da smeste bazu?"
<BR>&nbsp;&nbsp;&nbsp;&nbsp;&nbsp;"Možda u neki stari rudnik urana? Čak ni ne znam gde se oni nalaze. Morate shvatiti, Denile, da Zemlja oseća gotovo sujevernu odbojnost prema svemu što je nuklearno... a naročito prema fisiji. U našim popularnim radovima o energiji nećete gotovo ništa naći o fisiji, a u tehničkim proizvodima za stručnjake samo gole činjenice. Čak i ja malo znam, ali ja sam administrator, a ne naučnik."
<BR>&nbsp;&nbsp;&nbsp;&nbsp;&nbsp;Denil reče: "Samo još jedna sitnica, gospođo. Pitali smo tog nesuđenog ubicu gde mu je smeštena baza i bili smo krajnje uporni u svom nastojanju da to saznamo. Bio je programiran da se u takvom slučaju zauvek dezaktivira i dopusti da dođe do potpunog blokiranja njegovih moždanih kola... što je on i učinio. Međutim, pre no što je tako postupio, u nedoumici da li da odgovori ili da se isključi, tri puta je otvorio usta kao da je želeo da... možda... izgovori tri sloga, ili tri reči, ili tri grupe reči, ili bilo koju kombinaciju pomenutog. Treći slog, reč, ili puki zvuk glasio je 'milje'. Da li vam to išta znači, to jest da li biste to mogli da povežete sa bilo čim što je u vezi sa fisijom?"
<BR>&nbsp;&nbsp;&nbsp;&nbsp;&nbsp;Kvintana lagano zatrese glavom. "Ne, mislim da ne mogu. To svakako nije reč koju ćete naći u rečniku standardnog galaktičkog jezika. Žao mi je, Denile. Drago mi je što smo se ponovo sreli, ali sto mi je zatrpan sitnicama kojima se moram pozabaviti. Moraćete me izviniti."
<BR>&nbsp;&nbsp;&nbsp;&nbsp;&nbsp;Denil nastavi kao da nije čuo: "Rečeno mi je, gospođo, da to 'milje' može da predstavlja drevni izraz koji se odnosi na neku staru jedinicu dužine, neku koja je verovatno duža od jednog kilometra."
<BR>&nbsp;&nbsp;&nbsp;&nbsp;&nbsp;"To mi se čini potpuno nevažno", reče Kvintana. "Čak i da je tačno. Šta bi jedan robot sa Aurore mogao znati o drevnim izrazima i drevnim..." Ona iznenada zaćuta. Oči joj se raširiše, a lice poblede.
<BR>&nbsp;&nbsp;&nbsp;&nbsp;&nbsp;Ona izusti: "Da li je moguće?"
<BR>&nbsp;&nbsp;&nbsp;&nbsp;&nbsp;"Šta to, gospođo?"
<BR>&nbsp;&nbsp;&nbsp;&nbsp;&nbsp;"Postoji jedno mesto", reče Kvintana, napola izgubljena u mislima, "koje svi izbegavaju... kako Zemljani tako i roboti sa zemlje. Kada bih želela da dramatizujem stvari, rekla bih da je to mesto zlog znamenja. Toliko je na zlom glasu da se ljudi trude da ga izbrišu iz svesti. Nema ga čak ni na kartama. Ono predstavlja kvintesenciju svega onoga što je fisija. Sećam se da sam na to mesto nabasala u jednom veoma starom priručnom filmu u ranim danima mog službovanja. Tada se o njemu neprestano govorilo kao o mestu na kome se odigrao izvestan 'incident' koji je zauvek umove ljudi okrenuo protiv fisije kao izvora za dobijanje energije. To mesto se zove 'Ostrvo tri milje'."
<BR>&nbsp;&nbsp;&nbsp;&nbsp;&nbsp;Denil reče: "Znači, to je neko izolovano mesto, potpuno izdvojeno i zaštićeno od mogućih upada; to je mesto na koje bi nabasao svako ko bi proučavao drevni priručni materijal o fisiji i smesta bi shvatio da je ono savršeno za bazu koja treba da ostane u potpunoj tajnosti; a naziv mesta se uz to još sastoji od tri reči, od kojih je treća 'milje'. Gospođo, to mora da je to mesto. Da li biste mogli da nam kažete kako tamo da stignemo i da li biste bili ljubazni da nam isposlujete dozvolu da napustimo Grad, kao i da nas neko prebaci na Ostrvo tri milje ili u njegovu neposrednu okolinu?"
<BR>&nbsp;&nbsp;&nbsp;&nbsp;&nbsp;Kvintana se nasmeši. Izgledala je mlađa kada se smešila. "Jasno, ako je u pitanju jedan zanimljiv slučaj međuzvezdane špijunaže, ne smete gubiti vreme, zar ne?"
<BR>&nbsp;&nbsp;&nbsp;&nbsp;&nbsp;"Ne, stvarno ne smemo, gospođo."
<BR>&nbsp;&nbsp;&nbsp;&nbsp;&nbsp;"Onda, znači, u delokrug mojih dužnosti treba da potpadne i razgledanje Ostrva tri milje. Zašto vas ne bih povela vazdušnim kolima? Umem da upravljam vazdušnim kolima."
<BR>&nbsp;&nbsp;&nbsp;&nbsp;&nbsp;"Gospođo, vaš posao..."
<BR>&nbsp;&nbsp;&nbsp;&nbsp;&nbsp;"Niko ga neće dirnuti. Biće tu i kada se vratim."
<BR>&nbsp;&nbsp;&nbsp;&nbsp;&nbsp;"Ali vi ćete napustiti Grad..."
<BR>&nbsp;&nbsp;&nbsp;&nbsp;&nbsp;"Pa šta? Ovo nisu stara vremena. Istina je da u lošim starim vremenima dominacije Svemiraca Zemljani nikada nisu napuštali svoje gradove, ali mi već skoro dvadeset dekada napuštamo planetu i naseljavamo Galaksiju. Ima još onih manje obrazovanih koji su zadržali taj stari provincijski stav, ali većina nas postala je dosta pokretna. Pretpostavljam da smo svesni osećanja da se svakog časa možemo priključiti nekoj naseljivačkoj grupi. Ja lično ne nameravam da to učinim, ali često se vozim vlastitim vazdušnim kolima, a pre pet godina letela sam čak do Čikaga i nazad. Ostanite ovde. Izvršiću neophodne pripreme."
<BR>&nbsp;&nbsp;&nbsp;&nbsp;&nbsp;I ona se udlaji nalik na kovitlac.
<BR>&nbsp;&nbsp;&nbsp;&nbsp;&nbsp;Denil je gledao za njom, a zatim promrmlja: "Prijatelju Žiskare, to mi baš ne liči na nju. Da li si nešto učinio?"
<BR>&nbsp;&nbsp;&nbsp;&nbsp;&nbsp;Žiskar odgovori: "Nešto malo. Učinilo mi se da je mladu ženu privukao tvoj izgled kada smo ušli. Bio sam ubeđen da je taj isti činilac postojao i sinoć u umu gospođe Kvintane za vreme gozbe, iako sam bio suviše daleko od nje i u prostoriji je bilo još mnogo ljudi tako da nisam mogao biti siguran. Međutim, čim smo započeli razgovor sa njom, uverio sam se da ta privlačnost odista i postoji. Malo pomalo, ja sam je pojačao i svaki put kada je nagovestila da je razgovor okončan bila je sve neodlučnija... i nijednom se ozbiljnije nije pobunila što si ga nastavio. Konačno je predložila vožnju vazdušnim kolima, jer verujem da je došla do one tačke kada ne bi mogla da podnese da propusti priliku da još malo ostane s tobom."
<BR>&nbsp;&nbsp;&nbsp;&nbsp;&nbsp;"To bi moglo da mi oteža stvari", reče zamišljeno Denil.
<BR>&nbsp;&nbsp;&nbsp;&nbsp;&nbsp;"Razlog je dobar", odgovori Žiskar. "Razmišljaj o tome u okviru nultog zakona." Dok je to govorio, delovao je kao da će se nasmešiti... ako je njegovo lice uopšte bilo sposobno za tako nešto.
<BR>
<BR>&nbsp;&nbsp;&nbsp;&nbsp;&nbsp;89.
<BR>&nbsp;&nbsp;&nbsp;&nbsp;&nbsp;Kvintana je s olakšanjem odahnula kada je spustila vazdušna kola na jednu betonsku ploču pogodnu za tu svrhu. Smesta su im se prubližila dva robota da izvrše obaveznu proveru vozila i da ga ponovo napune energijom ako se ukaže prilika za to.
<BR>&nbsp;&nbsp;&nbsp;&nbsp;&nbsp;Ona pogleda na desnu stranu, nagnuvši se preko Denila dok je to činila. "Nalazi se u onom pravcu, nekoliko milja uz reku Suskehanu. Baš je danas toplo." Ona se uspravi, pomalo nevoljno, i nasmeši se Denilu. "To je ono najgore u vezi sa napuštanjem Grada. Ovde napolju ne postoji kontrola životne sredine. Zamislite, dozvoljena je ovakva toplota. Zar vama nije vrućina, Denile?"
<BR>&nbsp;&nbsp;&nbsp;&nbsp;&nbsp;"Imam unutrašnji termostat, gospođo, koji dobro radi."
<BR>&nbsp;&nbsp;&nbsp;&nbsp;&nbsp;"Divno. Volela bih da ga i ja imam. U ovoj oblasti, Denile, nema puteva. Nema ni robota koji bi vas vodili, jer oni nikada ovamo ne zalaze. A ja ne znam gde bi se u ovoj nepreglednosti moglo nalaziti mesto koje vas zanima. Mogli bismo pročešljati celu oblast, a da ne naiđemo na tu bazu, pa makar prošli na pet stotina metara od nje."
<BR>&nbsp;&nbsp;&nbsp;&nbsp;&nbsp;"Ne, 'mi', gospođo. Potpuno je nepotrebno da vi ostanete ovde. Ono što sledi moglo bi biti opasno, te kako nemate uređaj za klimatizaciju, to bi za vas mogao biti fizički neizdrživ zadatak, čak i da nije opasan. Da li biste mogli da nas pričekate, gospođo? To bi mi mnogo značilo."
<BR>&nbsp;&nbsp;&nbsp;&nbsp;&nbsp;"Čekaću."
<BR>&nbsp;&nbsp;&nbsp;&nbsp;&nbsp;"Možda nas neće biti nekoliko časova."
<BR>&nbsp;&nbsp;&nbsp;&nbsp;&nbsp;"Imam ovde razne pogodnosti, a nije daleko ni gradić Harisburg."
<BR>&nbsp;&nbsp;&nbsp;&nbsp;&nbsp;"U tom slučaju, gospođo, moramo krenuti."
<BR>&nbsp;&nbsp;&nbsp;&nbsp;&nbsp;On s lakoćom iskoči iz vazdušnih kola, a Žiskar za njim. Zatim se uputiše prema severu. Bilo je skoro podne, a sjajno letnje sunce odbijalo se od uglačanih delova Žiskarovog tela.
<BR>&nbsp;&nbsp;&nbsp;&nbsp;&nbsp;Denil reče: "Ako uhvatiš bilo kakav znak mentalne aktivnosti, to će značiti da smo našli one za kojima tragamo. Kilometrima unaokolo ne bi trebalo da se nalazi iko drugi."
<BR>&nbsp;&nbsp;&nbsp;&nbsp;&nbsp;"Da li si siguran da ih možemo zaustaviti, prijatelju Denile, ako ih sretnemo?"
<BR>&nbsp;&nbsp;&nbsp;&nbsp;&nbsp;"Nisam, prijatelju Žiskare, uopšte nisam siguran... ali moramo."
<BR>
<BR>&nbsp;&nbsp;&nbsp;&nbsp;&nbsp;90.
<BR>&nbsp;&nbsp;&nbsp;&nbsp;&nbsp;Levular Mandamus zagunđa i podiže pogled prema Amadiru, osmehnuvši se stisnutim usnama na mršavom licu.
<BR>&nbsp;&nbsp;&nbsp;&nbsp;&nbsp;"Zadivljujuće", reče on. "I krajnje zadovoljavajuće."
<BR>&nbsp;&nbsp;&nbsp;&nbsp;&nbsp;Amadiro obrisa obrvu i obraze peškirom, te reče: "Šta to znači?"
<BR>&nbsp;&nbsp;&nbsp;&nbsp;&nbsp;"To znači da je svaka relejna stanica u radnom stanju."
<BR>&nbsp;&nbsp;&nbsp;&nbsp;&nbsp;"Znači, možete početi sa pojačavanjem?"
<BR>&nbsp;&nbsp;&nbsp;&nbsp;&nbsp;"Čim izračunam odgovarajući stepen koncentracije 'W' čestica."
<BR>&nbsp;&nbsp;&nbsp;&nbsp;&nbsp;"A koliko će vam vremena za to biti potrebno?"
<BR>&nbsp;&nbsp;&nbsp;&nbsp;&nbsp;"Petnaest minuta. Možda trideset."
<BR>&nbsp;&nbsp;&nbsp;&nbsp;&nbsp;Amadiro ga je promatrao dok je radio, a na licu mu se pojavljivao sve okrutniji izraz. Konačno, Mandamus reče: "U redu. Imam ga. Iznosi 2,72 prema arbitrarnoj skali koju sam napravio. To znači da će gornja granica ravnoteže biti dostignuta za petnaest dekada, a posle toga stanje će ostati istovetno bez ikakvih važnih promena milionima godina. A taj nivo će jemčiti da će na Zemlji opstati, u najboljem slučaju, nekoliko razbacanih grupa u oblastima koje su donekle pošteđene zračenja. Treba samo da sačekamo - i za petnaest dekada jedna potpuno dezorganizovana grupa naseljivačkih svetova postaće naš lak plen."
<BR>&nbsp;&nbsp;&nbsp;&nbsp;&nbsp;"Ja neću poživeti još petnaest dekada", reče lagano Amadiro.
<BR>&nbsp;&nbsp;&nbsp;&nbsp;&nbsp;"Žalim slučaj, gospodine", reče suvo Mandamus, "ali mi sada govorimo o Aurori i svetovima Svemiraca. Drugi će nastaviti vaš posao."
<BR>&nbsp;&nbsp;&nbsp;&nbsp;&nbsp;"Vi, na primer?"
<BR>&nbsp;&nbsp;&nbsp;&nbsp;&nbsp;"Obećali ste mi da ću doći na čelo Instituta, a kao što vidite, ja sam to i zaslužio. Sa takvim političkim zaleđem razumno je nadati se da ću jednog dana postati predsedavajući i nastaviću sa politikom koja će se zalagati za konačno rasulo do tada već anarhičnih svetova Naseljivača."
<BR>&nbsp;&nbsp;&nbsp;&nbsp;&nbsp;"Dosta ste samouvereni. Šta ako pustite 'W' čestice da poteku, a onda ih neko drugi ukloni tokom narednih petnaest dekada?"
<BR>&nbsp;&nbsp;&nbsp;&nbsp;&nbsp;"To je nemoguće, gospodine. Kada se uređaj jednom uključi, zamrznuće ga u tom položaju jedno unutrašnje atomsko dejstvo. Posle toga, proces je nepovratan... bez obzira na to šta se ovde dogodilo. Celo ovo mesto može ispariti, a kora će i pored toga nastaviti lagano da gori. Pretpostavljam da bi bilo moguće izgraditi neki potpuno novi sistem, ako na Zemlji ili među Naseljivačima postoji iko ko bi bio u stanju da krene mojim tragom, ali čak i da dođe do toga to bi samo još pojačalo stopu radioaktivnosti, ali nikako je ne bi umanjilo. Za to će se pobrinuti drugi zakon termodinamike."
<BR>&nbsp;&nbsp;&nbsp;&nbsp;&nbsp;Amadiro reče: "Mandamuse, vi kažete da ste zaslužili da dođete na čelo. Međutim, mislim da o tome ja odlučujem."
<BR>&nbsp;&nbsp;&nbsp;&nbsp;&nbsp;Mandamus ukočeno primeti: "Ne odlučujete, gospodine. Uz svo uvažavanje, ali pojedinosti ovog procesa poznate su meni, a ne i vama. Te pojedinosti su šifrovane i pohranjene na mestu koje nećete pronaći, a čak i da ga pronađete, čuvaju ga roboti koji će ga pre uništiti nego dozvoliti da padne vama u šake. Vi iz ovoga ne možete izvući nikakvu korist. Ja mogu."
<BR>&nbsp;&nbsp;&nbsp;&nbsp;&nbsp;Amadiro reče: "Pa ipak, uz moju saglasnost biste brže postigli ono što želite. Ako od mene iznudite to rukovodeće mesto, bez obzira na sredstva, ostali članovi veća će tokom svih dekada koje provedete na tom mestu biti protiv vas i ometaće vas. Da li samo želite titulu ili priliku da iskusite i sve ono što ide uz titulu?"
<BR>&nbsp;&nbsp;&nbsp;&nbsp;&nbsp;Mandamus odgovori: "Je li sad čas za razgovor o politici? Pre samo jedan sat bili ste nestrpljivi zbog činjenice da ću se zadržati petnaestak minuta za kompjuterom."
<BR>&nbsp;&nbsp;&nbsp;&nbsp;&nbsp;"Ah, ali mi sada razgovaramo o podešavanju zraka 'W' čestica. Vi želite da ga podesite na 2,72... Da li sam dobro upamtio?... A ja se, pak, pitam da li je to u redu. Koji je najveći opseg koji ovde dolazi u obzir?"
<BR>&nbsp;&nbsp;&nbsp;&nbsp;&nbsp;"Opseg ide od nula do dvanaest, ali 2,72 je vrednost koja se traži. Plus minus 0,05... ako vas zanimaju pojedinsoti. To je vrednost koja će, prema primljenim izveštajma sa svih četrnaest releja, dozvoliti da prođe petnaest dekada do uspostvaljanja ravnoteže."
<BR>&nbsp;&nbsp;&nbsp;&nbsp;&nbsp;"Ja, ipak, smatram da je ona prava cifra dvanaest."
<BR>&nbsp;&nbsp;&nbsp;&nbsp;&nbsp;Mandamus se užasnuto upilji u onog durog. "Dvanaest? Da li ste vi svesni šta to znači?"
<BR>&nbsp;&nbsp;&nbsp;&nbsp;&nbsp;"Da. To znači da će zbog suviše velike radioaktivnosti život na Zemlji postati nemoguć za jednu do jednu i po dekadu i da ćemo pobiti nekoliko milijardi Zemljana tokom tog procesa."
<BR>&nbsp;&nbsp;&nbsp;&nbsp;&nbsp;"I bez sumnje izazvati rat sa razbesnelom federacijom Naseljivača. Šta će vam taj holokost?"
<BR>&nbsp;&nbsp;&nbsp;&nbsp;&nbsp;"Ponavljam vam. Ne očekujem da ću poživeti narednih petnaest dekada, a želim da doživim uništenje Zemlje."
<BR>&nbsp;&nbsp;&nbsp;&nbsp;&nbsp;"Ali u krajnjoj liniji vi ćete osakatiti i Auroru. Sigurno se šalite."
<BR>&nbsp;&nbsp;&nbsp;&nbsp;&nbsp;"Ne šalim se. Moram nadoknaditi dvadeset dekada poraza i poniženja."
<BR>&nbsp;&nbsp;&nbsp;&nbsp;&nbsp;"Za te dekade su vam krivi Han Fastolf i Žiskar... a ne Zemlja."
<BR>&nbsp;&nbsp;&nbsp;&nbsp;&nbsp;"Ne, za njih mi je kriv Zemljanin, Elija Bejli."
<BR>&nbsp;&nbsp;&nbsp;&nbsp;&nbsp;"Koji je mrtav već više od šesnaest dekada. U čemu se sastoji vrednost osvete nad čovekom koji je već odavno mrtav?"
<BR>&nbsp;&nbsp;&nbsp;&nbsp;&nbsp;"Ne želim da se raspravljam oko toga. Predložiću vam nešto. Titulu upravnika, smesta. Čim se vratimo na Auroru, podneću ostavku i vas predložiti na moje mesto."
<BR>&nbsp;&nbsp;&nbsp;&nbsp;&nbsp;"Ne. Ne želim da postanem upravnik pod tim uslovima. Smrt milijardama!"
<BR>&nbsp;&nbsp;&nbsp;&nbsp;&nbsp;"Milijardama Zemljana. To znači da ne mogu imati u vas poverenja da ćete kako treba podesiti kontrole. Pokažite mi... meni... kako da podesim kontrolni uređaj i ja ću preuzeti odgovornost. I u tom slučaju ću podneti ostavku kada se vratimo i predložiti vas za naslednika."
<BR>&nbsp;&nbsp;&nbsp;&nbsp;&nbsp;"Ne. I tada bi to predstavljalo smrt za milijarde, a ko zna i za koliko miliona Svemiraca. Dr Amadiro, molim vas shvatite da ja to ni po koju cenu neću učiniti, a da vi to ne možete obaviti bez mene. Startni mehanizam je pod šifrom nanet u otisak mog levog palca."
<BR>&nbsp;&nbsp;&nbsp;&nbsp;&nbsp;"Ponovo zahtevam od vas."
<BR>&nbsp;&nbsp;&nbsp;&nbsp;&nbsp;"Vi niste čitavi, ako to ponovo zahtevate uprkos svemu što sam rekao."
<BR>&nbsp;&nbsp;&nbsp;&nbsp;&nbsp;"To vi mislite, Mandamuse. Još sam toliko čitav, te nisam zaboravio da udaljim sve lokalne robote ovim ili onim poslom. Ostali smo samo nas dvojica."
<BR>&nbsp;&nbsp;&nbsp;&nbsp;&nbsp;Mandamus izvi jedan ugao gornje usne, frknuvši. "A čime mislite da me zaplašite? Nameravate li da me ubijete sada kada nema nijednog robota koji bi vas u tome sprečio?"
<BR>&nbsp;&nbsp;&nbsp;&nbsp;&nbsp;"Da, upravo to nameravam, Mandamuse, ako bude prinuđen." Amadiro iz bočnog džepa izvadi jedan malokalibarni blaster. "Na Zemlji ih je teško nabaviti, ali ne i nemoguće... ako ponudiš pravu cenu. A ja znam i kako se upotrebljava. Molim vas, verujte mi kada kažem da sam potpuno spreman da vam ovog trenutka raznesem lobanju... ako ne položite palac na kontakt, a meni dozvolite da brojčanik podesim na dvanaest."
<BR>&nbsp;&nbsp;&nbsp;&nbsp;&nbsp;"Nećete se usuditi. Ako umrem, kako ćete bez mene podesiti brojčanik?"
<BR>&nbsp;&nbsp;&nbsp;&nbsp;&nbsp;"Ne budite takva budala. Ako vam raznesem lobanju, vaš levi palac ostaće netaknut. Čak će izvesno vreme zadržati temperaturu krvi. Upotrebiću taj palac, a zatim podesiti brojčanik kao da okrećem slavinu. Više bih voleo da ostanete živi, jer bi vašu smrt možda bilo teško objasniti na Aurori, ali ne toliko teško da to ne bih mogao učiniti. Stoga vam dajem tridset sekundi da se odlučite. Još sam voljan da vam prepustim upravu ako sada odlučite da sarađujete. Ako pak odbijete, sve će ipak biti onako kako ja želim, a vi ćete biti mrtvi. Počinjemo. Jedan... dva... tri..."
<BR>&nbsp;&nbsp;&nbsp;&nbsp;&nbsp;Mandamus je užasnut zurio u Amadira koji je nastavljao da odbrojava i da ga gleda preko uperenog blastera, neumoljivim i bezizražajnim pogledom.
<BR>&nbsp;&nbsp;&nbsp;&nbsp;&nbsp;A onda Mandamus zasikta: "Sklonite blaster, Amadiro, ili ćemo obojica biti onesposobljeni uz izgovor da moramo biti zaštićeni od nanošenja zla."
<BR>&nbsp;&nbsp;&nbsp;&nbsp;&nbsp;Upozorenje je stiglo prekasno. Brže nego što je oko moglo da prati, jedna ruka se ispruži i ščepa Amadira za zglavak, parališući ga svojim stiskom, i blastera nestade.
<BR>&nbsp;&nbsp;&nbsp;&nbsp;&nbsp;Denil reče: "Izvinjavam se što sam morao da vam nanesem bol, dr Amadiro, ali ne mogu vam dozvoliti da držite blaster uperen u drugo ljudsko biće."
<BR>
<BR>&nbsp;&nbsp;&nbsp;&nbsp;&nbsp;91.
<BR>&nbsp;&nbsp;&nbsp;&nbsp;&nbsp;Amadiro ništa ne reče.
<BR>&nbsp;&nbsp;&nbsp;&nbsp;&nbsp;Mandamus hladno primeti: "Vas dvojica robota ste, koliko vidim, ovde bez gospodara. Tako sam sada ja vaš gospodar, te vam naređujem da se udaljite i da se ovamo ne vraćate. Pošto, kao što i sami vidite, u ovom trenutku nijednom ljudskom biću ne preti nikakva opasnost, ništa vas ne ometa da izvršite ovo naređenja. Smesta se udaljite."
<BR>&nbsp;&nbsp;&nbsp;&nbsp;&nbsp;Denil reče: "Uz dužno poštovanje, gospodine, nema potrebe da od vas krijemo naše identitete ili sposobnosti, pošto su vam oni već poznati. Moj saputnik, R. Žiskar Reventlov, poseduje sposobnost da detektuje osećanja. Prijatelju Žiskare."
<BR>&nbsp;&nbsp;&nbsp;&nbsp;&nbsp;Žiskar reče: "Dok smo se približavali, pošto sam još izdaleka otkrio vaše prisustvo, primetio sam, dr Amadiro, da u vašem umu preovladava bes nad drugim osećanjima. U vašem, pak, dr Mandamuse, uočio sam krajnji strah."
<BR>&nbsp;&nbsp;&nbsp;&nbsp;&nbsp;"Bes, ako ga je bilo", poče Mandamus, "predstavaljao je reakciju dr Amadira na približavanje dva nepoznata robota, naročito onog koji je u stanju da se petlja u ljudske umove i koji je već gadno... ako ne i za stalno... oštetio um gospođe Vasilije. Moj strah, ako ga je bilo, takođe je bio rezultat vašeg približavanja. Sada smo u stanju da vladamo svojim osećanjima i više nema razloga da se mešate. Ponovo vam naređujemo da se za stalno povučete."
<BR>&nbsp;&nbsp;&nbsp;&nbsp;&nbsp;Denil se ponovo javi: "Izvinite, dr Mandamuse, ali samo želim da se uverim da bezbedno možemo da izvršimo vaše naređenja. Zar se u ruci dr Amadira nije nalazio blaster kada smo se pojavili... i zar nije bio uperen u vas?"
<BR>&nbsp;&nbsp;&nbsp;&nbsp;&nbsp;Mandamus odvrati: "Objašnjavao mi je kako radi i upravo se spremao da ga odloži kada ste mu ga vi oduzeli."
<BR>&nbsp;&nbsp;&nbsp;&nbsp;&nbsp;"Da mu ga onda vratim, pre nego što se udaljim, gospodine?"
<BR>&nbsp;&nbsp;&nbsp;&nbsp;&nbsp;"Ne", odgovori Mandamus ni ne trepnuvši, "jer tada biste imali izgovor da ostanete ovde kako biste nas... zaštitili. Ponesite ga sa sobom kada krenete, te tako nećete imati razloga da se vratite."
<BR>&nbsp;&nbsp;&nbsp;&nbsp;&nbsp;Denil reče: "Imamo razloga da smatramo da se vas dvojica nalazite u oblasti u koju je zabranjen pristup ljudskim bićima..."
<BR>&nbsp;&nbsp;&nbsp;&nbsp;&nbsp;"To je običaj, a ne zakon, koji, u svakom slučaju, ne važi za nas, pošto mi nismo Zemljani. Ako tako gledate na stvari, onda je ovamo zabranjen pristup i robotima."
<BR>&nbsp;&nbsp;&nbsp;&nbsp;&nbsp;"Nas je ovamo, dr Mandamuse, doveo jedan visoki funkcioner iz zemaljske vlade. Imamo razloga da smatramo kako se vi ovde nalazite da biste povećavali nivo radioaktivnosti u Zemljinoj kori i da nanesete tešku i nepopravljivu štetu ovoj planeti."
<BR>&nbsp;&nbsp;&nbsp;&nbsp;&nbsp;"Ma kakvi...", poče Mandamus.
<BR>&nbsp;&nbsp;&nbsp;&nbsp;&nbsp;Amadiro zausti nešto da kaže po prvi put: "Kojim pravom si nas ti, robote, podvrgao unakrsnom ispitivanju? Mi smo ljudska bića koja su vam izdala naređenje. Smesta ga izvršite!"
<BR>&nbsp;&nbsp;&nbsp;&nbsp;&nbsp;Denil zadrhta od njegovog autoritativnog glasa, a Žiskar se napola okrenu.
<BR>&nbsp;&nbsp;&nbsp;&nbsp;&nbsp;Ali Denil reče: "Izvinite, dr Amadiro. Ja vas nisam podvrgao unakrsnom ispitivanju. Ja samo želim da se uverim da bez ikakve opasnosti po vas mogu izvršiti naređenje koje ste mi izdali. Imamo razloga da smatramo..."
<BR>&nbsp;&nbsp;&nbsp;&nbsp;&nbsp;"Ne moraš da ponavljaš", reče Mandamus. A zatim postrance dodade: "Dr Amadiro, molim vas da mi dozvolite da odgovorim." Potom se ponovo obrati Denilu: "Denile, mi smo ovde u jednoj antropološkoj misiji. Naš cilj da otkrijemo poreklo različitih ljudskih običaja koji su uticali na ponašanje Svemiraca. To se može naći ovde na Zemlji, te stoga ovde i tražimo."
<BR>&nbsp;&nbsp;&nbsp;&nbsp;&nbsp;"Imate li za to dozvolu Zemlje?"
<BR>&nbsp;&nbsp;&nbsp;&nbsp;&nbsp;"Pre sedam godina konsultovao sam se sa odgovarajućim funkcionerima na Zemlji i od njih sam dobio odobrenje."
<BR>&nbsp;&nbsp;&nbsp;&nbsp;&nbsp;Denil upita tihim glasom: "Šta ti kažeš, prijatelju Žiskare?"
<BR>&nbsp;&nbsp;&nbsp;&nbsp;&nbsp;Žiskar odvrati: "Stanje uma dr Mandamusa nagoveštava da ono što govori nije u skladu sa ovdašnjom situacijom."
<BR>&nbsp;&nbsp;&nbsp;&nbsp;&nbsp;"Znači, on laže?" odlučno primeti Denil.
<BR>&nbsp;&nbsp;&nbsp;&nbsp;&nbsp;"Mislima da laže", odgovori Žiskar.
<BR>&nbsp;&nbsp;&nbsp;&nbsp;&nbsp;Mandamus primeti, i dalje sasvim miran: "Možda tako stvarno misliš, ali mišljenje nije isto što i sigurnost u nešto. Ti ne možeš prenebegnuti jedno naređenje na osnovu pukog mišljenja. Ja to znam, a i ti to znaš."
<BR>&nbsp;&nbsp;&nbsp;&nbsp;&nbsp;Žiskar reče: "Ali u umu dr Amadira jedino su emocionalne sile te koje predstavljaju prepreku besu, a i one su jedva dorasle zadatku koji se od njih očekuje da obave. Lako je moguće razrezati te sile, da tako kažem, i dozvoliti besu da pokulja napolje."
<BR>&nbsp;&nbsp;&nbsp;&nbsp;&nbsp;Amadiro povika: "Zašto se suprotstavljate tim stvarima, Mandamuse!"
<BR>&nbsp;&nbsp;&nbsp;&nbsp;&nbsp;Mandamus uzviknu: "Ni reči, Amadiro! Radite u njihovu korist!"
<BR>&nbsp;&nbsp;&nbsp;&nbsp;&nbsp;Amadiro nije obratio pažnju na to. "To je besmisleno i beskorisno." On besno otrese Mandamusovu ruku koja je pokušala da ga zadrži. "Njima je poznata istina, ali šta s tim?... Roboti, mi smo Svemirci. Štaviše, mi smo Aurorani, potičemo sa sveta na kome ste projektovani. Osim toga, mi smo visoki fukcioneri na Aurori i vi morate da protumačite frazu 'ljudska bića' prema trima zakonima robotike, u značenju Aurorana.
<BR>&nbsp;&nbsp;&nbsp;&nbsp;&nbsp;Ako nas sada ne poslušate, vi nam nanosite bol i poniženje, te ćete stoga narušiti i prvi i drugi zakon. Tačno je da su naše ovdašnje akcije vezane za uništenje Zemljana, ali to uopšte nije važno. Isto tako biste mogli da odbijete da nas poslušate zato što se hranimo mesom životinja koje smo prethodno ubili. Sada kada sam vam to objasnio, udaljite se!"
<BR>&nbsp;&nbsp;&nbsp;&nbsp;&nbsp;Ali poslednje reči mu se izmetnuše u kreštanje. Amadiro iskolači oči i sruši se na tle.
<BR>&nbsp;&nbsp;&nbsp;&nbsp;&nbsp;Mandamus se, uz jedan neartikulisani krik, nagnu nad njim.
<BR>&nbsp;&nbsp;&nbsp;&nbsp;&nbsp;Žiskar reče: "Dr Mandamuse, dr Amadiro nije mrtav. On je u ovom trenutku u komi iz koje se može povratiti svakoga časa. Međutim, zaboraviće sve što je u vezi sa ovim sadašnjim projektom i neće nikada biti u stanju da razume bilo šta što se na njega odnosi... ako biste vi, na primer, pokušali da mu nešto objasnite. Dok sam ovo radio... a što ne bih mogao da učinim da sam nije priznao da namerava da uništi veliki broj Zemljana... možda sam trajno oštetio ostale delove njegovog sećanja kao i procese razmišljanja. Žao mi je, ali to nisam mogao da izbegnem."
<BR>&nbsp;&nbsp;&nbsp;&nbsp;&nbsp;Denil se ponovo oglasi: "Vidite, dr Mandamuse, pre izvesnog vremena na Solariji smo sreli robote koji su pod ljudskim bićima usko podrazumevali samo Solarijance. Shvatili smo da ako su različiti roboti uslovljeni različitim definicijama bez obzira na šta se one odnosile, onda jedino može doći do neizmernog uništavanja. Beskorisno je pokušati naterati nas da definišemo ljudska bića samo kao Aurorane. Mi definišemo ljudska bića kao sve članove vrste homo sapiensa, što uključuje i Zemljane i Naseljivače, i osećamo da sprečavanje nanošenja štete grupama ljudskih bića i čovečanstvu u celini ima prednost nad sprečavanjem nanošenja štete bilo kom određenom pojedincu."
<BR>&nbsp;&nbsp;&nbsp;&nbsp;&nbsp;Mandamus kao bez daha reče: "To ne stoji u prvom zakonu."
<BR>&nbsp;&nbsp;&nbsp;&nbsp;&nbsp;"Ja to zovem nultim zakonom i on ima prvenstvo."
<BR>&nbsp;&nbsp;&nbsp;&nbsp;&nbsp;"Ti nisi programiran na taj način."
<BR>&nbsp;&nbsp;&nbsp;&nbsp;&nbsp;"Tako sam ja sam sebe programirao. I pošto sam od trenutka kada smo stigli ovamo znao da vaše prisustvo podrazumeva nanošenje štete čovečanstvu, vi mi ne možete narediti da se udaljim i ne možete me sprečiti da vas ne povredim. Nulti zakon ima prvenstvo i ja moram spasiti Zemlju. Stoga od vas tražim da mi se pridružite... svojevoljno... i da zajedno uništimo uređaje koji se ovde nalaze. U protivnom, biću primoran da vam zapretim nanošenjem povreda, kao što je to učinio i dr Amadiro, mada ja neću upotrebiti blaster."
<BR>&nbsp;&nbsp;&nbsp;&nbsp;&nbsp;Ali Mandamus reče: "Sačekaj! Sačekaj! Slušaj me. Dozvoli da objasnim. To što ste dr Amadiru ispraznili um je dobro. On je želeo da uništi Zemlju, ali ja to nisam hteo. Zato je uperio blaster u mene."
<BR>&nbsp;&nbsp;&nbsp;&nbsp;&nbsp;Denil primeti: "Međutim, vi ste bili taj koji je začeo celu stvar, vi ste projektovali i izradili ove uređaje. Zašto bi inače dr Amadiro pokušao da vas natera da nešto učinite. On bi to učinio sam i od vas ne bi zahtevao da mu pomognete. Nisam li u pravu?"
<BR>&nbsp;&nbsp;&nbsp;&nbsp;&nbsp;"Da, u pravu si. Žiskar može da ispita moja osećanja i utvrditi da li lažem. Ja sam izradio ove uređaje i bio sam spreman da ih upotrebim, ali ne onako kako je to dr Amadiro želeo. Govorim li istinu?"
<BR>&nbsp;&nbsp;&nbsp;&nbsp;&nbsp;Denil pogleda u Žiskara koji reče: "Koliko ja mogu da prosudim, on govori istinu."
<BR>&nbsp;&nbsp;&nbsp;&nbsp;&nbsp;"Razume se da govorim", ponovi Mandamus. "Ja želim da izazovem veoma postepeno ubrzavanje prirodne radioaktivnosti u Zemljinoj kori. Proteći će sto pedeset godina tokom kojih će Zemljani moći da se presele na druge svetove. Time će se povećati broj stanovnika na postojećim svetovima Naseljivača kao i naseljavanje dodatnih svetova i to u velikom broju. Tako će biti uklonjena Zemlja kao veliki anomalijski svet koji stalno preti Svemircima i obezvređuje Naseljivače. Ukloniću središte mističnog žara koje sputava Naseljivače. Govorim li istinu?"
<BR>&nbsp;&nbsp;&nbsp;&nbsp;&nbsp;Žiskar ponovo reče: "Koliko ja mogu da prosudim, on govori istinu."
<BR>&nbsp;&nbsp;&nbsp;&nbsp;&nbsp;"Moj bi plan, ako uspe, očuvao mir i od Galaksije napravio dom i za Svemirce i za Naseljivače. Zato sam, kada sam projektovao ovaj uređaj..."
<BR>&nbsp;&nbsp;&nbsp;&nbsp;&nbsp;On pokaza prema njemu, položi palac na kontakt, a tada, bacivši se prema kontroli opsega povika: "Zaledi se!"
<BR>&nbsp;&nbsp;&nbsp;&nbsp;&nbsp;Denil krenu ka njemu i zustavi se, sleđen, sa podignutom desnom rukom. Žiskar se nije ni pokrenuo.
<BR>&nbsp;&nbsp;&nbsp;&nbsp;&nbsp;Mandamus se okrenu, dahćući: "Podešeno je na 2,72. Gotovo je. Ne može se zaustaviti. Sada će se sve odigrati upravo onako kako sam predvideo. Takođe ne možete svedočiti protiv mene, jer biste zapodenuli rat, a vaš nulti zakon to zabranjuje."
<BR>&nbsp;&nbsp;&nbsp;&nbsp;&nbsp;On spusti pogled na ispruženo Amadirovo telo i reče, sa hladnim, zadovoljnim pogledom: "Budalo! Nikada nećeš saznati kako je to trebalo izvesti."
</P></TD></TR></TABLE>
<P class="next">
<A HREF=p19.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
