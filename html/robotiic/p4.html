<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>JOŠ JEDAN POTOMAK
<P>&nbsp;&nbsp;&nbsp;&nbsp;&nbsp;10.
<BR>&nbsp;&nbsp;&nbsp;&nbsp;&nbsp;Gladija je pokušala da se opusti posle one srceparajuće sesije sa Mandamusom - i toliko se trudila da je postigla sasvim suprotan efekat. Zatamnila je sve prozore u svojoj spavaćoj sobi, podesila da oko nje duva blagi, topli povetarac praćen slabim zvukom šuštanja lišća i povremenim nežnim ćurlikanjem neke udaljene ptice. Zatim je taj zvuk zamenila udaljenim udaranjem talasa o obalu i dodala neznatan, ali nepogrešiv miris mora u vazduhu.
<BR>&nbsp;&nbsp;&nbsp;&nbsp;&nbsp;Nije pomoglo. U umu joj je bespomoćno odzvanjalo ono što se upravo zbilo - i ono što će uskoro nastupiti. Zašto je tako slobodno čavrljala sa Mandamusom? Šta se njega - ili Amadira, zapravo - tiče da li je ona posetila Eliju na orbiti ili ne i da li je ili nije - ili kada - rodila njegovog sina ili sina nekog drugog muškarca.
<BR>&nbsp;&nbsp;&nbsp;&nbsp;&nbsp;Izbacila ju je iz ravnoteže Mandamusova tvrdnja o poreklu, to je bilo u pitanju. U jednom društvu u kome niko ne vodi računa o poreklu ili rodbinskim odnosima izuzev kada su u pitanju medicinsko-genetski razlozi, normalno je što ju je uznemirio razgovor na tu temu. To - i ponovljeno (iako sigurno slučajno) pominjanje Elije.
<BR>&nbsp;&nbsp;&nbsp;&nbsp;&nbsp;Zaključila je da samo traži opravdanje za svoje ponašanje i nestrpljivo je sve to odbacila. Loše je reagovala, mucala je poput neke bebe; celu tu stvar naprosto je valjalo zaboraviti.
<BR>&nbsp;&nbsp;&nbsp;&nbsp;&nbsp;A sada je trebalo da stigne i taj Naseljivač.
<BR>&nbsp;&nbsp;&nbsp;&nbsp;&nbsp;On nije bio Zemljanin. Nije bio rođen na Zemlji, bila je sigurna, i vrlo je verovatno da nikada nije ni posetio Zemlju. Njegov narod je možda živeo na nekom čudnom svetu za koji nikada nije čula i to možda već pokolenjima.
<BR>&nbsp;&nbsp;&nbsp;&nbsp;&nbsp;To bi značilo da je on Svemirac, pomisli ona. I Svemirci su potekli od Zemljana - pre mnogo vekova, ali kakve to ima veze? Dakako, Svemirci su bili dugovečni, a ovi Naseljivači verovatno kratkovečni, ali kakva je pa to razlika? Čak i jedan Svemirac može umreti pre vremena usled nekog hirovitog nesrećnog slučaja; jednom je čula za nekog Svemiraca koji je umro prirodnom smrću pre no što je napunio šezdeset godina. Zašto onda ne bi razmišljala o narednom posetiocu kao o Svemircu sa neobičnim naglaskom?
<BR>&nbsp;&nbsp;&nbsp;&nbsp;&nbsp;Ali to nije bilo baš tako jednostavno. Taj Naseljivač se sigurno nije osećao kao Svemirac. Nije važno ono što si, već ono što osećaš da jesi. Znači, o njemu treba razmišljati kao o Naseljivaču, a ne kao o Svemircu.
<BR>&nbsp;&nbsp;&nbsp;&nbsp;&nbsp;Pa ipak, nisu li sva ljudska bića jednostavno ljudska bića bez obzira na to koje im se ime nadene - Svemirci, Naseljivači, Aurorani, Zemljani. Dokaz za to bio je taj što roboti nisu bili u stanju da ikog od njih povrede. Denil bi istom brzinom priskočio u pomoć nekom neukom Zemljaninu kao i predsedniku auroranskog veća - a to je značilo...
<BR>&nbsp;&nbsp;&nbsp;&nbsp;&nbsp;Mogla je da oseti kako zapada, u stvari tone, u plitki san kada joj se iznenada jedna misao nastani u umu i stade da poskakuje u njemu.
<BR>&nbsp;&nbsp;&nbsp;&nbsp;&nbsp;Zašto je Naseljivač nosio prezime Bejli?
<BR>&nbsp;&nbsp;&nbsp;&nbsp;&nbsp;Um joj se izoštri i naglo je izbavi iz dobrodošlih zavoja zaborava koji tek što je nije progutao.
<BR>&nbsp;&nbsp;&nbsp;&nbsp;&nbsp;Zašto Bejli?
<BR>&nbsp;&nbsp;&nbsp;&nbsp;&nbsp;Možda je stvar bila u tome što je to postalo često prezime među Naseljivačima. Konačno, Elija je bio taj koji je sve to omogućio i on mora da je za njih junak kao... kao...
<BR>&nbsp;&nbsp;&nbsp;&nbsp;&nbsp;Aurorani nisu imali junaka te vrste, bar nijednog nije mogla da se seti. Ko je predvodio ekspediciju koja je prva stigla na Auroru? Ko je nadgledao teraformiranje sirovog sveta jedva pogodnog za život kakav je Aurora bila? Nije znala.
<BR>&nbsp;&nbsp;&nbsp;&nbsp;&nbsp;Da li je njeno neznanje proisticalo iz činjenice da je odrasla na Solariji... ili je to samo značilo da Aurorani nisu imali svog junaka-osnivača? Konačno, prva ekspedicija na Auroru bila je sastavljena od samih Zemljana. Tek u kasnijim naraštajima, sa produžetkom životnog veka, zahvaljujući podešavanjima u okviru istančanog bioinžinjeringa, Zemljani su postali Aurorani. A uostalom, zašto bi Aurorani želeli da naprave junake od svojih prezrenih predaka?
<BR>&nbsp;&nbsp;&nbsp;&nbsp;&nbsp;Ali Naseljivači su možda stvorili junake od Zemljana. Oni se možda još nisu promenili. Na kraju će možda pretrpeti promenu i tada će Elija biti zaboravljen, jer će se svi osećati neprijatno, prisećajući ga se, ali do tada...
<BR>&nbsp;&nbsp;&nbsp;&nbsp;&nbsp;Mora da je to posredi. Verovatno je polovina živih Naseljivača uzela prezime Bejli. Jadni Elija! Svi mu se kače za grbaču i zavlače u njegovu senku. Jadni Elija... dragi Elija...
<BR>&nbsp;&nbsp;&nbsp;&nbsp;&nbsp;I ona zaspa.
<BR>
<BR>&nbsp;&nbsp;&nbsp;&nbsp;&nbsp;11.
<BR>&nbsp;&nbsp;&nbsp;&nbsp;&nbsp;San joj je bio suviše nemiran da bi joj povratio spokoj, a kamoli dobro raspoloženje. Mrštila se ni ne znajući da to čini - a da je ugledala sebe u ogledalu, ustuknula bi pred svojim sredovečnim izgledom.
<BR>&nbsp;&nbsp;&nbsp;&nbsp;&nbsp;Denil, za koga je Gladija bila ljudsko biće, bez obzira na godine, izgled ili raspoloženje, reče: "Gospođo..."
<BR>&nbsp;&nbsp;&nbsp;&nbsp;&nbsp;Gladija ga prekinu, neznatno zadrhtavši. "Da li je Naseljivač stigao?"
<BR>&nbsp;&nbsp;&nbsp;&nbsp;&nbsp;Ona podiže pogled prema satnoj traci na zidu, a zatim napravi jedan hitri pokret i Denil u znak odgovora smesta pojača grejanje. (Dan je bio hladan, a veče će biti još hladnije.)
<BR>&nbsp;&nbsp;&nbsp;&nbsp;&nbsp;Denil reče: "Jeste, gospođo."
<BR>&nbsp;&nbsp;&nbsp;&nbsp;&nbsp;"Gde si ga smestio?"
<BR>&nbsp;&nbsp;&nbsp;&nbsp;&nbsp;"U glavnu gostinsku sobu, gospođo. Sa njim je Žiskar, a i ostali kućni roboti su svi u blizini."
<BR>&nbsp;&nbsp;&nbsp;&nbsp;&nbsp;"Nadam se da će uspeti da otkriju šta očekuje da dobije za ručak. Ne poznajem kuhinju Naseljivača. I nadam se da su u stanju da mu bar donekle iziđu u susret."
<BR>&nbsp;&nbsp;&nbsp;&nbsp;&nbsp;"Uveren sam, gospođo, da će Žiskar to obaviti na odgovarajući način."
<BR>&nbsp;&nbsp;&nbsp;&nbsp;&nbsp;I Gladija je bila sigurna u to, ali ipak samo frknu. To bi ličilo na neko frktanje da je Gladija bila osoba koja frkće. Nije sebe smatrala za takvu.
<BR>&nbsp;&nbsp;&nbsp;&nbsp;&nbsp;"Pretpostavljam", reče ona, "da je prošao kroz odgovarajući karantin pre no što mu je dozvoljeno da se spusti."
<BR>&nbsp;&nbsp;&nbsp;&nbsp;&nbsp;"Bilo bi mi neshvatljivo da nije, gospođo."
<BR>&nbsp;&nbsp;&nbsp;&nbsp;&nbsp;Ona reče: "Ipak ću staviti rukavice i filter za nos."
<BR>&nbsp;&nbsp;&nbsp;&nbsp;&nbsp;Ona iziđe iz spavaće sobe, kao u magli svesna da se oko nje nalaze kućni roboti, i dade znak da joj se donesu nove rukavice i svež filter za nos. Svaka nastamba imala je vlastiti rečnik znakova i svako ljudsko biće koje je bilo član neke nastambe negovalo je te znake, učeći da se njima služi i brzo i neprimetno. Od robota se očekivalo da ispunjava ta nenametljiva naređenja svojih ljudskih vrhovnih gospodara kao da im čita misli; iz toga je proizlazilo da jedan robot nije bio u stanju da izvršava naređenja ljudskih bića koja nisu pripadala njegovoj nastambi sem u slučaju da su mu ova bila izdata jasnim rečima.
<BR>&nbsp;&nbsp;&nbsp;&nbsp;&nbsp;Ništa ne bi u većoj meri ponizilo jednog ljudskog člana nastambe nego oklevanje kojeg od robota pri izvršavanju naređenja ili, još gore, pogrešno izvršeno naređenje. To bi značilo da je ljudsko biće dalo pogrešan znak - ili da ga je robot pogrešno protumačio.
<BR>&nbsp;&nbsp;&nbsp;&nbsp;&nbsp;Gladija je znala da je u takvim situacijama uglavnom uvek ljudsko biće grešilo, ali to se gotovo nikada nije priznavalo. Robot bi bio poslat na nepotrebnu proveru sposobnosti ili nepravedno dat na prodaju. Gladija je oduvek osećala da ne bi nikada mogla upasti u tu zamku povređenog ega, pa ipak da u tom trenutku nije dobila svoje rukavice i filter za nos, ona bi...
<BR>&nbsp;&nbsp;&nbsp;&nbsp;&nbsp;Nije morala da završi misao. Najbliži robot doneo joj je ono što je želela, tačno i brzo.
<BR>&nbsp;&nbsp;&nbsp;&nbsp;&nbsp;Gladija podesi filter za nos i lagano dunu kako bi proverila da li je dobro legao (nije bila raspoložena da rizikuje infekciju zbog neke glupe nepravilnosti koja je promakla tokom pomnog tretmana u karantinu). Ona upita:" Kako izgleda, Denile?"
<BR>&nbsp;&nbsp;&nbsp;&nbsp;&nbsp;Denil odvrati: "Uobičajenog je stasa i razmera, gospođo."
<BR>&nbsp;&nbsp;&nbsp;&nbsp;&nbsp;"Mislim na njegovo lice." (Bilo je glupo što je to pitala. Da je makar malo ličio na Eliju Bejlija, Denil bi to isto tako brzo primetio kao i ona i napomenuo.)
<BR>&nbsp;&nbsp;&nbsp;&nbsp;&nbsp;"Teško je to reći, gospođo. Ne vidi se dobro."
<BR>&nbsp;&nbsp;&nbsp;&nbsp;&nbsp;"Šta to znači? Nije valjda maskiran, Denile."
<BR>&nbsp;&nbsp;&nbsp;&nbsp;&nbsp;"Jeste, na neki način, gospođo. Lice mu je prekriveno kosom."
<BR>&nbsp;&nbsp;&nbsp;&nbsp;&nbsp;"Kosom?" Odjednom je počela da se smeje. "Misliš po modi iz hipervizijskih prikaza? Brada?" Napravila je nekoliko sitnih pokreta koji je trebalo da naznače pramenove kose na bradi i ispod nosa.
<BR>&nbsp;&nbsp;&nbsp;&nbsp;&nbsp;"Mnogo više od toga, gospođo. Pola lica mu je prekriveno."
<BR>&nbsp;&nbsp;&nbsp;&nbsp;&nbsp;Gladija širom otvori oči i po prvi put oseti da bi želela da ga vidi. Kako li izgleda lice celo prekriveno kosom? Muškarci sa Aurore, kao i svi Svemirci - odnosno, muškarci uopšte - imali su vrlo malo dlaka po licu, a i ono što su imali trajno je ukanjano u kasnom pubertetu - zapravo za vreme ranog detinjstva.
<BR>&nbsp;&nbsp;&nbsp;&nbsp;&nbsp;Ponekad bi deo ispod gornje usne ostajao nedirnut. Gladija se priseti da je njen muž, Santriks Gremionis, pre njihovog venčanja imao tanku crtu dlaka ispod nosa. Nazivao je to: "Brkovi." Ličilo je na obrvu koja je bila na pogrešnom mestu i imala pogrešan oblik, i kada je konačno pristala da ga prihvati za muža, insistirala je na tome da uništi tu komušinu.
<BR>&nbsp;&nbsp;&nbsp;&nbsp;&nbsp;Povinovao se jedva i zagunđavši i tek sada joj je palo na pamet da se zapita, po prvi put, nisu li mu te dlake nedostajale. Činilo joj se da ga je tih prvih godina povremeno viđala kako prinosi prst gornjoj usni. Tada je to smatrala za nervozno češanje i tek sada joj je sinulo da je on tražio brkove koji su zauvek bili nestali.
<BR>&nbsp;&nbsp;&nbsp;&nbsp;&nbsp;Kako li izgleda čovek koji po celom licu ima brkove? Da li liči na medveda?
<BR>&nbsp;&nbsp;&nbsp;&nbsp;&nbsp;Kakvo li je to osećanje? Šta bi bilo da i žene imaju takve dlake? Zamislila je muškarca i ženu koji pokušavaju da se poljube, ali ne mogu da pronađu jedno drugom usta. Ta misao joj se učini smešnom, na jedan bezopasno nepristojan način, i ona se naglas nasmeja. Osetila je kako njena snebivljivost prolazi; u stvari, bila je spremna da ugleda čudovište.
<BR>&nbsp;&nbsp;&nbsp;&nbsp;&nbsp;Konačno, nema potrebe da ga se plaši čak i ako se pokaže da se i ponaša kao životinja, a ne samo da tako i izgleda. On sigurno nema vlastitog robota - društvo Naseljivača trebalo bi da je nerobotsko - a nju će okruživati njenih desetak. Čudovište će biti onesposobljeno u tren oka ako napravi makar i najmanji sumnjivi pokret - ili ako samo u besu povisi glas.
<BR>&nbsp;&nbsp;&nbsp;&nbsp;&nbsp;Ona reče odlično raspoložena: "Povedi me k njemu, Denile."
<BR>
<BR>&nbsp;&nbsp;&nbsp;&nbsp;&nbsp;12.
<BR>&nbsp;&nbsp;&nbsp;&nbsp;&nbsp;Čudovište ustade. Reče nešto što je zazvučalo kao: "Dobla dna, gospoja."
<BR>&nbsp;&nbsp;&nbsp;&nbsp;&nbsp;Odmah je razabrala ono "dobar dan", ali malo više joj je bilo potrebno da poslednju reč prevede u "gospođo".
<BR>&nbsp;&nbsp;&nbsp;&nbsp;&nbsp;Gladija odsutno reče: "Dobar dan." Prisetila se teškoća koje je imala u razumevanju auroranskog izgovora galaktičkog standardnog jezika, kada je u onim davnim danima, kao uplašena mlada žena, stigla na ovu planetu sa Solarije.
<BR>&nbsp;&nbsp;&nbsp;&nbsp;&nbsp;Naglasak čudovišta bio je neuobičajen... ili je samo neuobičajeno zvučao zato što njeno uho nije bilo naviknuto na njega? Setila se da je Elija naglašavao "r" i "s", ali je inače dosta dobro govorio. Međutim, prošlo je devetnaest i po dekada, a i ovaj Naseljivač nije bio sa Zemlje. Izolovani jezik pretrpeo je promene. Ali tek mali deo Gladijinog uma bavio se problemom jezika. Zurila je u njegovu bradu.
<BR>&nbsp;&nbsp;&nbsp;&nbsp;&nbsp;Ona ni najmanje nije ličila na brade kakve su glumci nosili u istorijskim dramama. Te su uvek ličile na pramenove - malo ovde, malo onde - i izgledale su lepljive i sjajne.
<BR>&nbsp;&nbsp;&nbsp;&nbsp;&nbsp;Brada ovog Naseljivača bila je drugačija. Prekrivala mu je obraze i bradu, ravnomerno, gusto i duboko. Izgledala je tamnosmeđa, nešto svetlija i kovrdžavija nego kosa na glavi, i bila je bar dva inča dugačka, oceni ona... svuda podjednake dužine.
<BR>&nbsp;&nbsp;&nbsp;&nbsp;&nbsp;Nije mu prekrivala celo lice, što ju je prilično razočaralo. Čelo mu je bilo potpuno golo (ako se izuzmu obrve), kao i nos i oblast ispod očiju.
<BR>&nbsp;&nbsp;&nbsp;&nbsp;&nbsp;I deo iznad gornje usne bio mu je go, ali i osenčen kao da su dlake na njemu ponovo počele da rastu. Dodatna praznina protezala se i odmah ispod donje usne, ali tu su začeci dlaka bili manje vidljivi i koncentrisani uglavnom ispod središnjeg dela.
<BR>&nbsp;&nbsp;&nbsp;&nbsp;&nbsp;Pošto su mu obe usne bile potpuno gole, Gladiji je bilo jasno da ga ne bi bilo teško poljubiti. Znajući da nije učtivo zuriti, ona reče iako je nastavila to da radi: "Čini mi se da ste uklonili dlake oko usana."
<BR>&nbsp;&nbsp;&nbsp;&nbsp;&nbsp;"Da, gospođo."
<BR>&nbsp;&nbsp;&nbsp;&nbsp;&nbsp;"Zašto, ako smem da pitam?"
<BR>&nbsp;&nbsp;&nbsp;&nbsp;&nbsp;"Smete da pitate. Iz higijenskih razloga. Ne želim da mi se hrana zadržava na dlakama."
<BR>&nbsp;&nbsp;&nbsp;&nbsp;&nbsp;"Stružete ih, zar ne? Vidim da opet rastu."
<BR>&nbsp;&nbsp;&nbsp;&nbsp;&nbsp;"Korisitim facijalni laser. Treba mi za to petnaest sekundi kada se probudim."
<BR>&nbsp;&nbsp;&nbsp;&nbsp;&nbsp;"Zašto ih ne depilirate i svršite s tim?"
<BR>&nbsp;&nbsp;&nbsp;&nbsp;&nbsp;"Možda ću poželeti ponovo da ih pustim."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Iz estetskih razloga, gospođo."
<BR>&nbsp;&nbsp;&nbsp;&nbsp;&nbsp;Ovog puta Gladija nije razabrala reč. Zvučala joj je kao "asketskih" ili možda "atletskih".
<BR>&nbsp;&nbsp;&nbsp;&nbsp;&nbsp;Ona reče: "Izvinite?"
<BR>&nbsp;&nbsp;&nbsp;&nbsp;&nbsp;Naseljivač objasni: "Mogao bi mi dosaditi moj sadašnji izgled i mogao bih poželeti da ponovo pustim da mi porastu dlake iznad gornje usne. Nekim ženama se to, znate, dopada, i..." Naseljivač pokuša da izgleda skroman, ali mu to ne pođe za rukom "...imam lepe brkove kada mi izrastu."
<BR>&nbsp;&nbsp;&nbsp;&nbsp;&nbsp;Iznenada shvativši koja je reč u pitanju, ona reče: "Hoćete da kažete 'estetski'."
<BR>&nbsp;&nbsp;&nbsp;&nbsp;&nbsp;Naseljivač se nasmeja, otkrivši niz lepih, belih zuba, te reče: "I vi smešno govorite, gospođo."
<BR>&nbsp;&nbsp;&nbsp;&nbsp;&nbsp;Gladija pokuša da ne izgleda bahato, ali se ipak nasmeja. Pravilan izgovor bio je stvar lokalnih konsenzusa. Ona reče: "Trebalo je da čujete moj solarijanski akcenat - kada smo već kod toga. Onda bi to zvučalo ovako 'estitskih rajzloga'." "R" se beskonačno kotrljalo.
<BR>&nbsp;&nbsp;&nbsp;&nbsp;&nbsp;"Bio sam na mestima gde se slično govori. Zvuči varvarski." Valjao je i "r" i "s" u poslednjoj reči na jedinstven način.
<BR>&nbsp;&nbsp;&nbsp;&nbsp;&nbsp;Gladija se zakikota. "Radite to vrškom jezika. A treba ivicama jezika. Niko sem Solarijanaca nije u stanju to da pravilno izvede."
<BR>&nbsp;&nbsp;&nbsp;&nbsp;&nbsp;"Možda biste mogli da me naučite. Trgovac poput mene, koji je posvuda bio, čuje svakakve lingvističke perverznosti." Ponovo je pokušao da odvalja "r"i "s" u poslednjoj reči, lagano se zagrcnuo i zakašljao.
<BR>&nbsp;&nbsp;&nbsp;&nbsp;&nbsp;"Vidite. Zaplešće vam se krajnici i nikada se nećete oporaviti od toga..." Još je zurila u njegovu bradu i više nije mogla da obuzda svoju znatiželju. Posegnula je za njom.
<BR>&nbsp;&nbsp;&nbsp;&nbsp;&nbsp;Naseljivač ustuknu i zagleda se u nju, ali pošto je shvatio šta namerava, umiri se.
<BR>&nbsp;&nbsp;&nbsp;&nbsp;&nbsp;Gladijina šaka, u nevidljivoj rukavici, lagano se spusti na levu stranu njegovog lica. Tanka plastika koja joj je prekrivala prste nije uticala na čulo dodira i ona oseti da su dlake meke i rastezljive.
<BR>&nbsp;&nbsp;&nbsp;&nbsp;&nbsp;"Lepa je", reče ona, očigledno iznenađena.
<BR>&nbsp;&nbsp;&nbsp;&nbsp;&nbsp;"Nadaleko joj se dive", odvrati Naseljivač, osmehnuvši joj se.
<BR>&nbsp;&nbsp;&nbsp;&nbsp;&nbsp;Ona primeti: "Ali ja ne mogu ovde ostati da stojim ceo dan i grubo postupam s vama."
<BR>&nbsp;&nbsp;&nbsp;&nbsp;&nbsp;Ne obrativši pažnju na njegovo očekivano: "Što se mene tiče, možete", ona nastavi. "Da li ste rekli mojim robotima što biste voleli da jedete?"
<BR>&nbsp;&nbsp;&nbsp;&nbsp;&nbsp;"Gospođo moja, i njima sam rekao ono što sada vama kažem - bilo šta što vam je pri ruci. Bio sam na velikom broju svetova protekle godine i svaki od njih ima različit način ishrane. Trgovac nauči da jede sve što nije stvarno otrovno. Više bih voleo neko auroransko jelo, od bilo čega što biste pokušali da napravite da liči na imitaciju jela sa Bejlisveta."
<BR>&nbsp;&nbsp;&nbsp;&nbsp;&nbsp;"Bejlisveta?" ponovi oštro Gladija i ponovo se namršti.
<BR>&nbsp;&nbsp;&nbsp;&nbsp;&nbsp;"Dobio je ime prema vođi prve ekspedicije koja je stigla do te planete... ili do bilo koje od planeta Naseljivača, zapravo, Benu Bejliju."
<BR>&nbsp;&nbsp;&nbsp;&nbsp;&nbsp;"Sinu Elije Bejlija?"
<BR>&nbsp;&nbsp;&nbsp;&nbsp;&nbsp;"Da", reče Naseljivač i smesta promeni temu. Spusti pogled prema sebi i reče pomalo živahno: "Kako vam uspeva da nosite ovu vašu odeću - bogato ukrašenu i debelu. Biće mi drago da se ponovo nađem u svojoj."
<BR>&nbsp;&nbsp;&nbsp;&nbsp;&nbsp;"Sigurna sam da će vam se za to uskoro ukazati prilika. Ali sada vas molim da mi se pridružite za ručkom. Rekli su mi da se prezivate Bejli... kao i vaša planeta."
<BR>&nbsp;&nbsp;&nbsp;&nbsp;&nbsp;"Nimalo iznenađujuće. To je, razume se, najcenjenije prezime na planeti. Ja sam Diži Bejli."
<BR>&nbsp;&nbsp;&nbsp;&nbsp;&nbsp;Ušli su u trpezariju, Žiskar je išao ispred njih, Denil iza njih, a potom se obojica uputiše svaki u svoju nišu u zidu. Ostali roboti su se već nalazili u svojim nišama, a dva su se pojavila radi posluživanja. Odaja je bila obasjana suncem, zidovima su ukrasi udahnuli život, sto je bio postavljen, a miris hrane je mamio.
<BR>&nbsp;&nbsp;&nbsp;&nbsp;&nbsp;Naseljivač udahnu, a zatim zadovoljno ispusti dah. "Mislim da mi uopšte neće biti teško da jedem auroransku hranu. Gde želite da sednem gospođo?"
<BR>&nbsp;&nbsp;&nbsp;&nbsp;&nbsp;Jedan robot smesta reče: "Molim vas, sedite ovde, gospodine."
<BR>&nbsp;&nbsp;&nbsp;&nbsp;&nbsp;Naseljivač sede, a za njim i Gladija zauze svoje mesto, pošto su prethodno bile ispunjene privilegije koje uživa gost.
<BR>&nbsp;&nbsp;&nbsp;&nbsp;&nbsp;"Diži?" ponovi ona. "Nisu mi poznate nomenklaturne osobenosti vašeg sveta, pa stoga izvinite ako vas moje pitanje uvredi. Zar Diži ne bi trebalo da je žensko ime?"
<BR>&nbsp;&nbsp;&nbsp;&nbsp;&nbsp;"Nipošto", odvrati Naseljivač pomalo kruto. "U svakom slučaju, to i nije ime, već par inicijala. Četvrto i poslednje slovo abecede."
<BR>&nbsp;&nbsp;&nbsp;&nbsp;&nbsp;"Oh", reče Gladija, ozarena, "D. Ž. Bejli. A šta zamenjuju ti inicijali? Oprostite zbog moje znatiželje."
<BR>&nbsp;&nbsp;&nbsp;&nbsp;&nbsp;"Svakako. Ono tamo je sigurno 'D'", reče on, uperivši palac prema jednoj od niša u zidu, "i pretpostavljam da je ono tamo 'Ž'." On uperi palac prema drugoj.
<BR>&nbsp;&nbsp;&nbsp;&nbsp;&nbsp;"Nije valjda", reče tiho Gladija.
<BR>&nbsp;&nbsp;&nbsp;&nbsp;&nbsp;"Jeste. Zovem se Denil Žiskar Bejli. Moja porodica u svakom pokolenju ima bar po jednog Denila ili jednog Žiskara među mnogobrojnim članovima. Ja sam bio poslednji od šestoro dece, ali prvi dečak. Moja majka je osetila da je dosta i odlučila da se zaustavi na jednom sinu tako što mi je dala oba imena. Tako sam ja Denil Žiskar Bejli, a taj dvostruki teret bio je za mene pretežak. Više mi se dopada da kao ime koristim D. Ž. i bio bih počastvovan da me i vi tako zovete." On se vedro osmehnuo. "Ja sam prvi koji nosi oba imena, a takođe sam prvi koji je video velike originale."
<BR>&nbsp;&nbsp;&nbsp;&nbsp;&nbsp;"Ali otkud ta imena?"
<BR>&nbsp;&nbsp;&nbsp;&nbsp;&nbsp;"To je bila ideja pretka Elije, ako je verovati porodičnoj priči. Pripala mu je čast da nadene imena svojim unucima tako da je najstarijem dao ime Denil, dok je drugom dao ime Žiskar. Insistirao je na tim imenima i to je utemeljilo tradiciju."
<BR>&nbsp;&nbsp;&nbsp;&nbsp;&nbsp;"A kćerke?"
<BR>&nbsp;&nbsp;&nbsp;&nbsp;&nbsp;"Iz pokolenja u pokolenje ponavlja se ime Džezabel-Džesi. Ime Elijine žene, znate."
<BR>&nbsp;&nbsp;&nbsp;&nbsp;&nbsp;"Znam."
<BR>&nbsp;&nbsp;&nbsp;&nbsp;&nbsp;"Nema..." On se ugrize za jezik i usredsredi pažnju na jelo koje mu je bilo posluženo. "Da je ovo Bejlisvet, rekao bih da je posredi odrezak pečene svinjetine sa sosom od kikirikija."
<BR>&nbsp;&nbsp;&nbsp;&nbsp;&nbsp;"To je, u stvari, jelo od povrća, D. Ž. Želeli ste da kažete da u porodici nema Gladija."
<BR>&nbsp;&nbsp;&nbsp;&nbsp;&nbsp;"Nema", reče mirno D. Ž. "Jedno od objašnjenja je da se Džesi - prava Džesi - ne bi složila, ali ja to ne prihvatam. Znate, Elijina žena, pretkinja, nikada nije došla na Bejlisvet, nikada nije napustila Zemlju. Kako je ona mogla da se ne složi? Ne, ja smatram da predak nije želeo nikakvu drugu Gladiju. Nikakve imitacije, kopije, izmišljotine. Jedna je Gladija. Jedinstvena. Takođe je zahtevao da više ne bude ni Elije."
<BR>&nbsp;&nbsp;&nbsp;&nbsp;&nbsp;Gladija je teško gutala. "Mislim da je vaš predak poslednjih dana života pokušavao da bude bezosećajan poput Denila. Pa ipak, u dubini duše gajio je romantične ideje. Mogao je dozvoliti da bude još Elija i Gladija. To me, nipošto, ne bi uvredilo, a mislim da ne bi ni njegovu ženu." Ona se kolebljivo nasmeja.
<BR>&nbsp;&nbsp;&nbsp;&nbsp;&nbsp;D. Ž. reče: "Sve ovo izgleda nekako nestvarno. Predak spada gotovo već u drevnu istoriju; umro je pre sto šezdeset četiri godine. Ja sam njegov potomak u sedmom pokolenju, pa ipak sedim ovde sa ženom koja ga je poznavala dok je još bio prilično mlad."
<BR>&nbsp;&nbsp;&nbsp;&nbsp;&nbsp;"Ja ga, u stvari, nisam poznavala", reče Gladija, zureći u tanjir. "Videla sam ga, nakratko, u tri različite prilike tokom razdoblja od sedam godina."
<BR>&nbsp;&nbsp;&nbsp;&nbsp;&nbsp;"Znam. Pretkov sin, Ben, napisao je njegovu biografiju koja predstavlja jedno od literarnih klasičnih dela Bejlisveta. Čak sam je i ja pročitao."
<BR>&nbsp;&nbsp;&nbsp;&nbsp;&nbsp;"Stvarno? Ja nisam. Čak nisam ni znala da postoji. Šta... šta u njoj piše o meni?"
<BR>&nbsp;&nbsp;&nbsp;&nbsp;&nbsp;Izgledalo je da se D. Ž. zabavlja. "Ništa što bi vam zasmetalo; sasvim dobro ste ispali. Ali pustimo sad to. Ono što me zadivljuje jeste činjenica da smo nas dvoje zajedno, povezani mostom od sedam pokolenja. Koliko vam je godina, gospođo? Da li je učtivo postaviti to pitanje?
<BR>&nbsp;&nbsp;&nbsp;&nbsp;&nbsp;"Ne znam da li je učtivo, ali meni ne smeta. Mereno galaktičkim standardnim godinama, meni je dve stotine trideset tri godine. Preko dvadeset tri dekade."
<BR>&nbsp;&nbsp;&nbsp;&nbsp;&nbsp;"Izgledate kao da još nemate pedeset. Predak je umro u sedamdeset devetoj, kao starac. Meni su trideset devet, a vi ćete živeti i posle moje smrti..."
<BR>&nbsp;&nbsp;&nbsp;&nbsp;&nbsp;"Ako ne doživim neki nesrećni slučaj."
<BR>&nbsp;&nbsp;&nbsp;&nbsp;&nbsp;"I nastavićete da živite možda još pet dekada posle mene."
<BR>&nbsp;&nbsp;&nbsp;&nbsp;&nbsp;"Da li mi zavidite, D. Ž.?" upita Gladija s primetnom gorčinom u glasu. "Da li mi zavidite što sam nadživela Eliju preko šesnaest dekada i što mi je suđeno da ga nadživim još možda deset dekada povrh toga?"
<BR>&nbsp;&nbsp;&nbsp;&nbsp;&nbsp;"Svakako da vam zavidim", začu se staložen odgovor. "Zašto da ne? Ne bih imao ništa protiv da poživim nekoliko vekova, ako time ne bih pružio loš primer ljudima sa Bejlisveta. No, ne bih želeo da svi oni tako dugo žive. Korak istorijskog i intelektualnog napretka tada bi postao prespor. Oni na vrhu bi predugo ostajali na vlasti. Bejlisvet bi utonuo u konzervatizam i propadanje - kao što je bio slučaj sa vašim svetom."
<BR>&nbsp;&nbsp;&nbsp;&nbsp;&nbsp;Gladijina mala brada se podiže. "Uverićete se da Aurora sasvim dobro napreduje."
<BR>&nbsp;&nbsp;&nbsp;&nbsp;&nbsp;"Govorim o vašem svetu, Solariji."
<BR>&nbsp;&nbsp;&nbsp;&nbsp;&nbsp;Gladija je oklevala, ali zatim odlučno reče: "Solarija nije moj svet."
<BR>&nbsp;&nbsp;&nbsp;&nbsp;&nbsp;D. Ž. nastavi: "Nadam se da jeste. Došao sam da se vidim s vama, jer verujem da je Solarija vaš svet."
<BR>&nbsp;&nbsp;&nbsp;&nbsp;&nbsp;"Ako ste zbog toga došli, onda samo traćite vreme, mladiću."
<BR>&nbsp;&nbsp;&nbsp;&nbsp;&nbsp;"Rođeni ste na Solariji, zar ne, i izvesno vreme ste tamo živeli?"
<BR>&nbsp;&nbsp;&nbsp;&nbsp;&nbsp;"Proživela sam tamo prve tri dekade svog života... otprilike osminu životnog veka."
<BR>&nbsp;&nbsp;&nbsp;&nbsp;&nbsp;"Onda ste u dovoljnoj meri Solarijanka da budete kadri da mi pomognete u jednoj krajnje važnoj stvari."
<BR>&nbsp;&nbsp;&nbsp;&nbsp;&nbsp;"Ja nisam Solarijanka, uprkos toj takozvanoj važnoj stvari."
<BR>&nbsp;&nbsp;&nbsp;&nbsp;&nbsp;"U pitanju je rat ili mir... ako je to za vas važno. Svetovi Svemiraca spremaju se na rat sa svetovima Naseljivača i stvari će krenuti za sve nas naopako ako do toga dođe. A na vama je, gospođo, da sprečite taj rat i učvrstite mir."
<BR>
<BR>&nbsp;&nbsp;&nbsp;&nbsp;&nbsp;13.
<BR>&nbsp;&nbsp;&nbsp;&nbsp;&nbsp;Obrok je bio završen (nije bio naročito obilan) i Gladija uhvati sebe kako ledeno i besno zuri u D. Ž.-a.
<BR>&nbsp;&nbsp;&nbsp;&nbsp;&nbsp;Dvadeset poslednjih dekada živela je mirno, odričući se pomalo složenog života. Lagano je zaboravila bedu Solarije i teško privikavanje na Auroru. Uspela je prilično duboko da zakopa agoniju dva ubistva i ekstazu dve čudne ljubavi - sa jednim robotom i jednim Zemljaninom - i iz svega da ispliva nepovređena. Završila je u dugom i spokojnom braku, rodila dvoje dece i radila na primenjenoj umetnosti odevanja. Na kraju su deca otišla, onda i muž, a uskoro bi ona mogla da se povuče i iz posla.
<BR>&nbsp;&nbsp;&nbsp;&nbsp;&nbsp;Tada bi ostala sama sa svojim robotima, zadovoljna... ili, pre, pomirena... sa životom koji tiho i bez uzbuđenja klizi ka laganom svršetku u dogledno vreme... svršetku tako nežnom da možda neće ni biti svesna kraja kada on nastupi.
<BR>&nbsp;&nbsp;&nbsp;&nbsp;&nbsp;To je bilo ono što je želela.
<BR>&nbsp;&nbsp;&nbsp;&nbsp;&nbsp;A onda... Šta se dogodilo?
<BR>&nbsp;&nbsp;&nbsp;&nbsp;&nbsp;Počelo je prošle noći kada je uzaludno gledala prema nebu osvetljenom zvezdama tragajući za zvezdom Solarije, koje nije bilo na nebu i koju ne bi videla čak i da je bila tamo. Izgledalo je kao da je to budalasto posezanje za prošlošću - prošlošću koju je trebalo ostaviti na miru - probilo hladni mehur koji je izgradila oko sebe.
<BR>&nbsp;&nbsp;&nbsp;&nbsp;&nbsp;Počelo je neumoljivim ponavljanjem imena Elije Bejlija, najlepšim i najbolnijim sećanjem od svih koje je tako pažljivo odagnala od sebe.
<BR>&nbsp;&nbsp;&nbsp;&nbsp;&nbsp;Zatim je bila primorana da ima posla sa čovekom koji je... greškom... mislio da je Elijin potomak u petom pokolenju, a onda i sa jednim drugim čovekom koji je odista bio njegov potomak u sedmom pokolenju. Konačno, pred nju su izneti problemi i odgovornosti slični onima pred kojima se nalazio i sam Elija u različitim prilikama.
<BR>&nbsp;&nbsp;&nbsp;&nbsp;&nbsp;Da li je ona, na neki način, postajala Elija, bez njegovih talenata i bez njegovih sposobnosti da se po svaku cenu sa žarom preda dužnostima?
<BR>&nbsp;&nbsp;&nbsp;&nbsp;&nbsp;Šta je uradila da to zasluži?
<BR>&nbsp;&nbsp;&nbsp;&nbsp;&nbsp;Osetila je kako joj bes nestaje, preplavljen bujicom samosažaljenja. Osetila je da se s njom nepravedno postupa. Niko nije imao prava da joj nametne odgovornosti protiv njene volje.
<BR>&nbsp;&nbsp;&nbsp;&nbsp;&nbsp;Ona reče, primoravajući se da ne podigne glas: "Zašto insistirate na tome da sam ja Solarijanka, kada vam kažem da to nisam?"
<BR>&nbsp;&nbsp;&nbsp;&nbsp;&nbsp;D. Ž.-a kao da nije uznemirila hladnoća njenog glasa. Još je držao meku salvetu koja mu je bila data posle obroka. Bila je vlažno topla... ne suviše topla... i on je oponašao Gladiju koja je pažljivo obrisala ruke i usta. Zatim ju je presavio i njome pomilovao bradu. Tako ju je pocepao i izgužvao.
<BR>&nbsp;&nbsp;&nbsp;&nbsp;&nbsp;On reče: "Pretpostavljam da bi i inače bila bačena."
<BR>&nbsp;&nbsp;&nbsp;&nbsp;&nbsp;"Tako je." Gladija je odložila svoju salvetu u odgovarajuću posudu na stolu. Nije bilo učtivo zadržati je u ruci, ali D. Ž.-u se moglo progledati kroz prste jer nije bio upoznat sa civilizovanim običajima. "Ima nekih koji smatraju da zagađuju atmosferu, ali postoji blago strujanje koje talog odnosi naviše prema filterima. Sumnjam da bi nam to zadalo ikakve nevolje.
<BR>&nbsp;&nbsp;&nbsp;&nbsp;&nbsp;"Ali vi prenebregavate moje pitanje, gospodine."
<BR>&nbsp;&nbsp;&nbsp;&nbsp;&nbsp;D. Ž. smota ono što je ostalo od njegove salvete i svežanj položi na doručje stolice. Jedan robot ga ukloni u znak odgovora na Gladijin hitar i nenametljiv gest.
<BR>&nbsp;&nbsp;&nbsp;&nbsp;&nbsp;D. Ž. reče: "Ne nameravam da prenebegnem vaše pitanje, gospođo. Ne pokušavam da vas primoravam da budete Solarijanka. Samo sam istakao da ste rođeni na Solariji i da ste tamo proveli svoje prve dekade, te se stoga logično možete smatrati Solarijankom, bar donekle. Znate li da je Solarija napuštena?"
<BR>&nbsp;&nbsp;&nbsp;&nbsp;&nbsp;"Da. Tako sam čula."
<BR>&nbsp;&nbsp;&nbsp;&nbsp;&nbsp;"Da li išta osećate?"
<BR>&nbsp;&nbsp;&nbsp;&nbsp;&nbsp;"Ja sam Auroranka i to već dvadeset dekada."
<BR>&nbsp;&nbsp;&nbsp;&nbsp;&nbsp;"To je non sequitur."
<BR>&nbsp;&nbsp;&nbsp;&nbsp;&nbsp;"Šta?" Uopšte joj nije bilo jasno šta je želeo da kaže.
<BR>&nbsp;&nbsp;&nbsp;&nbsp;&nbsp;"To nema nikakve veze s mojim pitanjem."
<BR>&nbsp;&nbsp;&nbsp;&nbsp;&nbsp;"Non sequitur, hoćete da kažete. Rekoste 'Nos se kiti'."
<BR>&nbsp;&nbsp;&nbsp;&nbsp;&nbsp;D. Ž. se nasmeši: "Pa, dobro. Manimo se gluposti. Pitam vas da li išta osećate zbog smrti Solarije, a vi mi kažete da ste Auroranka. Da li i dalje tvrdite da je to neki odgovor? I rođeni Auroranin mogao bi loše da se oseća zbog smrti sestrinskog sveta. Šta vi osećate?"
<BR>&nbsp;&nbsp;&nbsp;&nbsp;&nbsp;Gladija ledeno odvrati: "Nije važno. Zašto vas to zanima?"
<BR>&nbsp;&nbsp;&nbsp;&nbsp;&nbsp;"Objasniću vam. Mi... mislim na trgovce sa svetova Naseljivača... smo zainteresovani, jer posao treba obaviti, ostvariti profite i zadobiti jedan svet. Solarija je već teraformirana; to je ugodan svet; vama, Svemircima, izgleda nije potreban, niti ga želite. Zašto ga mi ne bismo naselili?"
<BR>&nbsp;&nbsp;&nbsp;&nbsp;&nbsp;"Zato što nije vaš."
<BR>&nbsp;&nbsp;&nbsp;&nbsp;&nbsp;"Gospođo, protivite li se zato što je vaš? Ima li Aurora više prava na njega od Bejlisveta? Možemo li pretpostaviti da jedan prazan svet pripada onome ko je raspoložen da ga naseli?"
<BR>&nbsp;&nbsp;&nbsp;&nbsp;&nbsp;"Jeste li ga naselili?"
<BR>&nbsp;&nbsp;&nbsp;&nbsp;&nbsp;"Nismo... jer nije prazan."
<BR>&nbsp;&nbsp;&nbsp;&nbsp;&nbsp;"Hoćete li da kažete da nisu svi Solarijanci otišli?", upita brzo Gladija.
<BR>&nbsp;&nbsp;&nbsp;&nbsp;&nbsp;D. Ž. se ponovo nasmeši, pa čak i razvuče usta u široki osmeh: "Uzbudili ste se na tu pomisao. Iako ste Auroranka."
<BR>&nbsp;&nbsp;&nbsp;&nbsp;&nbsp;Gladija se smesta namršti: "Odgovorite na moje pitanje."
<BR>&nbsp;&nbsp;&nbsp;&nbsp;&nbsp;D. Ž. slegnu ramenima. "Bilo je svega nekih pet hiljada Solarijanaca na tom svetu neposredno pre no što je napušten, prema našim najboljim procenama. Stanovništvo se godinama osipalo. Ali čak i pet hiljada... Možemo li biti sigurni da su svi otišli? Međutim, nije stvar u tome. Čak i da su odista svi Solarijanci otišli, planeta ne bi ostala prazna. Na njoj ima nekih dve stotine miliona ili čak više robota - robota bez gospodara - od kojih su neki najmoderniji u Galaksiji. Verovatno su oni Solarijanci koji su otišli poveli sa sobom neke robote... teško je zamisliti Svemirce potpuno lišene robota." On se osvrnu unaokolo, smešeći se robotima smeštenim u sobnim nišama. "Međutim, nemoguće je da je svaki od njih poveo četrdeset hiljada robota."
<BR>&nbsp;&nbsp;&nbsp;&nbsp;&nbsp;Gladija reče: "Pa, onda, pretpostavljam da vi ne možete nastaniti Solariju, jer su svetovi Naseljivača protiv robota i žele da tako i ostane."
<BR>&nbsp;&nbsp;&nbsp;&nbsp;&nbsp;"Tako je. Sve dok roboti ne budu uklonjeni, a tu na scenu stupaju trgovci kao što sam ja."
<BR>&nbsp;&nbsp;&nbsp;&nbsp;&nbsp;"Kako?"
<BR>&nbsp;&nbsp;&nbsp;&nbsp;&nbsp;"Mi ne želimo robotsko društvo, ali ne smeta nam da stupamo u vezu sa robotima i da imamo sa njima dodira kada je posao u pitanju. Mi se praznoverno ne bojimo tih stvari. Jednostavno nam je poznato da je robotsko društvo osuđeno na propast. Svemirci su nam to potanko objasnili na vlastitom primeru. Tako, iako ne želimo da živimo s robotskim otrovom, sasvim smo voljni da ih prodamo Svemircima za jednu solidnu sumu... ako su oni već toliko ludi da žele jedno takvo društvo."
<BR>&nbsp;&nbsp;&nbsp;&nbsp;&nbsp;"Mislite li da će ih Svemirci kupiti?"
<BR>&nbsp;&nbsp;&nbsp;&nbsp;&nbsp;"Siguran sam da hoće. Pozdraviće dobrodošlicom elegantne modele koje Solarijanci proizvode. Dobro je poznato da su oni bili vodeći projektanti robota u Galaksiji, mada se za pokojnog dr Fastolfa govorilo da mu na tom polju nema ravna, uprkos činjenici što je bio Auroranin. Pored toga, iako bismo tražili jednu solidnu sumu, ta suma bi ipak bila znatno niža od stvarne vrednosti robota. I Svemirci i trgovci bili bi na dobitku... a to je tajna uspešne trgovine."
<BR>&nbsp;&nbsp;&nbsp;&nbsp;&nbsp;"Svemirci ne bi kupovali robote od Naseljivača", reče Gladija sa očiglednim zadovoljstvom.
<BR>&nbsp;&nbsp;&nbsp;&nbsp;&nbsp;D. Ž. je na pravi trgovački način izbegavao da obraća pažnju na nevažne stvari kao što su bili bes ili zadovoljstvo. Važan je bio samo posao. On reče: "Razume se da hoće. Ponudite im moderne robote upola cene i zašto bi ih oni odbili? Iznenadilo bi vas u kojoj meri postaju nevažna pitanja ideologije tamo gde treba obaviti neki posao."
<BR>&nbsp;&nbsp;&nbsp;&nbsp;&nbsp;"Čini mi se da ćete se vi iznenaditi. Pokušajte da prodate svoje robote i uverićete se."
<BR>&nbsp;&nbsp;&nbsp;&nbsp;&nbsp;"Kada bih samo mogao, gospođo. Mislio sam da pokušam da ih prodam, ali nemam nijednog na raspolaganju."
<BR>&nbsp;&nbsp;&nbsp;&nbsp;&nbsp;"Zašto nemate?"
<BR>&nbsp;&nbsp;&nbsp;&nbsp;&nbsp;"Zato što nijedan nije pokupljen. Na Solariju su se spustila dva zasebna trgovačka broda, od kojih je svaki bio u stanju da uskladišti nekih dvadeset pet robota. Da su uspeli, za njima bi krenule čitave trgovačke flote i usuđujem se da kažem da bismo nastavili da obavljamo taj posao dekadama... a zatim bismo naselili taj svet."
<BR>&nbsp;&nbsp;&nbsp;&nbsp;&nbsp;"Ali nisu uspeli. Zašto?"
<BR>&nbsp;&nbsp;&nbsp;&nbsp;&nbsp;"Zato što su oba broda bila uništena na površini planete; koliko smo u stanju da procenimo, obe posade su mrtve."
<BR>&nbsp;&nbsp;&nbsp;&nbsp;&nbsp;"Greška u opremi?"
<BR>&nbsp;&nbsp;&nbsp;&nbsp;&nbsp;"Nipošto. Oba broda su se bezbedno spustila: nisu se razbila. U njihovima poslednjim izveštajima kaže se da se Svemirci približavaju... Solarijanci, ili urođenici sa ostalih svetova Svemiraca, nije nam poznato. Jedino možemo pretpostaviti da su ih Svemirci napali bez upozorenja."
<BR>&nbsp;&nbsp;&nbsp;&nbsp;&nbsp;"To je nemoguće."
<BR>&nbsp;&nbsp;&nbsp;&nbsp;&nbsp;"Da li je?"
<BR>&nbsp;&nbsp;&nbsp;&nbsp;&nbsp;"Razume se da je nemoguće. S kakvim motivom?"
<BR>&nbsp;&nbsp;&nbsp;&nbsp;&nbsp;"Kako bi nas držali podalje od tog sveta, rekao bih."
<BR>&nbsp;&nbsp;&nbsp;&nbsp;&nbsp;"Ako su to želeli da urade," reče Gladija, "jednostavno je trebalo da objave da je taj svet zauzet."
<BR>&nbsp;&nbsp;&nbsp;&nbsp;&nbsp;"Možda su zaključili da bi bilo prijatnije ubiti nekoliko Naseljivača. To je bar ono što dosta naših ljudi misli i postoji pritisak da se stvar sredi tako što će na Solariju biti poslato nekoliko ratnih brodova i tamo podignute vojne baze."
<BR>&nbsp;&nbsp;&nbsp;&nbsp;&nbsp;"To bi bilo opasno."
<BR>&nbsp;&nbsp;&nbsp;&nbsp;&nbsp;"Svakako. Moglo bi dovesti do rata. Neki od naših ratobornih petlića čeznu za tim. Možda za tim čezne i nekoliko Svemiraca, te su uništili ta dva broda kako bi izazvali neprijateljstvo."
<BR>&nbsp;&nbsp;&nbsp;&nbsp;&nbsp;Gladija je bila zadivljena. Ni u jednom programu vesti nije čak ni nagovešteno da su odnosi između Svemiraca i Naseljivača zategnuti.
<BR>&nbsp;&nbsp;&nbsp;&nbsp;&nbsp;Ona reče: "O tome se može diskutovati. Da li su se vaši ljudi obratili Federaciji Svemiraca?"
<BR>&nbsp;&nbsp;&nbsp;&nbsp;&nbsp;"To je potpuno nevažno telo, ali učinili smo to. Takođe smo se obratili veću Aurore?"
<BR>&nbsp;&nbsp;&nbsp;&nbsp;&nbsp;"I?"
<BR>&nbsp;&nbsp;&nbsp;&nbsp;&nbsp;"Svemirci sve poriču. Nagoveštavaju da je potencijalni profit od trgovine solarijanskim robotima tako veliki da bi se trgovci, koje zanima jedino novac... kao da njih ne zanima... mogli međusobno pobiti. Očigledno žele da poverujemo kako su se dva broda međusobno uništila u nadi da će svaki za svoj svet ugrabiti monopol u toj trgovini."
<BR>&nbsp;&nbsp;&nbsp;&nbsp;&nbsp;"Znači ta su dva broda bila sa različitih svetova?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Ne mislite li, onda, da je stvarno moglo doći do sukoba među njima?"
<BR>&nbsp;&nbsp;&nbsp;&nbsp;&nbsp;"Mislim da je to malo verovatno, ali priznajem da je moguće. Među svetovima Naseljivača do sada nije bilo direktnih sukoba, ali dolazilo je do dosta mučnih prepirki. Zemlja je u svojstvu arbitra sredila sve to. Ipak, činjenica je da svetovi Naseljivača možda ne bi bili složni ako bi se našli u situaciji da treba odlučiti o poslu vrednom mnogo milijardi. Zato rat, što se nas tiče, ne predstavlja dobru zamisao i zato treba preduzeti nešto što će obeshrabriti te usijane glave. Tu mi stupamo na scenu."
<BR>&nbsp;&nbsp;&nbsp;&nbsp;&nbsp;"Mi?"
<BR>&nbsp;&nbsp;&nbsp;&nbsp;&nbsp;"Vi i ja. Zamoljen sam da odem na Solariju i otkrijem... ako mogu... šta se, u stvari, dogodilo. Uzeću jedan brod... naoružan, ali ne teškim oružjem."
<BR>&nbsp;&nbsp;&nbsp;&nbsp;&nbsp;"I vi biste mogli biti uništeni."
<BR>&nbsp;&nbsp;&nbsp;&nbsp;&nbsp;"Nije isključeno. Ali moj brod bar neće biti zatečen, nespreman. Pored toga, ja nisam jedan od onih junaka sa hipervizije, te sam razmotrio sve što se može učiniti da se mogućnost uništenja svede na najmanju moguću meru. Palo mi je na pamet da je jedan od nedostataka naseljivačkog probijanja na Solariju i taj što mi uopšte ne poznajemo taj svet. Stoga bi bilo korisno povesti nekoga ko ga poznaje... ukratko nekog Solarijanca."
<BR>&nbsp;&nbsp;&nbsp;&nbsp;&nbsp;"Hoćete da kažete da želite da povedete mene?"
<BR>&nbsp;&nbsp;&nbsp;&nbsp;&nbsp;"Upravo to, gospođo."
<BR>&nbsp;&nbsp;&nbsp;&nbsp;&nbsp;"Zašto mene?"
<BR>&nbsp;&nbsp;&nbsp;&nbsp;&nbsp;"Mislio sam da će vam to biti jasno, gospođo. Solarijanci koji su napustili planetu otišli su neznano kud. Ako je ijedan Solarijanac ostao na planeti, on je verovatno neprijatelj. Nije poznat nijedan Svemirac rođen na Solariji koji živi na nekoj drugoj planeti Svemiraca sem na Solariji... osim vas. Vi ste jedina Solarijanka do koje mogu doći... jedina u celoj Galaksiji. Zato vas moram pridobiti i zato morate poći."
<BR>&nbsp;&nbsp;&nbsp;&nbsp;&nbsp;"Grešite, Naseljivaču. Ako sam vam ja jedina na raspolaganju, to onda znači da vam niko nije na raspolaganju. Nemam nameru da pođem sa vama i nema načina... baš nikakvog načina... na koji biste mogli da me naterate da pođem sa vama. Okružena sam robotima. Napravite jedan korak u mom smeru i smesta će vas imobilisati... a ako se budete opirali, bićete povređeni."
<BR>&nbsp;&nbsp;&nbsp;&nbsp;&nbsp;"Ne nameravam da primenjujem silu. Poći morate dobrovoljno... a i trebalo bi da budete voljni za tako nešto. U pitanju je sprečavanje rata."
<BR>&nbsp;&nbsp;&nbsp;&nbsp;&nbsp;"To je posao za vašu i moju vladu. Odbijam da imam bilo šta s tim. Ja sam privatni građanin."
<BR>&nbsp;&nbsp;&nbsp;&nbsp;&nbsp;"Dugujete to svom svetu. U slučaju rata možda ćemo imati gubitaka, ali isto tako će ih imati i Aurora."
<BR>&nbsp;&nbsp;&nbsp;&nbsp;&nbsp;"Ni ja nisam jedna od onih junakinja sa hipervizije kao što ni vi niste takav junak."
<BR>&nbsp;&nbsp;&nbsp;&nbsp;&nbsp;"Onda to dugujete meni."
<BR>&nbsp;&nbsp;&nbsp;&nbsp;&nbsp;"Ludi ste. Ne dugujem vam ništa."
<BR>&nbsp;&nbsp;&nbsp;&nbsp;&nbsp;D. Ž. se neznatno osmehnu. "Ne dugujete ništa meni kao pojedincu. Ali mi mnogo dugujete kao potomku Elije Bejlija."
<BR>&nbsp;&nbsp;&nbsp;&nbsp;&nbsp;Ona konačno s mukom promrlja: "Ne."
<BR>&nbsp;&nbsp;&nbsp;&nbsp;&nbsp;"Da", reče žestoko D. Ž. "Predak je u dve različite prilike učinio za vas više no što ćete ikada biti u stanju da vratite. Njega više nema da utera dug... mali deo duga. Nasledio sam pravo da to učinim.
<BR>&nbsp;&nbsp;&nbsp;&nbsp;&nbsp;Gladija u očajanju reče: "Ali šta mogu da učinim za vas ako i pođem?"
<BR>&nbsp;&nbsp;&nbsp;&nbsp;&nbsp;"Videćemo. Hoćete li poći?"
<BR>&nbsp;&nbsp;&nbsp;&nbsp;&nbsp;Gladija je očajnički želela da odbije, ali da li zbog činjenice da je Elija iznenada još jednom posta deo njenog života u toku poslednja dvadeset četiri časa i zato što je ovaj nemogući zahtev, koji je pred nju postavljen, učinjen u njegovo ime - tek ona nije bila u stanju da odbije.
<BR>&nbsp;&nbsp;&nbsp;&nbsp;&nbsp;Ona reče: "Kakva korist? Veće mi ne bi dozvolilo da krenem sa vama. Oni ne bi dozvolili da jedna Auroranka bude odvedena nekim brodom Naseljivača."
<BR>&nbsp;&nbsp;&nbsp;&nbsp;&nbsp;"Gospođo, proveli ste ovde na Aurori dvadeset dekada, te stoga mislite da vas rođeni Aurorani smatraju za Auroranku. To nije tačno. Za njih ste još Solarijanka. Pustiće vas da pođete."
<BR>&nbsp;&nbsp;&nbsp;&nbsp;&nbsp;"Neće", reče Gladija, dok joj je srce divlje lupalo, a koža na rukama se ježila. Bio je u pravu. Setila se Amadira koji je u njoj sasvim sigurno video samo Solarijanku. Ipak je ponovila: "Neće", pokušavajući sama sebe da razuveri.
<BR>&nbsp;&nbsp;&nbsp;&nbsp;&nbsp;"Hoće", uzvrati D. Ž. "Nije li neko iz vašeg veća došao da vas zamoli da me primite?
<BR>&nbsp;&nbsp;&nbsp;&nbsp;&nbsp;Ona prkosno reče: "Jedino me je zamolio da podnesem izveštaj o ovom razgovoru koji vodimo. I ja ću to učiniti."
<BR>&nbsp;&nbsp;&nbsp;&nbsp;&nbsp;"Ako od vas traže da me uhodite ovde u svom domu, gospođo, shvatiće da će im biti još probitačnije ako me budete uhodili na Solariji." Čekao je na odgovor, ali kad ga nije dobio on pomalo klonulo reče: "Gospođo, ako odbijete, ja vas neću primoravati, jer neću morati. Oni će vas primorati. Ali ja to ne želim. Ni predak to ne bi želeo, da je ovde. On bi želeo da pođete sa mnom iz zahvalnosti koju osećate prema njemu i ni zbog čega drugog... Gospođo, predak se pod krajnje teškim uslovima borio za vašu dobrobit. Zar se nećete boriti zbog sećanja na njega?"
<BR>&nbsp;&nbsp;&nbsp;&nbsp;&nbsp;Gladija se snuždi. Znala je da se tome ne može odupreti. Ona reče: "Nikuda ne mogu poći bez robota."
<BR>&nbsp;&nbsp;&nbsp;&nbsp;&nbsp;"To nisam ni očekivao." D. Ž. se ponovo smešio. "Zašto ne povedete moja dva imenjaka? Zar vam nisu oni dovoljni?"
<BR>&nbsp;&nbsp;&nbsp;&nbsp;&nbsp;Gladija uputi pogled prema Denilu, ali on je nepokretno stajao. Pogledala je zatim prema Žiskaru... isto. A onda joj se učini da se tek na tren njegova glava pokrenula... tek malo...gore dole.
<BR>&nbsp;&nbsp;&nbsp;&nbsp;&nbsp;Morala mu je verovati.
<BR>&nbsp;&nbsp;&nbsp;&nbsp;&nbsp;Ona reče: "Pa, dobro, onda. Poći ću sa vama. Biće mi potrebna samo ova dva robota."
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
