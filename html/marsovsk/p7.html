<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7.
<P>&nbsp;&nbsp;&nbsp;&nbsp;&nbsp;Putujući helikopterom u Luistaun na susret i piće sa Arnijem Kotom, dr Milton Glaub se upita da li je ova nenadna sreća istinita. Ne mogu da verujem, pomisli on, ovakva prekretnica u mom životu.
<BR>&nbsp;&nbsp;&nbsp;&nbsp;&nbsp;Nije pouzdano znao šta Arni hoće; taj telefonski poziv bio je tako neočekivan, a Arni je govorio tako brzo, da je dr Glaub na kraju ostao u zabuni, jedino znajući da je reč o parapsihološkim vidovima mentalnih oboljenja. Dobro; on može Arniju ispričati praktično sve što je o toj temi poznato. Ali osećao je da iza tih pitanja stoji nešto drugo, dublje.
<BR>&nbsp;&nbsp;&nbsp;&nbsp;&nbsp;Uopšteno uzev, zanimanje za šizofreniju je simptom da osoba vodi neku svoju unutrašnju borbu u toj oblasti. E, sada, činjenica je da je često prvi znak podmuklog razvoja šizofrenog procesa u nekoj osobi nesposobnost te osobe da jede pred drugima. Arni je bučno brbljao o svojoj želji da se susretne sa Glaubom - ali ne u svojoj kući, niti u ordinaciji, nego u jednom dobro poznatom restoranu i baru, 'Vrbama', u Luistaunu. Nije li to možda početak neke reakcije? Arni Kot, iz razloga koji su za njega tajanstven, počinje osećati napetost u javnim situacijama, a naročito onim koje su u nekoj vezi sa funkcijom ishrane, i upravo zato navaljuje da jede javno, ne bi li povratio normalnost koja ga počinje napuštati.
<BR>&nbsp;&nbsp;&nbsp;&nbsp;&nbsp;Pilotirajući helikopterom, Glaub je premišljao o ovome, ali se onda, u fazama sporim, koje su nastupale krišom, njegovo razmišljanje vrati njegovim sopstvenim problemima.
<BR>&nbsp;&nbsp;&nbsp;&nbsp;&nbsp;Arni Kot, čovek koji kontroliše sindikalne fondove u iznosu od mnogo miliona dolara; istaknuta osoba u ovom naseljeničkom svetu, iako na Domu praktično nepoznat. Feudalac, gotovo. Kad bi me Kot zaposlio, spekulisao je Glaub, mogao bih da iščistim sve nagomilane dugove i minuse, sve one račune na koje se nadodaje kaznena kamata od dvadeset posto: račune koji kao da se uvek uzdižu negde u blizini, nikada ne postaju manji niti nestaju. Onda bismo mogli početi iznova: nikad više u minuse, živeti u okviru svojih prihoda... ali znatno povećanih.
<BR>&nbsp;&nbsp;&nbsp;&nbsp;&nbsp;Osim toga, stari Arni je nekakav Šveđanin ili Danac, tako nešto - znači, Glaub ne bi morao da zatamnjuje boju svoje kože pre primanja svakog sledećeg pacijenta. Plus, činjenica da je Arni poznat po neformalnosti. Bilo bi: Milt i Arni. Glaub se osmehnu.
<BR>&nbsp;&nbsp;&nbsp;&nbsp;&nbsp;Sad samo treba dobro da pripazim i da u tom prvom razgovoru podržim Arnijeve zamisli - dakle, da prihvatim njegovu igru i uključim se, a ne da sipam hladnu vodu na stvari, čak i ako, recimo, ideje starog Arnija nisu ni izdaleka pametne. Koja bi prokleta glupost bila obeshrabriti tog čoveka! Ne bi bilo pravedno.
<BR>&nbsp;&nbsp;&nbsp;&nbsp;&nbsp;Sagledavam tvoju poentu, Arni, reče Glaub sebi, počinjući da se uvežbava za to. Nastavljao je leteti sve bliže Luistaunu. M-daa... Moglo bi se dosta toga reći u prilog ovog tvog pogleda na svet.
<BR>&nbsp;&nbsp;&nbsp;&nbsp;&nbsp;On je nastupao u tako mnogo raznih društvenih situacija umesto svojih pacijenata, pojavljivao se na javnim skupovima, zastupao bojažljive, zatvorene, šizoidne ličnosti koje radije izbegavaju javna izlaganja - toliko puta, da će ovo sigurno biti lak posao. A onda, ako je šizofreni proces u Arniju počeo da dovlači svoju tešku artiljeriju, može doći vreme kad će Arni, da bi ostao živ, morati da se oslanja na njega, Miltona Glauba.
<BR>&nbsp;&nbsp;&nbsp;&nbsp;&nbsp;Vruća stvar, reče Glaub sebi i dade gas do daske.
<BR>
<BR>&nbsp;&nbsp;&nbsp;&nbsp;&nbsp;Oko 'Vrba' je bio rov nalik na one kojima su se tvrđave opasivale u starim vremenima: pun vode, hladne i plave. Vodoskoci su izbacivali vodeni prah u vazduh, a buganvilije, purpurne, ćilibarno žute i rđasto crvene, rasle su do velike visine oko jednostpratne staklene građevine. Silazeći stepeništem od crnog kovanog gvožđa sa parkinga, doktor Glaub vide društvance koje je sedelo unutra: Arni Kot sa jednom zapanjujuće lepom riđokosom ženskom i nekim bezveznim muškim pratiocem u serviserskim pantalonama, koje se prostiru preko stomaka i grudi, završavajući se gore bretelama preko ramena, i u platnenoj košulji.
<BR>&nbsp;&nbsp;&nbsp;&nbsp;&nbsp;Istinsko besklasno društvo, eto šta ovde imamo, razmišljao je dr Glaub.
<BR>&nbsp;&nbsp;&nbsp;&nbsp;&nbsp;Most, načinjen da liči na dugu, pomože mu da pređe rov sa vodom. Vrata se otvoriše pred njim, jedna pa druga, i on uđe u salon, prođe pored bara, zastade da onjuši prizor džez-grupe koja je komponovala nešto meditativno, a onda pozdravi Arnija. "Zdravo, Arni!"
<BR>&nbsp;&nbsp;&nbsp;&nbsp;&nbsp;"Zdravo, doktore." Arni ustade da ga upozna sa ostalima. "Dor, ovo je doca Glaub. Dorin Anderton. Ovo je moj serviser, Džek Bolen, pravi bacač vatre. Džek, ovo je najistaknutiji živi psihijatar, Milt Glaub."
<BR>&nbsp;&nbsp;&nbsp;&nbsp;&nbsp;Svi su klimali glavama i rukovali se.
<BR>&nbsp;&nbsp;&nbsp;&nbsp;&nbsp;"Daleko od najistaknutijeg", promrmlja Glaub dok su sedali. "Ovim poljem i sad dominiraju Švajcarci iz Bergholclaja, egzistencijalni psihijatri." Ali duboko mu je prijalo Arnijevo, iako netačno, tvrđenje. Osećao je da se zacrveneo od zadovoljstva. "Izvinjavam se što sam toliko kasnio - morao sam prvo odjuriti do Novog Izraela. Bo je tražio - Bozli Tuvim - moj savet o jednom medicinskom pitanju koje je on smatrao hitnim."
<BR>&nbsp;&nbsp;&nbsp;&nbsp;&nbsp;"Momčina je taj Boz", reče Arni. Stigao je već da pripali cigaru, pravu optimo-admiralku sa Zemlje. "Što kaže to i nabavi. Nego da pređemo mi na posao. E, čekaj prvo da ti naručim piće." On upitno pogleda Glauba, a za to vreme mahnu koktel-kelnerici koja dođe.
<BR>&nbsp;&nbsp;&nbsp;&nbsp;&nbsp;"Skoč, ako imate", reče Glaub.
<BR>&nbsp;&nbsp;&nbsp;&nbsp;&nbsp;"'Kati Sark', gospodine", reče konobarica.
<BR>&nbsp;&nbsp;&nbsp;&nbsp;&nbsp;"Oh, fino. Bez leda, molim."
<BR>&nbsp;&nbsp;&nbsp;&nbsp;&nbsp;"U redu", reče Arni nestrpljivo. "E, sad, vidi, doco. Doneo si mi ime jednog stvarno odmaklog šiza, je l' jesi?" Ispitivački se zagleda u Glauba.
<BR>&nbsp;&nbsp;&nbsp;&nbsp;&nbsp;"Ov-vaj", odvrati Glaub, a onda se priseti svoje posete Novom Izraelu pre kratkog vremena. "Manfred Štajner", reče.
<BR>&nbsp;&nbsp;&nbsp;&nbsp;&nbsp;"U nekoj vezi sa Norbertom Štajnerom?"
<BR>&nbsp;&nbsp;&nbsp;&nbsp;&nbsp;"Njegov dečko, zapravo. U BG... pretpostavljam da nije prekršaj poverljivosti da ti to kažem. Potpuno autističan od rođenja. Majka - hladna, intelektualna, šizoidna ličnost, koja to radi sve po udžbeniku. Otac..."
<BR>&nbsp;&nbsp;&nbsp;&nbsp;&nbsp;"Otac mrtav", umetnu Arni kratko.
<BR>&nbsp;&nbsp;&nbsp;&nbsp;&nbsp;"Tačno. Zaista za žaljenje. Dobar čovek, ali depresivan. Bilo je to samoubistvo, znaš. Tipični poriv u fazi potištenosti. Pravo je čudo da to nije uradio još pre nekoliko godina."
<BR>&nbsp;&nbsp;&nbsp;&nbsp;&nbsp;Arni reče: "Rekao si mi preko telefona da imaš neku teoriju da je svaki šizofrenik pomaknut za jednu fazu u vremenu."
<BR>&nbsp;&nbsp;&nbsp;&nbsp;&nbsp;"Da, poremećeno mu je unutrašnje osećanje vremena." Svi troje su ga slušali, i dr Glaub se poče zagrevati za ovu temu, jednu od njegovih najomiljenijih. "Za ovo tek treba da obezbedimo potpunu eksperimentalnu verifikaciju, ali doći će i to." Onda, bez oklevanja ili stida, on 'prodade' teoriju iz Bergholclaja kao svoju.
<BR>&nbsp;&nbsp;&nbsp;&nbsp;&nbsp;Vidno impresioniran, Arni reče: "Veoma zanimljivo." Zatim se obrati serviseru Bolenu: "Da li bi se takve usporene komore mogle napraviti?"
<BR>&nbsp;&nbsp;&nbsp;&nbsp;&nbsp;"Nesumnjivo", progunđa Džek Bolen.
<BR>&nbsp;&nbsp;&nbsp;&nbsp;&nbsp;"I senzori", dodade Glaub. "Da izvuku pacijenta iz komore u stvarni svet. Za vid, sluh..."
<BR>&nbsp;&nbsp;&nbsp;&nbsp;&nbsp;"Moglo bi se to načiniti", reče Bolen.
<BR>&nbsp;&nbsp;&nbsp;&nbsp;&nbsp;"E, a kako bi ovo bilo", upita Arni nestrpljivo i sa puno poleta. "Da li je moguće da šizofrenik juri toliko brzo, u vremenu, u poređenju sa nama, da je već sad u onome što je za nas budućnost? Da li bi se time objasnila njegova prekognicija?" Njegove oči, svetle boje, svetlucale su uzbuđeno.
<BR>&nbsp;&nbsp;&nbsp;&nbsp;&nbsp;Glaub slegnu ramenima na način koji je nagoveštavao saglašavanje.
<BR>&nbsp;&nbsp;&nbsp;&nbsp;&nbsp;Okrenuvši se Bolenu, Arni zamuca: "Ej, Džek, to je to! Bog te tvoj, treba ja u psihijatre da pređem. Usporiti ga, koješta, ja kažem: ubrzati ga. Pustimo ga da živi izvan svoje faze u vremenu, ako želi. Al' da nam javlja šta tamo zapaža, je l' tako, Bolene?"
<BR>&nbsp;&nbsp;&nbsp;&nbsp;&nbsp;Glaub reče: "E, tu je problem. Kod autizma je, baš, međuljudsko opštenje drastično otežano."
<BR>&nbsp;&nbsp;&nbsp;&nbsp;&nbsp;"Vidim", reče Arni, ne gubeći hrabrost. "Do vraga, znam ja o tome dovoljno da vidim i izlaz. Zar nije onaj tip negde blizu početka, Karl Jung, uspeo da dešifruje šizofreničarski jezik, odavno?"
<BR>&nbsp;&nbsp;&nbsp;&nbsp;&nbsp;"Jeste", reče Glaub. "Pre nekoliko decenija Jung je dešifrovao privatni jezik šizofrenika. Ali kod dečjeg autizma, kakav je Manfredov, ne postoji nikakav jezik, nikakav, bar ne govorni. Moguće je da postoje privatne, lične misli... ali nijedna reč."
<BR>&nbsp;&nbsp;&nbsp;&nbsp;&nbsp;"E, jebi ga", zaključi Arni.
<BR>&nbsp;&nbsp;&nbsp;&nbsp;&nbsp;Devojka ga pogleda prekorno.
<BR>&nbsp;&nbsp;&nbsp;&nbsp;&nbsp;"Ovo je ozbiljno pitanje", reče joj Arni. "Moramo izvući te male nesrećnike, te autistične klince, da nam govore, da kažu ono što znaju; zar nije tako, doktore?"
<BR>&nbsp;&nbsp;&nbsp;&nbsp;&nbsp;"Jeste", odvrati Glaub.
<BR>&nbsp;&nbsp;&nbsp;&nbsp;&nbsp;"Taj mali je sad siroče", nastavi Arni. "Taj Manfred."
<BR>&nbsp;&nbsp;&nbsp;&nbsp;&nbsp;"Pa, ima još majku", reče Glaub.
<BR>&nbsp;&nbsp;&nbsp;&nbsp;&nbsp;Razmahujući rukama uzbuđeno, Arni reče: "Ali njima nije dovoljno stalo do tog klinca, da ga čuvaju kod kuće, nego su ga šutnuli u logor. Do vraga, ja ću ga osloboditi i dovesti ovamo. A ti, Džek, navali na posao i načini mašinu za uspostavljanje veze s njim - sagledavaš?"
<BR>&nbsp;&nbsp;&nbsp;&nbsp;&nbsp;Posle nekoliko trenutaka, Bolen reče: "Ne znam šta da kažem", i nasmeja se kratko.
<BR>&nbsp;&nbsp;&nbsp;&nbsp;&nbsp;"Naravno da znaš šta da kažeš - do vraga, tebi to treba da je lako, jer si i sam šizofrenik, kao što kažeš."
<BR>&nbsp;&nbsp;&nbsp;&nbsp;&nbsp;Glaub, zainteresovan, upita Bolena: "Da li je to tako?" Već pre nekog vremena zapazio je, automatski, kosturnu napregnutost kod ovog servisera, koji je sedeo i pijuckao iz čaše, a svim mišićima bio silno napet; da se i ne pominje astenična građa tela. "Ali reklo bi se da si učinio ogromne korake ka ozdravljenju."
<BR>&nbsp;&nbsp;&nbsp;&nbsp;&nbsp;Bolen diže glavu, uzvrati mu pogled i reče: "Potpuno sam se oporavio, još pre mnogo godina." Lice mu je bilo otežalo od afekta.
<BR>&nbsp;&nbsp;&nbsp;&nbsp;&nbsp;Niko se nikad ne oporavi 'potpuno', razmišljao je Glaub. Ali ne reče to nego: "Možda je Arni u pravu. Ti bi mogao ostvariti empatiju sa autistom, u čemu jeste naš glavni problem: autista ne može da se postavi u naše uloge, da vidi svet našim očima, a mi ne možemo videti svet njegovim očima, tako da nas velika provalija razdvaja."
<BR>&nbsp;&nbsp;&nbsp;&nbsp;&nbsp;"Premosti tu provaliju, Džek!" uzviknu Arni. Pljesnu Bolena silovito po ramenu. "To je tvoj posao; stavljam te na platni spisak."
<BR>&nbsp;&nbsp;&nbsp;&nbsp;&nbsp;Zavist ispuni doktora Glauba. On se ljutito zagleda dole, u čašu, skrivajući ovu reakciju. Ali je devojka vide i nasmeši mu se. On ne uzvrati osmeh.
<BR>&nbsp;&nbsp;&nbsp;&nbsp;&nbsp;Razmišljajući o doktoru Glaubu koji je sedeo naspram njega, Džek Bolen oseti onu postepenu difuziju opažanja, koje se toliko plašio; onu promenu svesti, koja ga je napala na taj način, pre nekoliko godina, u kancelariji personalca u korporaciji 'Korona'. Promenu koja kao da je, od tada, bila uvek u neposrednoj blizini njega: na samom rubu.
<BR>&nbsp;&nbsp;&nbsp;&nbsp;&nbsp;Vide psihijatra iz ugla potpune stvarnosti: stvar sastavljenu od hladnih žica i prekidača, nikako ne ljudsko biće od mesa. Mesnati maskirni slojevi rastopili su se i postali providni, i Džek Bolen sagleda mehaničku napravu iza njih. Ali ne dopusti da se ovo užasno stanje svesti primeti, nego nastavi da 'neguje' svoju čašu pića, da sluša razgovor drugih i da klima glavom povremeno. Ni Glaub ni Kot ne primetiše ništa.
<BR>&nbsp;&nbsp;&nbsp;&nbsp;&nbsp;Ali primeti ženska. Ona se nagnu ka njemu i reče mu tiho na uho: "Nije ti dobro?"
<BR>&nbsp;&nbsp;&nbsp;&nbsp;&nbsp;On odmahnu glavom. Ne, rekao je tom kretnjom; ne, nije mi dobro.
<BR>&nbsp;&nbsp;&nbsp;&nbsp;&nbsp;"'Aj se sklonimo mi od njih", prošaputa devojka. "Ne mogu ni ja ovo podneti." Onda glasno reče Arniju: "Džek i ja ćemo ostaviti vas dvojicu nasamo. 'Ajde." Kucnula je Džeka po mišici ruke i ustala; on oseti njene lake, čvrste prste, pa ustade i on.
<BR>&nbsp;&nbsp;&nbsp;&nbsp;&nbsp;Arni reče: "Nemoj se zadržite dugo", i nastavi, sa puno volje, razgovor sa dr Glaubom.
<BR>&nbsp;&nbsp;&nbsp;&nbsp;&nbsp;"Hvala", reče joj Džek dok su hodali prolazom između stolova.
<BR>&nbsp;&nbsp;&nbsp;&nbsp;&nbsp;Dorin ga upita: "Jesi video kako se pojeo od zavisti kad je Arni rek'o da stavlja tebe na platni spisak?"
<BR>&nbsp;&nbsp;&nbsp;&nbsp;&nbsp;"Nisam. Glaub?" Ali nije ga to iznenadilo. "Mene uhvati ovako, ponekad", reče on devojci. To je bilo izvinjenje. "Nešto sa mojim očima; možda je astigmatizam. Zbog napetosti."
<BR>&nbsp;&nbsp;&nbsp;&nbsp;&nbsp;Devojka upita: "Hoćeš da sedimo za šankom? Ili da odemo napolje?"
<BR>&nbsp;&nbsp;&nbsp;&nbsp;&nbsp;"Napolje."
<BR>&nbsp;&nbsp;&nbsp;&nbsp;&nbsp;Uskoro su stajali na mostu duge, iznad vode. U vodi su ribe klizile tamo-amo, zračne i neodređene, bića napola stvarna. Nijedan drugi oblik materija nije se, na Marsu, mogao ređe i teže pronaći. Ribe su u ovom svetu bile čudo, i to su Džek i devojka, zagledani dole, oboje osetili. I oboje su znali da imaju tu istu misao; nije bilo nikakve potrebe da je i glasno kažu.
<BR>&nbsp;&nbsp;&nbsp;&nbsp;&nbsp;"Baš je lepo ovde", reče Dorin najzad.
<BR>&nbsp;&nbsp;&nbsp;&nbsp;&nbsp;"Jeste." Nije želeo razgovarati.
<BR>&nbsp;&nbsp;&nbsp;&nbsp;&nbsp;"Svako", reče Dorin, "upozna, jednom, bar jednog šizofrenika... ako i sam nije to. Moj brat je bio, na Domu. Moj mlađi brat."
<BR>&nbsp;&nbsp;&nbsp;&nbsp;&nbsp;"Biću u redu", reče Džek. "Ja sam u redu, sada."
<BR>&nbsp;&nbsp;&nbsp;&nbsp;&nbsp;"Ali nisi", reče Dorin.
<BR>&nbsp;&nbsp;&nbsp;&nbsp;&nbsp;"Nisam", priznade Džek, "ali, šta, do vraga, mogu? Sama si rekla: jednom šizofrenik, zauvek šizofrenik." Posle toga je ćutao, usredsredio se na blede, klizeće ribe.
<BR>&nbsp;&nbsp;&nbsp;&nbsp;&nbsp;"Arni te visoko ceni", reče devojka. "Istinito je ono što je rekao, da se njegova nadarenost sastoji u toj sposobnosti da oceni vrednost čoveka. Već on jasno vidi da je Glaubu očajnički stalo da se proda i da se uvuče u Arnijevo osoblje, ovde, u Luistaunu. Valjda se psihijatrija više ne plaća dobro, kao nekad: previše doktora se ukrcalo u taj posao. Imamo ih već dvadeset samo u ovom jednom naselju, i nijedan nema stvarno dovoljan promet. Da li je tvoje... stanje predstavljalo problem kad si zatražio dozvolu za emigraciju?"
<BR>&nbsp;&nbsp;&nbsp;&nbsp;&nbsp;On reče: "Ne bih o tome. Molim te."
<BR>&nbsp;&nbsp;&nbsp;&nbsp;&nbsp;"'Aj se šetamo", predloži devojka.
<BR>&nbsp;&nbsp;&nbsp;&nbsp;&nbsp;Pošli su ulicom, pored prodavnica, koje su, većinom, bile već zatvorene za danas.
<BR>&nbsp;&nbsp;&nbsp;&nbsp;&nbsp;"Šta si to video", upita devojka, "kad si pogledao doktora Glauba, tamo, za stolom?"
<BR>&nbsp;&nbsp;&nbsp;&nbsp;&nbsp;Džek odvrati: "Ništa."
<BR>&nbsp;&nbsp;&nbsp;&nbsp;&nbsp;"Znači, radije bi da ne kažeš ni to."
<BR>&nbsp;&nbsp;&nbsp;&nbsp;&nbsp;"Tako je."
<BR>&nbsp;&nbsp;&nbsp;&nbsp;&nbsp;"Misliš, ako mi kažeš, stvari će postati još gore?"
<BR>&nbsp;&nbsp;&nbsp;&nbsp;&nbsp;"Ne stvari; ja."
<BR>&nbsp;&nbsp;&nbsp;&nbsp;&nbsp;"A možda, ipak, stvari", reče Dorin. "Možda postoji nešto u toj viziji, tvojoj, ma koliko da si izobličeno i pomešano sagledao. Ne znam. Ja sam se, svojevremeno, pakleno trudila da razumem šta to Klej - moj braca - vidi i čuje. On nije umeo da kaže. Znam da je njegov svet bio potpuno drugačiji od sveta nas ostalih u porodici. Klej se ubio, isto kao Štajner." Zastala je kod kioska sa novinama, pogledala članak na prvoj stranici, o Norbertu Štajneru. "Egzistencijalni psiholozi često govore ovako: treba da ih pustimo, neka se ubijaju; to je za neke od njih jedini izlaz... Vizija postane neizdrživo užasna."
<BR>&nbsp;&nbsp;&nbsp;&nbsp;&nbsp;Džek ne reče ništa.
<BR>&nbsp;&nbsp;&nbsp;&nbsp;&nbsp;"Je l' užasna?" upita Dorin.
<BR>&nbsp;&nbsp;&nbsp;&nbsp;&nbsp;"Nije. Samo - rastrojava." Borio se da objasni. "Nema nikakvog načina da se uklopi u ono što bi čovek trebalo da vidi i zna; onemogućuje da nastaviš život na uobičajeni način."
<BR>&nbsp;&nbsp;&nbsp;&nbsp;&nbsp;"Zar ti ne pokušavaš često da se praviš kao da nije ništa, i ideš dalje - znaš, da glumiš? Kao glumac?" Pošto on ne odgovori, ona dodade: "To si maločas u kafani pokušao."
<BR>&nbsp;&nbsp;&nbsp;&nbsp;&nbsp;"Voleo bih da zavaram svakoga", priznade on. "Sve bih dao, samo da mogu uspešno nastaviti da glumim, da se držim uloge. Ali tu je pravi rascep; razilaženje. Sve do te tačke, rascepa nema. Nisu u pravu oni što govore da je rascep u umu. Kad bih hteo da nastavim život, a da budem ceo, nerascepljen, morao bih se nagnuti ka Glaubu i reći mu..." Zaćuta.
<BR>&nbsp;&nbsp;&nbsp;&nbsp;&nbsp;"Da čujem, da čujem", reče devojka.
<BR>&nbsp;&nbsp;&nbsp;&nbsp;&nbsp;"Pa...", uzvrati on i duboko udahnu. "Rekao bih mu: doco, vidim te pod vidom večnosti, i ti si mrtav. To je tvar bolesne, morbidne vizije. Ja je ne želim; nisam je tražio."
<BR>&nbsp;&nbsp;&nbsp;&nbsp;&nbsp;Devojka stavi šaku u njegovu.
<BR>&nbsp;&nbsp;&nbsp;&nbsp;&nbsp;"Nikad nikome nisam rekao, do sada", reče Džek. "Čak ni Silviji, mojoj ženi, a ni mom sinu Dejvidu. Znaš, ja njega posmatram: svaki dan gledam da se uverim da nije počelo i kod njega. Te stvari vrlo lako mogu da se prenesu, kao kod Štajnerovih. Nisam ni znao da imaju sina u BG, dok Glaub nije kazao. A oni su nam komšije već godinama. Štajner nikad nije dozvolio da se sazna."
<BR>&nbsp;&nbsp;&nbsp;&nbsp;&nbsp;Dorin reče: "Trebalo bi da se vratimo u 'Vrbe' na večeru. Slažeš se? Mislim da bi bilo dobro. Znaš, ti se ne moraš priključiti Arnijevom osoblju; možeš ostati kod gospodina Jia. Lep helikopter imaš. Nije obavezno da se svega toga odrekneš samo zato što je Arni odlučio da te iskoristi; možda ti nemaš nikakve koristi od njega, pa zato..."
<BR>&nbsp;&nbsp;&nbsp;&nbsp;&nbsp;On slegnu ramenima i reče: "Izazov je zanimljiv: sagraditi sredstvo za komunikaciju između jednog autističnog deteta i našeg sveta. Mislim da ima mnogo istine u onome što Arni govori. Mogao bih da budem posrednik - mogao bih da radim koristan posao tamo." Nije stvarno važno zašto Arni hoće da izvede Štajnerovog dečka, on shvati. Verovatno ima neke čvrste, sebične motive, nešto što će mu doneti zaradu u hladnom, čvrstom kešu. Baš me briga.
<BR>&nbsp;&nbsp;&nbsp;&nbsp;&nbsp;U stvari ja mogu imati oba, on shvati. Ji me može iznajmiti Vodo-radničkoj Uniji; bilo bih plaćen od Jia, a on bi bio plaćen od Arnija. Svi bi bili srećni, a što i ne bi? Petljati sa slomljenim, neispravnim umom deteta sigurno je opravdanije nego petljati sa frižiderima i šifrarnicima; ako dete pati od neke od vizija koje ja znam...
<BR>&nbsp;&nbsp;&nbsp;&nbsp;&nbsp;Znao je vremensku teoriju koju im je Glaub podmetnuo kao svoju. Čitao je o njoj u časopisu 'Sajentifik Ameriken'; prirodno, jer on je čitao svaki tekst o šizofreniji koga se mogao dočepati. Znao je da su teoriju smislili Švajcarci, a ne Glaub. Kakva čudna teorija, pomisli on. Međutim, ima neki prizvuk istine.
<BR>&nbsp;&nbsp;&nbsp;&nbsp;&nbsp;"Da se vratimo mi u 'Vrbe'", predloži on. Bio je vrlo gladan, a ovde će verovatno moći da se najede do besvesti.
<BR>&nbsp;&nbsp;&nbsp;&nbsp;&nbsp;Dorin odvrati: "Ti si hrabra osoba, Džek."
<BR>&nbsp;&nbsp;&nbsp;&nbsp;&nbsp;"Zašto?" upita on.
<BR>&nbsp;&nbsp;&nbsp;&nbsp;&nbsp;"Zato što se vraćaš u mesto koje te je uznemirilo, vraćaš se ljudima koji su izazvali kod tebe viziju, kao što kažeš, večnosti. Ja to ne bih učinila, ja bih bežala."
<BR>&nbsp;&nbsp;&nbsp;&nbsp;&nbsp;"Ali", reče on, "u tome je cela suština; vizija je namerno sastavljena tako da te navede na bekstvo - to joj je svrha, da poništi tvoje odnose sa ljudima, da te izoluje. Ako uspe, tvoj život sa ljudskim bićima je završen. To misle kad kažu da je termin 'šizofrenija' ne dijagnoza nego prognoza - naime, ne kazuje ništa o onome što imaš, nego samo kazuje kako ćeš završiti." A ja neću završiti tako, reče on sebi. Kao Manfred Štajner, mutav, u ludnici; ja nameravam da zadržim radno mesto, ženu i sina, i prijateljstva moja - on baci pogled ka devojci koja ga je držala pod ruku. Da, čak i moje ljubavne pustolovine, ako ih bude.
<BR>&nbsp;&nbsp;&nbsp;&nbsp;&nbsp;Nameravam da istrajem.
<BR>&nbsp;&nbsp;&nbsp;&nbsp;&nbsp;Šetajući dalje, zabi ruke u džepove i dodirnu nešto maleno, hladno i tvrdo; podiže ga, iznenađeno, i vide zbrčkani, mali predmet nalik na koren nekog drveta.
<BR>&nbsp;&nbsp;&nbsp;&nbsp;&nbsp;"Šta ti je, zaboga, to?" upita ga Dorin.
<BR>&nbsp;&nbsp;&nbsp;&nbsp;&nbsp;Bila je to 'vodena veštica' koju mu dade onaj Blikmen jutros, u pustinji; on beše sasvim zaboravio na nju.
<BR>&nbsp;&nbsp;&nbsp;&nbsp;&nbsp;"Amajlija za dobru sreću", reče Džek devojci.
<BR>&nbsp;&nbsp;&nbsp;&nbsp;&nbsp;Ona zadrhta i primeti: "Jezivo je ružna."
<BR>&nbsp;&nbsp;&nbsp;&nbsp;&nbsp;"Jeste", složi se on, "ali prijateljski nastrojena. A mi, šizofrenici, zaista imamo ovaj problem: primamo nesvesno neprijateljstvo drugih ljudi."
<BR>&nbsp;&nbsp;&nbsp;&nbsp;&nbsp;"Znam. Telepatski činilac. Kleju je zato bilo sve gore i gore, i naposletku..." Pogledala ga je. "Paranoični ishod."
<BR>&nbsp;&nbsp;&nbsp;&nbsp;&nbsp;"To je ono najgore u našem stanju, ta svest o zapretanom, potisnutom sadizmu i agresiji u drugima oko nas, čak i neznancima. Pakleno bih želeo da to nemamo; primamo to čak i od ljudi u restoranima..." On pomisli na Glauba. "U autobusima, u pozorištu. U gomili."
<BR>&nbsp;&nbsp;&nbsp;&nbsp;&nbsp;Dorin upita: "Imaš li ikakvu predstavu o tome šta to Arni želi doznati od malog Štajnera?"
<BR>&nbsp;&nbsp;&nbsp;&nbsp;&nbsp;"Pa, ta teorija o prekogniciji..."
<BR>&nbsp;&nbsp;&nbsp;&nbsp;&nbsp;"Ali šta o budućnosti želi Arni da zna? To pojma nemaš, a? Niti bi tebi ikad palo na pamet da se zapitaš."
<BR>&nbsp;&nbsp;&nbsp;&nbsp;&nbsp;To je bilo tačno. Nije bio čak ni radoznao.
<BR>&nbsp;&nbsp;&nbsp;&nbsp;&nbsp;"Ti si zadovoljan", reče ona polako, proučavajući ga pogledom, "da samo radiš svoj tehnički posao, da omogućavaš da najosnovnije mašine rade. Nije to u redu, Džek; nije to dobar znak, nikako."
<BR>&nbsp;&nbsp;&nbsp;&nbsp;&nbsp;"Hm", reče on. Klimnu glavom. "Veoma je šizofrenično, pretpostavljam... biti zadovoljan jednim čisto tehničkim odnosom."
<BR>&nbsp;&nbsp;&nbsp;&nbsp;&nbsp;"Hoćeš li pitati Arnija?"
<BR>&nbsp;&nbsp;&nbsp;&nbsp;&nbsp;Bilo mu je nezgodno. "To su njegova posla, nisu moja. Kao zaposlenje, zanimljivo je, a meni se Arni sviđa, više nego gospodin Ji. Naprosto... nemam sklonost da zabadam nos u tuđa posla. Takav sam."
<BR>&nbsp;&nbsp;&nbsp;&nbsp;&nbsp;"Mislim da se bojiš. A ne vidim zašto - hrabar si, a ipak na neki način strašno, strašno uplašen."
<BR>&nbsp;&nbsp;&nbsp;&nbsp;&nbsp;"Može biti", reče on, s tugom.
<BR>&nbsp;&nbsp;&nbsp;&nbsp;&nbsp;Zajedno se vratiše u 'Vrbe'.
<BR>
<BR>&nbsp;&nbsp;&nbsp;&nbsp;&nbsp;Te noći, posle odlaska svih, pa i Dorin Anderton, Arni Kot ostade sedeći u svojoj dnevnoj sobi. Likovao je. Kakav dan!
<BR>&nbsp;&nbsp;&nbsp;&nbsp;&nbsp;Ulovio odličnog servisera, koji mu je već popravio neprocenjivo vredni šifrarnik i koji će načiniti neku elektronsku skalameriju za korišćenje predskazivačkih sposobnosti jednog autističnog deteta.
<BR>&nbsp;&nbsp;&nbsp;&nbsp;&nbsp;Izmuzao potrebne informacije, za džab-džabe, od jednog psihijatra, a onda se otarasio tog tipa.
<BR>&nbsp;&nbsp;&nbsp;&nbsp;&nbsp;Sve u svemu, dan izuzetno uspešan, iza koga ostadoše samo dva problema: klavisen još nenaštimovan i... šta, do vraga, beše onaj drugi? Pobeže mu s uma. O ovome poče premišljati, sedeći pred televizorom i gledajući borbe iz 'Amerike Divne', naseobine Sjedinjenih Država na Marsu.
<BR>&nbsp;&nbsp;&nbsp;&nbsp;&nbsp;Onda se priseti. Norb Štajner, mrtav. Ne postoji više izvor onih zgodacija.
<BR>&nbsp;&nbsp;&nbsp;&nbsp;&nbsp;"A, srediću ja to", reče Arni glasno. Ugasi TV i izvuče šifrarnik; sede pred njega i, sa mikrofonom u ruci, izgovori poruku. Bila je namenjena čoveku po imenu Skot Templ, njegovom saradniku u nebrojenim poslovnim poduhvatima; Templ je bio rođak Eda Rokingema i tip koga valja znati - uspeo je da sklopi neki čarter-aranžman sa UN i time uspostavi kontrolu nad glavninom medicinskih isporuka koje stižu na Mars, a kakav je to super-pametan monopol!
<BR>&nbsp;&nbsp;&nbsp;&nbsp;&nbsp;Bubnjevi šifrarnika vrteli su se ohrabrujuće.
<BR>&nbsp;&nbsp;&nbsp;&nbsp;&nbsp;"Skoti!" reče Arni. "Kako si. Ej, znaš za onog jadnika, Norba Štajnera? Živa šteta, mislim, što je ciknuo. Koliko čujem, bio je mentalno fiju-fiii. Kao i svi miiii." Arni se ovome nasmeja, dugo i jako. "E, al ostaje nam zbog toga jedan problemčić, znaš, nabavke. Je l' tako? Zato, Skoti, stari druže, čuj. Ja bih popričao s tobom. Spreman sam. Kapiraš? Navrati za dan-dva do mene, da razradimo tačne aranžmane. Mislim da treba da zaboravimo onu opremu kojom se Štajner služio; nego da mi napravimo svež početak, jedno naše poljanče u nekom zabačenom kraju, i naše robot-rakete, i sve ostalo što nam treba. Da dimljene ostrige nastave pristizati, k'o što dolikuje." Isključi mašinu i pokuša da se doseti još nečeg što bi eventualno mogao reći. Ne, već je sve rekao; između njega i čoveka kao što je Skot Templ nije potrebno više pričancije; napravi se pogodba i gotovo. "U redu, Skoti, momče", reče on, "očekujem da te vidim."
<BR>&nbsp;&nbsp;&nbsp;&nbsp;&nbsp;Kad je skinuo koturić trake sa mašine, pade mu na um da je presluša, da bi se uverio da je kodirano. Bože, kakva bi nesreća bila ako bi zbog neke kretenske greške ta poruka otišla otvoreno!
<BR>&nbsp;&nbsp;&nbsp;&nbsp;&nbsp;Ali bila je šifrovana, bez greške, a šifra beše ona njemu najmilija: mašina je pretvorila semantičke jedinice poruke u nešto nalik na borbu mačaka, parodiju moderne elektronske muzike. Arni je slušao ta zviždukanja, režanja, huktanja, mumlanja, i smejao se dok mu suze nisu pošle niz obraze; morao je otići u kupatilo i ispljuskati se hladnom vodom po licu da bi prestao.
<BR>&nbsp;&nbsp;&nbsp;&nbsp;&nbsp;Sede opet pred šifrarnik i pažljivo napisa na kutiji u koju je koturić trake ušao:
<BR>
<BR>&nbsp;&nbsp;&nbsp;&nbsp;&nbsp;PESMA DUHA VETRA, KANTATA
<BR>&nbsp;&nbsp;&nbsp;&nbsp;&nbsp;AUTOR: KARL VILIJAM DITERŠAND
<BR>
<BR>&nbsp;&nbsp;&nbsp;&nbsp;&nbsp;Taj kompozitor, Karl Vilijem Diteršand, trenutno je bio intelektualcima na zemlji glavni miljenik, a Arniju je bila baš gadna njegova elektronska tobož muzika. Arni je bio purista: njegov ukus čvrsto se zaustavio na Bramsu. Bio mu je smešan i ovaj postupak - obeležavanje šifrovane poruke u kojoj se predlaže da on i Skot počnu švercovati hranu, kao da je Diteršandova kantata - i kad se opet dobro ismejao, pritisnu dugme i pozva jednog dobročlana da odnese traku na sever, u Novu Britaniku, britansku koloniju na Marsu.
<BR>&nbsp;&nbsp;&nbsp;&nbsp;&nbsp;Time je, u osam i trideset uveče, današnji rad bio priveden kraju, i Arni se vrati televizoru da vidi završne borbe. Pripali još jednu optimo-ekstra-blagu admiralku, zavali se u fotelju, prdnu, opusti se.
<BR>&nbsp;&nbsp;&nbsp;&nbsp;&nbsp;Kamo sreće da su svi dani ovakvi, reče on sebi. Mogao bih živeti večno, kad bi bili; ovakvi dani ga čine mlađim, ne starijim. Oseti se kao da bi mogao ponovo videti dolazak četrdesete.
<BR>&nbsp;&nbsp;&nbsp;&nbsp;&nbsp;Zamisli, ja se bacam u šverc-komerc, reče on sebi. I to za sitnice, za kantice želea od divljih kupina, za kriške ukiseljenih jegulja i dimljenih lososa. Ali i to je od životne važnosti; naročito za njega. Niko me neće opljačkati, oduzeti mi poslastice moje, pomisli on, surovo odlučan. Ako je taj Štajner mislio da može, samoubistvom, da meni spreči snabdevanje po toj liniji, što bi za mene predstavljalo jedan tako bolan...
<BR>&nbsp;&nbsp;&nbsp;&nbsp;&nbsp;"'Ajde", reče on obojenom dečaku koji je na TV ekranu dobijao batine. "Ustani, bre, peško jedan, i raspizdi ga."
<BR>&nbsp;&nbsp;&nbsp;&nbsp;&nbsp;Kao da ga je čuo, crnac na ringu skoči na noge, i Arni Kot se nasmeja, tiho ali sa dubokim, oštrim zadovoljstvom.
<BR>
<BR>&nbsp;&nbsp;&nbsp;&nbsp;&nbsp;U hotelskoj sobici gde je, po tradiciji, provodio noći u Bančivud Parku tokom radnog dela nedelje, Džek Bolen je sedeo pored prozora, pušio cigaretu i temeljito razmišljao.
<BR>&nbsp;&nbsp;&nbsp;&nbsp;&nbsp;Vratilo se, posle toliko godina, ono čega se silno plašio. Dakle, on se mora s tim suočiti. Nije to više brižno iščekivanje, sad je stvarnost. Hriste, pomisli on snuždeno, u pravu su: to kad te jednom u'vati, ne pušta. Ona poseta Javnoj školi pripremila ga je za 'pad', onda se u kafani pojavilo i tresnulo ga, nedirnutom, punom snagom, kao da je on opet u svojim dvadesetim godinama, na Zemlji, i da radi za korporaciju 'Korona' u Redvud Sitiju.
<BR>&nbsp;&nbsp;&nbsp;&nbsp;&nbsp;I jasno mi je, pomisli on, da je smrt Norberta Štajnera imala određenu ulogu u ovome. Smrt uznemiri svakoga, navodi ljude na neobične postupke; iz smrti se zrakasto širi jedan proces, sačinjen od akcija i emocija, sve dalje i dalje, obuhvata sve veći broj ljudi i stvari.
<BR>&nbsp;&nbsp;&nbsp;&nbsp;&nbsp;Da ja pozovem Silviju, bolje bi bilo, pomisli on, da vidim kako se snalazi sa Frau Štajner i decom.
<BR>&nbsp;&nbsp;&nbsp;&nbsp;&nbsp;Ali ustezao se da to učini. Ne mogu da pomognem, ni tako ni ovako, zaključi on. Moram biti pet dana po dvadeset četiri sata u pripravnosti, ovde u gradu, gde me telefonistkinja gospodina Jia može dobiti. A sad još i Arniju Kotu, koji je u Luistaunu, moram stajati na raspolaganju.
<BR>&nbsp;&nbsp;&nbsp;&nbsp;&nbsp;Za to je, međutim, dobio i nadoknadu. Kompenzaciju prijatnu, duboku, prefinjenu, koja donosi mnogo nove snage. U novčaniku je sad imao adresu i telefon Dorin Anderton.
<BR>&nbsp;&nbsp;&nbsp;&nbsp;&nbsp;Da je pozovem noćas? Zamisli samo, pomisli on. Naći nekoga, ženu štaviše, s kim se može slobodno razgovarati; ženu koja razume njegovu situaciju, istinski želi da čuje i nije uplašena.
<BR>&nbsp;&nbsp;&nbsp;&nbsp;&nbsp;To pomaže. Mnogo.
<BR>&nbsp;&nbsp;&nbsp;&nbsp;&nbsp;Njegova žena je poslednja osoba na svetu sa kojom bi mogao razgovarati o svojoj šizofreniji; nekoliko puta je pokušao, i ona se svaki put naprosto srušila od straha. Kao i svako drugi, Silvija se plaši pomisli da to uđe u njen život; ona lično odbija šizofreniju od sebe pomoću magije lekova... kao da fenobarbital može zaustaviti širenje najprodornijeg, najzlokobnijeg psihičkog procesa poznatog čoveku. Bog zna koliko je pilula i on sam progutao u poslednjoj deceniji. Dovoljno da se poploča drum od njegove kuće do ovog hotela, a možda i natrag.
<BR>&nbsp;&nbsp;&nbsp;&nbsp;&nbsp;Posle izvesnog razmišljanja, odluči da ne zove Dorin. Bolje je sačuvati tu mogućnost za neku kasniju priliku, kad situacija postane izuzetno teška. U ovom trenutku on se oseća prilično smireno. Biće u budućnosti obilje vremena, a i potrebe, za obraćanje Dorini Anderton.
<BR>&nbsp;&nbsp;&nbsp;&nbsp;&nbsp;Naravno, moraće da bude naročito oprezan: Dorin je, očigledno, ljubavnica Arnija Kota. Ali čini se da ona zna šta radi; a Arnija svakako zna dobro. Nesumnjivo je imala u vidu i Arnija kad je davala svoj telefon i adresu, i, što se toga tiče, kad je odlazila iz kafane.
<BR>&nbsp;&nbsp;&nbsp;&nbsp;&nbsp;Imam poverenja u nju, reče Džek sebi. A to je, za nekoga sa tragovima šizofrenije, nešto.
<BR>&nbsp;&nbsp;&nbsp;&nbsp;&nbsp;Razmatrajući ove teme, Džek Bolen ugasi cigaretu, obuče pidžamu i pripremi se za spavanje.
<BR>&nbsp;&nbsp;&nbsp;&nbsp;&nbsp;Upravo kad se pokrivao jorganom, telefon u njegovoj sobi zazvoni. Servisni poziv, pomisli on i skoči na noge, automatski, da odgovori.
<BR>&nbsp;&nbsp;&nbsp;&nbsp;&nbsp;Ali nije bio servisni. Jedan ženski glas mu reče u uho, nežno: "Džek?"
<BR>&nbsp;&nbsp;&nbsp;&nbsp;&nbsp;"Da", reče on.
<BR>&nbsp;&nbsp;&nbsp;&nbsp;&nbsp;"Dorin ovde. Samo sam se pitala - da li si u redu."
<BR>&nbsp;&nbsp;&nbsp;&nbsp;&nbsp;"Fino je meni", reče on, sedajući na ivicu kreveta.
<BR>&nbsp;&nbsp;&nbsp;&nbsp;&nbsp;"Da li bi voleo da dođeš kod mene noćas?"
<BR>&nbsp;&nbsp;&nbsp;&nbsp;&nbsp;Oklevao je. "Hmmmm", reče on.
<BR>&nbsp;&nbsp;&nbsp;&nbsp;&nbsp;"Da slušamo ploče i pričamo. Arni mi je pozajmio gomilu starih stereo-LP ploča iz njegove kolekcije... Neke od njih su strašno izgrebane, ali neke su super. On je, znaš, veliki sakupljač; ima najveću zbirku Baha na Marsu. A video si i njegov klavisen."
<BR>&nbsp;&nbsp;&nbsp;&nbsp;&nbsp;Znači, to je bilo to u Arnijevoj dnevnoj sobi.
<BR>&nbsp;&nbsp;&nbsp;&nbsp;&nbsp;"Da li je bezbedno?" upita on.
<BR>&nbsp;&nbsp;&nbsp;&nbsp;&nbsp;"Jeste. Ne brini zbog Arnija; on se ne postavlja posednički."
<BR>&nbsp;&nbsp;&nbsp;&nbsp;&nbsp;Džek reče: "Važi, dolazim." A onda uvide da od toga nema ništa, jer on mora biti kod telefona, za slučaj da ga pozovu. Osim ako se pozivi mogu kanalisati na njen telefon.
<BR>&nbsp;&nbsp;&nbsp;&nbsp;&nbsp;"Nije to problem", reče ona, kad joj je objasnio. "Pozvaću Arnija i reći ću mu."
<BR>&nbsp;&nbsp;&nbsp;&nbsp;&nbsp;Zapanjen, on reče: "Ali..."
<BR>&nbsp;&nbsp;&nbsp;&nbsp;&nbsp;"Džek, lud si ako misliš da mi to možemo na bilo koji drugi način - Arni zna sve što se u naselju dešava. Prepusti sve meni, dragi. Pozvaću ga, evo, odmah. A ti dolazi ovamo. Ako bude ijedan poziv dok putuješ ka meni, zapisaću ga, ali ne verujem da će biti; Arni ne želi da ti popravljaš tostere drugim ljudima, nego da radiš za njega, a naročito da praviš onu mašinu za razgovor sa malim Štajnerom."
<BR>&nbsp;&nbsp;&nbsp;&nbsp;&nbsp;"Važi", reče on. "Dolazim. Zdravo." Spusti slušalicu.
<BR>&nbsp;&nbsp;&nbsp;&nbsp;&nbsp;Deset minuta kasnije leteo je blistavim i sjajno uglačanim servisnim helikopterom firme 'Ji' kroz noćno nebo Marsa, ka Luistaunu i ljubavnici Arnija Kota.
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
