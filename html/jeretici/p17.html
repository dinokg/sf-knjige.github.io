<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>17.
<P>&nbsp;&nbsp;&nbsp;&nbsp;&nbsp;Osnovno pravilo je sledeće: nikad ne podražavaj slabosti; uvek podražavaj snagu.
<BR>
<BR>&nbsp;&nbsp;&nbsp;&nbsp;&nbsp;Načelo Bene Geserita
<BR>
<BR>&nbsp;&nbsp;&nbsp;&nbsp;&nbsp;"Kako to da ti možeš ovde da naređuješ sveštenicima?" upita Šeana. "Ovo je njihovo mesto."
<BR>&nbsp;&nbsp;&nbsp;&nbsp;&nbsp;Odrade nehatno odgovori, ali odabra reči tako da odgovaraju znanju koje je Šeana već posedovala: "Sveštenici su slobodnjačkog pokreta. Uvek je negde u njihovoj blizini bilo časnih majki. Pored toga, dete, ti im, takođe, naređuješ."
<BR>&nbsp;&nbsp;&nbsp;&nbsp;&nbsp;"To je nešto drugo."
<BR>&nbsp;&nbsp;&nbsp;&nbsp;&nbsp;Odrade suzdrža osmeh.
<BR>&nbsp;&nbsp;&nbsp;&nbsp;&nbsp;Prošlo je nešto više od tri sata otkako je njen jurišni odred razbio napad na zgradu hrama. Odrade je, u međuvremenu, uspostavila zapovednički centar u Šeaninim odajama, obavljajući neophodne poslove oko procene štete i pripremanja odmazde, pri tom stalno izazivajući i posmatrajući Šeanu.
<BR>&nbsp;&nbsp;&nbsp;&nbsp;&nbsp;Istovremeni tok.
<BR>&nbsp;&nbsp;&nbsp;&nbsp;&nbsp;Odrade se osvrnu po prostoriji koju je izabrala za zapovednički centar. Komadići Stirosove pocepane odeće još su ležali blizu zida ispred nje. Gubici. Soba je bila neobično oblikovano mesto. Nisu postojala ni dva zida paralelna zida. Ona šmrknu. I dalje se osećao preostali miris ozona od njuškala pomoću kojih je njeno osoblje obezbedilo izolovanost ovih odaja.
<BR>&nbsp;&nbsp;&nbsp;&nbsp;&nbsp;Zbog čega ovaj neobični oblik? Zgrada je bila stara, prepravljana i dograđivana mnogo puta, ali to nije objašnjavalo izgled ove sobe. Prijatno grubo tkanje od pavlakovitog gipsanog maltera na zidovima i tavanici. Bogati zastori od začinskih vlakana visili su sa strane dvoja vrata. Bilo je predvečerje i sunčeva svetlost propuštena kroz rešetke roletni stvarala je tačkaste pruge na zidu nasuprot prozoru. Srebrnastožute sjajne kugle lebdele su blizu tavanice, podešene tako da odgovaraju sunčevoj svetlosti. Prigušeni zvuci dopirali su kroz ventilatore ispod prozora. Nežne šare narandžastih ćilima i sivih pločica svedočile su o bogatstvu i bezbednosti, ali se Odrade uprkos svemu nije osećala bezbedno.
<BR>&nbsp;&nbsp;&nbsp;&nbsp;&nbsp;Jedna visoka časna majka pojavi se iz susedne sobe koja je služila za vezu. "Majko zapovednice", reče ona, "poruke su poslate Esnafu, Iksu i Bene Tleilaksima."
<BR>&nbsp;&nbsp;&nbsp;&nbsp;&nbsp;Odrade odgovori odsutnim glasom. "Primljeno k znanju."
<BR>&nbsp;&nbsp;&nbsp;&nbsp;&nbsp;Kurirka se vrati svojim dužnostima.
<BR>&nbsp;&nbsp;&nbsp;&nbsp;&nbsp;"Šta to radiš?" upita Šeana.
<BR>&nbsp;&nbsp;&nbsp;&nbsp;&nbsp;"Proučavam nešto."
<BR>&nbsp;&nbsp;&nbsp;&nbsp;&nbsp;Odrade zamišljeno napući usne. Njihovi vodiči kroz zgrade hrama proveli su ih lavirintima hodnika i stepenica. Usput su između stubova mogle da vide vrtove. Zatim su ušle u izvanredan iksijanski sistem suspenzora cevi koji ih je bešumno dovezao do jednog drugog hodnika; potom su usledile stepenice, još jedan zavojit hodnik i... konačno ova soba.
<BR>&nbsp;&nbsp;&nbsp;&nbsp;&nbsp;Odrade ponovo pređe pogledom po prostoriji.
<BR>&nbsp;&nbsp;&nbsp;&nbsp;&nbsp;"Zbog čega proučavaš ovu sobu?" upita Šeana.
<BR>&nbsp;&nbsp;&nbsp;&nbsp;&nbsp;"Ćuti, dete!"
<BR>&nbsp;&nbsp;&nbsp;&nbsp;&nbsp;Soba je bila u obliku nepravilnog poliedra sa kraćom levom stranom. Dužina joj je iznosila oko trideset metara, a pola od toga je merila na najširem delu. Bilo je puno niskih divana i stolica različitog stepena udobnosti. Šeana je kao nekakva kraljica sedela u sjajnožutoj stolici sa širokim mekim naslonima za ruke. Nije bilo nijedne psu-naslonjače. Posvuda obilje meke, plave i žute tkanine. Odrade prikova pogled za bele rešetke ventilatora iznad umetničke slike planina na širem kraju zida. Kroz ventilatore ispod prozora dopirao je svež lahor i strujao prema ventilatoru iznad slike.
<BR>&nbsp;&nbsp;&nbsp;&nbsp;&nbsp;"Ovo je bila Hedlijeva soba", reče Šeana.
<BR>&nbsp;&nbsp;&nbsp;&nbsp;&nbsp;"Zašto si ga dovodila u neugodan položaj oslovljavajući ga pravim imenom, dete?"
<BR>&nbsp;&nbsp;&nbsp;&nbsp;&nbsp;"Zar ga je to dovodilo u neugodan položaj?"
<BR>&nbsp;&nbsp;&nbsp;&nbsp;&nbsp;"Ne igraj se rečima sa mnom, dete! Znaš da ga je to dovodilo u neugodan položaj i zato si to i činila."
<BR>&nbsp;&nbsp;&nbsp;&nbsp;&nbsp;"Zašto onda pitaš?"
<BR>&nbsp;&nbsp;&nbsp;&nbsp;&nbsp;Odrade pređe preko ovoga, nastavljajući da brižljivo proučava prostoriju. Zid nasuprot slike stajao je pod kosim uglom u odnosu na spoljašnji zid. Shvatila je. Pametno! Soba je bila tako sazdana da bi neko ko se nalazi iznad ovog visokog ventilatora mogao da čuje i šapat. Nema sumnje da je slika prekrivala još jedan vazdušni prolaz koji je odnosio zvuke iz sobe. Nikakvo njuškalo, šmrkač ili neki drugi instrument ne bi mogao da otkrije ovakav trik. Ništa nije moglo da napravi ono 'biip' špijunskom oku ili uhu. Samo su oprezna čula nekog ko je bio vičan prevari mogla to da provale.
<BR>&nbsp;&nbsp;&nbsp;&nbsp;&nbsp;Znakom ruke pozvala je akolitku koja je čekala. Odradini prsti zatreperiše nemuštim govorom: Otkrij ko prisluškuje iza onog ventilatora. Klimnula je prema ventilatoru iznad slike. "Pusti neka nastavi s tim. Moramo da saznamo koga izveštava."
<BR>&nbsp;&nbsp;&nbsp;&nbsp;&nbsp;"Kako si saznala kada treba da dođeš i spaseš me?" ponovo se oglasi Šeana.
<BR>&nbsp;&nbsp;&nbsp;&nbsp;&nbsp;Devojčica je imala divan glas, ali mu je bila potrebna vežba, pomisli Odrade. U njemu je, međutim, bilo čvrstine koja se mogla uobličiti u moćno oruđe.
<BR>&nbsp;&nbsp;&nbsp;&nbsp;&nbsp;"Odgovori mi!" naredi Šeana.
<BR>&nbsp;&nbsp;&nbsp;&nbsp;&nbsp;Zapovednički ton iznenadi Odrade, podstakavši nagli talas srdžbe koju je bila primorana da suzbije. Smesta su se morale učiniti ispravke!
<BR>&nbsp;&nbsp;&nbsp;&nbsp;&nbsp;"Smiri se dete", reče Odrade. Intonirala je naredbu u preciznom tenoru i opazila da dejstvuje.
<BR>&nbsp;&nbsp;&nbsp;&nbsp;&nbsp;Ponovo ju je Šeana iznenadila: "To je još jedna vrsta Glasa. Pokušavaš da me smiriš. Kipuna mi je pričala o Glasu."
<BR>&nbsp;&nbsp;&nbsp;&nbsp;&nbsp;Odrade se okrenu i spusti pogled na Šeanu. Šeanina prva žalost je minula, ali je u njoj još bilo ljutnje kada je spomenula Kipunu.
<BR>&nbsp;&nbsp;&nbsp;&nbsp;&nbsp;"Zauzeta sam smišljanjem odmazde za onaj napad", reče Odrade. "Zašto me ometaš? Mislila sam da želiš da ih kaznim."
<BR>&nbsp;&nbsp;&nbsp;&nbsp;&nbsp;"Šta ćete im učiniti? Reci mi! Šta ćete uraditi?"
<BR>&nbsp;&nbsp;&nbsp;&nbsp;&nbsp;Neobično osvetoljubivo dete, pomisli Odrade. To će se morati obuzdati. Mržnja je bila jednako opasna kao i osećanje ljubavi. Sposobnost za mržnju bila je naličje sposobnosti za suprotno.
<BR>&nbsp;&nbsp;&nbsp;&nbsp;&nbsp;Odrade reče: "Poslali smo Esnafu, Iksu i Bene Tleilaksima poruku koju uvek šaljeno kad smo ljute. Samo tri reči: 'Platićete nam to'."
<BR>&nbsp;&nbsp;&nbsp;&nbsp;&nbsp;"Kako će platiti?"
<BR>&nbsp;&nbsp;&nbsp;&nbsp;&nbsp;"Pravična kazna Bene Geserita upravo se oblikuje. Osetiće posledice svog postupka."
<BR>&nbsp;&nbsp;&nbsp;&nbsp;&nbsp;"Ali, šta ćete im učiniti?"
<BR>&nbsp;&nbsp;&nbsp;&nbsp;&nbsp;"Možda ćeš vremenom saznati. Možda ćeš čak saznati kako smišljamo našu kaznu. Za sada nije potrebno da znaš."
<BR>&nbsp;&nbsp;&nbsp;&nbsp;&nbsp;Izraz mrzovolje pređe Šeaninim licem. Onda reče: "Nisi čak ni srdita. Ljuta. Jesi li to htela da kažeš?"
<BR>&nbsp;&nbsp;&nbsp;&nbsp;&nbsp;"Obuzdaj nestrpljenje, dete! Postoje stvari koje još ne razumeš."
<BR>&nbsp;&nbsp;&nbsp;&nbsp;&nbsp;Časna majka iz sobe za vezu ponovo uđe, baci jedan pogled na Šeanu i obrati se Odrade: "Kapitol je potvrdio prijem vašeg izveštaja. Odobrava protivudar."
<BR>&nbsp;&nbsp;&nbsp;&nbsp;&nbsp;"Pošto je časna majka - vezistikinja - i dalje stajala kao ukočena, Odrade je upita: "Ima li još nešto?"
<BR>&nbsp;&nbsp;&nbsp;&nbsp;&nbsp;Munjevit pogled prema Šeani svedočio je o ustezanju ove žene. Odrade podiže desni dlan, dajući joj znak da pređe na nemušti jezik.
<BR>&nbsp;&nbsp;&nbsp;&nbsp;&nbsp;Časna majka je odmah reagovala. Prsti stadoše da joj igraju sa nesputanim uzbuđenjem: Tarazina poruka - "Tleilaksi su stožerni činilac. Esnaf se mora nagnati da skupo plaća melanž. Uskratite im rakiske zalihe. Ujedinite Esnaf i Iks. Oni će se rastrojiti, suočeni sa razarajućom konkurencijom iz Raštrkavanja. Za sada zanemarite Ribogovornice. One se drže Iksa. Gospodar nad gospodarima odgovorio nam je sa Tleilaksa. Ide na Rakis. Postavite mu klopku."
<BR>&nbsp;&nbsp;&nbsp;&nbsp;&nbsp;Odrade se bledo osmehnu, potvrđujući da je razumela. Posmatrala je kako žena izlazi iz sobe. Ne samo da se Kapitol saglasio sa akcijama preduzetim na Rakisu već je zapanjujućom brzinom smišljena odgovarajuća kazna Bene Geserita. Očigledno je da su Taraza i njene savetnice predvidele ovaj trenutak.
<BR>&nbsp;&nbsp;&nbsp;&nbsp;&nbsp;Odrade odahnu. Poruka Kapitolu bila je jezgrovita: kratak prikaz napada, spisak gubitaka Sestrinstva, identifikacija napadača i potvrđujuća opaska namenjena Tarazi da je Odrade već prenela nužno upozorenje krivcima: "Platićete nam to."
<BR>&nbsp;&nbsp;&nbsp;&nbsp;&nbsp;Da, ti glupi napadači sada su znali da su dirnuli u stršljenovo gnezdo. To će izazvati strah - bitan deo kazne.
<BR>&nbsp;&nbsp;&nbsp;&nbsp;&nbsp;Šeana se promeškolji u stolici. Njen stav je kazivao da će sada još jednom pokušati da se približi. "Jedna od tvojih je rekla da su tamo bili Liceigrači." Pokazala je bradom prema krovu.
<BR>&nbsp;&nbsp;&nbsp;&nbsp;&nbsp;Ovo dete je bilo ogroman rezervoar neznanja, pomisli Odrade. Ta praznina se mora ispuniti. Liceigrači! Odrade je razmišljala o leševima koje su ispitali. Tleilaksi su konačno poslali svoje nove Liceigrače u akciju. Bilo je to, bez sumnje, isprobavanje Bene Geserita. Bilo je krajnje teško otkriti ove nove. Ipak, i dalje su odavali onaj karakterističan miris svojih jedinstvanih feremona. Odrade je uključila i ovaj podatak u svoj izveštaj Kapitolu.
<BR>&nbsp;&nbsp;&nbsp;&nbsp;&nbsp;Sada je problem bio da ovo saznanje Bene Geserita ostane tajna. Odrade pozva akolitku-glasnicu. Pokazujući joj migom prema ventilatoru, Odrade joj saopšti prstima: "Ubijte one koji prisluškuju!"
<BR>&nbsp;&nbsp;&nbsp;&nbsp;&nbsp;"Zanima te Glas, dete" reče potom Odrade obrativši se Šeani koja je sedela u stolici. "Ćutanje je najdragocenije oruđe učenja."
<BR>&nbsp;&nbsp;&nbsp;&nbsp;&nbsp;"Ali, da li bih mogla da naučim Glas? Želim da ga savladam."
<BR>&nbsp;&nbsp;&nbsp;&nbsp;&nbsp;"Velim ti da ćutiš i učiš uz pomoć svog ćutanja."
<BR>&nbsp;&nbsp;&nbsp;&nbsp;&nbsp;"Naređujem ti da me naučiš da koristim Glas!"
<BR>&nbsp;&nbsp;&nbsp;&nbsp;&nbsp;Odrade razmisli o Kipuninim izveštajima. Šeana je pomoću Glasa već bila uspostavila uspešnu kontrolu nad većinom onih oko sebe. Devojčica je to sama naučila. Srednja ravan Glasa za ograničenu skupinu slušalaca. Religiozno sujeverje verovatno je doprinosilo tom strahu, ali Šeanina veština podešavanja visine i tona Glasa pokazivala je izvesnu mada nesvesnu sposobnost izbora.
<BR>&nbsp;&nbsp;&nbsp;&nbsp;&nbsp;Pravi način odgovora Šeani bio je očigledan, Odrade je to znala. Poštenje. Bio je to najmoćniji mamac, a služio je nekolikim svrhama.
<BR>&nbsp;&nbsp;&nbsp;&nbsp;&nbsp;"Tu sam da bih te naučila mnogim stvarima", reče Odrade, "ali ne da to činim po tvojoj zapovesti."
<BR>&nbsp;&nbsp;&nbsp;&nbsp;&nbsp;"Meni se svako pokorava!" uzviknu Šeana.
<BR>&nbsp;&nbsp;&nbsp;&nbsp;&nbsp;Jedva da je u pubertetu, a već je na aristokratskom nivou, pomisli Odrade. Bog zna šta će ispasti od ovog našeg posla. Šta bi ona mogla da postane?
<BR>&nbsp;&nbsp;&nbsp;&nbsp;&nbsp;Šeana skliznu iz stolice i ustade gledajući Odrade sa upitnim izrazom na licu. Devojčicine oči bile su u ravni Odradinih ramena. Moglo se očekivati da će biti otmena zapovednička pojava. Ukoliko preživi.
<BR>&nbsp;&nbsp;&nbsp;&nbsp;&nbsp;"Odgovaraš samo na neka od mojih pitanja", reče Šeana. "Rekla si da ste čekali na mene, ali nećeš da mi to objasniš. Zbog čega mi se ne pokoravaš?"
<BR>&nbsp;&nbsp;&nbsp;&nbsp;&nbsp;"Budalasto pitanje, dete."
<BR>&nbsp;&nbsp;&nbsp;&nbsp;&nbsp;"Zašto me neprekidno zoveš dete?"
<BR>&nbsp;&nbsp;&nbsp;&nbsp;&nbsp;"Zar nisi dete?"
<BR>&nbsp;&nbsp;&nbsp;&nbsp;&nbsp;"Dobijam menstruaciju."
<BR>&nbsp;&nbsp;&nbsp;&nbsp;&nbsp;"Ali si još dete."
<BR>&nbsp;&nbsp;&nbsp;&nbsp;&nbsp;"Sveštenici mi se pokoravaju."
<BR>&nbsp;&nbsp;&nbsp;&nbsp;&nbsp;"Boje te se."
<BR>&nbsp;&nbsp;&nbsp;&nbsp;&nbsp;"Ti ne?"
<BR>&nbsp;&nbsp;&nbsp;&nbsp;&nbsp;"Ne, ja ne."
<BR>&nbsp;&nbsp;&nbsp;&nbsp;&nbsp;"Dobro je! Postaje zamorno kada te se ljudi jedino boje."
<BR>&nbsp;&nbsp;&nbsp;&nbsp;&nbsp;"Sveštenici misle da si došla od Boga."
<BR>&nbsp;&nbsp;&nbsp;&nbsp;&nbsp;"Zar ti ne misliš tako? Mi... " Odrade je prekide, pošto upravo uđe jedna akolitka-glasnica. Njeni prsti zaigraše u bezglasnom opštenju: Prisluškivala su četiri sveštenika. Ubijeni su. Svi su bili Tuekovi podanici."
<BR>&nbsp;&nbsp;&nbsp;&nbsp;&nbsp;Znakom ruke Odrade otpusti glasnicu.
<BR>&nbsp;&nbsp;&nbsp;&nbsp;&nbsp;"Ona govori prstima", reče Šeana. "Kako to čini?"
<BR>&nbsp;&nbsp;&nbsp;&nbsp;&nbsp;"Postavljaš previše pogrešnih pitanja, dete. A nisi mi još rekla zbog čega bi trebalo da te smatram oruđem Boga."
<BR>&nbsp;&nbsp;&nbsp;&nbsp;&nbsp;"Šejtan me je poštedeo. Hodam pustinjom, i kada se Šejtan pojavi, razgovaram s njim."
<BR>&nbsp;&nbsp;&nbsp;&nbsp;&nbsp;"Zbog čega ga zoveš Šejtan, a ne Šai-Hulud?"
<BR>&nbsp;&nbsp;&nbsp;&nbsp;&nbsp;"Svi mi postavljaju to glupo pitanje!"
<BR>&nbsp;&nbsp;&nbsp;&nbsp;&nbsp;"Daj mi onda glup odgovor."
<BR>&nbsp;&nbsp;&nbsp;&nbsp;&nbsp;Sumoran izraz prekri Šeanino lice. "Zbog načina na koji smo se sreli."
<BR>&nbsp;&nbsp;&nbsp;&nbsp;&nbsp;"A kako ste se sreli?"
<BR>&nbsp;&nbsp;&nbsp;&nbsp;&nbsp;Šeana nagnu glavu na stranu i za trenutak podiže pogled prema Odradi, a onda reče: "To je tajna."
<BR>&nbsp;&nbsp;&nbsp;&nbsp;&nbsp;"A ti znaš kako se čuva tajna?"
<BR>&nbsp;&nbsp;&nbsp;&nbsp;&nbsp;Šeana se isprsi i klimnu ali Odrada zapazi nesigurnost u ovoj kretnji. Ovo dete je znalo kada su ga doveli u nemoguć položaj!
<BR>&nbsp;&nbsp;&nbsp;&nbsp;&nbsp;"Izvrsno!" prihvati Odrade. "Čuvanje tajni je jedno od najbitnijih učenja časnih majki. Drago mi je što nećemo morati da se bakćemo s tim."
<BR>&nbsp;&nbsp;&nbsp;&nbsp;&nbsp;"Ja želim sve da naučim."
<BR>&nbsp;&nbsp;&nbsp;&nbsp;&nbsp;Kakva mrzovolja u glasu. Veoma slaba kontrola osećanja.
<BR>&nbsp;&nbsp;&nbsp;&nbsp;&nbsp;"Moraš me svemu naučiti!" nastavljala je Šeana.
<BR>&nbsp;&nbsp;&nbsp;&nbsp;&nbsp;Vreme ze bič! pomisli Odrade. Šeana je rekla što je imala i dovoljno se ispoljila, tako da je čak i akolitka petog stepena mogla biti sigurna da će je kontrolisati u ovom trenutku.
<BR>&nbsp;&nbsp;&nbsp;&nbsp;&nbsp;Upotrebivši punu moć Glasa, Odrade reče: "Da mi se više nisi obratila tim tonom, dete! Ne, ako želiš da naučiš bilo šta!"
<BR>&nbsp;&nbsp;&nbsp;&nbsp;&nbsp;Šeana se ukoči. Više od minuta preživljavala je ono što joj se dogodilo, a onda se opusti. Potom se osmehnu i reče sa toplim, otvorenim izrazom lica: "Oh, tako mi je drago što si stigla! Mnogo sam se dosađivala u poslednje vreme."
</P></TD></TR></TABLE>
<P class="next">
<A HREF=p18.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
