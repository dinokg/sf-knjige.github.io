<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>35.
<P>&nbsp;&nbsp;&nbsp;&nbsp;&nbsp;Ljudska bića pokreće njihov vlastiti opstanak, opstanak vrste i opstanak životne sredine. Tokom života redosled važnosti se menja. Koje su stvari na pravom mestu u određenom dobu? Vreme? Probava? Da li je njoj ili njemu odista stalo? Sve one različite gladi koje telo može da iskusi i za koje se nada da će ih zadovoljiti. Šta bi još moglo biti važno?
<BR>
<BR>&nbsp;&nbsp;&nbsp;&nbsp;&nbsp;Reči Leta II upućene Hvii Noree; njegov glas: Dar-es-Balat
<BR>
<BR>&nbsp;&nbsp;&nbsp;&nbsp;&nbsp;Miles Teg se probudi u tami i potom razabra da ga nose na nosiljci koju podupiru suspenzori. Po njihovom slabom energetskom sjaju bio je u stanju da razabere sićušne suspenzorske sijalice koje su se ljuljale oko njega.
<BR>&nbsp;&nbsp;&nbsp;&nbsp;&nbsp;Usta su mu bila začepljena, ruke čvrsto vezane na leđima a oči slobodne.
<BR>&nbsp;&nbsp;&nbsp;&nbsp;&nbsp;Znači, nije im stalo do onoga što vidim.
<BR>&nbsp;&nbsp;&nbsp;&nbsp;&nbsp;Nije umeo da kaže ko su oni. Klateće kretanje tamnih prilika oko njega govorilo mu je da se kreću niz neravan teren. Neka utrta staza? Nosiljka se glatko kretala na svojim suspenzorima. Mogao je da oseti blago mrmorenje suspenzora kada se družina zaustavila kako bi se dogovorili oko promene pravca, jer im je ovuda prolaz bio otežan.
<BR>&nbsp;&nbsp;&nbsp;&nbsp;&nbsp;Tu i tamo, kada bi naišli na neku prepreku, ugledao bi treperenje svetlosti ispred njih. Uskoro su stupili u neku osvetljenu oblast i zaustavili se. Ugledao je jednu jedinu sjajnu kuglu na visini od tri metra iznad tla, privezanu za motku kako se lagano vijori na prohladnom povetarcu. Pri njenom žutom sjaju on razabra neku daščaru u središtu blatnjave čistine i mnoge tragove u utabanom snegu. Oko čistine je primetio grmlje i nekoliko preostalih stabala. Neko pređe preko njegovog lica ručnom svetiljkom koja je bacala jači snop. Nije bila izgovorena nijedna reč, ali Teg vide šaku koja je pokazivala prema daščari. Retko je imao priliku da vidi neku tako trošnu građevinu. Činilo se da će se srušiti i pri najmanjem dodiru. Mogao je da se opkladi da plafon prokišnjava.
<BR>&nbsp;&nbsp;&nbsp;&nbsp;&nbsp;Njegova družina se još jednom pokrenu, uputivši se ka daščari. Proučavao je svoju pratnju pri nejasnoj svetlosti - lica umotana do očiju u plašteve koji su im skrivali usta i brade. Kosa im je bila pokrivena kapuljačama. Odeća prostrana tako da je prikrivala pojedinosti tela, sem okvirno naglašenih ruku i nogu.
<BR>&nbsp;&nbsp;&nbsp;&nbsp;&nbsp;Sjajna kugla pričvršćena za motku se ugasi.
<BR>&nbsp;&nbsp;&nbsp;&nbsp;&nbsp;Na daščari se otvoriše vrata kroz koja se prostre blistavi sjaj preko čistine. Pratnja ga ugura unutra i ostavi. Čuo je kako za njim zatvaraju vrata.
<BR>&nbsp;&nbsp;&nbsp;&nbsp;&nbsp;Unutrašnje osvetljenje ga zaslepi posle tame iz koje je došao. Teg stade žmirkati dok mu se oči nisu privikle na promenu. Osetio se čudno istisnutim, te se osvrnu oko sebe. Očekivao je da unutrašnjost daščare bude ravna spoljašnjosti, ali odaja je bila uredna i gotovo bez nameštaja - samo tri stolice, mali sto i... on oštro udahnu: jedna iksijanska sonda! Zar nisu osetili shere u njegovom dahu?
<BR>&nbsp;&nbsp;&nbsp;&nbsp;&nbsp;Ako su već bili tolike neznalice neka samo upotrebe sondu. Za njega će to biti agonija, ali iz njegovog uma ništa neće izvući.
<BR>&nbsp;&nbsp;&nbsp;&nbsp;&nbsp;Nešto školjocnu iza njega i on začu nečije kretanje. Troje ljudi pojavi se u njegovom vidokrugu i rasporedi se oko podnožja nosiljke. Nemo su zurili u njega. Teg stade da odmerava svu trojicu. Onaj koji mu se nalazio s leve strane nosio je tamno jednodelno odelo sa spuštenim reverima. Muškarac. Imao je četvrtasto lice kakvo je Teg sretao kod nekih urođenika sa Gamua - male, sjajne oči zurile su pravo u Tega. Bilo je to lice inkvizitora, osobe koju nije mogla da dirne ničija agonija. Harkoneni su u svoje vreme dosta takvih uvezli. Jednostrani tipovi koji su bili u stanju da pričinjavaju bol i da im se pri tome ni najmanje ne promeni izraz lica.
<BR>&nbsp;&nbsp;&nbsp;&nbsp;&nbsp;Onaj koji je stajao kod Tegovih stopala bio je odeven u komotnu crnosivu odeću sličnu odeći članova pratnje, ali kapuljača mu je bila zabačena unazad i otkrivala jedno prijatno lice i gustu sedu kosu. Sa lica se ništa nije moglo pročitati, a odeća je malo toga otkrivala. Nije se moglo zaključiti da li je u pitanju muškarac ili žena. Teg se potrudi da upamti to lice: široko čelo, četvrtasta brada, velike zelene oči iznad, poput noža oštrog nosa; sićušna usta bila su napućena i izražavala odvratnost.
<BR>&nbsp;&nbsp;&nbsp;&nbsp;&nbsp;Treći član ove skupine najduže zaokupi Tegovu pažnju: visok, u dobro skrojenom jednodelnom odelu preko koga je nosio raskopčan crni prsluk. Savršeno mu je odgovaralo. Odeća mu je bila skupa. Nije nosio odlikovanja ili oznake čina. Bio je muškarac, u to nije bilo sumnje. Taj čovek je pokazivao da mu je dosadno i Teg ga po tome upamti. Usko, oholo lice, smeđe oči, tankousna usta. Dosađivao se, dosađivao! Sve ovo ovde predstavljalo je neopravdano trošenje njegovog dragocenog vremena. On je imao neodložna posla negde drugde i ostala dvojica, njemu podređeni, moraju to shvatiti.
<BR>&nbsp;&nbsp;&nbsp;&nbsp;&nbsp;Taj je, pomisli Teg, službeni posmatrač.
<BR>&nbsp;&nbsp;&nbsp;&nbsp;&nbsp;Onaj koji se dosađivao poslat je od strane gospodara ovog mesta da posmatra i izveštava o tome šta ovde bude video. Gde li mu je tašna za podatke? Ahhh, da: eno je tamo, oslonjena o zid iza njega. Takve tašne bile su kao značke za ovu vrstu funkcionera. Za vreme svog izviđačkog obilaska Teg je viđao te ljude na ulicama Isaija i ostalih gradova na Gamuau. Male, tanke tašne. Što je funkcioner bio važniji, to mu je tašna bila manja. U tašnu ovog ovde jedva da bi moglo stati nekoliko kalemova za podatke i jedno sićušno kom'oko. On se nikada nije odvajao od 'oka koje ga je povezivalo sa njegovim pretpostavljenima. Tanka tašna: ovaj ovde bio je važan funkcioner.
<BR>&nbsp;&nbsp;&nbsp;&nbsp;&nbsp;Teg uhvati sebe kako se pita šta bi posmatrač odgovorio ako bi ga kojim slučajem upitao: "Šta ćete im reći o mom spokoju?"
<BR>&nbsp;&nbsp;&nbsp;&nbsp;&nbsp;Odgovor je već bio ispisan na tom licu, koje je izražavalo dosadu. On ne bi čak ni odgovorio. On nije bio ovde da daje odgovore. Kada ovaj krene, pomisli Teg, koračaće dugačkim koracima. Pažnja će mu biti usredsređena u daljinu, gde ga, to samo on zna, kakve moći očekuju. Prisloniće tašnu uz nogu kako ne bi zaboravio na svoju važnost i kako bi privukao pažnju ostale dvojice svojom značkom za moć.
<BR>&nbsp;&nbsp;&nbsp;&nbsp;&nbsp;Nezgrapna prilika kod Tegovih stopala progovori prisiljavajućim glasom, bez sumnje ženskim, sudeći prema treperavim tonovima.
<BR>&nbsp;&nbsp;&nbsp;&nbsp;&nbsp;"Vidite kako se drži i kako nas posmatra? Tišina ga neće slomiti. Rekoh vam to pre no što smo ušli. Traćite naše vreme, a nemamo ga baš na pretek da bismo se bavili takvim besmislicama."
<BR>&nbsp;&nbsp;&nbsp;&nbsp;&nbsp;Teg se zagleda u nju. Bilo je nečeg neodređeno poznatog u njenom glasu. Sadržao je ponešto od treperavosti koja se mogla sresti u glasu neke časne majke. Zar je to bilo moguće?
<BR>&nbsp;&nbsp;&nbsp;&nbsp;&nbsp;Gamu tip tmurnog lica klimnu. "U pravu si, Meterli. Ali ne izdajem ja ovde naređenja."
<BR>&nbsp;&nbsp;&nbsp;&nbsp;&nbsp;Meterli? razmišljao je Teg. Ime ili titula?
<BR>&nbsp;&nbsp;&nbsp;&nbsp;&nbsp;Oboje pogledaše u funkcionera. Ovaj se okrenu i sagnu do svoje tašne za podatke. Izvadi iz nje jedno malo kom'oko i ostade tamo da stoji zaklanjajući ekran od svojih pratilaca i Tega. 'Oko zasvetle zelenim sjajem, koji na posmatračevo lice upravi bolesničko osvetljenje. Nestade njegovog važnog izgleda. Nemo je pomerao usne, oblikujući reči samo za nekoga ko je putem 'oka mogao da ih vidi.
<BR>&nbsp;&nbsp;&nbsp;&nbsp;&nbsp;Teg ničim nije pokazao da ume da čita sa usana. Svako ko je prošao školu Bene Geserita ume da čita sa usana iz gotovo svakog ugla iz koga su one vidljive. Taj čovek govorio je jednom verzijom starogalaškog.
<BR>&nbsp;&nbsp;&nbsp;&nbsp;&nbsp;"Ovo je nesumnjivo bašar Teg", reče on. "Izvršio sam identifikaciju."
<BR>&nbsp;&nbsp;&nbsp;&nbsp;&nbsp;Zelena svetlost poigravala je na licu funkcionera dok je zurio u 'oko. Ko god da je bio u vezi s njim nalazio se u živom kretanju, ako je ta svetlost išta značila.
<BR>&nbsp;&nbsp;&nbsp;&nbsp;&nbsp;Funkcionerove usne se ponovo bezglasno pokrenuše: "Niko od nas ne sumnja da je uslovljen protiv bola, a miriše i na shere. On će..."
<BR>&nbsp;&nbsp;&nbsp;&nbsp;&nbsp;On ućuta kada zelena svetlost još jednom zaigra na njegovom licu.
<BR>&nbsp;&nbsp;&nbsp;&nbsp;&nbsp;"Ja ne pravim ustupke." Njegove usne su pažljivo oblikovale reči na starogalaškom. "Vi znate da ćemo dati sve od sebe, ali preporučujem da sve snage usmerite na presretanje gole."
<BR>&nbsp;&nbsp;&nbsp;&nbsp;&nbsp;Zelena svetlost se ugasi.
<BR>&nbsp;&nbsp;&nbsp;&nbsp;&nbsp;Funkcioner zakači 'oko za pojas, okrenu se prema svojim drugovima i klimnu im glavom.
<BR>&nbsp;&nbsp;&nbsp;&nbsp;&nbsp;"T-sonda", reče žena.
<BR>&nbsp;&nbsp;&nbsp;&nbsp;&nbsp;Zaljuljaše sondu iznad Tegove glave.
<BR>&nbsp;&nbsp;&nbsp;&nbsp;&nbsp;Nazvala ju je T-sondom, pomisli Teg. On podiže pogled prema kapuljači, dok su mu je navlačili. Na njoj nije bilo iksijanskih oznaka.
<BR>&nbsp;&nbsp;&nbsp;&nbsp;&nbsp;Teg iskusi čudno osećanje dQja vu. Osećao je kao da se njegovo ovdašnje zatočenje dogodilo već mnogo puta ranije. Nije bilo nijednog dQja vu slučaja, već je to bilo jedno duboko prepoznavanje poznatog: zatočenik i ispitivači - ovo troje... sonda. Osećao se ispražnjenim. Otkud mu je ovaj trenutak bio poznat? Nikada nije lično upotrebio neku sondu, ali je podrobno ispitao njihovu upotrebu. Bene Geserit je često koristio bol, ali se uglavnom oslanjao na Istinozborce. Čak i više od toga, Sestrinstvo je verovalo da bi pojedine opreme u suviše velikoj meri mogle da ih učine zavisnima od Iksa. To bi značilo priznavanje slabosti, znak da ne mogu bez takvih prezira vrednih sredstava. Teg je čak sumnjao da je ovaj stav donekle bio posledica Batlerijanskog džihada, pobune protiv mašina koje su u stanju da kopiraju suštinu ljudskih misli i sećanja.
<BR>&nbsp;&nbsp;&nbsp;&nbsp;&nbsp;DQja vu!
<BR>&nbsp;&nbsp;&nbsp;&nbsp;&nbsp;Mentatska logika ga je pitala: odakle mi je poznat ovaj trenutak? Znao je da nikada ranije nije bio zatvorenik. Ovo je predstavljalo veoma smešnu zamenu uloga. Veliki bašar Teg zarobljenik? Mogao je gotovo da se nasmeje. Duboko osećanje bliskosti nije usled toga nestalo.
<BR>&nbsp;&nbsp;&nbsp;&nbsp;&nbsp;Njegovi zarobljivači namestiše mu kapuljaču tačno iznad glave i stadoše da oslobađaju meduzine kontakte jedan po jedan, pričvršćujući mu ih za lobanju. Funkcioner je posmatrao svoje drugove na delu, a na njegovom inače bezosećajnom licu primećivali su se neznatni znaci nestrpljenja.
<BR>&nbsp;&nbsp;&nbsp;&nbsp;&nbsp;Teg osmotri sva tri lica. Koje će od njih igrati ulogu 'prijatelja'? Ahhh, da: ona koju zovu Meteril. Zadivljujuće. Da li je ona možda bila neki vid Uvažene Naložnice? Niko joj se nije klanjao kao što bi se moglo očekivati prema onome što je Teg čuo o tim Izgubljenim povratnicima.
<BR>&nbsp;&nbsp;&nbsp;&nbsp;&nbsp;Doduše, ovo su bili Raštrkani - sem možda muškarca četvrtastog lica u smeđem jednodelnom odelu. Teg je pažljivo proučavao ženu: ta zamršena seda kosa, taj spokoj u široko razmaknutim zelenim očima, blago isturena brada koja je odavala čvrstu i pouzdanu osobu. Priličila joj je uloga 'prijatelja'? Meterlino lice moralo se poštovati - odavalo je osobu kojoj se može verovati. Doduše, Teg u njoj otkri i sklonost ka uzmicanju. Ona je bila ta koja će pažljivo vrebati na pravi trenutak da se umeša. Bez sumnje je prošla kroz benegeseritsku školu.
<BR>&nbsp;&nbsp;&nbsp;&nbsp;&nbsp;Ili su je obučile Uvažene Naložnice.
<BR>&nbsp;&nbsp;&nbsp;&nbsp;&nbsp;Završili su sa prikačinjanjem kontakata. Gamu tip zaljulja konzolu sonde i postavi je tako da su sve troje mogli da vide ekran. Ali ne i Teg.
<BR>&nbsp;&nbsp;&nbsp;&nbsp;&nbsp;Žena mu otčepi usta, potvrdivši da je u pravu. Ona će predstavljati izvor zadovoljstva. On stade da kruži jezikom po ustima kako bi povratio čulo ukusa. Lice i grudi još su mu bili pomalo ukočeni usled pogotka ošamućivača koji ga je oborio. Pre koliko vremena se to dogodilo? Ako se moglo verovati bezglasnim rečima funkcionera, Dankan je umakao.
<BR>&nbsp;&nbsp;&nbsp;&nbsp;&nbsp;Gamu tip pogleda u posmatrača.
<BR>&nbsp;&nbsp;&nbsp;&nbsp;&nbsp;"Možeš početi, Jare", reče funkcioner.
<BR>&nbsp;&nbsp;&nbsp;&nbsp;&nbsp;Jar? Teg poče prebirati po sećanju. Čudno ime. Gotovo kao da zvuči kao tleilaško. Jar nije bio Liceigrač... niti gospodar Tleilaksa. Za jedne je bio suviše krupan, a da pripada drugima nisu postojali nikakvi znaci. Budući da je prošao benegeseritsku obuku Teg je bio siguran u to.
<BR>&nbsp;&nbsp;&nbsp;&nbsp;&nbsp;Jar dodirnu kontrole na kontroli sonde.
<BR>&nbsp;&nbsp;&nbsp;&nbsp;&nbsp;Teg začu sebe kako gunđa od bola. Nije bio pripremljen za toliki bol. Mora da su već na početku uključili svoju paklenu spravu na maksimum. U to nema sumnje! Znali su da je mentat. Mentat je u stanju da se udalji od izvesnih potreba tela. Ali ovo je zaista bilo mučno. Nije mogao da uzmakne. Celo telo mu se treslo u agoniji i pretila je opasnost da mu se pomuti svest. Da li je shere mogao da ga i od ovog zaštiti?
<BR>&nbsp;&nbsp;&nbsp;&nbsp;&nbsp;Bol se postepeno smanjivao i konačno nestao, a za njim su ostala samo drhtava sećanja.
<BR>&nbsp;&nbsp;&nbsp;&nbsp;&nbsp;Ponovo!
<BR>&nbsp;&nbsp;&nbsp;&nbsp;&nbsp;Iznenada mu pade na pamet da je začinska agonija kroz koju prolaze časne majke verovatno nalik na ovo. Sigurno je tako, jer veći bol ne može da postoji. Borio se da ne progovori, ali čuo je sebe kako gunđa, stenje. Sve sposobnosti koje je ikada stekao, kao mentat ili kao Bene Geserit, bile su uvučene u igru, s namerom da ga zaštite od želje da oblikuje reči, da moli da ga poštede, da daje obećanja kako će im sve reći samo ako prestanu.
<BR>&nbsp;&nbsp;&nbsp;&nbsp;&nbsp;Agonija još jednom oslabi, a zatim ga ponovo u naletu preplavi.
<BR>&nbsp;&nbsp;&nbsp;&nbsp;&nbsp;"Dosta!" Bila je to žena. Teg uznastoja da se seti njenog imena. Meterli?
<BR>&nbsp;&nbsp;&nbsp;&nbsp;&nbsp;Jar progovori mrzovoljnim glasom: "Toliko je pun shere da će ga štititi bar godinu dana." On pokaza na konzolu. "Prazna."
<BR>&nbsp;&nbsp;&nbsp;&nbsp;&nbsp;Teg je u kratkim razmacima uvlačio vazduh. Agonija! Nastavila je da raste uprkos Meterlinom zahtevu.
<BR>&nbsp;&nbsp;&nbsp;&nbsp;&nbsp;"Rekoh, dosta!" odbrusi Meterli.
<BR>&nbsp;&nbsp;&nbsp;&nbsp;&nbsp;Kako joj samo glas iskreno zvuči, pomisli Teg. Osetio je da se bol smanjuje, povlači, izvlačeći mu iz tela sve živce zajedno sa nitima duge agonije kroz koju je prošao.
<BR>&nbsp;&nbsp;&nbsp;&nbsp;&nbsp;"Ne postupamo kako treba", reče Meterli. "Ovaj čovek ovde je..."
<BR>&nbsp;&nbsp;&nbsp;&nbsp;&nbsp;"Poput svakog drugog čoveka", završi rečenicu Jar. "Da priključim poseban kontakt za njegov penis?"
<BR>&nbsp;&nbsp;&nbsp;&nbsp;&nbsp;"Ne dok sam ja ovde!" reče Meterli.
<BR>&nbsp;&nbsp;&nbsp;&nbsp;&nbsp;Teg oseti da ga je gotovo pridobila svojom iskrenošću. Poslednja nit agonije napusti mu telo i on ostade da leži sa osećanjem da je privremeno udaljen sa površine koja ga je pridržavala. Osećanje dQja vu i dalje je bilo prisutno. On i jeste i nije bio ovde. On je nekada bio ovde, a i nije.
<BR>&nbsp;&nbsp;&nbsp;&nbsp;&nbsp;"Neće im se dopasti, ako ne uspemo", reče Jar. "Da li si spremna da se suočiš s njima ako pretrpiš još jedan neuspeh?"
<BR>&nbsp;&nbsp;&nbsp;&nbsp;&nbsp;Meterli odsečno odmahnu glavom. Zatim se nagnu kako bi Teg mogao da joj vidi lice kroz meduzinu zbrku sondinih kontakata. "Bašare, veoma mi je žao zbog ovoga što činimo. Verujte mi. To nije moja ideja. Molim vas, meni je sve ovo odvratno. Kažite nam ono što nas zanima i dozvolite mi da vam olakšam položaj."
<BR>&nbsp;&nbsp;&nbsp;&nbsp;&nbsp;Teg se osmehnu. Bila je dobra! Zatim uputi pogled funkcioneru-posmatraču. "Kažite svojim gospodarima umesto mene da veoma dobro igra ovu ulogu."
<BR>&nbsp;&nbsp;&nbsp;&nbsp;&nbsp;Funkcionerovo lice potamne od priliva krvi. On se namršti. "Podesi na maksimum, Jare." Njegov glas bio je prvorazredan tenor bez tragova velikih uvežbavanja koje se, na primer, osećalo u Meterlinom glasu.
<BR>&nbsp;&nbsp;&nbsp;&nbsp;&nbsp;"Molim vas", reče Meterli. Ona se uspravi, ali nastavi da prati Tegov pogled.
<BR>&nbsp;&nbsp;&nbsp;&nbsp;&nbsp;Benegeseritske učiteljice uvek su govorile Tegu: "Posmatraj oči! Prati kako menjaju žižu. Kada se žiža pomera napolje, svest se povlači unutra."
<BR>&nbsp;&nbsp;&nbsp;&nbsp;&nbsp;On namerno usredsredi svoj pogled u vrh njenog nosa. Lice joj nije bilo ružno. Pre bi se moglo reći da je bilo izražajno. Pitao se kakvo li se telo krije ispod te komotne odeće.
<BR>&nbsp;&nbsp;&nbsp;&nbsp;&nbsp;"Jare!" Bio je to funkcioner.
<BR>&nbsp;&nbsp;&nbsp;&nbsp;&nbsp;Jar podesi nešto na konzoli i pritisnu dugme.
<BR>&nbsp;&nbsp;&nbsp;&nbsp;&nbsp;Agonija koja sada preplavi Tega potvrdi mu da je pređašnji nivo odista bio slabiji. S novim bolom nastupi i čudna jasnoća. Teg shvati da je gotovo u stanju da skloni svoju svest od ovog zaposedanja. Sav taj bol trpeo je neko drugi. Pronašao je sklonište u kome je malo toga moglo da ga dodirne. Bol je bio prisutan. Agonija takođe. Primao je izveštaje o tim osećanjima. To je, razume se, delimično bila zasluga shere. Znao je to i bio je zahvalan.
<BR>&nbsp;&nbsp;&nbsp;&nbsp;&nbsp;Trgnu ga Meterlin glas: "Mislim da ga gubimo. Bolje smanji."
<BR>&nbsp;&nbsp;&nbsp;&nbsp;&nbsp;Odgovorio joj je jedan drugi glas, ali zvuk zamre pre no što je uspeo da razabere reči. On iznenada shvati da ne poseduje sidro za svoju svest. Mirovanje! Mislio je da je čuo svoje srce kako u strahu užurbano kuca, ali nije bio siguran. Sve je predstavljalo mirovanje, duboki mir iza koga nije bilo ničega.
<BR>&nbsp;&nbsp;&nbsp;&nbsp;&nbsp;Da li sam još živ?
<BR>&nbsp;&nbsp;&nbsp;&nbsp;&nbsp;Zatim razabra još jedan otkucaj srca, ali nije bio ubeđen da je to srce njegovo. Dum-dum! Dum-dum! Bilo je to osećanje kretanja bez zvuka. Nije mogao da odredi njegov izvor.
<BR>&nbsp;&nbsp;&nbsp;&nbsp;&nbsp;Šta se to događa sa mnom?
<BR>&nbsp;&nbsp;&nbsp;&nbsp;&nbsp;Reči ispisane briljantnom belinom na crnoj pozadini poigravale su mu ispred centara za vid.
<BR>&nbsp;&nbsp;&nbsp;&nbsp;&nbsp;"Vratio sam na jednu trećinu."
<BR>&nbsp;&nbsp;&nbsp;&nbsp;&nbsp;"Ostani na tome. Proveri da li možda možemo da ga pročitamo putem fizičkih reakcija."
<BR>&nbsp;&nbsp;&nbsp;&nbsp;&nbsp;"Da li još može da nas čuje?"
<BR>&nbsp;&nbsp;&nbsp;&nbsp;&nbsp;"Svesno ne."
<BR>&nbsp;&nbsp;&nbsp;&nbsp;&nbsp;Nijedno Tegovo uputstvo nije pominjalo da sonda može obavljati svoje zle rabote u prisustvu shere. Ali oni su ovo nazvali T-sondom. Mogu li telesne reakcije obezbediti rešenje za potisnute misli? Da li se otkrovenja mogu ispitati fizičkim sredstvima?
<BR>&nbsp;&nbsp;&nbsp;&nbsp;&nbsp;Reči ponovo zaigraše naspram Tegovih centara za vid: "Da li je još izolovan?"
<BR>&nbsp;&nbsp;&nbsp;&nbsp;&nbsp;"Potpuno."
<BR>&nbsp;&nbsp;&nbsp;&nbsp;&nbsp;"Uveri se u to. Pojačaj malo."
<BR>&nbsp;&nbsp;&nbsp;&nbsp;&nbsp;Teg pokuša da uzdigne svest iznad svojih strahovanja.
<BR>&nbsp;&nbsp;&nbsp;&nbsp;&nbsp;Moram zadržati kontrolu!
<BR>&nbsp;&nbsp;&nbsp;&nbsp;&nbsp;Šta bi njegovo telo moglo otkriti ako ne bude ni u kakvoj vezi s njim? Mogao je da zamisli šta oni to preduzimaju i njegov um je beležio paniku koju telo nije moglo da oseti.
<BR>&nbsp;&nbsp;&nbsp;&nbsp;&nbsp;Izdvojte subjekta. Ne dajte mu mogućnost da bilo gde smesti svoju ličnost.
<BR>&nbsp;&nbsp;&nbsp;&nbsp;&nbsp;Ko je to rekao? Neko jeste. Osećanje dQja vu vrati se u punoj snazi.
<BR>&nbsp;&nbsp;&nbsp;&nbsp;&nbsp;Ja sam mentat, podseti se on. Moje središte su moj um i polje njegovog delovanja. On je posedovao iskustva i sećanja na koja se središte može osloniti.
<BR>&nbsp;&nbsp;&nbsp;&nbsp;&nbsp;Bol se vrati. Zvuci. Glasno! Suviše glasno!
<BR>&nbsp;&nbsp;&nbsp;&nbsp;&nbsp;"On ponovo čuje." To je bio Jar.
<BR>&nbsp;&nbsp;&nbsp;&nbsp;&nbsp;"Kako je to moguće?" Tenor funkcionera.
<BR>&nbsp;&nbsp;&nbsp;&nbsp;&nbsp;"Možda si podesio na suviše slabo." Meterli.
<BR>&nbsp;&nbsp;&nbsp;&nbsp;&nbsp;Teg pokuša da otvori oči. Kapci ga nisu slušali. Tada se priseti. Nazvali su je T-sondom. Ovo nije bio iksijanski uređaj, već nešto što je pripadalo Raštrkanima. Bio je u stanju da odredi mesta na kojima je ovladala njegovim mišićima i osećanjima. Kao da je neka druga osoba delila njegovo telo, prisvajajući njegova vlastita ustrojstva reakcija. Dozvolio je sebi da sledi način na koji ga je ova mašina zaposedala. Bio je to đavolski uređaj! Mogao je da mu naredi da trepće, ispušta vetrove, dahće, vrši veliku i malu nuždu - bilo šta. Mogao je da izdaje naređenja njegovom telu, kao da on sam ne poseduje moć razmišljanja. Bio je sveden na ulogu posmatrača.
<BR>&nbsp;&nbsp;&nbsp;&nbsp;&nbsp;Saleteše ga mirisi - odvratni mirisi. On sebi ne bi naredio da se namršti, ali mislio je na mrštenje. To je bilo dovoljno. Te mirise izmamila je sonda. Bavila se njegovim čulima, podučavajući ih.
<BR>&nbsp;&nbsp;&nbsp;&nbsp;&nbsp;"Jesi li sakupio dovoljno da ga pročitaš?" Ponovo tenor funkcionera.
<BR>&nbsp;&nbsp;&nbsp;&nbsp;&nbsp;"Još nas čuje!" Jar.
<BR>&nbsp;&nbsp;&nbsp;&nbsp;&nbsp;"Neka su prokleti svi mentati!" Meterli.
<BR>&nbsp;&nbsp;&nbsp;&nbsp;&nbsp;"Dit, Det, Dot", reče Teg, navevši imena lutaka iz zimske predstave koju je gledao u detinjstvu, davno, na dalekom Lernesu.
<BR>&nbsp;&nbsp;&nbsp;&nbsp;&nbsp;"On govori!" Funkcioner.
<BR>&nbsp;&nbsp;&nbsp;&nbsp;&nbsp;Teg oseti kako mu mašina blokira svest. Jar je nešto poslovao oko konzole. Ipak, Teg je znao da mu je njegova mentataska logika saopštila nešto veoma važno: ovo troje predstavljali su lutke. Važni su bili samo gospodari lutaka. Način na koji su se lutke kretale svedočio je o onome što su radili njihovi gospodari.
<BR>&nbsp;&nbsp;&nbsp;&nbsp;&nbsp;Sonda nastavi da ga zaokuplja. Uprkos upotrebljenoj energiji Teg je osećao da se njegova svest održava s njom na ravnoj nozi. Ona je proučavala njega, a on je proučavao nju.
<BR>&nbsp;&nbsp;&nbsp;&nbsp;&nbsp;Sada je razumeo. Čitav spektar njegovih osećanja mogao se prekopirati u ovu ovu T-sondu i identifikovati, uhvatiti za Jara koji je kasnije mogao da ih po potrebi prizove. U Tegu je postojao organski lanac odgovora. Mašina je mogla da ih sledi, kao da pravi njegovog dvojnika. Shere i njegov mentataski otpor skretali su tragače sa njegovih sećanja, ali sve ostalo moglo se prekopirati.
<BR>&nbsp;&nbsp;&nbsp;&nbsp;&nbsp;Neće misliti kao ja, uveravao je Teg sam sebe.
<BR>&nbsp;&nbsp;&nbsp;&nbsp;&nbsp;Mašina ne bi bila isto što i njegovi životi i telo. Ne bi imala Tegova sećanja i Tegova iskustva. Nije ju rodila žena. Nikada nije prošla kroz kanal rađanja i pojavila se u ovoj zaprepašćujućoj vaseljeni.
<BR>&nbsp;&nbsp;&nbsp;&nbsp;&nbsp;Deo Tegove svesti posveti se jednom označivaču sećanja, saopštivši mu da ovo opažanje otkriva nešto o goli.
<BR>&nbsp;&nbsp;&nbsp;&nbsp;&nbsp;Dankan je bio pretočen iz jednog akslotl rezervoara.
<BR>&nbsp;&nbsp;&nbsp;&nbsp;&nbsp;Tegu se ovo opažanje javi zajedno sa ujedom kiseline na jeziku.
<BR>&nbsp;&nbsp;&nbsp;&nbsp;&nbsp;Ponovo T-sonda!
<BR>&nbsp;&nbsp;&nbsp;&nbsp;&nbsp;Teg dozvoli sebi da kola kroz jednu umnoženu simultanu svest. Pratio je delanje T-sonde, nastavljao da istražuje opažanje o goli i za sve to vreme osluškivao Dit, Det, Dot. Tri lutke bile su čudno tihe. Da, čekale su da njihova T-sonda obavi zadatak.
<BR>&nbsp;&nbsp;&nbsp;&nbsp;&nbsp;Gola: Dankan je predstavljao nastavak nastao od ćelija koje je rodila žena zatrudnela od strane muškarca.
<BR>&nbsp;&nbsp;&nbsp;&nbsp;&nbsp;Mašina i gola!
<BR>&nbsp;&nbsp;&nbsp;&nbsp;&nbsp;Opažanje: mašina nije u stanju da učestvuje u iskustvu rađanja, sem na jedan krajnje posredan način koji će sasvim sigurno propustiti lične nijanse.
<BR>&nbsp;&nbsp;&nbsp;&nbsp;&nbsp;Upravo onako kako je sada propuštala druge stvari u njemu.
<BR>&nbsp;&nbsp;&nbsp;&nbsp;&nbsp;T-sonda je ponavljala mirise. Sa svakim izvedenim mirisom sećanja su otkrivala svoje prisustvo u Tegovom umu. Osetio je veliku brzinu kojom je radila T-sonda, ali njegova vlastita svest živela je izvan te nesmotrene brze pretrage sposobne da ga drži u ovako izazivanim sećanjima onoliko dugo koliko je on to želeo.
<BR>&nbsp;&nbsp;&nbsp;&nbsp;&nbsp;Tako!
<BR>&nbsp;&nbsp;&nbsp;&nbsp;&nbsp;Ovo sad je bio topli vosak koji je prosuo po ruci kada mu je bilo svega četrnaest godina i dok je još bio učenik u benegeseritskoj školi. On se priseti škole i laboratorije, kao da je u ovom trenutku boravio upravo na tom mestu. Škola je pripojena Kapitolu. Kao što je i ovde bilo potvrđeno. Teg je znao da njegovim venama teče Sionina krv. Nijedno predskazanje nije moglo tamo da ga sledi.
<BR>&nbsp;&nbsp;&nbsp;&nbsp;&nbsp;Video je laboratoriju i osetio miris voska - smešu veštačkih ulja i prirodnog proizvoda pčela koje su držale neuspele sestre i njihovi pomoćnici. On skrenu svoja sećanja na trenutke u kojima je promatrao pčele i ljude na njihovom radu u voćnjacima jabuka.
<BR>&nbsp;&nbsp;&nbsp;&nbsp;&nbsp;Delovanje benegeseritske društvene strukture izgledalo je veoma složeno samo ako se ne sagledaju potrebe: hrana, odeća, grejanje, veze, učenja, zaštita od neprijatelja (jedan podskup nagona za opstankom). Da bi se razumeo benegeseritski opstanak, potrebno je prethodno izvršiti određena prilagođavanja. One nisu stvarale potomstvo zbog ljudske vrste uopšte. Bez neproverenih rasnih uplitanja! Stvarale su potomstvo da bi proširile vlastite moći, produžile vek Bene Geserita, smatrajući da su se time dovoljno odužile čovečanstvu. Možda i jesu. Motivacija za stvaranje potomstva postala je duboka, a Sestrinstvo je bilo tako temeljito.
<BR>&nbsp;&nbsp;&nbsp;&nbsp;&nbsp;Na njega nasrnu jedan novi miris.
<BR>&nbsp;&nbsp;&nbsp;&nbsp;&nbsp;On u njemu prepoznade svoju mokru vunenu odeću po povratku na komandno mesto posle bitke kod Ponkijarda. Miris mu ispuni nozdrve i izmami ozon iz uređaja na komandnom mestu, kao i znoj kod ostalih prisutnih. Vuna! Sestrinstvo je oduvek smatralo pomalo čudnim to što je više voleo prirodne tkanine, a izbegavao sintetiku koja se brzo proizvodila u zarobljenim fabrikama.
<BR>&nbsp;&nbsp;&nbsp;&nbsp;&nbsp;Mnogo više nije mario ni za psu-naslonjaču.
<BR>&nbsp;&nbsp;&nbsp;&nbsp;&nbsp;Ne dopada mi se miris pritiska ni u kakvom obliku.
<BR>&nbsp;&nbsp;&nbsp;&nbsp;&nbsp;Da li su ove lutke - Dit, Det, Dot - znale kakav su samo pritisak vršile?
<BR>&nbsp;&nbsp;&nbsp;&nbsp;&nbsp;Mentatska logika zareža na njega. Zar vunene tkanine nisu takođe poticale iz zarobljenih fabrika?
<BR>&nbsp;&nbsp;&nbsp;&nbsp;&nbsp;To je bilo nešto drugo.
<BR>&nbsp;&nbsp;&nbsp;&nbsp;&nbsp;Jedan njegov deo tvrdio je suprotno. Sintetika je mogla gotovo beskonačno da traje. Koliko je samo vremena ležala u nulentropskim spremnicima u harkonenskoj ne-kugli!
<BR>&nbsp;&nbsp;&nbsp;&nbsp;&nbsp;"Ja ipak više volim vunu i pamuk!"
<BR>&nbsp;&nbsp;&nbsp;&nbsp;&nbsp;Pa neka bude tako!
<BR>&nbsp;&nbsp;&nbsp;&nbsp;&nbsp;"Otkud to da mi se prirodne tkanine više dopadaju?"
<BR>&nbsp;&nbsp;&nbsp;&nbsp;&nbsp;To je atreidska predrasuda. Nasledio si je.
<BR>&nbsp;&nbsp;&nbsp;&nbsp;&nbsp;On odagna mirise i svu pažnju usredsredi na potmulo kretanje sonde koja ga je zaokupljala. Uskoro zaključi da je u stanju da predvidi šta će ona učiniti. Bio je to jedan novi mišić. Dozvolio je sebi da ga savija, dok je nastavio da ispituje izazvana osećanja tragajući za vrednim opažanjima.
<BR>&nbsp;&nbsp;&nbsp;&nbsp;&nbsp;Sedim pred vratima svoje majke na Lerneusu.
<BR>&nbsp;&nbsp;&nbsp;&nbsp;&nbsp;Teg pomeri deo svoje svesti i stade da posmatra scenu: jedanaest godina. Razgovara sa malom benegeseritskom akilotom koja je bila u pratnji nekog važnog. Akilota je sićušna, sa crveno-plavom kosom i lutkastim licem, prćastim nosem i zelenosivim očima. Neko važan je jedna veoma stara časna majka u crnoj odori. Nestala je sa Tegovom majkom kroz obližnja vrata. Akilota, po imenu Karlana, isprobava svoje prve naučene veštine na mladom sinu domaćina.
<BR>&nbsp;&nbsp;&nbsp;&nbsp;&nbsp;Pre no što je Karlana izgovorila dvadesetak reči, Miles Teg je prepoznao ustrojstvo. Pokušavala je iz njega da izvuče neko obaveštenje! To je bila jedna od prvih, krajnje dobro prikrivenih lekcija koje je dobio od svoje majke. Konačno, uvek je bilo ljudi koji su mogli pokušati da od dečaka izvuku nešto o domaćinstvu jedne časne majke, nadajući se da će dobiti neko vredno obaveštenje koje bi se moglo dobro prodati. Uvek je postojalo tržište za podatke o časnim majkama.
<BR>&nbsp;&nbsp;&nbsp;&nbsp;&nbsp;Majka mu je to ovako objasnila: "Proceniš ispitivača i podesiš svoje odgovore prema njegovim osetljivim mestima." Ništa od toga ne bi prošlo kod jedne časne majke, ali kada je u pitanju neka akilota, naročito ova ovde, onda nema problema!
<BR>&nbsp;&nbsp;&nbsp;&nbsp;&nbsp;Za Karlanu je izveo prizor čednog opiranja. Karlana je imala veoma visoko mišljenje o svojim dražima. Dozvolio joj je da savlada njegovo opiranje, posle odgovarajućeg izlaganja svojih snaga. Bila joj je servirana pregršt laži koje će joj, ako ih ikada ponovi pred nekim važnim ko se nalazio iza tih vrata, sigurno doneti oštar ukor ako ne i nešto mnogo bolnije.
<BR>&nbsp;&nbsp;&nbsp;&nbsp;&nbsp;Dit, Der, Dot, kažu: "Mislim da ga sada imamo."
<BR>&nbsp;&nbsp;&nbsp;&nbsp;&nbsp;Teg prepoznade Jarov glas, koji je istrgao iz sećanja. "Podesi svoje odgovore prema osetljivim mestima" Teg začu te reči izgovorene majčinim glasom.
<BR>&nbsp;&nbsp;&nbsp;&nbsp;&nbsp;Lutke.
<BR>&nbsp;&nbsp;&nbsp;&nbsp;&nbsp;Gospodari lutaka.
<BR>&nbsp;&nbsp;&nbsp;&nbsp;&nbsp;Funkcioner progovara: "Upitajte simulaciju kuda su odveli golu."
<BR>&nbsp;&nbsp;&nbsp;&nbsp;&nbsp;Tišina, a potom tiho mrmljanje.
<BR>&nbsp;&nbsp;&nbsp;&nbsp;&nbsp;"Ništa ne dobijam." Jar.
<BR>&nbsp;&nbsp;&nbsp;&nbsp;&nbsp;Tegu veoma smetaju njihovi glasovi. Primorava oči da se otvore, uprkos suprotnim naređenjima koja primaju od sonde.
<BR>&nbsp;&nbsp;&nbsp;&nbsp;&nbsp;"Pogledajte", kaže Jar.
<BR>&nbsp;&nbsp;&nbsp;&nbsp;&nbsp;Tri para očiju zagleda se u Tega. Kako se samo polako kreću. Dit, Det, Dot: oči trepću... trepću... bar minut protiče između dva treptaja. Jar poseže za nečim na konzoli. Njegovim prstima biće potrebno bar nedelju dana da dosegnu svoje odredište.
<BR>&nbsp;&nbsp;&nbsp;&nbsp;&nbsp;Teg ispituje vezove na rukama i nogama. Običan konopac! Ne žureći se on obavija prste oko čvorova. Oni se olabavljuju u početku sasvim malo, a zatim se razvezuju. Prelazi na kaiševe kojima je privezan za nosiljku. Ovo je već lakše: obične brave na izvlačenje. Jarova šaka nije prešla još ni četvrtinu puta do konzole.
<BR>&nbsp;&nbsp;&nbsp;&nbsp;&nbsp;Treptaj... treptaj... treptaj...
<BR>&nbsp;&nbsp;&nbsp;&nbsp;&nbsp;Tri para očiju pokazuje neznatno iznenađenje.
<BR>&nbsp;&nbsp;&nbsp;&nbsp;&nbsp;Teg se oslobađa meduzinih zapletaja u obliku sondinih kontakata. Pop-pop-pop! Hvataljke lete na sve strane. Iznenađen je što primećuje lagani početak krvarenja na poleđini desne šake kojom je postrance očešao jedan od kontakata sonde.
<BR>&nbsp;&nbsp;&nbsp;&nbsp;&nbsp;Mentatska projekcija: krećem se opasnom brzinom.
<BR>&nbsp;&nbsp;&nbsp;&nbsp;&nbsp;Više se ne nalazi na nosiljci. Funkcioner lagano, lagano poseže ka nabreklom džepu sa strane. Tegova šaka lomi funkcioneru vrat. Funkcioner nikada više neće dotaći taj mali laserski pištolj koji je uvek nosio u džepu. Jarova ispružena šaka još nije prešla ni trećinu puta do konzole. Doduše, u njegovim očima primetno je nedvosmisleno iznenađenje. Teg sumnja da ovaj čovek uopšte vidi šaku koja mu lomi vrat. Meterli se kreće nešto brže. Njeno levo stopalo stiže do mesta na kome se Teg nalazio samo delić sekunde ranije. Ipak, i to je sporo! Meterli zabacuje glavu i otkriva vrat za Tegovu šaku.
<BR>&nbsp;&nbsp;&nbsp;&nbsp;&nbsp;Kako samo sporo padaju na pod!
<BR>&nbsp;&nbsp;&nbsp;&nbsp;&nbsp;Teg postade svestan znoja koji kulja iz njega, ali nema vremena da brine o tome.
<BR>&nbsp;&nbsp;&nbsp;&nbsp;&nbsp;Bio mi je poznat svaki njihov pokret pre no što su ga napravili! Šta se to sa mnom dogodilo?
<BR>&nbsp;&nbsp;&nbsp;&nbsp;&nbsp;Mentatska projekcija: agonija koju sam doživeo pod sondom podigla je moje sposobnosti na novi nivo.
<BR>&nbsp;&nbsp;&nbsp;&nbsp;&nbsp;Strašna glad koju oseti kaza mu da je utrošio mnogo energije. On potisnu to osećanje, osetivši da se vraća u normalni tok vremena. Tri tupa zvuka: pad tela na pod.
<BR>&nbsp;&nbsp;&nbsp;&nbsp;&nbsp;Teg stade da ispituje konzolu sonde. Odista, nije bila iksijanska. Doduše, imala je slične upravljače. On brisanjem isprazni sistem za skladištenje podataka.
<BR>&nbsp;&nbsp;&nbsp;&nbsp;&nbsp;Sobna svetla?
<BR>&nbsp;&nbsp;&nbsp;&nbsp;&nbsp;Kontrole pored vrata sa spoljašnje strane. On pogasi svetla i tri puta duboko udahnu vazduh. U noć je nahrupila jedna kovitlava mrlja, sva u pokretu.
<BR>&nbsp;&nbsp;&nbsp;&nbsp;&nbsp;Oni koji su ga doveli ovamo umotani u svoju komotnu odeću koja ih je štitila od zimske hladnoće jedva da su imali vremena da se okrenu prema tom čudnom zvuku pre no što ih je kovitlava mrlja poobarala.
<BR>&nbsp;&nbsp;&nbsp;&nbsp;&nbsp;Ovog puta Teg se vratio u normalan tok vremena brže nego prošli put. Svetlost zvezda ukazala mu je na trag koji je vodio niz padinu kroz gusto žbunje. Okliznuo se i stao da klizi po blatu pomešanom sa snegom dok nije uspeo da održi ravnotežu, predviđajući kakvo se tle prostire ispod njega. Svaki korak završavao je tačno tamo gde je znao da mora da se završi. Uskoro se našao na čistini koja je gledala preko jedne ravnice.
<BR>&nbsp;&nbsp;&nbsp;&nbsp;&nbsp;Ugledao je svetlost nekog grada i jedan veliki crni pravougaonik u blizini njegovog središta. Prepoznao je to mesto: Isaji. Tamo su se nalazili gospodari Lutaka.
<BR>&nbsp;&nbsp;&nbsp;&nbsp;&nbsp;Slobodan sam!
</P></TD></TR></TABLE>
<P class="next">
<A HREF=p36.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
