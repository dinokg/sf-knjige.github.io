<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>28.
<P>&nbsp;&nbsp;&nbsp;&nbsp;&nbsp;Već dugo znamo da se na predmete koje iskušavamo čulom dodira može uticati izborom - kako svesnim tako i nesvesnim. To je dokazana činjenica, koja ne zahteva od nas da verujemo kako se neka sila u nama pruža napolje i dodiruje vaseljenu. Poručujem da postoji poučna veza između uverenja i onoga što smatramo da je 'stvarno'. Svi naši sudovi opterećeni su teškim teretom predačkih uverenja kojima smo mi iz Bene Geserita podložniji od ostalih. Nije dovoljno što smo toga svesni i što se toga čuvamo. Uvek moramo obraćati pažnju na alternativna tumačenja.
<BR>
<BR>&nbsp;&nbsp;&nbsp;&nbsp;&nbsp;Vrhovna majka Taraza: rasprava u Veću
<BR>
<BR>&nbsp;&nbsp;&nbsp;&nbsp;&nbsp;"Bog će nam ovde suditi", likovao je Vaf.
<BR>&nbsp;&nbsp;&nbsp;&nbsp;&nbsp;Činio je to u najnepredvidljivijim trenucima za sve vreme ove duge vožnje kroz pustinju. Šeana kao da to nije primećivala, ali Vafov glas i primedbe počeli su da umaraju Odrade.
<BR>&nbsp;&nbsp;&nbsp;&nbsp;&nbsp;Sunce Rakisa već je bilo nisko na zapadu, ali crv koji ih je nosio nije pokazivao znake umora dok je jezdio preko drevnog Sarera prema ostacima nasipa Tiraninovog zida-prepreke.
<BR>&nbsp;&nbsp;&nbsp;&nbsp;&nbsp;Zašto u ovom pravcu? pitala se Odrade.
<BR>&nbsp;&nbsp;&nbsp;&nbsp;&nbsp;Nijedan odgovor nije je zadovoljavao. Fanatizam i obnovljena opasnost koja im je pretila od Vafa zahtevali su, doduše, trenutni odgovor. Ona se priseti napeva Šerijata za koji je znala da ga je zaneo.
<BR>&nbsp;&nbsp;&nbsp;&nbsp;&nbsp;"Neka bog presudi, a ne ljudi."
<BR>&nbsp;&nbsp;&nbsp;&nbsp;&nbsp;Vaf se naljuti zbog podrugljivog tona njenog glasa. On pogleda prema obzorju ispred njih, a zatim naviše ka 'topterima koji su ih pratili u stopu.
<BR>&nbsp;&nbsp;&nbsp;&nbsp;&nbsp;"Ljudi moraju da obavljaju posao umesto boga", promrmlja on.
<BR>&nbsp;&nbsp;&nbsp;&nbsp;&nbsp;Odrade nište ne odgovori. Vaf je bio zaveden u svojim sumnjama i sada će se pitati da li su te benegeseritske veštice odista delile Veliko uverenje?
<BR>&nbsp;&nbsp;&nbsp;&nbsp;&nbsp;Njene misli ponovo uroniše u pitanja bez odgovora, preturajući po svemu što je znala o crvima Rakisa. Lična sećanja i Druga sećanja istakla su jednu sliku. Mogla je sebi da dočara odevene Slobodnjake na crvima koji su bili čak i veći od ovoga; svaki jahač naginjao se unazad oslanjajući se o jednu dugačku motku sa kukom na kraju koja se zabadala u prstenove crva kao što njene ruke sada stežu ovaj prsten. Na obrazima je osećala vetar, a oko nogu joj se obavijala odora. Ovo jahanje sjedini se sa svim ostalim u jednu dugu prisnost.
<BR>&nbsp;&nbsp;&nbsp;&nbsp;&nbsp;Prošlo je mnogo vremena od kad je jedan Atreid jahao na ovaj način.
<BR>&nbsp;&nbsp;&nbsp;&nbsp;&nbsp;Da li se ključ za njihovo odredište nalazio u Dar-es-Balatu? Kako bi to bilo moguće? Bilo je tako toplo, a njen um je istraživao buduće događaje koji su mogli da se dogode tokom ove pustolovine u pustinji. Nije bila dovoljno na oprezu.
<BR>&nbsp;&nbsp;&nbsp;&nbsp;&nbsp;Kao i sve ostale zajednice na Rakisu, i Dar-es-Balat se povlačio iz svojih predgrađa tokom žege ranog popodneva. Odrade se priseti koliko ju je žuljalo njeno novo pustinjsko odelo dok je čekala u senci zgrada blizu zapadnih granica Dar-es-Balata. Čekala je da odvojene pratnje dovedu Šeanu i Vafa iz osiguranih zgrada gde ih je Odrade smestila.
<BR>&nbsp;&nbsp;&nbsp;&nbsp;&nbsp;Kako je samo bila izazovna meta! Trebalo je da se uvere u stvarnu pokornost Rakisa. Pretnje Bene Geserita namerno su kasnile.
<BR>&nbsp;&nbsp;&nbsp;&nbsp;&nbsp;"Šejtan voli toplotu", iznenada reče Šeana.
<BR>&nbsp;&nbsp;&nbsp;&nbsp;&nbsp;Žitelji Rakisa sklanjali su se od žege, ali to je bilo doba kada su crvi izlazili. Da li je možda to predstavljalo značajnu činjenicu, koja je otkrivala razlog zbog koga ih je ovaj crv nosio u određenom pravcu?
<BR>&nbsp;&nbsp;&nbsp;&nbsp;&nbsp;Moj um poskakuje unaokolo poput dečje lopte!
<BR>&nbsp;&nbsp;&nbsp;&nbsp;&nbsp;Šta li je značilo to što su se žitelji Rakisa krili od sunca dok su mali Tleilaks, jedna časna majka i jedna divlja devojčica jurili preko pustinje na leđima crva? To je bilo drevno ustrojstvo na Rakisu. U njemu nije bilo ničeg iznenađujućeg. Doduše, drevni Slobodnjaci bili su uglavnom moćnici. Njihovi moderni naslednici više su zavisili od zaklona koji ih je štitio od najjačeg sunca.
<BR>&nbsp;&nbsp;&nbsp;&nbsp;&nbsp;Kako su se samo sveštenici osećali sigurnim iza svojih stražarskih jaraka!
<BR>&nbsp;&nbsp;&nbsp;&nbsp;&nbsp;Svaki stanovnik gradskog središta ne Rakisu znao je da se tamo napolju nalazi kanat koji je bio skrenut kako bi napajao uske kanale čije se isparavanje ponovo hvatalo u zamke za vetrove.
<BR>&nbsp;&nbsp;&nbsp;&nbsp;&nbsp;"Štite nas naše molitve", govorili su, ali su dobro znali šta ih je štitilo.
<BR>&nbsp;&nbsp;&nbsp;&nbsp;&nbsp;"Njegovo sveto prisustvo viđeno je u pustinji."
<BR>&nbsp;&nbsp;&nbsp;&nbsp;&nbsp;Sveti crv.
<BR>&nbsp;&nbsp;&nbsp;&nbsp;&nbsp;Podeljeni bog.
<BR>&nbsp;&nbsp;&nbsp;&nbsp;&nbsp;Odrade spusti pogled na prstenove crva ispred sebe. I evo ga, tu je!
<BR>&nbsp;&nbsp;&nbsp;&nbsp;&nbsp;Ona pomisli na sveštenike koji su se nalazili među posmatračima u 'topterima iznad njih. Kako su samo voleli druge da uhode! Osećala je kako je posmatraju s leđa u Dar-es-Balatu, dok je očekivala Šeanu i Vafa da se pojave. Oči iza visokih rešetaka sakrivenih balkona. Oči koje zure kroz uske prozore u debelim zidovima. Oči skrivene iza plaz-ogledala ili oči koje posmatraju iz senki.
<BR>&nbsp;&nbsp;&nbsp;&nbsp;&nbsp;Odrade je primoravala sebe da ne obraća pažnju na opasnosti dok je pratila protok vremena pomoću kretanja linija senki na zidu iznad nje: bio je to pouzdan sat u ovoj zemlji gde je malo ko merio vreme drugačije do koristeći se suncem.
<BR>&nbsp;&nbsp;&nbsp;&nbsp;&nbsp;Napetost je rasla, pojačana potrebom da izgleda bezbrižna. Hoće li napasti? Hoće li se usuditi da to učine kada znaju da je preduzela vlastite mere opreza? Kako su samo sveštenici bili ljuti što su morali da se pridruže Tleilaksima u ovom tajnom trijumviratu! Njenim časnim majkama, sveštenicama iz Tvrđave, nije se dopalo ovo opasno ujedanje sveštenika.
<BR>&nbsp;&nbsp;&nbsp;&nbsp;&nbsp;"Dopusti da jedna od nas bude mamac!"
<BR>&nbsp;&nbsp;&nbsp;&nbsp;&nbsp;Odrade je bila nepokolebljiva: "Ne bi poverovali. Sumnja bi ih držala na odstojanju. Pored toga, sigurno će poslati Albertusa."
<BR>&nbsp;&nbsp;&nbsp;&nbsp;&nbsp;I tako je Odrade sada čekala u dvorištu Dar-es-Balata, zaklonjena zelenilom u udubljenju gde je stajala, gledajući naviše u liniju sunca koja se popela šest spratova u visinu - pored čipkastih ograda na nivou svakog balkona: zelene biljke, svetlocrveni, narandžasti i plavi cvetovi i trougao srebrnastog neba iznad tih naslaga.
<BR>&nbsp;&nbsp;&nbsp;&nbsp;&nbsp;I skrivene oči.
<BR>&nbsp;&nbsp;&nbsp;&nbsp;&nbsp;Kretanje kod širokih uličnih vrata s njene desne strane! U dvorištu se pojavi jedno jedino stvorenje u svešteničkoj zlatno-purpurno-beloj odori. Proučavala ga je tražeći znake koji bi joj potvrdili da je možda još jedan od Tleilaksa Liceigrača proširio njihov uticaj, preobrazivši se u Albertusa. Ovo pred njom bio je čovek, sveštenik koga je poznavala: Albertus, starešina Dar-es-Balata.
<BR>&nbsp;&nbsp;&nbsp;&nbsp;&nbsp;Kao što smo i očekivale.
<BR>&nbsp;&nbsp;&nbsp;&nbsp;&nbsp;Albertus se kroz široki atrijum i preko dvorišta približavao sa vidljivim dostojanstvom. Da li su se u njegovom držanju nazirali opasni predznaci? Hoće li dati znak svojim ubicama? Ona okrznu pogledom nizove balkona: mala treperava kretanja na višim nivoima. Sveštenik koji se približavao nije bio sam.
<BR>&nbsp;&nbsp;&nbsp;&nbsp;&nbsp;Nisam ni ja!
<BR>&nbsp;&nbsp;&nbsp;&nbsp;&nbsp;Albertus se zaustavio na dva koraka od Odrade i podigao pogled prema njoj sa mesta koje mu je pre toga zaokupljalo pažnju - sa zamršenih zlatnih i purpurnih crteža popločanog poda dvorišta.
<BR>&nbsp;&nbsp;&nbsp;&nbsp;&nbsp;Ima krhke kosti, pomisli Odrade.
<BR>&nbsp;&nbsp;&nbsp;&nbsp;&nbsp;Ničim nije pokazala da ga je prepoznala. Albertus je bio jedan od onih koji su znali da je glavni sveštenik zamenjen preobraženim Liceigračem.
<BR>&nbsp;&nbsp;&nbsp;&nbsp;&nbsp;Albertus pročisti grlo i drhtavo udahnu.
<BR>&nbsp;&nbsp;&nbsp;&nbsp;&nbsp;Krhke kosti! Krhko telo!
<BR>&nbsp;&nbsp;&nbsp;&nbsp;&nbsp;Iako je ta misao zabavljala Odrade, ona nije umanjila njenu zabrinutost. Časne majke uvek primete takve stvari. Traže tragove uzgajanja. Ako je i vršeno ikakvo odabiranje u Albertusovoj lozi, izvedeno je sa dosta pogrešaka, elemenata koje će Sestrinstvo nastojati da ispravi kod njegovih naslednika ako se ikad pokaže da je vredan uzgajanja. Razume se, to će biti razmotreno. Albertus se uzdigao na moćan položaj i to je postigao tiho ali bez zastoja, tako da mora biti odlučeno da li u njemu postoji vredan genetski materijal. Doduše, Albertus je stekao bedno obrazovanje. Akilota prve godine bila bi u stanju da s njim iziđe na kraj. Uslovljavanje među sveštenstvom Rakisa bilo se poprilično izrodilo od dana starih Ribogovornica.
<BR>&nbsp;&nbsp;&nbsp;&nbsp;&nbsp;"Šta ćeš ti ovde?" upita Odrade, glasom koji se mogao protumačiti i kao optužba i kao pitanje.
<BR>&nbsp;&nbsp;&nbsp;&nbsp;&nbsp;Albertus uzdrhta. "Donosim vam poruku od vaših ljudi, časna majko."
<BR>&nbsp;&nbsp;&nbsp;&nbsp;&nbsp;"Da je čujem!"
<BR>&nbsp;&nbsp;&nbsp;&nbsp;&nbsp;"Došlo je do malog zastoja, nešto u vezi sa putem koji je bio poznat suviše velikom broju ljudi."
<BR>&nbsp;&nbsp;&nbsp;&nbsp;&nbsp;To je bar bila priča koju su se dogovorile da serviraju sveštenicima. Ali sa Albnertusovog lica mogle su se pročitati još neke stvari. Tajne njemu poverene nisu bile pohranjene na sigurno mesto.
<BR>&nbsp;&nbsp;&nbsp;&nbsp;&nbsp;"Gotovo da žalim što nisam naredila da te ubiju", reče Odrade.
<BR>&nbsp;&nbsp;&nbsp;&nbsp;&nbsp;Albertus se povuče za cela dva koraka. Pogled mu je postao isprazan kao da je umro upravo tu, njoj naočigled. Prepoznala je tu reakciju. Albertus je dosegao pravo stanje otkrovenja, u kom strah steže mošnice. Znao je da ova užasna časna majka Odrade može da ga osudi na smrt tek tako ili da ga ubije sopstvenim rukama. Ništa što kaže ili učini neće izmaći njenom užasnom pomnom ispitivanju.
<BR>&nbsp;&nbsp;&nbsp;&nbsp;&nbsp;"Razmišljao si da li da me ubiješ i uništiš našu Tvrđavu u Kinu", optuži ga Odrade.
<BR>&nbsp;&nbsp;&nbsp;&nbsp;&nbsp;Albertus se divlje tresao. "Čemu optužbe, časna majko?" U glasu mu se naziralo jadikovanje koje ga je odavalo.
<BR>&nbsp;&nbsp;&nbsp;&nbsp;&nbsp;"Ne pokušavaj da poričeš", uzviknu ona. "Pitam se koliko je još osoba osim mene shvatilo da te može lako čitati? Ti bi trebalo da budeš čuvar tajni. A ne da hodaš unaokolo sa svim našim tajnama ispisanim na licu!"
<BR>&nbsp;&nbsp;&nbsp;&nbsp;&nbsp;Albertus pade na kolena. Ona za časak pomisli da će početi da puzi.
<BR>&nbsp;&nbsp;&nbsp;&nbsp;&nbsp;"Poslali su me vaši ljudi!"
<BR>&nbsp;&nbsp;&nbsp;&nbsp;&nbsp;"A ti si bio presrećan što ćeš doći kako bi odlučio da li postoji mogućnost da me ubiješ."
<BR>&nbsp;&nbsp;&nbsp;&nbsp;&nbsp;"Zašto bismo mi..."
<BR>&nbsp;&nbsp;&nbsp;&nbsp;&nbsp;"Tišina! Ne dopada vam se što mi nadziremo Šeanu. Bojite se Tleilaksa. Stvari su izmakle iz vaših svešteničkih ruku i pokrenuti su događaji koji vas užasavaju."
<BR>&nbsp;&nbsp;&nbsp;&nbsp;&nbsp;"Časna majko! Šta da radimo? Šta da radimo?"
<BR>&nbsp;&nbsp;&nbsp;&nbsp;&nbsp;"Slušaćete nas! I više od toga, slušaćete Šeanu! Plašite se naše današnje pustolovine? Većih stvari treba da se bojite."
<BR>&nbsp;&nbsp;&nbsp;&nbsp;&nbsp;Ona zatrese tobože obeshrabreno glavom, svesna kakav je sve ovo utisak ostavilo na jadnog Albertusa. On se pogrbi pod težinom njene ljutnje.
<BR>&nbsp;&nbsp;&nbsp;&nbsp;&nbsp;"Na noge!" naredi ona. "I ne zaboravi da si sveštenik i da se od tebe traži da govoriš istinu!"
<BR>&nbsp;&nbsp;&nbsp;&nbsp;&nbsp;Albertus se spotičući uspravi i dalje držeći pognutu glavu. Mogla je da vidi kako mu telo odgovara na donetu odluku da se mane izgovora. Kakvo je to samo suđenje moralo da bude za njega! Pokoran prema časnoj majci koja mu je očigledno čitala misli, sada je morao da bude pokoran i prema svojoj religiji. Mora da se suoči sa krajnjim paradoksom svih religija:
<BR>&nbsp;&nbsp;&nbsp;&nbsp;&nbsp;Bog zna!
<BR>&nbsp;&nbsp;&nbsp;&nbsp;&nbsp;"Nemoj ništa kriti od mene, od Šeane i boga", reče Odrade.
<BR>&nbsp;&nbsp;&nbsp;&nbsp;&nbsp;"Oprosti mi, časna majko."
<BR>&nbsp;&nbsp;&nbsp;&nbsp;&nbsp;"Da ti oprostim? Nije u mojoj moći da praštam, niti bi to trebalo da tražiš od mene. Ti si sveštenik!"
<BR>&nbsp;&nbsp;&nbsp;&nbsp;&nbsp;On podiže pogled prema Odradinom licu.
<BR>&nbsp;&nbsp;&nbsp;&nbsp;&nbsp;Paradoks ga je konačno u potpunosti skrhao. Bog je ovde sigurno bio prisutan! 192og je obično bio daleko i suočenja su se mogla odgađati. Sutra je novi dan života. Svakako da jeste. Čovek ga može prihvatiti ako sebi dopusti nekoliko malih grehova, možda laž ili dve. Samo za sada. Možda i jedan veliki greh, ako su iskušenja bila velika. Bogovi bi trebalo da imaju više razumevanja za velike grešnike. Ostalo bi vremena za iskupljivanje.
<BR>&nbsp;&nbsp;&nbsp;&nbsp;&nbsp;Odrade je zurila u Albertusa analizirajućim okom Misionarie Protektive.
<BR>&nbsp;&nbsp;&nbsp;&nbsp;&nbsp;Ahh, Albertuse, pomisli ona. Naišao si na ljudsko biće koje zna sve o stvarima za koje si verovao da su tajne što ih deliš sa svojim bogom.
<BR>&nbsp;&nbsp;&nbsp;&nbsp;&nbsp;Za Albertusa se njegovo sadašnje stanje nije mnogo razlikovalko od smrti i one krajnje pokornosti u odnosu na konačni sud njegovog boga. To je sigurno predstavljalo dobar opis nesvesnog načina na koji je Albertus dozvolio da se njegova moć volje sada izdrobi. Svi njegovi religijski strahovi bili su dozvani u sećanje i usmereni prema jednoj časnoj majci.
<BR>&nbsp;&nbsp;&nbsp;&nbsp;&nbsp;Svojim najsuvljim glasom, čak se ni ne posluživši Glasom, Odrade reče: "Želim da se ova farsa smesta okonča."
<BR>&nbsp;&nbsp;&nbsp;&nbsp;&nbsp;Albertus pokuša da proguta knedlu. Znao je da ne sme lagati. Možda je poznavao daleke mogućnosti laganja, ali to bi bilo beskorisno. On pokorno podiže pogled prema Odradinom čelu na kome je ivica kape njenog pustinjskog odela bila čvrsto navučena preko obrva. On prozbori glasom tek nešto čujnijim od šapata:
<BR>&nbsp;&nbsp;&nbsp;&nbsp;&nbsp;"Časna majko, osećamo se kao žrtve. Vi i Tleilaks idete u pustinju sa našom Šeanom. Oboje ćete od nje učiti, a..." Ramena mu se opustiše. "Zašto vodite Tleilaksa?"
<BR>&nbsp;&nbsp;&nbsp;&nbsp;&nbsp;"Tako Šeana želi", slaga Odrade.
<BR>&nbsp;&nbsp;&nbsp;&nbsp;&nbsp;Albertus otvori usta, pa ih zatvori ne progovorivši. Mogla je da vidi kako ga preplavljuje prihvatanje.
<BR>&nbsp;&nbsp;&nbsp;&nbsp;&nbsp;"Vratićeš se svojima sa mojim upozorenjem", naredi Odrade. "Opstanak Rakisa i vašeg sveštenstva zavisi samo od toga koliko me dobro budete slušali. Nećete nam ni najmanje smetati! A što se tiče detinjastih zavera koje ste kovali protiv nas - Šeana nam otkriva svaku vašu rđavu misao!"
<BR>&nbsp;&nbsp;&nbsp;&nbsp;&nbsp;Tada je Albertus iznenadi. Zatresao je glavom i suvo se zakikotao. Odrade je već primetila da su mnogi od ovih sveštenika uživali u propasti, ali nije pretpostavljala da bi ih mogle zabavljati njihove vlastite pogreške.
<BR>&nbsp;&nbsp;&nbsp;&nbsp;&nbsp;"Smatram da je tvoj smeh plitak", reče ona.
<BR>&nbsp;&nbsp;&nbsp;&nbsp;&nbsp;Albertus slegnu ramenima i delimično opet navuče masku na lice. Odrade je videla nekoliko takvih maski kod njega. Fasade! Stavljao ih je u slojevima. A daleko ispod sve te zaštite nalazio se neko ko je mario, neko koga je ovde ogolela do krajnjih mogućih granica. Ovi sveštenici znali su da se opasno izgube u opširnim objašnjenjima - doduše samo kada ih salete gomilom pitanja.
<BR>&nbsp;&nbsp;&nbsp;&nbsp;&nbsp;Moram izvući na površinu onoga koji mari, pomisli Odrade. Ona ga preseče kada je počeo da govori.
<BR>&nbsp;&nbsp;&nbsp;&nbsp;&nbsp;"Dosta! Sačekaćeš da se vratim iz pustinje. Za sada si moj glasnik. Prenesi tačno moju poruku i bićeš nagrađen onako kako nisi ni sanjao. Ako, pak, izneveriš, bićeš ostavljen na milost i nemilost Šejtanu!"
<BR>&nbsp;&nbsp;&nbsp;&nbsp;&nbsp;Odrade je posmatrala Albertusa kako trčkarajući napušta dvorište pogrbljenih ramena, glave isturene napred kao da nije mogao da dočeka da ustima dosegne mesto sa koga će ga njegovi čuti.
<BR>&nbsp;&nbsp;&nbsp;&nbsp;&nbsp;Sve u svemu, pomisli ona, dobro je prošlo. Sračunati rizik, veoma opasan po nju lično. Bila je ubeđena da su se na balkonima iznad nje nalazile ubice koje su čekale na Albertusov znak. A strah koji je sada poneo sa sobom odavde bio je nešto s čim se Bene Geserit prisno upoznao kroz milenijume manipulacija. Žestoko zarazan, poput neke pošasti. Sestre učiteljice nazivale su to 'usmerenom histerijom'. Bila je usmerena (upravljena je bilo tačnije) u srce sveštenstva na Rakisu. Mogli su računati s tim, naročito sada kada se u igru uvodi i pojačanje. Sveštenici će se predati. Sada se trebalo plašiti svega nekolicine imunih jeretika.
</P></TD></TR></TABLE>
<P class="next">
<A HREF=p29.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
