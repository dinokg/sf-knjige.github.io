<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>30.
<P>&nbsp;&nbsp;&nbsp;&nbsp;&nbsp;Ova odaja rekonstruiše delić pustinje Dine. Peščani guseničar pred vama potiče iz vremena Atreida. Grupisani oko njega nalaze se, ako krenete u smeru kazaljke na satu, s vaše leve strane, jedna mala žetelica, laki jednopreg, primitivno postrojenje za preradu začina i ostala pomoćna oprema. Na svakoj postaji istaknuto je objašnjenje. Obratite pažnju na citat iznad ekrana: "JER ONI ĆE ISPITATI MORSKA PROSTRANSTVA I BOGATSTVO PESKA." Ovaj drevni citat često je ponavljao slavni Gurni Halek.
<BR>
<BR>&nbsp;&nbsp;&nbsp;&nbsp;&nbsp;Uputstva iz Muzeja u Dar-es-Balatu
<BR>
<BR>&nbsp;&nbsp;&nbsp;&nbsp;&nbsp;Crv nije usporio svoje ustrajno kretanje do pred sam sumrak. Odrade je do tada iscrpla sva svoja pitanja na koja još nije dobila odgovore. Na koji način je Šeana upravljala crvima? Odrade je znala da će se njene sestre-čuvarke, tamo gore u 'topterima koji su ih u stopu pratili, umoriti postavljajući sebi ta ista pitanja - plus još jedno.
<BR>&nbsp;&nbsp;&nbsp;&nbsp;&nbsp;Zašto Odrade ne prekine ovo jahanje?
<BR>&nbsp;&nbsp;&nbsp;&nbsp;&nbsp;Mogle bi se čak upustiti u nagađanje: Ne traži od nas da se umešamo jer bi to moglo uznemiriti zver. Ne veruje da bismo uspele da ugrabimo njeno društvo sa njegovih leđa.
<BR>&nbsp;&nbsp;&nbsp;&nbsp;&nbsp;Istina je bila mnogo jednostavnija: znatiželja.
<BR>&nbsp;&nbsp;&nbsp;&nbsp;&nbsp;Šištavo kretanje crva moglo se uporediti sa talasanjem lađe koja prkosi morima. Drugim rečima, suvi kremeni mirisi pregrejanog peska šibali su ih nošeni vetrom. Sada se oko njih prostirala samo otvorena pustinja, kilometar za kilometrom nizale su se dine veličine leđa nekog kita pravilno raspoređene kao talasi u okeanu.
<BR>&nbsp;&nbsp;&nbsp;&nbsp;&nbsp;Vaf je ćutao već duže vreme. Onako mali i šćućuren ličio je na reprodukciju Odradinog položaja; pažnja mu je bila upravljena pravo napred, a lice bezizražajno. Najčešće je izjavljivao:
<BR>&nbsp;&nbsp;&nbsp;&nbsp;&nbsp;"Bog čuva vernike kada kucne sudnji čas!"
<BR>&nbsp;&nbsp;&nbsp;&nbsp;&nbsp;Odrade je u njemu videla potvrdu tvrdnje da dovoljno snažan fanatizam može trajati vekovima. U ovom Tleilaksu preživeli su Zensuni i stari Sufi. To je podseti na nekog smrtonosnog mikroba koji je tokom svih ovih milenijuma bio uspavan, čekajući na odgovarajućeg domaćina koji će pohranjivati njegovu zaraznost.
<BR>&nbsp;&nbsp;&nbsp;&nbsp;&nbsp;Šta će se zbiti sa onim što sam usadila u sveštenstvo Rakisa? upita se. Sveta Šeana predstavljala je izvesnost.
<BR>&nbsp;&nbsp;&nbsp;&nbsp;&nbsp;Šeana je sedela na jednom od prstenja svog Šejtana, zadignute odore koja joj je pokrivala mršave noge ispod kolena. Prsten je sa obe ruke stezala između nogu.
<BR>&nbsp;&nbsp;&nbsp;&nbsp;&nbsp;Ranije je rekla da ju je njena prva vožnja na crvu odvela pravo u grad Kin. Zašto tamo? Da li ju je crv jednostavno odneo do njenih sunarodnika?
<BR>&nbsp;&nbsp;&nbsp;&nbsp;&nbsp;Ovaj ispod njih sigurno je imao drugi cilj. Pošto Šeanu nisu više ispitivali, Odrade joj je naredila da ćuti i uvežbava dubotrans. Tako će se bar obezbediti da će i najmanju sitnicu ovog iskustva moći lako da dozovu iz njenog sećanja. Ako je postojao neki skriveni jezik između Šeane i crva, otkriće to kasnije.
<BR>&nbsp;&nbsp;&nbsp;&nbsp;&nbsp;Odrade se zagleda u obzorje. Ostaci osnove drevnog zida koji je opasivao Sarer nalazili su se na svega nekoliko kilometara ispred njih. Njihove dugačke senke pružale su se preko dina, govoreći Odrade da su ostaci bili viši nego što je u prvi mah pretpostavljala. Sada je to već bila jedna uništena i izlomljena linija sa velikim gromadama rasutim duž osnove. Tesnac u koji se Tiranin strmoglavio sa svog mosta u Ajdahovu reku ležao je s njihove desne strane, bar tri kilometra van njihovog puta. Tamo sada nije proticala nikakva reka.
<BR>&nbsp;&nbsp;&nbsp;&nbsp;&nbsp;Vaf se pokrenu pored nje. "Odazivam se pozivu tvom, bože", reče on. "Ovaj ovde što se moli na svetom mestu je Vaf od Entija!"
<BR>&nbsp;&nbsp;&nbsp;&nbsp;&nbsp;Odrade razroko pogleda prema njemu, ne pokrenuvši glavu. Entio? Njena Druga sećanja znala su za Entija, vođu plemena iz velikog Zensuni lutanja, iz vremena pre Dine. Šta je ovo? Kakva to još drevna sećanja ovi Tleilaksi održavaju u životu?
<BR>&nbsp;&nbsp;&nbsp;&nbsp;&nbsp;Šeana prekide svoje ćutanje. "Šejtan usporava."
<BR>&nbsp;&nbsp;&nbsp;&nbsp;&nbsp;Ostaci drevnog zida preprečili su im put. Pomaljali su se najmanje pedeset metara iznad najviših dina. Crv je blago okrenuo nadesno i prošao između dve džinovske gromade koje su ih nadvisivale. Potom se zaustavio. Dugačka izbrazdana leđa stala su paralelno sa jednim, uglavnom nedirnutim, delom osnove zida.
<BR>&nbsp;&nbsp;&nbsp;&nbsp;&nbsp;Šeana se uspravi i pogleda u prepreku.
<BR>&nbsp;&nbsp;&nbsp;&nbsp;&nbsp;"Kakvo je ovo mesto?" upita Vaf. Svojim glasom nadjačao je zvuk 'toptera koji su im kružili iznad glava.
<BR>&nbsp;&nbsp;&nbsp;&nbsp;&nbsp;Odrade popusti svoj zamarajući stisak i stade da savija prste. Ostala je da kleči, dok je proučavala predeo oko njih. Senke koje su bacale ispreturane gromade izvlačile su oštre linije po gomilicama peska i manjem stenju. Gledano izbliza, sa rastojanja od nekih dvadesetak metara, u zidu su se videle napukline i rascepi, tamni otvori u drevnoj osnovi.
<BR>&nbsp;&nbsp;&nbsp;&nbsp;&nbsp;Vaf je stajao i masirao ruke.
<BR>&nbsp;&nbsp;&nbsp;&nbsp;&nbsp;"Zašto smo dovedeni ovamo?" upita on. Glas mu je bio pomalo plačljiv.
<BR>&nbsp;&nbsp;&nbsp;&nbsp;&nbsp;Crv se trgnu.
<BR>&nbsp;&nbsp;&nbsp;&nbsp;&nbsp;"Šejtan želi da siđemo", objavi Šeana.
<BR>&nbsp;&nbsp;&nbsp;&nbsp;&nbsp;Otkud ona to zna? upita se Odrade. Crvova kretnja nije ih naterala čak ni da se zanesu. Mogao je to da bude neki refleksni pokret, uslovljen dugim putovanjem.
<BR>&nbsp;&nbsp;&nbsp;&nbsp;&nbsp;Ali Šeana se okrete licem prema osnovi drevnog zida, sede na zaobljeni deo crva i skliznu dole. U blagom čučnju pade na meki pesak.
<BR>&nbsp;&nbsp;&nbsp;&nbsp;&nbsp;Odrade i Vaf pomeriše se napred i stadoše da posmatraju Šeanu kako s mukom korača kroz pesak ka prednjem delu crva. Tamo se Šeana podboči i suoči sa razjapljenim ustima. Skriveni plamenovi poigravali su na tom mladom licu narandžastom svetlošću.
<BR>&nbsp;&nbsp;&nbsp;&nbsp;&nbsp;"Šejtane, zašto smo došli ovamo?" upita Šeana.
<BR>&nbsp;&nbsp;&nbsp;&nbsp;&nbsp;Crv se ponovo trgnu.
<BR>&nbsp;&nbsp;&nbsp;&nbsp;&nbsp;"Želi da vi siđete s njega", doviknu Šeana.
<BR>&nbsp;&nbsp;&nbsp;&nbsp;&nbsp;Vaf pogleda Odrade. "Ako ti je bog smrt namenio, On te dovede do mesta umiranja tvoga."
<BR>&nbsp;&nbsp;&nbsp;&nbsp;&nbsp;Odrade mu uzvrati parafrazom napeva iz Šerijata: "Slušaj glasnika božjeg u svemu."
<BR>&nbsp;&nbsp;&nbsp;&nbsp;&nbsp;Vaf uzdahnu. Na licu mu se jasno očitavala sumnja. Ali ipak se okrenu i prvi siđe s crva, skočivši nešto pre Odrade. Krenuše Šeaninim primerom i nađoše se ispred stvorenja. Odrade, čije je svako čulo bilo budno, usredsredi pogled na Šeanu.
<BR>&nbsp;&nbsp;&nbsp;&nbsp;&nbsp;Ispred razjapljenih usta bilo je mnogo toplije. Poznata oporost melanža ispuni vazduh oko njih.
<BR>&nbsp;&nbsp;&nbsp;&nbsp;&nbsp;"Evo nas, bože", reče Vaf.
<BR>&nbsp;&nbsp;&nbsp;&nbsp;&nbsp;Odrade koja se već prilično umorila od njegovog religijskog straha, pređe pogledom po predelu oko njih - razmrskanom stenju, erodiranoj prepreci koja se pružala u tamno nebo, pesku koji se prelivao preko kamenja i laganom huktanju večnih vatri crva.
<BR>&nbsp;&nbsp;&nbsp;&nbsp;&nbsp;Gde se mi to nalazimo? upita se Odrade. Po čemu se ovo mesto razlikuje od drugih i zašto ih je crv ovamo doveo?
<BR>&nbsp;&nbsp;&nbsp;&nbsp;&nbsp;Četiri 'toptera koji su ih pratili prođoše u redu iznad njih. Zvuk krilnih ventilatora i šištanje mlaznica istog časa prigušiše tutnjanje u unutrašnjosti crva.
<BR>&nbsp;&nbsp;&nbsp;&nbsp;&nbsp;Da ih pozovem da se spuste? upita se Odrade. Za to je potreban samo jedan pokret šake. Umesto toga ona podiže obe ruke dajući znak posmatračima da ostanu u vazduhu.
<BR>&nbsp;&nbsp;&nbsp;&nbsp;&nbsp;Na pesku se sada osećala večernja svežina. Odrade se strese i prilagodi svoj metabolizam novim uslovima. Bila je ubeđena da ih crv neće progutati dok je Šeana pored njih.
<BR>&nbsp;&nbsp;&nbsp;&nbsp;&nbsp;Šeana okrete leđa crvu. "Želi da ostanemo ovde", reče ona.
<BR>&nbsp;&nbsp;&nbsp;&nbsp;&nbsp;Kao da su njene reči predstavljale za njega naredbu, crv okrenu glavu od njih i skliznu među visoke, razbacane, džinovske gromade. Mogli su sasvim lepo da čuju kako ubrzava nazad ka pustinji.
<BR>&nbsp;&nbsp;&nbsp;&nbsp;&nbsp;Odrade se okrete licem prema osnovi drevnog zida. Uskoro će se nad njima nadviti tama, ali još je bilo dovoljno svetlo, jer u pustinji sumrak dugo traje, tako da je postojala mogućnost da ugledaju objašnjenje za njihov dolazak ovamo. Jedna visoka pukotina u stenovitom zidu s njene desne strane učini joj se dobrom za ispitivanje kao i bilo koje drugo mesto. Odvojivši deo pažnje za zvuke koje je Vaf ispuštao, Odrade stade da se penje peskovitim obronkom prema tamnom otvoru. Šeana ju je pratila u stopu.
<BR>&nbsp;&nbsp;&nbsp;&nbsp;&nbsp;"Majko, šta ćemo ovde?"
<BR>&nbsp;&nbsp;&nbsp;&nbsp;&nbsp;Odrade zatrese glavom. Čula je Vafa kako ih sledi.
<BR>&nbsp;&nbsp;&nbsp;&nbsp;&nbsp;Pukotina koja se nalazila pravo ispred nje predstavljala je jednu senovitu rupu koja je vodila u tamu. Odrade se zaustavi i zadrža Šeanu pored sebe. Procenila je da je otvor otprilike metar širok i nekih četiri puta toliko visok. Ivice stene bile su čudno glatke, kao da ih je ljudska ruka izglačala. Pesak se gomilao u otvoru. Svetlost zalazećeg sunca koja se odbijala od peska kupala je jednu stranu otvora u plimi zlata.
<BR>&nbsp;&nbsp;&nbsp;&nbsp;&nbsp;Vaf prozbori iza njih: "Kakvo je ovo mesto?"
<BR>&nbsp;&nbsp;&nbsp;&nbsp;&nbsp;"Ima mnogo starih pećina", reče Šeana. "Slobodnjaci su u pećinama skrivali začin." Ona duboko udahnu kroz nos. "Majko, osećaš li miris?"
<BR>&nbsp;&nbsp;&nbsp;&nbsp;&nbsp;Odrade se složi s njom da se na tom mestu vrlo jasno oseća miris melanža.
<BR>&nbsp;&nbsp;&nbsp;&nbsp;&nbsp;Vaf prođe pored Odrade i stupi u pukotinu. Unutra se okrenu i zagleda naviše u zidove koji su se spajali pod pravim uglom iznad njega. Okrenut licem prema Odrade i Šeani, on krenu natraške dublje kroz otvor, pažnje upravljene na zidove. Odrade i Šeana koraknuše bliže njemu. Uz iznenadno šuštanje peska koji se presipa, Vaf im nestade s vidika. Istog trenutka pesak oko Odrade i Šeane skliznu u pukotinu povukavši ih obe sa sobom. Odrade zgrabi Šeaninu ruku.
<BR>&nbsp;&nbsp;&nbsp;&nbsp;&nbsp;"Majko!" zavika Šeana.
<BR>&nbsp;&nbsp;&nbsp;&nbsp;&nbsp;Zvuk se odbi o nevidljive stenovite zidove dok su klizile niz jednu dugačku padinu od peska koji se presipao u zagonetnu tamu. Pesak ih zaustavi u konačnoj plimi blagog kretanja. Odrade, u pesku do kolena, uspravi se i povuče Šeanu za sobom na jednu čvrstu površinu.
<BR>&nbsp;&nbsp;&nbsp;&nbsp;&nbsp;Šeana zausti nešto da kaže, ali Odrade reče: "Tiho! Slušaj!"
<BR>&nbsp;&nbsp;&nbsp;&nbsp;&nbsp;S leve strane čuo se neki rezak zvuk.
<BR>&nbsp;&nbsp;&nbsp;&nbsp;&nbsp;"Vafe?"
<BR>&nbsp;&nbsp;&nbsp;&nbsp;&nbsp;"Upao sam do struka." U glasu mu se osećao užas.
<BR>&nbsp;&nbsp;&nbsp;&nbsp;&nbsp;Odrade sarkastično odvrati: "Mora da je bog tako hteo. Lagano se izvuci. Izgleda da nam se pod nogama nalazi stena. Samo polako! Nije nam potrebno još jedno survavanje."
<BR>&nbsp;&nbsp;&nbsp;&nbsp;&nbsp;Kada joj se oči privikoše na tamu, Odrade pogleda uz peščanu padinu niz koju su se survali. Otvor kroz koji su ušli na ovo mesto predstavljao je udaljeni prorez tmastog zlatila daleko iznad njih.
<BR>&nbsp;&nbsp;&nbsp;&nbsp;&nbsp;"Majko", prošapta Šeana. "Bojim se."
<BR>&nbsp;&nbsp;&nbsp;&nbsp;&nbsp;"Izgovori litiju protiv straha", naredi Odrade. "I budi mirna. Naši prijatelji znaju da smo ovde. Pomoći će nam da se izvučemo napolje."
<BR>&nbsp;&nbsp;&nbsp;&nbsp;&nbsp;"Bog nas je doveo na ovo mesto", reče Vaf.
<BR>&nbsp;&nbsp;&nbsp;&nbsp;&nbsp;Odrade ništa ne odgovori. Ona u tišini napući usne i ispusti jedan prodoran zvižduk, osluškujući eho. Uši su joj govorile da se nalaze u nekoj velikoj prostoriji, sa niskim preprekama iza njih. Ona okrete leđa prema uskoj pukotini i još jednom zviznu.
<BR>&nbsp;&nbsp;&nbsp;&nbsp;&nbsp;Niska prepreka nalazila se na oko stotinu metara udaljenosti.
<BR>&nbsp;&nbsp;&nbsp;&nbsp;&nbsp;Odrade izvuče svoju šaku iz Šeanine. "Molim te, ostani ovde. Vafe?"
<BR>&nbsp;&nbsp;&nbsp;&nbsp;&nbsp;"Čujem 'toptere", reče on.
<BR>&nbsp;&nbsp;&nbsp;&nbsp;&nbsp;"Svi ih čujemo", odreza Odrade. "Spuštaju se. Uskoro ćemo dobiti pomoć. U međuvremenu, ostani gde si i budi miran. Potrebna mi je tišina."
<BR>&nbsp;&nbsp;&nbsp;&nbsp;&nbsp;Zviždućući i osluškujući eho, koračajući veoma pažljivo, Odrade se probijala dublje u tamu. Njena ispružena šaka napipa uskoro neravnu površinu neke stene. Ona krenu duž nje. Dopirala je otprilike do visine struka. Nije ništa mogla da oseti iza nje. Eho njenih zvižduka kaza joj da se pozadi nalazio manji, delimično zagrađen prostor.
<BR>&nbsp;&nbsp;&nbsp;&nbsp;&nbsp;Daleko iznad njih začu se jedan glas: "Časna majko! Jeste li tamo?"
<BR>&nbsp;&nbsp;&nbsp;&nbsp;&nbsp;Odrade se okrenu, sklopi šake oko usta i povika: "Nazad! Upali smo u duboku pećinu. Donesite osvetljenje i jedan dugačak konopac."
<BR>&nbsp;&nbsp;&nbsp;&nbsp;&nbsp;Neka sićušna udaljena prilika skloni se sa udaljenog otvora. Svetlost odozgo postajala je sve nerazgovetnija. Ona spusti šake sa usta i prozbori u tamu.
<BR>&nbsp;&nbsp;&nbsp;&nbsp;&nbsp;"Šeana! Vafe! Pođite prema meni, napravite otprilike deset koraka i stanite."
<BR>&nbsp;&nbsp;&nbsp;&nbsp;&nbsp;"Gde se mi to, majko, nalazimo?" upita Šeana.
<BR>&nbsp;&nbsp;&nbsp;&nbsp;&nbsp;"Strpljenja, dete."
<BR>&nbsp;&nbsp;&nbsp;&nbsp;&nbsp;Vaf se oglasi dubokim mrmljanjem. Odrade prepoznade drevne islamske reči. Molio je. Vaf je odustao od svojih pokušaja da pred njom, sakrije svoje poreklo. Dobro. Onaj koji veruje predstavljao je za nju posudu koju treba napuniti slatkišima Misionarie Protektive.
<BR>&nbsp;&nbsp;&nbsp;&nbsp;&nbsp;U međuvremenu mogućnosti koje im je pružalo ovo mesto na koje ih je crv doveo, uzbuđivale su Odrade. S jednom šakom položenom na stenovitu prepreku ona stade da je ispituje, krećući se ulevo. Vrh je mestimično bio gladak. Cela prepreka bila je ugnuta prema unutra. Druga sećanja ponudiše joj sasvim iznenada sliku:
<BR>&nbsp;&nbsp;&nbsp;&nbsp;&nbsp;Bazen za sakupljanje!
<BR>&nbsp;&nbsp;&nbsp;&nbsp;&nbsp;Ovo je bio slobodnjački bazen za skladištenje vode. Odrade duboko udahnu, tragajući za vlagom. Vazduh je bio kremeno suv.
<BR>&nbsp;&nbsp;&nbsp;&nbsp;&nbsp;Jarka svetlost iz pukotine stade da se spušta razgoneći tamu. Kroz otvor im se obrati glas koji Odrade prepoznade kao glas jedne od sestara.
<BR>&nbsp;&nbsp;&nbsp;&nbsp;&nbsp;"Vidimo vas."
<BR>&nbsp;&nbsp;&nbsp;&nbsp;&nbsp;Odrade se udalji od niske prepreke i okrenu se, zureći unaokolo. Vaf i Šeana stajali su udaljeni nekih šezdeset metara, razgledajući okolinu. Odaja je bila u obliku nepravilnog kruga, nekih dve stotine metara u prečniku. Stenovita kupola uzdizala se visoko iznad njih. Ona ispita nisku prepreku pored sebe: da, bio je to slobodnjački bazen za sakupljanje. Mogla je da razabere malo stenovito ostrvo u središtu, na kome se mogao držati uhvaćeni crv spreman da se prevali u vodu. Druga sećanja dozvaše za nju tu smrt u agoniji i previjanju iz koje je nastajao začinski otrov što je u davnini pokretao slobodnjačke orgije.
<BR>&nbsp;&nbsp;&nbsp;&nbsp;&nbsp;Jedan niski luk uokviravao je još veću tamu na udaljenoj strani bazena. Mogla je da razazna slivnik kojim je dovođena voda iz zamki za vetar. Mora da pozadi postoji još bazena za kupanje, čitav jedan kompleks namenjen očuvanju vlage koja je predstavljala bogatstvo jednog drevnog plemena. Sada je znala ime ovog mesta.
<BR>&nbsp;&nbsp;&nbsp;&nbsp;&nbsp;"Sieč Tabr", prošapta Odrade.
<BR>&nbsp;&nbsp;&nbsp;&nbsp;&nbsp;Te reči pokrenuše bujicu korisnih sećanja. Ovo je bilo Stilgarovo mesto u vreme Muad'Diba. Zašto li nas je taj crv doveo u Sieč Tabr?
<BR>&nbsp;&nbsp;&nbsp;&nbsp;&nbsp;Jedan crv doneo je Šeanu u grad Kin. Možda zato da i drugi saznaju za nju. Šta je, onda, trebalo saznati o ovom mestu? Da li je u toj tami pozadi bilo ljudi? Odrade nije primala čulne nagoveštaje da u tom pravcu ima života.
<BR>&nbsp;&nbsp;&nbsp;&nbsp;&nbsp;Njena sestra kod otvora prekide ove misli: "Morali smo da zatražimo da nam konopac donesu iz Dar-es-Balata! Ljudi iz muzeja kažu da je ovo verovatno Sieč Tabr! Mislili su da je uništen!"
<BR>&nbsp;&nbsp;&nbsp;&nbsp;&nbsp;"Spusti svetiljku tako da ga mogu istražiti", povika Odrade.
<BR>&nbsp;&nbsp;&nbsp;&nbsp;&nbsp;"Sveštenici traže da ovo mesto ostavimo nedirnuto!"
<BR>&nbsp;&nbsp;&nbsp;&nbsp;&nbsp;"Spusti mi svetiljku!" bila je uporna Odrade.
<BR>&nbsp;&nbsp;&nbsp;&nbsp;&nbsp;Uskoro se jedan taman predmet skotrlja niz peščanu padinu, povukavši za sobom gomilu peska. Odrade posla Šeanu da je brzo donese. Pritisak na prekidač bio je dovoljan da jedan svetao snop počne da probada tamni lučni prolaz iza bazena za prikupljanje. Da, tamo ima još bazena. A pored njih nalazilo se usko stepenište usečeno u steni. Stepenice su vodile naviše, zavijale i gubile se iz vidika.
<BR>&nbsp;&nbsp;&nbsp;&nbsp;&nbsp;Odrade se sagnu i prošapta Šeani u uvo. "Pažljivo posmatraj Vafa. Ako krene za nama, zovi me."
<BR>&nbsp;&nbsp;&nbsp;&nbsp;&nbsp;"Da, majko. Kuda ćemo?"
<BR>&nbsp;&nbsp;&nbsp;&nbsp;&nbsp;"Moram pogledati ovo mesto. Ja sam ta koja je ovamo dovedena s nekim ciljem." Ona povisi glas i obrati se Vafu: "Vafe, molim te, sačekaj konopac."
<BR>&nbsp;&nbsp;&nbsp;&nbsp;&nbsp;"O čemu ste to šaputale?" upita on. "Zašto moram da čekam? Šta radite?"
<BR>&nbsp;&nbsp;&nbsp;&nbsp;&nbsp;"Molila sam", reče Odrade. "Sada moram sama nastaviti ovo hodočašće."
<BR>&nbsp;&nbsp;&nbsp;&nbsp;&nbsp;"Zašto sama?"
<BR>&nbsp;&nbsp;&nbsp;&nbsp;&nbsp;Ona odvrati na staroislamskom: "Tako je zapisano."
<BR>&nbsp;&nbsp;&nbsp;&nbsp;&nbsp;To ga je zaustavilo!
<BR>&nbsp;&nbsp;&nbsp;&nbsp;&nbsp;Odrade je krčila sebi put brzim koracima ka kamenim stepenicama.
<BR>&nbsp;&nbsp;&nbsp;&nbsp;&nbsp;Šeana, koja je hitala pored Odrede, reče: "Moramo ljudima reći za ovo mesto. Stare slobodnjačke pećine predstavljaju sigurno utočište pred Šejtanom."
<BR>&nbsp;&nbsp;&nbsp;&nbsp;&nbsp;"Miruj, dete", reče Odrade. Ona usmeri svetlost naviše prema stepeništu. Zavijalo je kroz stenu, skrećući pri vrhu na desno pod oštrim uglom. Odrade stade, oklevajući. Ponovo je osetila da je nešto upozorava na opasnost, kao i u početku ove pustolovine, ali ovog puta osećanje je bilo mnogo jače. Predstavljalo je gotovo nešto opipljivo unutar nje same.
<BR>&nbsp;&nbsp;&nbsp;&nbsp;&nbsp;Šta se nalazi tamo gore?
<BR>&nbsp;&nbsp;&nbsp;&nbsp;&nbsp;"Pričekaj ovde, Šeana", reče Odrade. "Ne dozvoli Vafu da me prati."
<BR>&nbsp;&nbsp;&nbsp;&nbsp;&nbsp;"Kako ja mogu da ga zaustavim?" Šeana uputi pogled pun straha unazad preko odaje do mesta na kome je Vaf stajao.
<BR>&nbsp;&nbsp;&nbsp;&nbsp;&nbsp;"Reci mu da je božija volja da ne ide dalje. Reci to ovako..." Odrade se nagnu ka Šeani i ponovi te reči na Vafovom drevnom jeziku, a zatim: "Nemoj reći ništa više. Ne sklanjaj mu se s puta i ponovi ih ako pokuša da prođe."
<BR>&nbsp;&nbsp;&nbsp;&nbsp;&nbsp;Šeana je nemo oblikovala reči. Odrade vide da ih je upamtila. Devojčica je bila brza.
<BR>&nbsp;&nbsp;&nbsp;&nbsp;&nbsp;"On te se plaši", reče Odrade. "Neće pokušati da ti nanese zlo."
<BR>&nbsp;&nbsp;&nbsp;&nbsp;&nbsp;"Da, majko." Šeana se okrete, prekrsti ruke preko grudi i pogleda preko odaje u Vafa.
<BR>&nbsp;&nbsp;&nbsp;&nbsp;&nbsp;Usmerivši svetlost ispred sebe, Odrade se pope kamenim stepenicama. Sieč Tabr. Kakvo si iznenađenje za nas ovde ostavio, stari crve?
<BR>&nbsp;&nbsp;&nbsp;&nbsp;&nbsp;U jednom dugačkom niskom prolazu na vrhu stepeništa Odrade naiđe na prva pustinjska mumificirana tela. Bilo ih je pet, dva muškarca i tri žene, bez prepoznatljivih znaka odeće na njima. Bili su potpuno nagi i prepušteni suvom pustinjskom vazduhu radi očuvanja. Gubitak tečnosti uslovio je da se koža i meso čvrsto priljube uz kosti. Tela su bila poređana duž stene sa nogama pruženim preko prolaza. Odrade je morala da preskače preko ovih stravičnih prepreka.
<BR>&nbsp;&nbsp;&nbsp;&nbsp;&nbsp;Svako telo obasjala je svetlošću iz lampe dok je prolazila pored njega. Sva su bila gotovo na isti način probodena. Duboki rez nožem protezao se odozdo nagore, nešto ispod luka prsne kosti.
<BR>&nbsp;&nbsp;&nbsp;&nbsp;&nbsp;Ritualno ubijanje?
<BR>&nbsp;&nbsp;&nbsp;&nbsp;&nbsp;Isušeno naborano meso bilo je strgnuto sa mesta uboda, ostavivši za sobom tamnu mrlju koja ih je obeležavala. Odrade je znala da ova tela nisu poticala iz slobodnjačkih vremena. Slobodnjački posmrtni destilatori pretvarali su tela u pepeo, kako bi iz njih povratili telesnu vodu.
<BR>&nbsp;&nbsp;&nbsp;&nbsp;&nbsp;Odrade se probijala napred sa svojom svetiljkom i zastajkivala kako bi videla gde se nalazi. Otkriće tela još je više pojačalo njeno osećanje opasnosti. Trebalo je da ponesem oružje. Ali to bi pobudilo Vafovu sumnju.
<BR>&nbsp;&nbsp;&nbsp;&nbsp;&nbsp;Postojanost tog unutrašnjeg upozorenja nije se mogla izbeći. Ova relikvija od Sieč Tabra bila je opasna.
<BR>&nbsp;&nbsp;&nbsp;&nbsp;&nbsp;Snop njene lampe otkri još jedno stepenište na kraju prolaza. Odrade se oprezno kretala napred. Pri prvom koraku ona uputi ispitujući snop naviše. Plitke stepenice. Samo malo više, nova stena - tamo gore nalazio se jedan širi prostor. Odrade se okrenu i uputi svetlost gore-dole po ovom prolazu. Stenoviti zidovi bili su prošarani krhotinama i spaljenim mestima. Još jednom uputi pogled uz stepenište.
<BR>&nbsp;&nbsp;&nbsp;&nbsp;&nbsp;Šta se nalazi tamo gore?
<BR>&nbsp;&nbsp;&nbsp;&nbsp;&nbsp;Osećanje opasnosti bilo je sada snažnije no ikada.
<BR>&nbsp;&nbsp;&nbsp;&nbsp;&nbsp;Korak po korak, često zastajkivanje. Odrade se penjala. Izbila je u jedan veći prolaz probijen kroz domorodačku stenu. Pozdravila su je nova tela. Ova su bila ostavljena u neredu, onako kako ih je smrt zatekla. Ponovo je ugledala mumificirana tela bez odeće. Ležala su razbacana duž ovog šireg prolaza - bilo ih je dvadeset. Krčila je sebi put zaobilazeći ih. Neka su bila probodena, kao i onih pet na nižem nivou. Neka su bila rasporena, raskomadana, spaljena laserskim zracima. Jednom je bila odrubljena glava i lobanja presvučena kožom ležala je uza zid prolaza poput lopte zaostale posle neke užasne igre.
<BR>&nbsp;&nbsp;&nbsp;&nbsp;&nbsp;Ovaj novi prolaz protezao se pravo napred pored otvora koji su vodili u male odaje sa obe strane. U tim malim odajama nije ugledala ništa vredno dok ih je obasjavala svetlošću iz svoje lampe: nekoliko razbacanih niti začinskog vlakna, male gomile rastopljene stene, mestimični rastopljeni mehurovi na podovima, zidovima i tavanicama.
<BR>&nbsp;&nbsp;&nbsp;&nbsp;&nbsp;Kakvo li se nasilje ovde odigralo?
<BR>&nbsp;&nbsp;&nbsp;&nbsp;&nbsp;U pojedinim prostorijama na podu mogle su se videti rečite mrlje. Prolivena krv? U uglu jedne prostorije nalazila se gomilica smeđe odeće. Otpaci iscepanih vlakana skupljali su se pod Odradinim stopalima.
<BR>&nbsp;&nbsp;&nbsp;&nbsp;&nbsp;Bilo je prašine. Posvuda je bilo prašine. Oblačići prašine podizali su se pod njenim stopalima dok je koračala.
<BR>&nbsp;&nbsp;&nbsp;&nbsp;&nbsp;Prolaz se završavao kružnim otvorom koji se produžavao u jednu duboku izbočinu. Ona uputi snop svetlosti ka drugom kraju izbočine: jedna ogromna odaja, mnogo veća od one ispod. Njena zakrivljena tavanica uzdizala se toliko visoko da je, znala je to, sigurno zadirala u stenovitu osnovu velikog zida. Široke, plitke stepenice vodile su naniže sa izbočine do poda odaje. Oklevajući, Odrade se spusti niz stepenice do poda. Svetiljkom je šarala unaokolo. Bilo je prolaza koji su vodili iz velike odaje. Videla je da su neki zatvoreni kamenjem, kao i to da je pojedino kamenje bilo iščupano i ostavljeno razbacano po izbočinama i prostranom podu.
<BR>&nbsp;&nbsp;&nbsp;&nbsp;&nbsp;Odrade onjuši vazduh. U njemu se nesumnjivo osećao miris melanža koji je prenosila prašina što ju je ona podizala svojim stopalima. Opasnost je predstavljala neku vrstu svetionika. Morala je da sazna kuda će je taj svetionik odvesti.
<BR>&nbsp;&nbsp;&nbsp;&nbsp;&nbsp;Doduše, sada je znala gde se nalazi. Ovo je bila velika odaja za okupljanje u Sieč Tabru, mesto nebrojenih začinskih orgija Slobodnjaka i plemenskih zborova. Ovde je predsedavao Naib Stilgar. Gurni Halek je bio ovde. Gospa Džesika. Pol Muad'Dib. Čani, Ganimina majka. Ovde je Muad'Dib obučavao svoje borce. Prvi Dankan Ajdaho je bio ovde... i prvi Ajdaho gola.
<BR>&nbsp;&nbsp;&nbsp;&nbsp;&nbsp;Zašto smo dovedeni ovamo? U čemu se sastoji opasnost?
<BR>&nbsp;&nbsp;&nbsp;&nbsp;&nbsp;Ovde je, upravo ovde! Mogla je da oseti.
<BR>&nbsp;&nbsp;&nbsp;&nbsp;&nbsp;Tiranin je na ovom mestu sakrio zalihu začina. Zapisi Bene Geserita kažu da je zaliha ispunjavala čitavu ovu prostoriju sve do tavanice, kao i mnoge okolne prolaze.
<BR>&nbsp;&nbsp;&nbsp;&nbsp;&nbsp;Odrade se okretala, prateći pogledom snop svetiljke. Tamo preko puta nalazila se izbočina Naiba. A tamo, malo uvučenija, kraljevska izbočina na koju je polagao pravo Muad'Dib.
<BR>&nbsp;&nbsp;&nbsp;&nbsp;&nbsp;A onde je lučni prolaz kroz koji sam ja ušla.
<BR>&nbsp;&nbsp;&nbsp;&nbsp;&nbsp;Ona upravi svetlost ka podu, primećujući mesta na kojima su tragači izrovali i spalili stene u potrazi za preostalim delom Tiraninove neverovatne zalihe. Najveći deo tog melanža uzele su Ribogovornice, jer je mesto na kome je bio sakriven pronašao Ajdaho gola koji je bio naložnik slavne Sione. Zapisi kažu da su kasniji tragači pronašli još tajnih skrovišta iza lažnih zidova i podova. Postojalo je mnogo verodostojnih izveštaja i potvrda za to u Drugim sećanjima. U Vremenima gladi ovde je dolazilo do žestokih obračuna između očajnih tragača. To bi moglo da objasni ona tela. Mnogi su se borili samo da dobiju mogućnost da istraže Sieč Tabr.
<BR>&nbsp;&nbsp;&nbsp;&nbsp;&nbsp;Kao što su je naučili, Odrade pokuša da opasnost koju je osećala upotrebi kao vodiča. Da li je štetno ispitivanje davnog nasilja još prianjalo za ovo kamenje posle svih tih milenijuma? Međutim, njeno upozorenje nije se u tome sastojalo. Njeno upozorenje bilo je nešto trenutno. Odradino levo stopalo spusti se na neravno mesto na podu. Svetlost joj otkri jednu tamnu crtu u prašini. Ona nogom razgrnu prašinu otkrivši neko slovo, a zatim celu reč spaljenu pisanim slovima.
<BR>&nbsp;&nbsp;&nbsp;&nbsp;&nbsp;Odrade najpre pročita reč u sebi, a zatim naglas.
<BR>&nbsp;&nbsp;&nbsp;&nbsp;&nbsp;"Arafel."
<BR>&nbsp;&nbsp;&nbsp;&nbsp;&nbsp;Znala je tu reč. Časne majke iz Tiraninovog vremena utisnule su je u svest Bene Geserita, prateći njene korene od najranijih izvora.
<BR>&nbsp;&nbsp;&nbsp;&nbsp;&nbsp;"Arafel: oblak tame na kraju vaseljene."
<BR>&nbsp;&nbsp;&nbsp;&nbsp;&nbsp;Odrade oseti kako je sve jače steže upozorenje na opasnost. Usredsredilo se sada na tu jednu reč.
<BR>&nbsp;&nbsp;&nbsp;&nbsp;&nbsp;"Tiraninov sveti sud" - tako su sveštenici nazivali tu reč. "Oblak tame svetog suda!"
<BR>&nbsp;&nbsp;&nbsp;&nbsp;&nbsp;Ona krenu pogledom duž te reči, zureći u nju, te na njenom kraju primeti zavijutak koji se završavao strelicom. Zatim pogleda ka mestu na koje je strelica ukazivala. Još je neko primetio strelicu i zasekao izbočinu ka kojoj je ona pokazivala. Odrade ode do mesta gde je tragačev spaljivač ostavio na podu tamno udubljenje od istopljene stene. Od izbočine su se udaljavali potočići istopljenog kamena, kao prsti na šaci, a svaki prst je polazio iz jedne duboke rupe izdubljene u steni izbočine.
<BR>&nbsp;&nbsp;&nbsp;&nbsp;&nbsp;Pognuvši se, Odrade zaviri u svaku rupu, pri čemu ih je i osvetljavala: ništa. Iskusila je uzbuđenje lovca na blago koje u sebi nosi strah upozorenja. Razmere bogatstva koje je nekada bilo pohranjeno u ovoj odaji pokolebalo bi i samu maštu. U najgorim danima starog doba, ručni kofer pun začina bio je dovoljan da se kupi planeta. A Ribogovornice su spiskale to blago, izgubivši ga u svađama, zbog pogubnih procena i na obične gluposti, suviše baznačajne da bi ih istorija zabeležila. Bile su sretne što su mogle da prihvate savez sa Istoka kada su Tleilaksi razbili njihov monopol nad melanžom.
<BR>&nbsp;&nbsp;&nbsp;&nbsp;&nbsp;Da li su tragači sve pronašli? Tiranin je bio veličanstveno pametan.
<BR>&nbsp;&nbsp;&nbsp;&nbsp;&nbsp;Arafel.
<BR>&nbsp;&nbsp;&nbsp;&nbsp;&nbsp;Na kraju vaseljene.
<BR>&nbsp;&nbsp;&nbsp;&nbsp;&nbsp;Da li je on to poslao poruku kroz eone današnjem Bene Geseritu?
<BR>&nbsp;&nbsp;&nbsp;&nbsp;&nbsp;Tavanica iznad njene glave predstavljala je gotovo savršenu poluloptu. Znala je da je njena namena bila da predstavlja noćno nebo viđeno sa ulaza u Sieč Tabr. Već u vreme Lieta Kinesa, prvog ovdašnjeg planetologa, na toj tavanici više nije bilo prvobitno iscrtanih zvezda; izgubile su se u sićušnim kamenim krhotinama koje su otpadale iz pukotina i u svakodnevnim ljuštenjima izazvanim životom ispod kupole.
<BR>&nbsp;&nbsp;&nbsp;&nbsp;&nbsp;Odrade poče užurbano da diše. Nikada jače nije osećala opasnost. U njoj je svetleo svetionik opasnosti! Brzo, ona se sitnim koracima uputi pravo na suprotnu stranu, od stepeništa kojim je sišla ovamo. Tamo se okrenu i poseže u svoj um za Drugim sećanjima koja su mogla da joj opišu ovo mesto. Pristizala su lagano, probijajući se pored osećanja propasti koje joj se ugnezdilo u srcu. Odrade smesti drevna sećanja preko prizora koji se pružao pred njom.
<BR>&nbsp;&nbsp;&nbsp;&nbsp;&nbsp;Delići odbijenog sjaja!
<BR>&nbsp;&nbsp;&nbsp;&nbsp;&nbsp;Druga sećanja ih smestiše na njihova prava mesta: pokazivači zvezda na davno nestalom nebu, a tamo! Srebrnastožuti polukrug arakenskog sunca na obzorju. Prepoznala ga je kao znak za smrkavanje.
<BR>&nbsp;&nbsp;&nbsp;&nbsp;&nbsp;Dan Slobodnjaka počinjao je uveče.
<BR>&nbsp;&nbsp;&nbsp;&nbsp;&nbsp;Arafel.
<BR>&nbsp;&nbsp;&nbsp;&nbsp;&nbsp;Držeći svetiljku uperenu u taj označivač zalaska sunca, ona se pope nazad uz stepenice i po izbočini se uputi oko odaje tačno do onog mesta koje je videla u Drugim sećanjima.
<BR>&nbsp;&nbsp;&nbsp;&nbsp;&nbsp;Ništa nije preostalo od tog drevnog luka sunca.
<BR>&nbsp;&nbsp;&nbsp;&nbsp;&nbsp;Tragači su izrovarili zid na mestu gde se on nalazio. Kameni mehurovi svetlucali su tamo gde je spaljivač prešao preko zida. Nikakvi otvori nisu zadirali u prvobitnu stenu.
<BR>&nbsp;&nbsp;&nbsp;&nbsp;&nbsp;Prema stezanju koje je osetila u grudima Odrade je znala da balansira na ivici opasnog otkrića. Svetionik ju je doveo dovde!
<BR>&nbsp;&nbsp;&nbsp;&nbsp;&nbsp;Arafel... na kraju vaseljene. S one strane sunca na zalasku.
<BR>&nbsp;&nbsp;&nbsp;&nbsp;&nbsp;Ona pređe snopom levo i desno. S leve strane otvarao se još jedan prolaz. Kamenje koje ga je zatvaralo ležalo je razbacano po izbočini. Dok joj je srce divlje udaralo Odrade skliznu kroz otvor i pronađe jedan kratak hodnik koji je na kraju bio zapušen istopljenim kamenom. S njene desne strane, tačno iza mesta gde se nekada nalazio označivač zalaska sunca, ona pronađe jednu malu prostoriju u kojoj je vazduh bio otežao od melanža. Odrade uđe u prostoriju i ugleda još znakova rovanja i paljenja po zidovima i tavanici. Ovde ju je osećanje opasnosti već tištalo. Ona u sebi otpeva litaniju protiv straha, dok je snopom lampe prelazila preko prostorije. Mesto je bilo gotovo četvrtasto, sa ivicama dugačkim otprilike dva metra. Tavanica se nalazila na manje od pola metra iznad njene glave. Cimet joj se uvlačio u nozdrve. Ona kinu i dok je treptala ugleda jedno malo izbledelo mesto na podu pored praga.
<BR>&nbsp;&nbsp;&nbsp;&nbsp;&nbsp;Novi znaci drevnog traganja?
<BR>&nbsp;&nbsp;&nbsp;&nbsp;&nbsp;Sagnuvši se gotovo do samog poda i držeći svetiljku tako da baca snop pod oštrim uglom na jednu stranu, ona shvati da je u prvi mah ugledala samo senku nečega duboko izradiranog u kamenu. Veći deo prekrivala je prašina. Ona kleknu i ukloni prašinu. Bilo je to veoma tanano i veoma duboko urezano u stenu. Bilo šta da je predstavljalo, namena mu je bila da potraje. Poslednja poruka neke izgubljene časne majke? Ovo je bila poznata benegeseritska veština. Ona pritisnu svojim osetljivim vrhovima prstiju urezano mesto i stade da rekonstruiše njegov trag u svom umu.
<BR>&nbsp;&nbsp;&nbsp;&nbsp;&nbsp;Odjednom shvati šta on predstavlja: reč - ispisanu na drevnom čakobsa jeziku - 'Ovde'.
<BR>&nbsp;&nbsp;&nbsp;&nbsp;&nbsp;To nije bilo neko obično 'ovde', koje bi označavalo neko obično mesto, već naglašeno i snažno 'ovde' koje je govorilo: "Pronašla si me!" Njeno srce koje je udaralo kao ludo dade svemu još jače značenje.
<BR>&nbsp;&nbsp;&nbsp;&nbsp;&nbsp;Odrade odloži svetiljku na pod blizu desnog kolena i stade prstima da ispituje prag pored tog drevnog poziva. Obrađeni kamen izgledao je na prvi pogled netaknut, ali njeni prsti otkriše jednu sićušnu prazninu. Ona je pritisnu, uvrnu, okrenu, promeni ugao pritiska nekoliko puta, pa krenu iz početka.
<BR>&nbsp;&nbsp;&nbsp;&nbsp;&nbsp;Ništa.
<BR>&nbsp;&nbsp;&nbsp;&nbsp;&nbsp;Oslonivši se na pete, Odrade stade da proučava situaciju.
<BR>&nbsp;&nbsp;&nbsp;&nbsp;&nbsp;"Ovde."
<BR>&nbsp;&nbsp;&nbsp;&nbsp;&nbsp;Osećanje koje ju je upozoravalo na nešto još više se pojača. Mogla je da ga oseti kao pritisak koji joj je smetao pri disanju.
<BR>&nbsp;&nbsp;&nbsp;&nbsp;&nbsp;Povukavši se malo, ona povuče za sobom i svetiljku te leže na pod kako bi izbliza mogla da ispita osnovu praga. Ovde! Da li bi mogla da postavi neko oruđe pored te reči i podigne prag. Ne... oruđe nije bilo naznačeno. Ova stvar mirisala je na Tiranina, a ne na neku časnu majku. Ona pokuša da odgurne prag u stranu. Ništa se ne pokrenu.
<BR>&nbsp;&nbsp;&nbsp;&nbsp;&nbsp;Osetivši napetost i opasnost pojačane razočarenjem, Odrade ustade i gurnu nogom prag pored ugravirane reči. Prag se pokrenu! Nešto zastuga po pesku iznad njene glave.
<BR>&nbsp;&nbsp;&nbsp;&nbsp;&nbsp;Odrade se skloni unazad, izbegavajući pesak koji stade u talasima da pada na pod ispred nje. Malu prostoriju ispuni potmula tutnjava. Kamenje joj je podrhtavalo ispod nogu. Pod se uruši ispred nje prema vratima, otvarajući prostor ispod vrata i zida.
<BR>&nbsp;&nbsp;&nbsp;&nbsp;&nbsp;Odrade još jednom bi primorana da krene napred, u nepoznato. Svetiljka joj ispade i njen snop nastavi da šara unaokolo. Ona ugleda humke tamnocrvenkaste boje ispred sebe. Miris cimeta ispuni joj nozdrve.
<BR>&nbsp;&nbsp;&nbsp;&nbsp;&nbsp;Pala je pored svetiljke na jednu meku humku melanža. Otvor kroz koji je upala nalazio se van njenog domašaja, na nekih pet metara visine. Ona zgrabi svetiljku. Uperivši snop, ugleda široko stepenište usečeno u stenu pored otvora. Nešto je bilo ispisano na pročelju stepenika, ali ona je bila samo svesna toga da postoji izlaz. Prvobitna panika je splasnula, ali ju je osećanje opasnosti gotovo ostavilo bez daha, uzevši pod svoje pokrete njenih grudnih mišiča.
<BR>&nbsp;&nbsp;&nbsp;&nbsp;&nbsp;Ona uputi snop svetlosti nalevo i nadesno, po mestu na koje je upala. Bila je to jedna dugačka soba koja se nalazila tačno ispod prolaza kojim je došla iz velike odaje. Čitavom dužinom bila je ispunjena melanžom!
<BR>&nbsp;&nbsp;&nbsp;&nbsp;&nbsp;Odrade pregleda tavanicu pod snopom svetlosti i vide zašto nijedan tragač koji je lupkao po podu prolaza nije otkrio ovu odaju. Izukrštani podupirači prenosili su svaki zvuk duboko u kamene zidove. Svakom ko bi gore lupkao vraćao bi se samo odjek čvrste stene.
<BR>&nbsp;&nbsp;&nbsp;&nbsp;&nbsp;Odrade još jednom baci pogled na melanž oko sebe. Čak i pri današnjim niskim cenama, za šta su krivi rezervoari, znala je da stoji na pravom bogatstvu. Ova zaliha trebalo bi da meri mnogo dugih tona.
<BR>&nbsp;&nbsp;&nbsp;&nbsp;&nbsp;Je li u tome opasnost?
<BR>&nbsp;&nbsp;&nbsp;&nbsp;&nbsp;Unutrašnje osećanje koje ju je na nešto upozoravalo i dalje je bilo snažno. Tiraninov melanž nije predstavljao stvar koje je trebalo da se plaši. Trijumvirat će pravično razdeliti ovu gomilu, i to će biti njen kraj. Jedan poen u planu sa golom.
<BR>&nbsp;&nbsp;&nbsp;&nbsp;&nbsp;Ostala je neka druga opasnost. Nije mogla da izbegne upozorenje.
<BR>&nbsp;&nbsp;&nbsp;&nbsp;&nbsp;Ona ponovo uputi snop preko nagomilanog melanža. Njenu pažnju privuče deo zida iznad začina. Još reči! Opet na čakobsa jeziku, ispisane pomoću rezača divnim pisanim slovima, stajala je još jedna poruka:
<BR>&nbsp;&nbsp;&nbsp;&nbsp;&nbsp;"NEKA ČASNA MAJKA PROČITAĆE MOJE REČI!"
<BR>&nbsp;&nbsp;&nbsp;&nbsp;&nbsp;Nešto ledeno uvuče se u Odradinu utrobu. Ona krenu sa svetiljkom nadesno, orući kroz carski otkup u melanžu. Poruka se nastavljala:
<BR>&nbsp;&nbsp;&nbsp;&nbsp;&nbsp;"VAMA OSTAVLJAM U NASLEDSTVO SVOJ STRAH I USAMLJENOST. VAS UVERAVAM DA ĆE TELO I DUŠU BENE GESERITA SNAĆI ISTA SUDBINA KAO I SVA DRUGA TELA I SVE DRUGE DUŠE."
<BR>&nbsp;&nbsp;&nbsp;&nbsp;&nbsp;Naredni pasus poruke nastavljao se desno od ovoga. Ona se probi kroz prezasićeni melanž i zastade da ga pročita.
<BR>&nbsp;&nbsp;&nbsp;&nbsp;&nbsp;"ŠTA PREDSTAVLJA OPSTANAK AKO NE OPSTANE U CELOSTI? POSTAVITE TO PITANJE BENE TLEILAKSIMA. ŠTA AKO VIŠE NE ČUJETE MUZIKU ŽIVOTA? SEĆANJA NISU DOVOLJNA, SEM AKO VAS NE POZIVAJU KA UZVIŠENIM CILJEVIMA!"
<BR>&nbsp;&nbsp;&nbsp;&nbsp;&nbsp;Bilo je još toga na uskom krajnjem zidu ove dugačke odaje. Odrade se spoticala kroz melanž, a zatim kleknu kako bi mogla da čita:
<BR>&nbsp;&nbsp;&nbsp;&nbsp;&nbsp;"ZAŠTO VAŠE SESTRINSTVO NIJE SAGRADILO ZLATNU STAZU? BILA VAM JE POZNATA POTREBA ZA NJOM. VAŠA GREŠKA JE OSUDILA MENE, BOŽANSKOG CARA NA MILENIJUME LIČNOG OČAJANJA."
<BR>&nbsp;&nbsp;&nbsp;&nbsp;&nbsp;Reči 'božanski car' nisu bile ispisane na čakobsa jeziku, već na islamskom, na kome su otvoreno saopštavale smisao koji je savršeno jasno podrazumevao svakom onom ko je govorio taj jezik:
<BR>&nbsp;&nbsp;&nbsp;&nbsp;&nbsp;"Vaš bog i vaš car, jer ste me vi takvim napravili."
<BR>&nbsp;&nbsp;&nbsp;&nbsp;&nbsp;Odrade se kruto nasmeši. To će Vafa naterati u religijsku pomamu! Što dalje bude otišao, to će lakše biti uzdrmati njegovu sigurnost.
<BR>&nbsp;&nbsp;&nbsp;&nbsp;&nbsp;Nije sumnjala u ispravnost Tiraninove optužbe, kao ni u mogućnost ostvarenja njegove pretpostavke da Sestrinstvo može skončati. Osećanje opasnosti nepogrešivo ju je dovelo na ovo mesto. Tu je, takođe, još nešto bilo na delu. Crvi Rakisa još su se kretali po Tiraninovom drevnom taktu. Možda on sniva svoj beskonačni san, ali čudovišni život, po jedan biser u svakom crvu koji ga na to podseća, nastavlja se onako kako je to Tiranin predvideo.
<BR>&nbsp;&nbsp;&nbsp;&nbsp;&nbsp;Šta on ono u svoje vreme beše rekao Sestrinstvu? Ona prizva u sećanje njegove reči:
<BR>&nbsp;&nbsp;&nbsp;&nbsp;&nbsp;"Kada mene više ne bude, moraju me zvati Šejtanom, carem Gehene. Točak se mora okretati i okretati duž Zlatne staze."
<BR>&nbsp;&nbsp;&nbsp;&nbsp;&nbsp;Da - na to je Taraza mislila. "Ali zar ne shvatate? Obični ljudi sa Rakisa zovu ga Šejtanom već više od hiljadu godina!"
<BR>&nbsp;&nbsp;&nbsp;&nbsp;&nbsp;Znači Taraza je znala. Znala je, a da nikada nije videla ove reči.
<BR>&nbsp;&nbsp;&nbsp;&nbsp;&nbsp;Shvatam tvoj plan, Taraza. Sada mi je jasan i teret straha koji si sve ove godine nosila u sebi. Mogu osetiti svaki njegov deo onako kao i ti.
<BR>&nbsp;&nbsp;&nbsp;&nbsp;&nbsp;Odrade je znala da je ovo osećanje upozorenja neće napustiti dok god bude živa, ili dok Sestrinstvo ne nestane, ili dok opasnost ne bude uklonjena.
<BR>&nbsp;&nbsp;&nbsp;&nbsp;&nbsp;Odrade podiže svetiljku, ustade i poče da se probija kroz melanž do širokog stepeništa koje je vodilo sa ovog mesta. Kod stepeništa ustuknu. U svaki stepenik bile su upisane nove reči. Drhteći, ona stade da ih čita od dna prema otvoru na vrhu.
<BR>&nbsp;&nbsp;&nbsp;&nbsp;&nbsp;MOJE REČI SU VAŠA PROŠLOST,
<BR>&nbsp;&nbsp;&nbsp;&nbsp;&nbsp;MOJA PITANJA SU JEDNOSTAVNA:
<BR>&nbsp;&nbsp;&nbsp;&nbsp;&nbsp;S KIM STUPATE U SAVEZ?
<BR>&nbsp;&nbsp;&nbsp;&nbsp;&nbsp;SA SAMO-POKLONICIMA TLEILAKSIMA?
<BR>&nbsp;&nbsp;&nbsp;&nbsp;&nbsp;SA BIROKRATIJOM MOJIH RIBOGOVORNICA?
<BR>&nbsp;&nbsp;&nbsp;&nbsp;&nbsp;SA ESNAFOM KOJI LUTA KOSMOSOM'
<BR>&nbsp;&nbsp;&nbsp;&nbsp;&nbsp;SA HARKONENIMA KOJI PRINOSE KRVAVE ŽRTVE?
<BR>&nbsp;&nbsp;&nbsp;&nbsp;&nbsp;SA DOGMATSKIM ODLIVOM KOJI STE SAME STVORILE?
<BR>&nbsp;&nbsp;&nbsp;&nbsp;&nbsp;KAKO ĆETE DOČEKATI SVOJ KRAJ?
<BR>&nbsp;&nbsp;&nbsp;&nbsp;&nbsp;KAO PUKO TAJNO DRUŠTVO?
<BR>&nbsp;&nbsp;&nbsp;&nbsp;&nbsp;Odrade se pela prolazeći pored pitanja i čitajući ih po drugi put. Uzvišeni cilj? Kako je to oduvek bila krhka stvar! I kako ga je samo lako izopačiti! Moć se nalazila tamo, uronjena u stotinu opasnosti. Sve je bilo objašnjeno na zidovima i stepenicama te odaje. Taraza je znala i bez objašnjenja. Ono što je Tiranin hteo da kaže bilo je:
<BR>&nbsp;&nbsp;&nbsp;&nbsp;&nbsp;"Pridružite mi se!"
<BR>&nbsp;&nbsp;&nbsp;&nbsp;&nbsp;Kada se pojavila u maloj sobi pošto je pronašla jedan uzan ispust duž koga je mogla da se prebaci do vrata, Odrade pogleda naniže ka blagu koje je pronašla. Ona zatrese glavom čudeći se Tarazinoj mudrosti. Znači, tako je Sestrinstvo moglo da skonča. Tarazin plan bio je jasan, svi delovi su se uklapali. Ništa nije bilo sigurno. Bogatstvo i moć, na kraju se sve svodilo na isto. Uzvišeni plan počeo je da se odvija i on mora biti izveden do kraja, pa makar to bio i kraj Sestrinstva.
<BR>&nbsp;&nbsp;&nbsp;&nbsp;&nbsp;Kako smo samo jadno oruđe izabrale!
<BR>&nbsp;&nbsp;&nbsp;&nbsp;&nbsp;Devojčicu koja čeka u dubokoj odaji ispod pustinje, tu devojčicu i golu koji se priprema na Gamuu.
<BR>&nbsp;&nbsp;&nbsp;&nbsp;&nbsp;Sada govorim tvojim jezikom, stari crve. To je jezik bez reči, ali poznata mi je njegova suština.
</P></TD></TR></TABLE>
<P class="next">
<A HREF=p31.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
