<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>16.
<P>&nbsp;&nbsp;&nbsp;&nbsp;&nbsp;Zakon uvek bira strane na temelju primerene moći. Moralnost i pravne tananosti imaju malo značaja kada se postavi pravo pitanje: Ko je jači?
<BR>
<BR>&nbsp;&nbsp;&nbsp;&nbsp;&nbsp;Zapisnik sa Saveta Bene Geserita, Arhive: XOX232
<BR>
<BR>&nbsp;&nbsp;&nbsp;&nbsp;&nbsp;Odmah pošto su Taraza i njena pratnja napustili Gamu, Teg se baci na posao. Morale su se uvesti nove mere reda u Tvrđavi, sa ciljem da se Švangiju drži podalje od gole. Bilo je to Tarazino naređenje.
<BR>&nbsp;&nbsp;&nbsp;&nbsp;&nbsp;"Može da posmatra sve što želi. Ali ne može da dodiruje."
<BR>&nbsp;&nbsp;&nbsp;&nbsp;&nbsp;Uprkos vremenskom tesnacu Teg zateče sebe kako zuri u prazno u ovom prevrelom trenutku, prepušten slobodnoplutajućoj poplavi zabrinutosti. Doživljaj spasavanja Tarazine skupine na Esnafovom brodu i Odradino čudno otkriće nisu se uklapali ni u jednu od shema koje je on ustrojio.
<BR>&nbsp;&nbsp;&nbsp;&nbsp;&nbsp;Zavisnosti... ključni balvan...
<BR>&nbsp;&nbsp;&nbsp;&nbsp;&nbsp;Teg se zatekao u svojoj radnoj sobi, sa rasporedom zadataka projektovanih na ekranu; u podatke je trebalo uneti promene, no, za trenutak, Teg nije imao predstavu ni o vremenu ni o podacima. Bilo mu je potrebno nekoliko časaka da se sabere.
<BR>&nbsp;&nbsp;&nbsp;&nbsp;&nbsp;Bila je sredina prepodneva. Taraza i njena pratnja su otišle pre dva dana. Bio je sam. Da, Patrin je preuzeo na sebe izvršenje programa današnje Dankanove obuke, omogućivši tako Tegu da se posveti donošenju zapovedničkih odluka.
<BR>&nbsp;&nbsp;&nbsp;&nbsp;&nbsp;Tegu se radna soba u kojoj se nalazio učini nekako tuđom. Pa, ipak, dok je posmatrao pojedine njene delove, svaka stvar mu je izgledala poznata. Ovde se nalazila njegova vlastita konzola sa podacima. Kaput uniforme bio je uredno okačen na naslon stolice pokraj njega. On pokuša da utone u mentatsko stanje, ali namah ustanovi da mu mozak to odbija. Još od dana svoje obuke nije se suočio sa takvom pojavom.
<BR>&nbsp;&nbsp;&nbsp;&nbsp;&nbsp;Dani obuke.
<BR>&nbsp;&nbsp;&nbsp;&nbsp;&nbsp;A sada su ga Taraza i Odrade vratili u neki vid obuke.
<BR>&nbsp;&nbsp;&nbsp;&nbsp;&nbsp;Samoobuke.
<BR>&nbsp;&nbsp;&nbsp;&nbsp;&nbsp;Pomalo odsutan, on oseti kako mu sećanje izbacuje na površinu razgovore koje je nekad vodio sa Tarazom. Kako mu je blisko bilo to što mu se upravo događalo - da u ovim trenucima bude uhvaćen u zamku sopstvenih sećanja.
<BR>&nbsp;&nbsp;&nbsp;&nbsp;&nbsp;I on i Taraza bili su prilično umorni posle donošenja odluka i preduzimanja akcija na sprečavanju krvavog sukoba - slučaja Barandiko. Gledano sada iz istorijskog ugla, to nije bilo više od običnog treptaja, ali u to vreme zahtevalo je sve njihove udružene snage.
<BR>&nbsp;&nbsp;&nbsp;&nbsp;&nbsp;Taraza ga je, po potpisivanju sporazuma, pozvala u malu gostinsku sobu u blizini svojih odaja, na njenoj vlastitoj ne-letelici. Govorila je neobavezno, diveći se njegovoj mudrosti i načinu na koji je prozreo slabosti koje su neminovno dovele do kompromisa.
<BR>&nbsp;&nbsp;&nbsp;&nbsp;&nbsp;Bili su neprekidno budni i aktivni oko trideset časova, i Tegu je prijalo što je dobio priliku da sedne, dok je Taraza okretala brojeve na napravi za služenje hrane i pića. Uskoro su im savesno bile isporučene dve visoke čaše sa kremastim, mrkim napitkom. Teg je prepoznao miris još dok mu je dodavala čašu. Bilo je to sredstvo za brzo obnavljanje snage, okrepljenje koje su sestre Bene Geserita retko kada nudile nekom sa strane. Ali Taraza ga više nije smatrala nekim sa strane.
<BR>&nbsp;&nbsp;&nbsp;&nbsp;&nbsp;Zabacivši glavu, Teg je otpio dug gutljaj ovog pića gledajući u kitnjastu tavanicu Tarazine gostinske sobe. Ova ne-letelica je spadala u stare modele i bila je sagrađena u doba kada se poklanjalo više pažnje ukrašavanju - sudeći po duboko uklesanim vencima i baroknim figurama izdubljenim na svakoj slobodnoj površini.
<BR>&nbsp;&nbsp;&nbsp;&nbsp;&nbsp;Ukus pića vratio mu je sećanje u detinjstvo, u vreme obilatog nalivanja melanžom...
<BR>&nbsp;&nbsp;&nbsp;&nbsp;&nbsp;"Majka mi je pripremala ovo kad god sam bio preterano napet", rekao je, gledajući u čašu u svojoj ruci. Već je mogao da oseti kako se umirujuća snaga širi njegovim telom.
<BR>&nbsp;&nbsp;&nbsp;&nbsp;&nbsp;Taraza je ispijala svoje piće sedeći u psu-naslonjaču naspram njega, u čupavom belom komadu životinjskog nameštaja koji joj se prilagođavao sa lakoćom duge naviknutosti. Tegu je ponudila klasičnu zelenu tapaciranu stolicu, ali je opazila brz pogled kojim je prešao preko psu-naslonjače i nasmešila mu se.
<BR>&nbsp;&nbsp;&nbsp;&nbsp;&nbsp;"Ukusi se razlikuju, Milese." Srknula je napitak i uzdahnula. "Bože, baš je bilo naporno, ali je napravljen dobar posao. Bilo je trenutaka kada se činilo neizbežnim, da će stvari krenuti vrlo lošim putem."
<BR>&nbsp;&nbsp;&nbsp;&nbsp;&nbsp;Njeno opuštanje ga je na neki način dirnulo. Bez poze, bez pripremljene maske koja bi ih razdvajala i određivala uloge u hijerarhiji Bene Geserita. Bila je očito prijateljski raspoložena, čak i bez nagoveštaja zavođenja. Dakle, ovo je upravo bilo onako kako je izgledalo - u onoj meri u kojoj se to moglo reći za bilo koji susret sa jednom časnom majkom.
<BR>&nbsp;&nbsp;&nbsp;&nbsp;&nbsp;Teg je sa iznenadnim usshićenjem shvatio da je postao vičan pročitavanju Alma Mavis Taraze, čak i kada je preuzela jednu od svojih maski.
<BR>&nbsp;&nbsp;&nbsp;&nbsp;&nbsp;"Majka te je naučila više no što smo joj naložili", rekla je Taraza. "Trebalo bi da ispunjavamo naređenja Vrhovne majke sa potpunom odanošću. To i činimo, osim onda kada se ne slažemo."
<BR>&nbsp;&nbsp;&nbsp;&nbsp;&nbsp;Teg se osmehnuo i potegao poveći gutljaj pića.
<BR>&nbsp;&nbsp;&nbsp;&nbsp;&nbsp;"Čudno je", nastavljala je Taraza, "ali dok smo bili u žaru onog malog neizvesnog sukoba, uhvatila sam sebe kako u odnosu na tebe postupam onako kako bih to činila sa nekom od svojih sestara."
<BR>&nbsp;&nbsp;&nbsp;&nbsp;&nbsp;Teg je osećao kako mu piće zagreva želudac. Izazivalo mu je peckanje u nozdrvama. Odložio je praznu čašu na pokrajni sto i rekao, posmatrajući je: "Moja najstarija kćerka..."
<BR>&nbsp;&nbsp;&nbsp;&nbsp;&nbsp;"Biće da je to Dimela. Trebalo je da nam je prepustiš, Milese."
<BR>&nbsp;&nbsp;&nbsp;&nbsp;&nbsp;"Nije bila moja odluka."
<BR>&nbsp;&nbsp;&nbsp;&nbsp;&nbsp;"Ali jedna tvoja reč..." Taraza je lako slegnula ramenima. "No, to je već prošlost. Šta je sa Dimelom?"
<BR>&nbsp;&nbsp;&nbsp;&nbsp;&nbsp;"Ona zapravo misli da sam često odviše nalik na neku od vas."
<BR>&nbsp;&nbsp;&nbsp;&nbsp;&nbsp;"Odviše?"
<BR>&nbsp;&nbsp;&nbsp;&nbsp;&nbsp;"Ona mi je vatreno odana, Vrhovna majko. Ona, zapravo, ne shvata naš odnos, i..."
<BR>&nbsp;&nbsp;&nbsp;&nbsp;&nbsp;"Kakav je naš odnos?"
<BR>&nbsp;&nbsp;&nbsp;&nbsp;&nbsp;"Vi zapovedate a ja se pokoravam."
<BR>&nbsp;&nbsp;&nbsp;&nbsp;&nbsp;Taraza ga je pogledala preko ruba čaše. Zatim ju je spustila i rekla: "Da, ti odista nikad nisi bio jeretik, Milese. Možda... jednoga dana..."
<BR>&nbsp;&nbsp;&nbsp;&nbsp;&nbsp;Upao joj je u reč, želeći da skrene Tarazu sa ovakvih misli. "Dimela misli da dugotrajna upotreba melanža čini da mnogi ljudi postanu slični vama."
<BR>&nbsp;&nbsp;&nbsp;&nbsp;&nbsp;"Tako? Nije li čudno, Milese, da jedan gerijatrijski napitak može da ima toliko sporednih dejstava?".
<BR>&nbsp;&nbsp;&nbsp;&nbsp;&nbsp;"Ne nalazim da je to čudno."
<BR>&nbsp;&nbsp;&nbsp;&nbsp;&nbsp;"Pa, dabome, da ne nalaziš." Iskapila je čašu i odložila je. "Ciljala sam na način na koji je osetno produženje životnog veka proizvelo kod nekih ljudi, a posebno kod tebe, produbljeno poznavanje ljudske prirode."
<BR>&nbsp;&nbsp;&nbsp;&nbsp;&nbsp;"Živimo duže i vidimo više."
<BR>&nbsp;&nbsp;&nbsp;&nbsp;&nbsp;"Mislim da to nije tako jednostavno. Neki ljudi nikad ništa ne zapaze. Život im se tek tako događa. Provedu ga u nečemu što je malo više od neke vrste tupog trajanja, i sa srdžbom i ozlojeđenošću odbijaju sve ono što bi ih moglo izvesti iz te lažne vedrine."
<BR>&nbsp;&nbsp;&nbsp;&nbsp;&nbsp;"Kada je u pitanju začin, nikada nisam bio u stanju da razapnem odgovarajući konopac za održavanje ravnoteže", odgovorio je, misleći na uobičajeni mentatski proces odabiranja podataka.
<BR>&nbsp;&nbsp;&nbsp;&nbsp;&nbsp;Taraza je klimnula. Očito je imala istu teškoću. "Mi iz Sestrinstva više od mentata težimo da budemo jednotračne. Posedujemo rutinu koja nas izvlači iz toga, ali uslovi opstaju."
<BR>&nbsp;&nbsp;&nbsp;&nbsp;&nbsp;"Naši preci su dugo imali taj problem", podsetio ju je.
<BR>&nbsp;&nbsp;&nbsp;&nbsp;&nbsp;"Bilo je drugačije pre začina."
<BR>&nbsp;&nbsp;&nbsp;&nbsp;&nbsp;"Ali oni su živeli tako kratko."
<BR>&nbsp;&nbsp;&nbsp;&nbsp;&nbsp;"Pedeset, sto godina; nama to možda ne izgleda mnogo dugo, ali ipak..."
<BR>&nbsp;&nbsp;&nbsp;&nbsp;&nbsp;"Da li su sabijali više iskustava tokom vremena koje im je stajalo na raspolaganju?"
<BR>&nbsp;&nbsp;&nbsp;&nbsp;&nbsp;"Umeli su, s vremena na vreme, da budu pomamni." Shvatio je da mu opažanja nudi iz Drugih sećanja. Nije ovo bilo prvi put da je sudelovao u takvom prastarom znanju. Majka mu je povremeno iznosila ta sećanja, ali uvek kao deo podučavanja. Što je Taraza sad činila? Učila ga nečemu?
<BR>&nbsp;&nbsp;&nbsp;&nbsp;&nbsp;"Melanž je višeglavo čudovište."
<BR>&nbsp;&nbsp;&nbsp;&nbsp;&nbsp;"Da li ponekad poželiš da ga nikad nismo otkrili?"
<BR>&nbsp;&nbsp;&nbsp;&nbsp;&nbsp;"Bene Geserit ne bi postojao bez toga."
<BR>&nbsp;&nbsp;&nbsp;&nbsp;&nbsp;"Ni Esnaf."
<BR>&nbsp;&nbsp;&nbsp;&nbsp;&nbsp;"Ne bi bilo ni Tiranina ni Muad'Diba. Začin daje jednom rukom, a uzima svima ostalim."
<BR>&nbsp;&nbsp;&nbsp;&nbsp;&nbsp;"Koja ruka sadrži ono što mi želimo?" upitao je. "Ne postavlja li se uvek to pitanje?"
<BR>&nbsp;&nbsp;&nbsp;&nbsp;&nbsp;"Ti si zaista neobičan, znaš li to, Milese? Mentati vrlo retko naginju filozofiji. Mislim da je to jedan od osnova tvoje snage. Ti si u velikoj meri sposoban da sumnjaš."
<BR>&nbsp;&nbsp;&nbsp;&nbsp;&nbsp;Slegnuo je ramenima. Ovaj obrt u razgovoru ga je pomeo.
<BR>&nbsp;&nbsp;&nbsp;&nbsp;&nbsp;"Nisi vedar", nastavila je. "Ali se, u svakom slučaju, čvrsto držiš svojih sumnji. Sumnja je filozofu neophodna."
<BR>&nbsp;&nbsp;&nbsp;&nbsp;&nbsp;"Zensuni mi jamči za to."
<BR>&nbsp;&nbsp;&nbsp;&nbsp;&nbsp;"Svi mistici se slažu u tome, Milese. Nikad ne potceni moć sumnje. Vrlo ubedljivo. S'tori u istoj ruci drži i sumnju i izvesnost."
<BR>&nbsp;&nbsp;&nbsp;&nbsp;&nbsp;Zbilja sasvim iznenađen, upitao je: "Da li časne majke izvode Zensuni obrede?" Nikad ranije nije čak ni pomislio tako nešto.
<BR>&nbsp;&nbsp;&nbsp;&nbsp;&nbsp;"Samo jednom", odgovorila mu je. "Mi postižemo jedan uzvišen oblik s'torija, potpun. I on pri tom obuhvata svaku ćeliju."
<BR>&nbsp;&nbsp;&nbsp;&nbsp;&nbsp;"Začinska agonija". Nije mogao da se uzdrži.
<BR>&nbsp;&nbsp;&nbsp;&nbsp;&nbsp;"Bila sam sigurna da ti je majka rekla. Očito, nikad ti nije objasnila srodstvo sa Zensunijem."
<BR>&nbsp;&nbsp;&nbsp;&nbsp;&nbsp;Teg je progutao knedlu. Očaravajuće. Pružila mu je nov uvid u Bene Geserit. Ovo je promenilo čitavu predstavu, uključujući i onu o rođenoj majci. Bile su udaljene od njega na nedostižnom mestu do koga nikad nije mogao da dopre. Mogle su ga povremeno smatrati drugom, ali on nikad nije mogao da uđe u njihov krug prisnosti. Mogao je da podražava i ništa više. Nikada neće biti poput Tiranina ili Muad'Diba.
<BR>&nbsp;&nbsp;&nbsp;&nbsp;&nbsp;"Predviđanje", naglo je izrekla Taraza.
<BR>&nbsp;&nbsp;&nbsp;&nbsp;&nbsp;Ta reč je preusmerila njegovu pažnju. Promenila je predmet razgovora ne menjajući ga.
<BR>&nbsp;&nbsp;&nbsp;&nbsp;&nbsp;"Razmišljao sam o Muad'Dibu", rekao je naglo kao da se pravda.
<BR>&nbsp;&nbsp;&nbsp;&nbsp;&nbsp;"Misliš da je predviđao budućnost?"
<BR>&nbsp;&nbsp;&nbsp;&nbsp;&nbsp;"Tako veli mentatsko učenje."
<BR>&nbsp;&nbsp;&nbsp;&nbsp;&nbsp;"Osećam sumnju u tvom glasu, Milese. Da li je predviđao ili je stvarao? Predviđanje može biti smrtnosno. Ljudi koji traže da im proročanstvo kazuje budućnost u stvari žele da znaju kakva će biti cena kitivog krzna iduće godine ili nešto jednako banalno. Niko stvarno ne želi da mu život bude predvidljiv u svakom trenutku."
<BR>&nbsp;&nbsp;&nbsp;&nbsp;&nbsp;"Bez iznenađenja."
<BR>&nbsp;&nbsp;&nbsp;&nbsp;&nbsp;"Tačno. Kad bi unapred posedovao takvo znanje, život bi ti postao nepodnošljiva dosada."
<BR>&nbsp;&nbsp;&nbsp;&nbsp;&nbsp;"Misliš da je Muad'Dibov život bio dosadan?"
<BR>&nbsp;&nbsp;&nbsp;&nbsp;&nbsp;"I Tiraninov isto tako. Mislimo da je čitav njihov život bio posvećen upornom nastojanju da se raskinu lanci koje su sami stvorili."
<BR>&nbsp;&nbsp;&nbsp;&nbsp;&nbsp;"Ali oni su verovali..."
<BR>&nbsp;&nbsp;&nbsp;&nbsp;&nbsp;"Seti se svojih filozofskih sumnji, Milese. Čuvaj se! Um onoga koji veruje miruje, ne uspevajući da raste prema spolja, u neograničeni, beskrajni univerzum."
<BR>&nbsp;&nbsp;&nbsp;&nbsp;&nbsp;Teg je za trenutak sedeo ćutke. Ponovo je osetio zamor koji je piće uklonilo iz njegove svesti, ali je takođe osetio kako mu se misli mute zbog nametanja novih predstava. Bile su to stvari za koje su mu govorili da slabe mentata; ipak, osećao je da ga osnažuju.
<BR>&nbsp;&nbsp;&nbsp;&nbsp;&nbsp;Ona me podučava, pomislio je. Pouka je tu negde.
<BR>&nbsp;&nbsp;&nbsp;&nbsp;&nbsp;Kao da je to saznanje bilo projektovano u njegov um i ocrtano u njemu vatrom, postao je svestan da je celokupna njegova mentatska pažnja usmerena na Zensuni upozorenje, na koje je svakom đaku početniku bila skrenuta pažnja još u mentatskoj školi.
<BR>&nbsp;&nbsp;&nbsp;&nbsp;&nbsp;Svojim verovanjem u zrnoliku pojedinačnost poričeš svaki pokret - evolucioni i retrogradni. Verovanje je ono što utvrđuje zrnoliki univerzum i uzrok je trajanja univerzuma. Ničemu se ne može dozvoliti da se promeni, jer na taj način tvoj ne-krećući univerzum iščezava. On se kreće sam od sebe i kad se ti ne krećeš. Razvija se izvan tebe i više ti nije pristupačan.
<BR>&nbsp;&nbsp;&nbsp;&nbsp;&nbsp;"Najčudnija je od svih stvari", nastavila je Taraza utonuvši u sklad sa raspoloženjem koje je stvorila, "to što naučnici Iksa ne mogu da shvate koliko njihova vlastita verovanja vladaju njihovim univerzumom."
<BR>&nbsp;&nbsp;&nbsp;&nbsp;&nbsp;Teg ju je posmatrao netremice, ćutke i prijemčivo.
<BR>&nbsp;&nbsp;&nbsp;&nbsp;&nbsp;"Iksijanska verovanja savršeno su podložna izboru koji čine, u pogledu toga na koji način će videti svoj univerzum. Njihov univerzum ne dejstvuje sam od sebe, već se ponaša u skladu sa vrstama eksperimenata za koje se opredele."
<BR>&nbsp;&nbsp;&nbsp;&nbsp;&nbsp;Teg se uz trzaj prenu iz svojih sećanja i otkri da se nalazi u Tvrđavi na Gamuu. Još je sedeo u poznatoj stolici u svojoj radnoj sobi. Letimičan pogled po sobi pokaza mu da se ništa nije pomerilo sa mesta na kome se prethodno nalazilo. Proteklo je svega nekoliko minuta, pa ipak i soba i njen sadržaj nisu mu više bili strani. Beše uronio u mentatsko stanje i ponovo izronio iz njega. Obnovljen.
<BR>&nbsp;&nbsp;&nbsp;&nbsp;&nbsp;Miris i ukus napitka koji mu je Taraza tako davno ponudila još su mu peckali jezik i nozdrve. Znao je da samo jednim mentatskim treptajem može ponovo prizvati čitavu scenu - prigušeno svetlo osenčenih sjajnih kugli, tvrdoću stolice pod sobom, zvuke njihovih glasova. Sve je bilo tu, spremno za ponovno doživljavanje, zamrznuto u vreme kapsuli izdvojenog sećanja.
<BR>&nbsp;&nbsp;&nbsp;&nbsp;&nbsp;Prizivanje tog starog sećanja stvorilo je čaroban univerzum u kome su sve njegove sposobnosti bile pojačane mimo svih njegovih najneobuzdanijih očekivanja. U tom čarobnom univerzumu nisu postojali nikakvi atomi, već samo talasi i strahotne kretnje svuda unaokolo. Bio je prinuđen da odbaci sve prepreke, sagrađene od verovanja i razumevanja. Ovaj je univerzum bio prividan. Mogao je da vidi kroz njega, bez ikakvog pomoćnog platna na kome bi projektovao njegove oblike. Čarobni univerzum sveo ga je na jezgro dejstvene uobrazilje, gde su njegove vlastite sposobnosti stvaranja slika bile jedino platno na kome se bilo kakva projekcija mogla uočiti.
<BR>&nbsp;&nbsp;&nbsp;&nbsp;&nbsp;Evo! Ja sam i izvođač i onaj koga izvode!
<BR>&nbsp;&nbsp;&nbsp;&nbsp;&nbsp;Radna soba oko Tega treperila je unutar i izvan njegove čulne stvarnosti. Osetio je da mu je svest sužena na najmanju svrhu, a ipak je ta svrha ispunjavala njegov univerzum. Bio je otvoren prema beskraju.
<BR>&nbsp;&nbsp;&nbsp;&nbsp;&nbsp;Taraza je ovo hotimično učinila! pomisli on iznenada. Pojačala me je!
<BR>&nbsp;&nbsp;&nbsp;&nbsp;&nbsp;Obuze ga osećanje strahopoštovanja. Razumeo je sada kako je njegova kćerka, Odrade, bila prožeta takvom moći da bi za Tarazu stvorila Atreidski manifest. Njegove vlastite mentatske moći bile su ulivene u taj veći obrazac.
<BR>&nbsp;&nbsp;&nbsp;&nbsp;&nbsp;Taraza je od njega zahtevala zastrašujući poduhvat. Potreba za nečim takvim u isti mah ga je i izazivala i plašila. Jer, to je sasvim lako moglo značiti kraj Sestrinstva.
</P></TD></TR></TABLE>
<P class="next">
<A HREF=p17.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
