<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10.
<P>&nbsp;&nbsp;&nbsp;&nbsp;&nbsp;Prema mojoj proceni, reformatori su izazvali više patnji nego bilo koja druga snaga u istoriji čovečanstva. Pokažite mi nekog ko govori 'Nešto se mora učiniti!' i ja ću vam otkriti glavu punu nevaljalih namera koje nemaju drugog oduška. Ono čemu u večna vremena moramo da stremimo jeste pronalaženje prirodnog toka i usklađenog kretanja sa njim.
<BR>
<BR>&nbsp;&nbsp;&nbsp;&nbsp;&nbsp;Časna majka Taraza, zabeleška o razgovoru, BG dosje GSXXMAT 9
<BR>
<BR>&nbsp;&nbsp;&nbsp;&nbsp;&nbsp;Tmurno nebo se razvedravalo kako se sunce Gamua uzdizalo prikupljajući mirise trava i okolnih šuma, izlučenih i zgusnutih u jutarnjoj vlažnosti.
<BR>&nbsp;&nbsp;&nbsp;&nbsp;&nbsp;Dankan Ajdaho je stajao pokraj Zabranjenog prozora udišući te mirise. Jutros mu je Patrin rekao: "Imaš petnaest godina. Moraš sebe smatrati mladićem. Više nisi dete."
<BR>&nbsp;&nbsp;&nbsp;&nbsp;&nbsp;"Je li mi danas rođendan?"
<BR>&nbsp;&nbsp;&nbsp;&nbsp;&nbsp;Nalazili su se u Dankanovoj spavaćoj sobi gde ga je Patrin upravo probudio donevši mu čašu limunovog soka.
<BR>&nbsp;&nbsp;&nbsp;&nbsp;&nbsp;"Ne znam kada ti je rođendan."
<BR>&nbsp;&nbsp;&nbsp;&nbsp;&nbsp;"Da li gole imaju rođendane?"
<BR>&nbsp;&nbsp;&nbsp;&nbsp;&nbsp;Patrin je ćutao. Bilo je zabranjeno razgovarati o golama sa golom.
<BR>&nbsp;&nbsp;&nbsp;&nbsp;&nbsp;"Švangiju kaže da ti ne možeš da odgovoriš na to pitanje", primeti Dankan.
<BR>&nbsp;&nbsp;&nbsp;&nbsp;&nbsp;Očigledno zbunjen, Patrin odgovori: "Bašar je zahtevao da ti prenesem da će ovog jutra časovi tvoje obuke biti odgođeni. Poručio ti je da radiš vežbe za noge i kolena dok ne budeš pozvan."
<BR>&nbsp;&nbsp;&nbsp;&nbsp;&nbsp;"Radio sam ih juče."
<BR>&nbsp;&nbsp;&nbsp;&nbsp;&nbsp;"Ja samo prenosim bašarove naredbe." Patrin uze praznu čašu i ostavi Dankana samog.
<BR>&nbsp;&nbsp;&nbsp;&nbsp;&nbsp;Dankan se hitro odenu. Očekivaće ga za doručak u blagovaonici. Prokleti bili! Nije mario za njihov doručak. Šta je to bašar smerao? Zbog čega nije mogao da na vreme započne sa časovima? Vežbe za noge i kolena! Bilo je to tek da se nešto radi, jer je Teg dobio neki neočekivan zadatak. Dankan se besno uputi Zabranjenim pravcem do Zabranjenog prozora. Neka prokleti stražari budu kažnjeni!
<BR>&nbsp;&nbsp;&nbsp;&nbsp;&nbsp;Ustanovio je da mu mirisi koji su dopirali kroz otvoren prozor bude sećanja, ali nije uspevao da odredi mesto tim sećanjima što su vrebala po rubovima njegove svesti. Znao je da su posredi sećanja. Dankan je to doživljavao kao nešto zastrašujuće ali magnetski privlačno - poput hodanja duž ivice litice ili otvorenog prkosnog suprotstavljanja Švangijui. Nikada nije hodao ivicom litice, niti se prkosno suprotstavio Švangijui, ali je mogao da zamisli te stvari. I samo gledanje holofotografije staze po ivici litice u filmskoj knjizi bilo je dovoljno da mu se stomačni mišići zategnu. Što se tiče Švangijue, često je zamišljao svoju srditu neposlušnost i iznova preživljavao istu telesnu reakciju.
<BR>&nbsp;&nbsp;&nbsp;&nbsp;&nbsp;Još neko je u mom umu, pomišljao je.
<BR>&nbsp;&nbsp;&nbsp;&nbsp;&nbsp;Ne samo u njegovom umu - i u njegovom telu. Mogao je da oseti druga iskustva kao da se tek probudio, svestan da je sanjao, ali nesposoban da se seti sna. Ta snoviđenjska građa iziskivala je znanje koje, osećao je to, nije mogao da poseduje.
<BR>&nbsp;&nbsp;&nbsp;&nbsp;&nbsp;Pa ipak ga je posedovao.
<BR>&nbsp;&nbsp;&nbsp;&nbsp;&nbsp;Mogao je da odredi imena pojedinog drveća koje je mirisalo napolju, iako se njihova imena nisu nalazila u zabeleškama biblioteke.
<BR>&nbsp;&nbsp;&nbsp;&nbsp;&nbsp;Zabranjen prozor bio je zabranjen zbog toga što je bio načinjen u spoljašnjem zidu Tvrđave i zato što se mogao otvoriti. Često je, baš kao i sada, bio otvoren zbog provetravanja. Do prozora se iz njegove sobe moglo doći penjanjem preko ograde balkona i spuštanjem kroz ventilacionu cev skladišta. Naučio je da izvodi to bez ostavljanja i najmanjeg traga bilo na ogradi, u skladištu ili u cevi. Još u sasvim ranom dobu postalo mu je jasno da su oni koje je Bene Geserit obučavao sposobni da uočavaju izuzetno neupadljive znake. I sam je mogao da prepozna neke od tih znakova zahvaljujući Tegovom i Lusilinom podučavanju.
<BR>&nbsp;&nbsp;&nbsp;&nbsp;&nbsp;Stojeći dobrano u senkama gornjeg hodnika Dankan se usredsredi na valovite padine šume koja se pela do stenovitih vrhova. Šuma je delovala neodoljivo. Vrhovi iza nje posedovali su magična svojstva. Bilo je lako zamisliti da nijedno ljudsko biće nikada nije kročilo u tu oblast. Kako bi dobro bilo izgubiti se tamo, biti samo svoj, ne mareći za onu drugu osobu koja je prebivala u njemu. Biti stranac tamo.
<BR>&nbsp;&nbsp;&nbsp;&nbsp;&nbsp;Danakan se sa uzdahom okrenu i istim tajnim putem vrati u svoju sobu. Tek kada se našao u bezbednosti sobe dopustio je sebi da se nasladi saznanjem kako je još jednom ovo učinio. Niko ovog puta neće biti kažnjen zbog njegovog opasnog poduhvata.
<BR>&nbsp;&nbsp;&nbsp;&nbsp;&nbsp;Kazne i patnja koje su poput aure lebdeli oko mesta zabranjenih za njega, jedino su uticale da Dankan razvije izuzetnu obazrivost prilikom kršenja pravila.
<BR>&nbsp;&nbsp;&nbsp;&nbsp;&nbsp;Nije hteo da razmišlja o bolu koji bi mu Švangiju nanela ako bi ga otrkrila kod Zabranjenog prozora. Čak i najgori bol, međutim, ne bi ga naterao da zaplače, govorio je sam sebi. Nikada nije zaplakao, čak ni na njene najgnusnije trikove. On joj je naprosto uzvraćao uporan pogled, mrzeći je ali primajući njenu pouku. Po njemu, Švangijuina pouka bila je neposredna: istančaj sposobnost da se krećeš neprimetno, nevidljivo i nečujno, ne ostavljajući nikakav trag.
<BR>&nbsp;&nbsp;&nbsp;&nbsp;&nbsp;Dankan sede na svoj poljski krevet i zamišljeno se zagleda u prazan zid ispred sebe. Jednom, dok je tako zurio u ovaj isti zid, obrazovala se jedna slika - mlade žene sa kosom boje svetlog ćilibara i ljupko zaobljenim crtama lica. Pogledala ga je sa zida i nasmešila se. Usne su joj se bezglasno micale. Dankan je, međutim, već bio savladao čitanje sa usana pa je razgovetno rastumačio reči.
<BR>&nbsp;&nbsp;&nbsp;&nbsp;&nbsp;"Dankane, moj mali Dankane."
<BR>&nbsp;&nbsp;&nbsp;&nbsp;&nbsp;Da li je to bila njegova majka? pitao se. Njegova prava majka?
<BR>&nbsp;&nbsp;&nbsp;&nbsp;&nbsp;Čak su i gole negde u prošlosti morale da imaju prave majke. Izgubljena u vremenu pre akslotl rezervoara živela je žena koja ga je rodila... i volela. Da, volela ga zato što je bio njeno dete. Ako je to lice na zidu bila njegova majka, kako je njena slika pronašla put dovde? Nije mogao da prepozna lice, ali je želeo da je to njegova majka.
<BR>&nbsp;&nbsp;&nbsp;&nbsp;&nbsp;Ovo iskustvo ga je uplašilo, no strah nije odagnao želju da ga ponovo doživi. Ko god da je bila ta mlada žena, njeno prolazno prisustvo ga je mučilo. Onaj stranac u njemu znao je tu mladu ženu. Bio je siguran u to. Ponekad je želeo da on bude taj stranac samo za tren - dovoljno dugo da prikupi sva ta skrivena sećanja - ali se plašio ove želje. Mislio je da će izgubiti svoje stvarno biće ukoliko stranac prodre u njegovu svest.
<BR>&nbsp;&nbsp;&nbsp;&nbsp;&nbsp;Da li bi to bilo kao smrt? pitao se.
<BR>&nbsp;&nbsp;&nbsp;&nbsp;&nbsp;Dankan je bio svedok smrti pre no što je napunio šest godina. Njegovi čuvari odbili su napad uljeza, pri čemu je jedan od njih poginuo. Ubijena su i četiri uljeza. Dankan je posmatrao kako donose pet leševa u Tvrđavu - mlitavih mišića, sa rukama koje su se vukle po tlu. Nešto suštastveno iščezlo je iz njih. Ništa nije ostalo što bi prizivalo sećanja - sopstvena ili strančeva.
<BR>&nbsp;&nbsp;&nbsp;&nbsp;&nbsp;Onu petoricu odneli su negde u dubinu Tvrđave. Čuo je kasnije od jednog čuvara da su četiri uljeza napunjena 'šerom'. Bio je to prvi susret sa predstavom o iksijanskoj sondi.
<BR>&nbsp;&nbsp;&nbsp;&nbsp;&nbsp;"Iksijanska sonda može da provali čak i u mozak mrtve osobe", objasnila mu je Geasa. 'Šera' je droga koja te štiti od te sonde. Ćelije će ti biti potpuno mrtve pre no što nestane destva droge."
<BR>&nbsp;&nbsp;&nbsp;&nbsp;&nbsp;Umeće slušanja kazalo je Dankanu da su na uljezima sprovedena istraživanja i na druge načine. Ti drugi načini mu nisu bili objašnjeni, ali je on slutio da u pitanju moraju biti tajne stvari Bene Geserita. Mora da su oživljavale mrtvog i izvlačile podatke iz nevoljnog tela. Dankan je zamišljao kako obezličeni mišići postupaju po volji satanskog posmatrača.
<BR>&nbsp;&nbsp;&nbsp;&nbsp;&nbsp;Taj posmatrač uvek je bila Švangiju.
<BR>&nbsp;&nbsp;&nbsp;&nbsp;&nbsp;Ovakve slike ispunjavale su Dankanov um uprkos svim mogućim naporima njegovih učiteljica da odagnaju 'ludosti koje je izmišljalo neznalaštvo'. Učiteljice su mu govorile da su takve fantastične lagarije vredne jedino za stvaranje straha od Bene Geserita među neposvećenima. Dankan je odbijao da veruje da je jedan od posvećenih. Posmatrajući neku časnu majku uvek je mislio: Ja nisam jedan od njih!
<BR>&nbsp;&nbsp;&nbsp;&nbsp;&nbsp;Od nedavno najistrajnija je bila Lusila. "Religija je izvor energije", govorila je. "Moraš da sagledaš tu energiju. Ona se može usmeriti za ispunjenje naših ciljeva."
<BR>&nbsp;&nbsp;&nbsp;&nbsp;&nbsp;Njihovih ciljeva, a ne mojih, mislio je.
<BR>&nbsp;&nbsp;&nbsp;&nbsp;&nbsp;Zamišljao je vlastite ciljeve i projektovao u mašti predstave o tome kako pobeđuje Sestrinstvo, a posebno Švangiju. Dankan je osećao da su njegove maštarske projekcije bile zapravo podsvesna stvarnost koja je delovala na njega sa mesta na kome je prebivao onaj stranac. Ali naučio je da klima glavom i odaje utisak da on, takođe, nalazi da je takva religiozna lakovernost zabavna.
<BR>&nbsp;&nbsp;&nbsp;&nbsp;&nbsp;Lusila je otkrila tu podeljenost u njemu i rekla Švangijui: "On misli da se mističnih sila treba plašiti i, ako je moguće, izbegavati ih. Dok god bude ustrajavao u tom uverenju neće moći da nauči da koristi naše najsuštastvenije znanje."
<BR>&nbsp;&nbsp;&nbsp;&nbsp;&nbsp;Sastale su se radi nečeg što je Švangiju zvala 'redovnom ocenjivačkom sednicom'; njih dve same u Švangijuinoj radnoj sobi. Bilo je vreme neposredno po završetku lagane večere. Zvuci Tvrđave oko njih govorili su o smeni - počinjale su noćne patrole, dok je osoblje razrešeno dužnosti uživalo jedan od svojih kratkih predaha. Švangijuina radna soba nije bila izolovana od takvih zvukova, što je bio rezultat hotimične majstorije novatora u službi Sestrinstva. Uvežbana čula časne majke mogla su da otkriju mnoge stvari po zvucima oko nje.
<BR>&nbsp;&nbsp;&nbsp;&nbsp;&nbsp;Švangiju je osećala da sve više gubi u ovim 'ocenjivačkim sednicama'. Bilo je sve očitije da Lusilu nisu mogle da pridobiju one koje su se suprotstavljale Tarazi. Lusila je, isto tako, bila otporna na smišljena izvrdavanja časne majke. Najstrašnije od svega bilo je to što su Lusila i Teg saopštavali činjenice o mentalnim sposobnostima ovog gole. Opasno do krajnjih granica. Kao dodatak svim problemima, u Švangijui je postojano raslo poštovanje prema Lusili.
<BR>&nbsp;&nbsp;&nbsp;&nbsp;&nbsp;"On misli da mi koristimo okultne sile da bismo primenjivali naše veštine", reče Lusila. "Kako je mogao da stekne tako nastranu predstavu?"
<BR>&nbsp;&nbsp;&nbsp;&nbsp;&nbsp;Švangiju oseti da ju je ovo pitanje dovelo u nepovoljan položaj. Lusila je već znala da je to učinjeno da bi se gola oslabio. Lusila je umela da kaže: 'Neposlušnost je zločin protiv našeg Sestrinstva!'
<BR>&nbsp;&nbsp;&nbsp;&nbsp;&nbsp;"Ako želi naše znanje jamačno će ga dobiti od tebe", primeti Švangiju. Bez obzira na to koliko je bilo opasno ovo je, sa Švangijuinog stanovišta, svakako bila istina.
<BR>&nbsp;&nbsp;&nbsp;&nbsp;&nbsp;"Njegova želja za znanjem je moje najbolje merilo", reče Lusila, "ali obe znamo da to nije dovoljno." U Lusilinom glasu nije bilo prekora, ali Švangiju je ipak osećala njegovo stalno prisustvo.
<BR>&nbsp;&nbsp;&nbsp;&nbsp;&nbsp;Prokleta bila! Pokušava da me pridobije! pomisli Švangiju.
<BR>&nbsp;&nbsp;&nbsp;&nbsp;&nbsp;Nekoliko odgovora vrzmalo se po Švangijuinoj svesti: Nisam odbila da izvršim naređenja. Tja! Odvratno izvinjenje! "Prema goli je postupano u skladu sa uobičajenim načinom obuke Bene Geserita." Neodgovarajuće i neistinito. Uz to, ovaj gola nije bio običan predmet obrazovanja. U njemu su postojale dubine koje su bile ravne onima kod neke potencijalne časne majke. U tome je i bio problem.
<BR>&nbsp;&nbsp;&nbsp;&nbsp;&nbsp;"Načinila sam neke greške", reče Švangiju.
<BR>&nbsp;&nbsp;&nbsp;&nbsp;&nbsp;Tako! Bio je to dvosekli odgovor koji bi druga časna majka mogla da uvaži.
<BR>&nbsp;&nbsp;&nbsp;&nbsp;&nbsp;"Nisi napravila grešku kada si ga oštetila", uzvrati Lusila.
<BR>&nbsp;&nbsp;&nbsp;&nbsp;&nbsp;"Ali propustila sam da predvidim da neka druga časna majka može da otkrije te tokove u njemu", reče Švangiju.
<BR>&nbsp;&nbsp;&nbsp;&nbsp;&nbsp;"On želi naše moći samo da bi pobegao od nas", objasni Lusila. "Razmišljaj na sledeći način: 'Jednoga dana znaću koliko i one i pobediću.'"
<BR>&nbsp;&nbsp;&nbsp;&nbsp;&nbsp;Pošto Švangiju ništa ne odgovori, Lusila dodade: "Lukavo. Ako pobegne, moraćemo da ga uhvatimo i same uništimo."
<BR>&nbsp;&nbsp;&nbsp;&nbsp;&nbsp;Švangiju se nasmeši.
<BR>&nbsp;&nbsp;&nbsp;&nbsp;&nbsp;"Ne nameravam da ponovim tvoju grešku", reče Lusila. "Otvoreno ti kažem ono što znam da ćeš i sama u svakom slučaju videti. Sada shvatam zbog čega je Taraza poslala Utiskivačicu jednom mladom goli."
<BR>&nbsp;&nbsp;&nbsp;&nbsp;&nbsp;Švangijuin osmeh iščeze. "Šta ti činiš?"
<BR>&nbsp;&nbsp;&nbsp;&nbsp;&nbsp;"Vezujem ga za sebe na način na koji vezujemo sve naše akolite za svoje učitelje. Postupam sa njim sa iskrenošću i odanošću kao da je jedan od nas."
<BR>&nbsp;&nbsp;&nbsp;&nbsp;&nbsp;"Ali on je muško!"
<BR>&nbsp;&nbsp;&nbsp;&nbsp;&nbsp;"Tako da će začinska agonija razrešiti taj sukob, no ništa više od toga. Mislim da se odaziva u tom smislu."
<BR>&nbsp;&nbsp;&nbsp;&nbsp;&nbsp;"A kada dođe vreme za poslednji stepen utiskivanja?" upita Švangiju.
<BR>&nbsp;&nbsp;&nbsp;&nbsp;&nbsp;"Da, to će biti osetljivo. Ti misliš da će ga to uništiti. To je, uostalom, i bio tvoj plan."
<BR>&nbsp;&nbsp;&nbsp;&nbsp;&nbsp;"Lusila, Sestrinstvo nije jednodušno u tome da sledi Tarazine zamisli sa ovim golom. To ti je, svakako, poznato."
<BR>&nbsp;&nbsp;&nbsp;&nbsp;&nbsp;Bio je to Švangijuin najmoćniji razlog, a činjenica da ga je čuvala za ovaj trenutak govorila je mnogo. Strahovi da bi mogli proizvesti novog Kvizac Haderaha bili su duboko usađeni, a dugogodišnje razmirice po ovom pitanju u Bene Geseritu srazmerno jake.
<BR>&nbsp;&nbsp;&nbsp;&nbsp;&nbsp;"On je primitivne genetske loze i nije uzgajan da bi postao Kvizac Haderah", reče Lusila.
<BR>&nbsp;&nbsp;&nbsp;&nbsp;&nbsp;"Ali Tleilaksi su intervenisali na planu njegovog genetskog nasleđa!"
<BR>&nbsp;&nbsp;&nbsp;&nbsp;&nbsp;"Da, prema našim nalazima. Ubrzali su njegove nervne i mišićne reakcije."
<BR>&nbsp;&nbsp;&nbsp;&nbsp;&nbsp;"Da li je to sve što su oni učinili?" upita Švangiju.
<BR>&nbsp;&nbsp;&nbsp;&nbsp;&nbsp;"Videla si nacrte ćelija", podseti je Lusila.
<BR>&nbsp;&nbsp;&nbsp;&nbsp;&nbsp;"Kada bismo umele da uradimo ono što znaju Tleilaksi, oni nam ne bi bili potrebni", reče Švangiju. "Imale bismo sopstvene akslotl rezervoare."
<BR>&nbsp;&nbsp;&nbsp;&nbsp;&nbsp;"Misliš da su nam podvalili?" upita je Lusila.
<BR>&nbsp;&nbsp;&nbsp;&nbsp;&nbsp;"Devet meseci je bio kod njih bez ikakvog našeg uvida!"
<BR>&nbsp;&nbsp;&nbsp;&nbsp;&nbsp;"Naslušala sam se svih ovih razloga", primeti Lusila.
<BR>&nbsp;&nbsp;&nbsp;&nbsp;&nbsp;Švangiju odmahnu rukama u znak predaje. "Ako je tako, onda je potpuno tvoj, časna majko. No, i posledice idu na tvoju dušu. Ali me nećeš ukloniti s ovog položaja bez obzira na to šta izvestiš Kapitol."
<BR>&nbsp;&nbsp;&nbsp;&nbsp;&nbsp;"Da uklonim tebe? Ne, nipošto. Ne želim da tvoja frakcija pošalje nekog ko nam je nepoznat."
<BR>&nbsp;&nbsp;&nbsp;&nbsp;&nbsp;"Postoji granica do koje mogu da podnesem tvoje uvrede", reče Švangiju.
<BR>&nbsp;&nbsp;&nbsp;&nbsp;&nbsp;"Postoji, takođe, granica do koje će Taraza trpeti tvoje izdajničko ponašanje", odvrati Lusila.
<BR>&nbsp;&nbsp;&nbsp;&nbsp;&nbsp;"Ako dobijemo novog Pola Atreida ili, neka mi Bog oprosti, novog Tiranina, biće to Tarazaino delo", zaključi Švangiju. "Prenesi joj da sam ja to rekla."
<BR>&nbsp;&nbsp;&nbsp;&nbsp;&nbsp;Lusila ustade. "Možda bi, isto tako, trebalo da znaš da mi je Taraza ostavila punu slobodu odlučivanja o tome koliko melanža da dajem ovom goli. Već sam počela da povećavam njegove doze začina."
<BR>&nbsp;&nbsp;&nbsp;&nbsp;&nbsp;Švangiju tresnu obema pesnicama po klupi. "Prokleti bili svi vi! Još ćete nas uništiti!"
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
