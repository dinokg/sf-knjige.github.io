<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>32.
<P>&nbsp;&nbsp;&nbsp;&nbsp;&nbsp;Sve organizovane religije suočavaju se sa jednim jednostavnim problemom, jednom osetljivom tačkom kroz koju smo u stanju da prodremo i preobratimo ih onako kako nama odgovara: kako oni razlikuju oholost od otkrovenja?
<BR>
<BR>&nbsp;&nbsp;&nbsp;&nbsp;&nbsp;Misionaria Protectiva: 'Središnja učenja'
<BR>
<BR>&nbsp;&nbsp;&nbsp;&nbsp;&nbsp;Odrade je pomno pazila da ne pogleda ka hladnom zelenom četvorouglu ispod sebe na kome je sedela Šeana sa jednom od sestara učiteljica. Sestra učiteljica bila je najbolja, najpogodnija za ovu etapu u Šeaninom obrazovanju. Taraza ih je sve brižljivo odabrala.
<BR>&nbsp;&nbsp;&nbsp;&nbsp;&nbsp;Nastavljamo da izvršavamo svoj plan, pomisli Odrade. Da li si predvidela, Vrhovna majko, i način na koji može na nas uticati jedno slučajno otkriće do koga smo došli ovde na Rakisu?
<BR>&nbsp;&nbsp;&nbsp;&nbsp;&nbsp;Ipak, da li je ono bilo slučajno?
<BR>&nbsp;&nbsp;&nbsp;&nbsp;&nbsp;Odrade uputi pogled preko nižih krovova do sestrinskog središnjeg utvrđenja na Rakisu. Tamo napolju, na bleštavom popodnevnom suncu, pržile su se pločice duginih boja.
<BR>&nbsp;&nbsp;&nbsp;&nbsp;&nbsp;Sve ovo je naše.
<BR>&nbsp;&nbsp;&nbsp;&nbsp;&nbsp;Znali su da je ovo najveća ambasada koju su sveštenici dozvolili u svom svetom gradu Kinu. A njeno prisustvo u ovom benegeseritskom utvrđenju kosilo se sa njenim dogovorom sa Tuekom. Ali to je bilo pre otkrića u Sieč Tabru. Sem toga, Tuek u stvari više nije ni postojao. Tuek što je koračao zemljištem oko crkve bio je Liceigrač koji je izvodio jednu nesigurnu šaradu.
<BR>&nbsp;&nbsp;&nbsp;&nbsp;&nbsp;Odrade ponovo vrati svoje misli na Vafa koji je sa dve sestre stražarke stajao iza nje, čekajući blizu vrata ovog visokog svetilišta sa lepim pogledom kroz prozore od zaštitnog plaza i upečatljivim crnim nameštajem u koji je neka časna majka u svečanom ruhu mogla da uroni tako da posetilac vidi samo osvetljene obrise njenog lica.
<BR>&nbsp;&nbsp;&nbsp;&nbsp;&nbsp;Da li je dobro procenila Vafa? Sve je bilo izvedeno onako kako su nalagala učenja Misionarie Protective. Da li je dovoljno otvorila pukotinu u njegovom psihičkom oklopu? Uskoro bi trebalo da progovori. Tada će znati.
<BR>&nbsp;&nbsp;&nbsp;&nbsp;&nbsp;Vaf je dosta mirno stajao tamo pozadi. Mogla je da vidi njegov odraz u plazu. Ničim nije pokazivao da shvata kako su dve visoke, tamnokose sestre, svaka sa po jedne njegove strane, tu da bi sprečile neki njegov eventualni ispad. Ali svakako je znao.
<BR>&nbsp;&nbsp;&nbsp;&nbsp;&nbsp;Moje čuvarke, ne njegove.
<BR>&nbsp;&nbsp;&nbsp;&nbsp;&nbsp;Stajao je pognute glave kako bi od nje sakrio lice, ali znala je da je nesiguran. To je bilo očigledno. Sumnje mogu biti poput neke izgladnele životinje, a ona je prethodno dobro pothranila te njegove gladne sumnje. Bio je potpuno ubeđen da je pustolovina u pustinji predstavljala izuzetnu priliku da ga ubiju. Sada su mu njegova Zensuni i Sufi uverenja govorila da ga je tamo spasla božja volja.
<BR>&nbsp;&nbsp;&nbsp;&nbsp;&nbsp;Doduše, Vaf je sada sigurno ponovo razmatrao svoj dogovor sa Bene Geseritom i konačno uvideo koliko je osramotio svoj narod, kako je strašno ugrozio svoju ljubljenu civilizaciju Tleilaksa. Da, njegova samouverenost bila je poljuljana, ali samo su oči Bene Geserita to primećivale. Uskoro će kucnuti čas da se započne s ponovnom izgradnjom njegove svesti prema ustrojstvu koje će biti podložnije potrebama Sestrinstva. Neka, stoga, još malo izgara.
<BR>&nbsp;&nbsp;&nbsp;&nbsp;&nbsp;Odrade ponovo upravi pažnju na okolinu, pothranjujući neizvesnost odgađanja. Bene Geserit je izabrao ovo mesto za ambasadu zbog pozamašnih građevinskih radova koji su izmenili čitav severoistočni deo starog grada. Ovde su mogle da grade i vrše izmene prema sopstvenim željama i potrebama. Drevne građevine predviđene za lak ulazak peške, široke trake za službena kola i mestimični trgovi na kojima su mogli da se sakupljaju ornitopteri - sve je to bilo izmenjeno.
<BR>&nbsp;&nbsp;&nbsp;&nbsp;&nbsp;Treba ići ukorak s vremenom.
<BR>&nbsp;&nbsp;&nbsp;&nbsp;&nbsp;Ove nove zgrade bile su podignute mnogo bliže avenijama sa posađenim zelenilom čije se visoko egzotično drveće razmetalo količinom potrošene vode. 'Topteri su bili proterani da sleću na krovove određenih zgrada. Prolazi za pešake prijanjali su uz uska uzdignuća pripojena zgradama. Na nove zgrade bili su spolja postavljeni liftovi koji su se pokretali ako bi se ubacio novčić, uvukao ključ ili ako bi se određene osobe identifikovale prislonivši dlan na za to određeno mesto, a njihova sjajna energetska polja bila su sakrivena tamnosmeđim i nejasnim zastorima. Liftovi su predstavljali kičme tamnijih boja na ravnomernom sivilu plaskrita i plaza. Ljudska bića koja su se nejasno naslućivala u tim cevima podsećala su na prljavštinu što se kreće gore-dole u inače čistim mehaničkim kobasicama.
<BR>&nbsp;&nbsp;&nbsp;&nbsp;&nbsp;Sve u ime modernizacije.
<BR>&nbsp;&nbsp;&nbsp;&nbsp;&nbsp;Vaf se pokrenu iza nje i pročisti grlo.
<BR>&nbsp;&nbsp;&nbsp;&nbsp;&nbsp;Odrade se ne okrete. Dve sestre čuvarke znale su šta ona želi da postigne, tako da nisu davale znaka od sebe. Vafova sve veća nervoza bila je samo potvrda da sve ide svojim tokom.
<BR>&nbsp;&nbsp;&nbsp;&nbsp;&nbsp;Odrade baš nije bila uverena da sve ide onako kako bi trebalo.
<BR>&nbsp;&nbsp;&nbsp;&nbsp;&nbsp;Ono što je videla kroz prozor protumačila je samo kao još jedan uznemirujući spoljašnji znak ove uzmenirujuće planete. Prisetila se da se Tueku nije dopadala ova modernizacija njegovog grada. Žalio se da treba pronaći neki način da se zaustavi i da se sačuvaju stara obeležja okoline. Njegova zamena u obliku Liceigrača nastavila je da se za to zalaže.
<BR>&nbsp;&nbsp;&nbsp;&nbsp;&nbsp;Kako je samo ovaj novi Liceigrač bio nalik na samog Tueka. Da li su ovi Liceigrači razmišljali svojom glavom ili su samo igrali uloge koje su im njihovi gospodari namenili? Da li su i ovi novi bili mule? Koliko su se ti Liceigrači razlikovali od pravog ljudskog bića?
<BR>&nbsp;&nbsp;&nbsp;&nbsp;&nbsp;Odrade su brinule stvari vezane za prevaru.
<BR>&nbsp;&nbsp;&nbsp;&nbsp;&nbsp;Lažni Tuekovi savetnici, oni koji su do guše bili upetljani u nešto o čemu su mislili kao o 'tleilaškoj zaveri', govorili su o javnoj podršci modernizaciji i otvoreno su likovali što konačno čine ono što žele. Albertus je redovno podnosio Odradi izveštaje. Svaki novi izveštaj sve ju je više zabrinjavao. Brinula ju je čak i očigledna Albertusova podložnost.
<BR>&nbsp;&nbsp;&nbsp;&nbsp;&nbsp;"Razume se da savetnici nisu mislili na javnu podršku", rekao je Albertus.
<BR>&nbsp;&nbsp;&nbsp;&nbsp;&nbsp;Nije joj preostalo ništa drugo do da se složi. Ponašanje savetnika upozoravalo ju je da uživaju moćnu podršku srednjeg sveštenstva, skorojevića koji su se usuđivali da zbijaju šale na račun Podeljenog boga na zabavama preko vikenda... onih kojima je pogodovalo što je Odrade pronašla zalihe u Sieč Tabru.
<BR>&nbsp;&nbsp;&nbsp;&nbsp;&nbsp;Devedeset hiljada dugačkih tona! Polugodišnja žetva iz pustinja Rakisa. Čak je i jedna trećina predstavljala značajan čip u cenjkanju za uspostavljanje novih ravnoteža.
<BR>&nbsp;&nbsp;&nbsp;&nbsp;&nbsp;Volela bih da te nikada nisam srela, Albertuse.
<BR>&nbsp;&nbsp;&nbsp;&nbsp;&nbsp;Želela je da u njemu obnovi onoga kome je stalo. Ono što je stvarno učinila lako je mogao prepoznati svako ko je bio obučen na način kako je to zahtevala Misionaria Protectiva.
<BR>&nbsp;&nbsp;&nbsp;&nbsp;&nbsp;Niska ulizica!
<BR>&nbsp;&nbsp;&nbsp;&nbsp;&nbsp;Sada nije bilo važno to što je njegovu podložnost izazvalo nedvosmisleno uverenje da je ona u svetoj vezi sa Šeanom. Odrade nikada ranije nije razmišljala o tome kako učenja Misionarie Protective lako uništavaju ljudsku nezavisnost. Razume se, to je bio svakidašnji cilj: Učini od njih sledbenike, zavisne o našim potrebama.
<BR>&nbsp;&nbsp;&nbsp;&nbsp;&nbsp;Tiraninove reči pronađene u tajnoj odaji nisu u njoj zapalile samo strah za budućnost Sestrinstva.
<BR>&nbsp;&nbsp;&nbsp;&nbsp;&nbsp;"U nasledstvo vam ostavljam moj strah i usamljenost."
<BR>&nbsp;&nbsp;&nbsp;&nbsp;&nbsp;Iz te milenijumske udaljenosti usadio je u nju sumnje sa istom onom pouzdanošću s kojom ih je ona usadila u Vafa.
<BR>&nbsp;&nbsp;&nbsp;&nbsp;&nbsp;Videla je Tiraninova pitanja kao da su bila ispisana bleštavom svetlošću u njenom unutrašnjem oku.
<BR>&nbsp;&nbsp;&nbsp;&nbsp;&nbsp;S KIM STUPATE U SAVEZ?
<BR>&nbsp;&nbsp;&nbsp;&nbsp;&nbsp;Zar nismo ništa više do jedno tajno društvo? Kako ćemo dočekati kraj? U dogmatskom smradu koji smo same stvorile?
<BR>&nbsp;&nbsp;&nbsp;&nbsp;&nbsp;Tiraninove reči su kao vatrom ostale urezane u njenu svest. Gde je bio taj 'uzvišeni cilj' u onome što je Sestrinstvo činilo? Odrade je gotovo mogla da čuje Tarazin podrugljiv odgovor na jedno takvo pitanje.
<BR>&nbsp;&nbsp;&nbsp;&nbsp;&nbsp;"Opstanak, Dar! To je jedini uzvišeni cilj koji nam je potreban. Opstanak! Čak je i Tiranin to znao!"
<BR>&nbsp;&nbsp;&nbsp;&nbsp;&nbsp;Možda je čak i Tuek to znao. A šta mu je to na kraju donelo?
<BR>&nbsp;&nbsp;&nbsp;&nbsp;&nbsp;Odrade je osećala simpatiju prema bivšem Visokom svešteniku; ta simpatija ju je proganjala. Tuek je bio odličan primer za ono što jedna čvrsto povezana porodica može da učini. Čak je i njegovo ime predstavljalo rešenje: na ovoj planeti nije se menjalo još od doba Atreida. Predak osnivač bio je krijumčar, poverenik prvog Leta. Tuek je potekao iz porodice koja se čvrsto držala svojih korena, govoreći: "Postoji nešto vredno u našoj prošlosti što treba sačuvati." Primer koji je ovo davalo potomcima nije se istrošio i na nekoj časnoj majci.
<BR>&nbsp;&nbsp;&nbsp;&nbsp;&nbsp;Ali ti, Tueče, nisi uspeo.
<BR>&nbsp;&nbsp;&nbsp;&nbsp;&nbsp;Ovi moderni blokovi koji su se videli kroz njen prozor predstavljali su potvrdu tog neuspeha - mito za one elemente u rakijskom društvu koji su sticali sve veću vlast, elemente koje je Sestrinstvo tako dugo podupiralo i jačalo. Tuek je ovo video kao nagoveštaj onog dana kada će politički biti suviše slab da spreči stvari koje sa sobom donosi takva vrsta modernizacije:
<BR>&nbsp;&nbsp;&nbsp;&nbsp;&nbsp;Kraći i pomamniji obred.
<BR>&nbsp;&nbsp;&nbsp;&nbsp;&nbsp;Nove pesme u modernijem ruhu.
<BR>&nbsp;&nbsp;&nbsp;&nbsp;&nbsp;Promene u plesu. ("Tradicionalni plesovi tako dugo traju!")
<BR>&nbsp;&nbsp;&nbsp;&nbsp;&nbsp;Pre svega, manje odlazaka u opasnu pustinju za mlade postulate iz moćnih porodica.
<BR>&nbsp;&nbsp;&nbsp;&nbsp;&nbsp;Odrade uzdahnu i baci pogled unazad ka Vafu. Mali Tleilaks grizao je donju usnu. Dobro! Proklet da si, Albertuse! Pozdravila bih tvoju pobunu!
<BR>&nbsp;&nbsp;&nbsp;&nbsp;&nbsp;Iza zatvorenih vrata hrama već je bilo govora o prelaznom razdoblju za Visoko sveštenstvo. Novi žitelji Rakisa govorili su o potrebi da se 'ide ukorak s vremenom'. A hteli su da kažu: "Dajte nam više moći!"
<BR>&nbsp;&nbsp;&nbsp;&nbsp;&nbsp;Uvek je bilo ovako, pomisli sa gorčinom Odrade. Čak i u Bene Geseritu.
<BR>&nbsp;&nbsp;&nbsp;&nbsp;&nbsp;Ipak, nije mogla da izbegne pomisao: jadni Tuek.
<BR>&nbsp;&nbsp;&nbsp;&nbsp;&nbsp;Albertus je izvestio da je Tuek, neposredno pre no što je umro i bio zamenjen Liceigračem, upozorio svoju porodicu da možda neće biti u stanju da održe vlast nad Visokim sveštenstvom kada on umre. Tuek je bio oštroumniji i domišljatiji nego što su to njegovi neprijatelji očekivali. Njegova porodica već je uterivala dugove i na taj način skupljala sredstva koja će joj pomoći u očuvanju moći.
<BR>&nbsp;&nbsp;&nbsp;&nbsp;&nbsp;A Liceigrač koji je zamenio Tueka mnogo toga je otkrivao svojom mimikom. Tuekova porodica još nije saznala za zamenu i čovek bi gotovo mogao poverovati da pravi Visoki sveštenik i nije bio zamenjen - toliko je Liceigrač bio dobar. Posmatranje tog Liceigrača na delu odavalo je mnogo toga opreznim časnim majkama. To je, razume se bila jedna od stvari zbog kojih se Vaf sada vrpoljio.
<BR>&nbsp;&nbsp;&nbsp;&nbsp;&nbsp;Odrade se iznenada okrete i koraknu ka gospodaru Tleilaksa. Vreme je da navalim na njega!
<BR>&nbsp;&nbsp;&nbsp;&nbsp;&nbsp;Zaustavila se na dva koraka od Vafa i pogledala ga s visine. Vaf joj prkosno uzvrati pogled.
<BR>&nbsp;&nbsp;&nbsp;&nbsp;&nbsp;"Imao si dovoljno vremena da razmotriš svoj položaj", poče ona da ga optužuje. "Zašto ćutiš?"
<BR>&nbsp;&nbsp;&nbsp;&nbsp;&nbsp;"Svoj položaj? Smatrate li da ste nam pružile mogućnosti izbora?"
<BR>&nbsp;&nbsp;&nbsp;&nbsp;&nbsp;"Čovek je samo kamičak ispušten u bazen", nastavi ona da citira njegova vlastita uverenja.
<BR>&nbsp;&nbsp;&nbsp;&nbsp;&nbsp;Vaf drhtavo udahnu. Izgovarala je prave reči, ali šta se iza njih krilo? One više nisu zvučale onako kako bi trebalo da zvuče, jer su dolazile iz usta jedne od povindah žena.
<BR>&nbsp;&nbsp;&nbsp;&nbsp;&nbsp;Kako Vaf ništa ne odgovori, Odrade nastavi da citira: "A ako je čovek samo kamičak, onda ni sva njegova dela ne mogu biti ništa više od toga."
<BR>&nbsp;&nbsp;&nbsp;&nbsp;&nbsp;Jedan nevoljni drhtaj protrese Odrade, što njene budne sestre čuvarke natera da joj upute pogled pažljivo prikrivenog iznenađenja. Taj drhtaj nije bio predviđen.
<BR>&nbsp;&nbsp;&nbsp;&nbsp;&nbsp;Zašto u ovom trenutku mislim na Tiraninove reči? pitala se Odrade.
<BR>&nbsp;&nbsp;&nbsp;&nbsp;&nbsp;TELO I DUŠU BENE GESERITA SNAĆI ĆE ISTA SUDBINA KAO I SVA DRUGA TELA I SVE DRUGE DUŠE.
<BR>&nbsp;&nbsp;&nbsp;&nbsp;&nbsp;Njegova žaoka duboko se u nju zabola.
<BR>&nbsp;&nbsp;&nbsp;&nbsp;&nbsp;Kako je došlo do toga da postanem tako ranjiva? Odgovor joj se najednom sam nametnuo: Atreidski manifest?
<BR>&nbsp;&nbsp;&nbsp;&nbsp;&nbsp;Sastavljanje tih reči pod Tarazinim budnim nadzorom otvorilo je u meni jednu pukotinu.
<BR>&nbsp;&nbsp;&nbsp;&nbsp;&nbsp;Da li je moguće da je to i bio Tarazin cilj: da Odrade učini ranjivijom? Otkud je Taraza mogla znati šta će biti pronađeno ovde na Rakisu? Vrhovna majka ne samo da se nije razmetala predviđačkim sposobnostima, već je težila i da izbegne taj talenat kod drugih. U retkim prilikama, kada je Taraza zahtevala od same Odrade da izvede tako nešto, izvežbanom oku sestara nije moglo da promakne njeno neodobravanje takvih stvari.
<BR>&nbsp;&nbsp;&nbsp;&nbsp;&nbsp;Da, ona me je učinila ranjivom.
<BR>&nbsp;&nbsp;&nbsp;&nbsp;&nbsp;Da li se to slučajno dogodilo?
<BR>&nbsp;&nbsp;&nbsp;&nbsp;&nbsp;Odrade utonu u brzo recitovanje litanije protiv straha, što potraja svega nekoliko treptaja oka, ali Vaf je za to vreme očigledno doneo odluku.
<BR>&nbsp;&nbsp;&nbsp;&nbsp;&nbsp;"Želite da nam se nametnete", reče on. "Ali nije vam poznato kakve smo moći sačuvali za jedan takav trenutak." On zavrnu rukave kako bi pokazao mesta gde su mu se ranije nalazili bacači strelica. "Ovo su bile samo ništavne igračke u poređenju sa našim pravim oružjem."
<BR>&nbsp;&nbsp;&nbsp;&nbsp;&nbsp;"Sestrinstvo nikada nije u to sumnjalo", odgovori Odrade.
<BR>&nbsp;&nbsp;&nbsp;&nbsp;&nbsp;"Da li će doći do žestokih sukoba između nas?" upita on.
<BR>&nbsp;&nbsp;&nbsp;&nbsp;&nbsp;"Na vama je da odlučite", odvrati ona.
<BR>&nbsp;&nbsp;&nbsp;&nbsp;&nbsp;"Zašto izazivate nasilje?"
<BR>&nbsp;&nbsp;&nbsp;&nbsp;&nbsp;"Ima onih koji bi voleli da vide Bene Geserit i Bene Tleilaks kako dave jedni druge", priznade Odrade. "Naši neprijatelji bi uživali da stupe na scenu i pokupe ono što ostane pošto mi jedni druge dovoljno oslabimo."
<BR>&nbsp;&nbsp;&nbsp;&nbsp;&nbsp;"Zagovarate sporazum, a ne dozvoljavate mom narodu da pregovara! Možda vas vaša Vrhovna majka nije ovlastila da pregovarate!"
<BR>&nbsp;&nbsp;&nbsp;&nbsp;&nbsp;Kako ju je samo mamilo da sve ponovo prepusti Tarazi - što je Taraza, uostalom, i želela. Odrade baci pogled na sestre čuvarke. Njihova lica bile su maske koje ništa nisu odavale. Koliko su one u stvari znale? Hoće li shvatiti ako bude delala u suprotnosti sa Tarazinim naređenjima?
<BR>&nbsp;&nbsp;&nbsp;&nbsp;&nbsp;"Da li ste ovlašćeni za to?" bio je uporan Vaf.
<BR>&nbsp;&nbsp;&nbsp;&nbsp;&nbsp;Uzvišeni cilj, pomisli Odrade. Svakako, Tiraninova Zlatna staza potvrdila je bar jedan od kvaliteta tog cilja.
<BR>&nbsp;&nbsp;&nbsp;&nbsp;&nbsp;Odrade se odluči za stvaralačku istinu. "Ovlašćena sam", reče ona. Njene vlastite reči učiniše tu izjavu istinitom. Proglasivši se ovlašćenom, onemogućila je Tarazu da to porekne. Doduše, Odrade je znala da su je njene vlastite reči obavezale na smer koji se oštro razlikovao od doslednih koraka Tarazinog plana.
<BR>&nbsp;&nbsp;&nbsp;&nbsp;&nbsp;Nezavisna akcija. Upravo ono što je ona želela od Albertusa.
<BR>&nbsp;&nbsp;&nbsp;&nbsp;&nbsp;Nalazim se u središtu zbivanja i znam šta je potrebno.
<BR>&nbsp;&nbsp;&nbsp;&nbsp;&nbsp;Odrade pogleda sestre čuvarke. "Ostanite ovde, molim vas, i pobrinite se da nas niko ne uznemirava." A Vafu reče: "Mi bismo mogli udobnije da se smestimo." Pokaza na dve stolice za ljuljanje postavljene pod pravim uglom na dva različita kraja prostorije.
<BR>&nbsp;&nbsp;&nbsp;&nbsp;&nbsp;Odrade pričeka da se smeste pre no što nastavi razgovor. "Tražimo da među nama vlada izvestan stepen iskrenosti koji diplomatija retko dozvoljava. Suviše je padova na kocki da bismo se mogli upuštati u providna okolišenja."
<BR>&nbsp;&nbsp;&nbsp;&nbsp;&nbsp;Vaf je čudno pogledao. On reče: "Poznato nam je da postoji razdor u vašim najvišim većima. Dobili smo vrlo delikatne ponude. Da li je ovo deo..."
<BR>&nbsp;&nbsp;&nbsp;&nbsp;&nbsp;"Ja sam odana Sestrinstvu", reče ona. "Čak i one koje su vam nudile tako nešto dele tu odanost."
<BR>&nbsp;&nbsp;&nbsp;&nbsp;&nbsp;"Da li je to još jedan od trikova..."
<BR>&nbsp;&nbsp;&nbsp;&nbsp;&nbsp;"Nema trikova!"
<BR>&nbsp;&nbsp;&nbsp;&nbsp;&nbsp;"Kad se ima posla sa Bene Geseritom uvek treba računati na trikove", optuži je on.
<BR>&nbsp;&nbsp;&nbsp;&nbsp;&nbsp;"Šta te to plaši u vezi sa nama? Reci."
<BR>&nbsp;&nbsp;&nbsp;&nbsp;&nbsp;"Možda sam suviše toga od vas naučio da biste mi dozvolili da i dalje živim."
<BR>&nbsp;&nbsp;&nbsp;&nbsp;&nbsp;"Zar ja to isto ne bih mogla da kažem za tebe?" upita ona. "Ko još zna za našu tajnu sklonost? Ovo nije nikakvo povindah žensko naklapanje!"
<BR>&nbsp;&nbsp;&nbsp;&nbsp;&nbsp;Odvažila se da izgovori tu reč uz izvesno ispoljavanje uznemirenosti, ali učinak nije mogao biti rečitiji. Vaf je bio vidljivo uzdrman. Oporavljao se jedan dug trenutak. Doduše, sumnje su ostale, jer ih je upravo ona u njega usadila.
<BR>&nbsp;&nbsp;&nbsp;&nbsp;&nbsp;"Šta reči dokazuju?" upita on. "Još možete zadržati za sebe ono što ste od mene saznale i mome narodu ne dati ništa. Još nad nama vitlate bičem."
<BR>&nbsp;&nbsp;&nbsp;&nbsp;&nbsp;"Ja ne nosim oružje u svojim rukavima", primeti Odrade.
<BR>&nbsp;&nbsp;&nbsp;&nbsp;&nbsp;"Ali posedujete znanje koje nas može uništiti!" On se osvrnu na sestre čuvarke.
<BR>&nbsp;&nbsp;&nbsp;&nbsp;&nbsp;"One su deo mog arsenala", složi se Odrade. "Želiš li da ih udaljim?"
<BR>&nbsp;&nbsp;&nbsp;&nbsp;&nbsp;"I iz njihovih umova sve što su ovde čule", reče on. Ponovo je usmerio svoj oprezan pogled ka Odrade. "Bilo bi najbolje da sve zajedno uklonite svoja sećanja!"
<BR>&nbsp;&nbsp;&nbsp;&nbsp;&nbsp;Odrade se potrudi da joj glas zvuči što razumnije: "Šta bismo dobile time što bismo razotkrile vaš misionarski žar pre no što ste spremni za pokret? Da li bi nam koristilo da vam ocrnimo ugled, otkrivši mesta na koja ste postavili svoje nove Liceigrače? Oh, da, znamo za Iks i Ribogovornice. Kada smo uspele da proučimo vaše nove Liceigrače, dale smo se u potragu za njima."
<BR>&nbsp;&nbsp;&nbsp;&nbsp;&nbsp;"Vidite!" Glas mu je bio opasno oštar.
<BR>&nbsp;&nbsp;&nbsp;&nbsp;&nbsp;"Ne vidim drugi način da dokažem našu sklonost sem da ti otkrijem nešto što je isto tako razorno po nas", reče Odrade.
<BR>&nbsp;&nbsp;&nbsp;&nbsp;&nbsp;Vaf ostade bez reči.
<BR>&nbsp;&nbsp;&nbsp;&nbsp;&nbsp;"Prenećemo crve Rakisa na nebrojene planete Raštrkanih", reče ona. "Šta bi sveštenstvo sa Rakisa učinilo kada bi im ovo otkrio?"
<BR>&nbsp;&nbsp;&nbsp;&nbsp;&nbsp;Sestre čuvarke su je posmatrale slabo prikrivajući da ih sve ovo zabavlja. Mislile su da laže.
<BR>&nbsp;&nbsp;&nbsp;&nbsp;&nbsp;"Nisam poveo čuvare sa sobom", reče Vaf. "Kada samo jedna osoba zna neku opasnu stvar, lako ju je za sva vremena ućutkati."
<BR>&nbsp;&nbsp;&nbsp;&nbsp;&nbsp;Ona podiže svoje prazne rukave.
<BR>&nbsp;&nbsp;&nbsp;&nbsp;&nbsp;On pogleda sestre čuvarke.
<BR>&nbsp;&nbsp;&nbsp;&nbsp;&nbsp;"Dobro", reče Odrade. Baci pogled prema sestrama i dade im neprimetan znak šakom da je sve u redu. "Molim vas, sestre, sačekajte napolju."
<BR>&nbsp;&nbsp;&nbsp;&nbsp;&nbsp;Kada se vrata za njima zatvoriše, Vaf ponovo postade sumnjičav. "Moji ljudi nisu pretražili ovo mesto. Šta znam kakve se sve stvari za snimanje mogu ovde kriti?"
<BR>&nbsp;&nbsp;&nbsp;&nbsp;&nbsp;Odrade pređe na islamski. "Onda bi možda trebalo da govorimo drugim jezikom, nekim koji je samo nama poznat."
<BR>&nbsp;&nbsp;&nbsp;&nbsp;&nbsp;Vafove oči zasvetlucaše. On odvrati na istom jeziku: "Dobro! Igraću na to. Tražim da mi kažete koji je pravi uzrok razdora u... Bene Geseritu."
<BR>&nbsp;&nbsp;&nbsp;&nbsp;&nbsp;Odrade dopusti sebi da se nasmeši. Prelaskom na drugi jezik promenila se Vafova celokupna ličnost, čitavo njegovo ponašanje. Ponašao se upravo onako kako je očekivala. Nijedna od njegovih sumnji nije se ponovo javila dok su govorili ovim jezikom!
<BR>&nbsp;&nbsp;&nbsp;&nbsp;&nbsp;Ona mu uzvrati istim poverenjem: "Budale se boje da bismo mogle stvoriti novog Kvizac Haderaha! Oko toga se raspravlja nekolicina mojih sestara."
<BR>&nbsp;&nbsp;&nbsp;&nbsp;&nbsp;"Više ne postoji potreba za jednom takvom osobom", primeti Vaf. "Onaj koji može da se nalazi na više mesta u isto vreme postojao je i nestao. Došao je da bi stvorio Proroka."
<BR>&nbsp;&nbsp;&nbsp;&nbsp;&nbsp;"Bog ne bi dva puta poslao istu poruku", reče ona.
<BR>&nbsp;&nbsp;&nbsp;&nbsp;&nbsp;Vaf je ovo mnogo puta čuo na islamskom. Više nije smatrao čudnim to što jedna žena izgovara takve reči. Jezik i poznate mu reči bili su dovoljni.
<BR>&nbsp;&nbsp;&nbsp;&nbsp;&nbsp;"Da li je Švangijuina smrt povratila jedinstvo u Sestrinstvu?" upita on.
<BR>&nbsp;&nbsp;&nbsp;&nbsp;&nbsp;"Imamo zajedničkog neprijatelja", primeti Odrade.
<BR>&nbsp;&nbsp;&nbsp;&nbsp;&nbsp;"Uvažene Naložnice?"
<BR>&nbsp;&nbsp;&nbsp;&nbsp;&nbsp;"Mudro ste postupili što ste neke ubili i proučili."
<BR>&nbsp;&nbsp;&nbsp;&nbsp;&nbsp;Vaf se nagnu napred potpuno ponesen poznatim jezikom i tokom razgovora. "One vladaju pomoću seksa!" kliknu on. "Zadivljujućim tehnikama orgazmičkog preterivanja! Mi..." Prekasno mu sinu ko sedi preko puta njega i sluša sve ovo.
<BR>&nbsp;&nbsp;&nbsp;&nbsp;&nbsp;"Poznate su nam te tehnike", umiri ga Odrade. "Biće zanimljivo izvršiti upoređivanja, ali razlozi zašto nikada nismo pokušale da dođemo do moći služeći se takvim sredstvima potpuno su jasni. Te kurve, međutim, dovoljno su glupe da upadnu u jednu takvu grešku!"
<BR>&nbsp;&nbsp;&nbsp;&nbsp;&nbsp;"Grešku?" Vaf je očigledno bio zbunjen.
<BR>&nbsp;&nbsp;&nbsp;&nbsp;&nbsp;"Drže uzde u svojim rukama!" uzviknu ona. "Sa porastom moći mora da raste i njihova vlast nad njom. Ta stvar će uništiti sve što je postignuto svojim sopstvenim zamahom!"
<BR>&nbsp;&nbsp;&nbsp;&nbsp;&nbsp;"Moć, uvek ta moć", promrmlja Vaf. A onda mu sinu nova misao. "Hoćete da kažete da je i Prorok tako pao?"
<BR>&nbsp;&nbsp;&nbsp;&nbsp;&nbsp;"On je znao šta čini", odvrati ona. "Milenijumi nametnutog mira koje su smenili Vremena gladi i Raštrkani. Poruka sazdana od konkretnih događaja. Ne zaboravite! On nije uništio Bene Tleilaks, a ni Bene Geserit."
<BR>&nbsp;&nbsp;&nbsp;&nbsp;&nbsp;"Šta se nadate da ćete postići savezom između naša dva naroda?" upita Vaf.
<BR>&nbsp;&nbsp;&nbsp;&nbsp;&nbsp;"Nada je jedna stvar, a opstanak druga", uzvrati ona.
<BR>&nbsp;&nbsp;&nbsp;&nbsp;&nbsp;"Uvek taj pragmatizam", uzdahnu Vaf. "A neke među vama se plaše da biste na Rakisu mogle ponovo stvoriti Proroka, čije bi moći bile nedodirljive?"
<BR>&nbsp;&nbsp;&nbsp;&nbsp;&nbsp;"Zar vam to već nisam rekla?" Islamski jezik bio je naročito upečatljiv u ovakvom upitnom obliku. Teret dokaza svalio se na Vafa.
<BR>&nbsp;&nbsp;&nbsp;&nbsp;&nbsp;"Znači, one sumnjaju da je božija ruka imala udela u stvaranju Kvizac Haderaha", reče on. "Da li sumnjaju i u Proroka?"
<BR>&nbsp;&nbsp;&nbsp;&nbsp;&nbsp;"Pa dobro, položimo karte na sto", reče Odrade i krenu da ostvaruje zamišljenu varku: "Švangiju i one koje su je podržavale odrekle su se Velikog uverenja. Nimalo se ne ljutimo na Bene Tleilaks što su ih pobili. Uštedeli ste nam trud."
<BR>&nbsp;&nbsp;&nbsp;&nbsp;&nbsp;Vaf ovo prihvati ne trepnuvši. To je bilo upravo ono što se moglo i očekivati, s obzirom na okolnosti. Bilo mu je jasno da je ovde otkrio mnogo toga što nije trebalo, ali bilo je još stvari koje Bene Geserit nije znao. A šta je sve samo saznao!
<BR>&nbsp;&nbsp;&nbsp;&nbsp;&nbsp;Tada ga Odrade sasvim dotuče, rekavši: "Vafe, ako smatraš da su vam se vaši potomci Raštrkanih vratili nepromenjeni, onda si krajnje naivan."
<BR>&nbsp;&nbsp;&nbsp;&nbsp;&nbsp;Ćutao je.
<BR>&nbsp;&nbsp;&nbsp;&nbsp;&nbsp;"Svi delovi su ti dati na uvid", reče ona. "Vaši potomci pripadaju kurvama Raštrkanih. A ako misliš da će bilo koji od njih poštovati bilo kakav sporazum, onda je tvoja glupost neopisiva!"
<BR>&nbsp;&nbsp;&nbsp;&nbsp;&nbsp;Vafove reakcije potvrdiše joj da ga je ščepala. Delovi su se uklapali. Govorila mu je istinu kada je to bilo potrebno. Njegove sumnje bile su preusmerene: sada su bile uperene protiv Raštrkanih. A sve to bilo je učinjeno na njegovom vlastitom jeziku.
<BR>&nbsp;&nbsp;&nbsp;&nbsp;&nbsp;Pokušao je da progovori, ali grlo mu se steglo, te je najpre morao da ga izmasira kako bi mu se povratila moć govora. "Šta mogu da učinim?"
<BR>&nbsp;&nbsp;&nbsp;&nbsp;&nbsp;"Pa, to je bar jasno. Izgubljeni na nas gledaju kao na nešto što treba osvojiti, kao i mnoge stvari pre toga. Oni to shvataju kao veliko spremanje. Prostačka razboritost."
<BR>&nbsp;&nbsp;&nbsp;&nbsp;&nbsp;"Njih je tako mnogo."
<BR>&nbsp;&nbsp;&nbsp;&nbsp;&nbsp;"Ako se ne ujedinimo u zajedničkom planu da ih porazimo progutaće nas kao što slig guta svoju večeru."
<BR>&nbsp;&nbsp;&nbsp;&nbsp;&nbsp;"Ne možemo se pokoriti povindaškoj prljavštini! Bog to neće dozvoliti!"
<BR>&nbsp;&nbsp;&nbsp;&nbsp;&nbsp;"Pokoriti? Ko predlaže da se pokorimo?"
<BR>&nbsp;&nbsp;&nbsp;&nbsp;&nbsp;"Bene Geserit uvek koristi taj drevni izgovor: 'Ako ne možeš da ih pobediš, ti im se pridruži.'"
<BR>&nbsp;&nbsp;&nbsp;&nbsp;&nbsp;Odrade se mračno nasmeši. "Bog neće vama dozvoliti da se pokorite? Da li to treba da znači da mislite kako će on to nama dozvoliti?"
<BR>&nbsp;&nbsp;&nbsp;&nbsp;&nbsp;"Kakav je, onda, vaš plan? Šta ćete učiniti protiv njihove brojnosti?"
<BR>&nbsp;&nbsp;&nbsp;&nbsp;&nbsp;"Ono što, u stvari, i vi nameravate da učinite: da ih preobratite. Na vaš zahtev Sestrinstvo će podupreti pravu veru."
<BR>&nbsp;&nbsp;&nbsp;&nbsp;&nbsp;Vaf je sedeo skamenjen i u tišini. Znači, poznata joj je suština tleilaškog plana. Da li je znala i na koji način Tleilaksi misle to da izvedu?
<BR>&nbsp;&nbsp;&nbsp;&nbsp;&nbsp;Odrade je zurila u njega, otvoreno razmišljajući. Zgrabi zver za stopala ako moraš, pomisli ona. Šta ako je plan analitičarki Sestrinstva bio pogrešan? U tom slučaju ovi pregovori bili bi smešni. A bio je prisutan i taj pogled u dubini Vafovih očiju, taj nagoveštaj starije mudrosti... mnogo starije nego što je to bilo njegovo telo. Govorila je samopouzdano, mada se nije tako osećala.
<BR>&nbsp;&nbsp;&nbsp;&nbsp;&nbsp;"Sa golama iz vaših rezervoara uspeli ste mnogo da postignete, a i ceo proces sačuvali ste samo za sebe; to je nešto za šta bi vam drugi mnogo platili."
<BR>&nbsp;&nbsp;&nbsp;&nbsp;&nbsp;Njene reči bile su dovoljno zagonetne (Da li su ostali slušali?), ali Vaf nijednog trenutka ne posumnja da Bene Geserit zna čak i za tu stvar.
<BR>&nbsp;&nbsp;&nbsp;&nbsp;&nbsp;"Da li ćete tražiti udeo u tome?" upita on. Reči su mu zapinjale u suvom grlu.
<BR>&nbsp;&nbsp;&nbsp;&nbsp;&nbsp;"Sve! Sve ćemo deliti."
<BR>&nbsp;&nbsp;&nbsp;&nbsp;&nbsp;"Kakav bi bio vaš doprinos u ovoj velikoj podeli?"
<BR>&nbsp;&nbsp;&nbsp;&nbsp;&nbsp;"Zahtevaj!"
<BR>&nbsp;&nbsp;&nbsp;&nbsp;&nbsp;"Sve vaše zapise o uzgajanju."
<BR>&nbsp;&nbsp;&nbsp;&nbsp;&nbsp;"Tvoji su."
<BR>&nbsp;&nbsp;&nbsp;&nbsp;&nbsp;"Metrese za razmnožavanje po našem izboru."
<BR>&nbsp;&nbsp;&nbsp;&nbsp;&nbsp;"Imenuj ih."
<BR>&nbsp;&nbsp;&nbsp;&nbsp;&nbsp;Vaf uzdahnu. Ovo je bilo mnogo više no što je ponudila Vrhovna majka. To je bilo kao da mu se u umu rascvetava neki svet. Bila je u pravu što se tiče Uzvišenih Naložnica, razume se... i naslednika Tleilaksa iz Raštrkanih. On im nikada nije u potpunosti verovao. Nikada!
<BR>&nbsp;&nbsp;&nbsp;&nbsp;&nbsp;"Razume se, tražićete neograničeno snabdevanje melanžom", reče on.
<BR>&nbsp;&nbsp;&nbsp;&nbsp;&nbsp;"Razume se."
<BR>&nbsp;&nbsp;&nbsp;&nbsp;&nbsp;Zurio je u nju, ne mogavši da poveruje u stepen svoje dobre sreće. Akslotl rezervoari ponudiće besmrtnost samo onima koji prigrle Veliko uverenje. Niko se neće usuditi da napadne i pokuša da prigrabi stvar za koju zna da bi je Tleilaksi pre uništili nego je izgubili. A sada! Zadobio je usluge najmoćnije i najdugovečnije poznate misionarske sile. Nema sumnje da je u ovo bio umešan prst božiji.
<BR>&nbsp;&nbsp;&nbsp;&nbsp;&nbsp;"A kako vi, časna majko, nazivate našu pogodbu?"
<BR>&nbsp;&nbsp;&nbsp;&nbsp;&nbsp;"Uzvišenim ciljem", odgovori ona. "Poznate su ti Prorokove reči iz Sieč Tabra. Da li sumnjaš u njih?"
<BR>&nbsp;&nbsp;&nbsp;&nbsp;&nbsp;"Nipošto! Ali... postoji još jedna stvar: šta nameravate sa golom Dankana Ajdaha i devojčicom, Šeanom?"
<BR>&nbsp;&nbsp;&nbsp;&nbsp;&nbsp;"Sparićemo ih, razume se. A njihovi potomci će u naše ime govoriti svim Prorokovim naslednicima."
<BR>&nbsp;&nbsp;&nbsp;&nbsp;&nbsp;"Na svim planetama na koje ih budete poveli?"
<BR>&nbsp;&nbsp;&nbsp;&nbsp;&nbsp;"Na svim tim planetama", složi se ona.
<BR>&nbsp;&nbsp;&nbsp;&nbsp;&nbsp;Vaf se zavali u stolicu. Imam te, časna majko! pomisli on. Mi ćemo upravljati ovim savezom, ne vi. Gola uopšte nije vaš: on je naš.
<BR>&nbsp;&nbsp;&nbsp;&nbsp;&nbsp;Odrade primeti prisenak rezervisanosti u Vafovim očima; znala je da je stavila na kocku onoliko koliko je smela. Daljnji rizik pobudio bi sumnju. Bilo šta da se desi, ona je Sestrinstvo uputila u ovom pravcu. Taraza sada više nije mogla da izbegne ovaj savez.
<BR>&nbsp;&nbsp;&nbsp;&nbsp;&nbsp;Vaf podiže ramena; bio je to čudno mladalački gest otežan drevnom inteligencijom koja je izvirivala iz njegovih očiju. "Ahhh, još nešto", reče on, ponašajući se u svemu kao Gospodar gospodara koji govori svojim jezikom i naređuje svima onima koji mogu da čuju. "Da li ćete nam takođe pomoći da proširimo ovaj... ovaj Atreidski manifest?"
<BR>&nbsp;&nbsp;&nbsp;&nbsp;&nbsp;"Zašto da ne? Sama sam ga napisala."
<BR>&nbsp;&nbsp;&nbsp;&nbsp;&nbsp;Vaf se iznenada nagnu napred. "Vi?"
<BR>&nbsp;&nbsp;&nbsp;&nbsp;&nbsp;"Niste valjda mislili da je to bio u stanju da učini neko ko ne poseduje ovakve sposobnosti?"
<BR>&nbsp;&nbsp;&nbsp;&nbsp;&nbsp;On klimnu, ubeđen u to bez dalje rasprave. Ovo je bilo gorivo za misao koja mu upravo pade napamet, poenta u njihovom savezu: moćni umovi časnih majki savetovaće Tleilakse u svemu! Kakve veze ima to što su brojčano slabiji od onih kurvi Raštrkanih? Ko bi mogao da nadmaši takvu jednu kombinaciju mudrosti i nesavladivog oružja?
<BR>&nbsp;&nbsp;&nbsp;&nbsp;&nbsp;"Naslov manifesta takođe je punovažan", reče Odrade. "Ja sam zakoniti potomak Atreida."
<BR>&nbsp;&nbsp;&nbsp;&nbsp;&nbsp;"Hoćete li vi biti jedna od naših žena za razmnožavanje?" osmeli se on.
<BR>&nbsp;&nbsp;&nbsp;&nbsp;&nbsp;"Gotovo da sam izašla iz doba za razmnožavanje, ali ako naredite, vaša sam!"
</P></TD></TR></TABLE>
<P class="next">
<A HREF=p33.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
