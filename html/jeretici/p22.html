<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>22.
<P>&nbsp;&nbsp;&nbsp;&nbsp;&nbsp;Sasvim prirodno, vlastodršci žele da suzbiju 'divlja' istraživanja. Nesputano traganje za znanjem beleži dugu istoriju proizvođenja nepoželjne konkurencije. Moćnici žele 'bezbednu liniju istraživanja', koja će razviti samo one proizvode i ideje koji se mogu kontrolisati, i što je najvažnije, koji će omogućiti da veći deo dobiti pripadne unutrašnjim ulagačima. Na nesreću, stihijna vaseljena puna relativnih promenljivosti ne obezbeđuje takvu jednu 'bezbednu liniju istraživanja'.
<BR>
<BR>&nbsp;&nbsp;&nbsp;&nbsp;&nbsp;'Procena Iksa', Arhive Bene Geserita
<BR>
<BR>&nbsp;&nbsp;&nbsp;&nbsp;&nbsp;Hedli Tuek, visoki sveštenik i službeni vladar Rakisa osećao se nesposobnim da ispuni zahteve koji su mu upravo bili nametnuti.
<BR>&nbsp;&nbsp;&nbsp;&nbsp;&nbsp;Prašnjavo-maglovita noć prekrivala je grad Kin, ali ovde u njegovoj prijemnoj dvorani blistanje mnogih sjajnih kugli odagnavalo je senke. Međutim, čak i ovde u srcu Hrama mogao se čuti vetar, udaljeno zavijanje jedne od planetinih povremenih oluja.
<BR>&nbsp;&nbsp;&nbsp;&nbsp;&nbsp;Prijemna dvorana bila je prostorija nepravilnog oblika, sedam metara po dužini i četiri metra na svom najširem kraju. Suprotan kraj je bio gotovo neprimetno uži. Tavanica je, takođe, imala blagu kosinu u tom pravcu. Tapiserije od začinskih vlakana i vešta nijansiranja svetložute i sive boje prikrivale su ove nepravilnosti. Jedna od tapiserija prekrivala je sabirni rog koji je najnečujnije zvuke prenosio slušaocima izvan ove sobe.
<BR>&nbsp;&nbsp;&nbsp;&nbsp;&nbsp;Samo je Darvi Odrade, nova zapovednica Tvrđave Bene Geserita na Rakisu, sedela sa Tuekom u prijemnoj dvorani. Njih dvoje bili su okrenuti jedno prema drugom, a delio ih je uzan prostor ocrtan mekim zelenim jastucima.
<BR>&nbsp;&nbsp;&nbsp;&nbsp;&nbsp;Tuek pokuša da sakrije grč. Taj napor stisnuo je njegove inače impozantne crte lica u providnu masku. Sa puno pažnje se pripremao za večerašnji susret. Garderoberi su zagladili njegovu odoru koja je zaodevala visoku, prilično snažnu figuru. Zlatne sandale prekrivale su njegova dugačka stopala. Pustinjsko odelo ispod odore služilo je više za prikazivanje: nije imalo pumpe niti hvatače vlage, i nije zahtevalo neudobna i dugotrajna podešavanja. Njegova svilasta dugačka kosa bila je prižljivo očešljana, tako da mu je dopirala do ramena i predstavljala prikladan okvir za četvrtasto lice sa širokim punim ustima i snažnom bradom. Oči su odjednom poprimile izgled blagonaklonosti, izraz koji je on oponašao kod svog dede. Tako je izgledao kada je ulazio u prijemnu dvoranu da se susretne sa Odrade. Osećao se moćno u svakom pogledu, ali sada se najedanput osetio golim i raščerupanim.
<BR>&nbsp;&nbsp;&nbsp;&nbsp;&nbsp;On je odista prilično praznoglav tip, pomisli Odrade.
<BR>&nbsp;&nbsp;&nbsp;&nbsp;&nbsp;Tuek je razmišljao: ne mogu da raspravljam o tom užasnom Manifestu sa njom! Pogotovo ne kada u drugoj sobi naš razgovor slušaju gospodar Tleilaksa i ostali Liceigrači. Šta mi je trebalo da dozvolim ovo?
<BR>&nbsp;&nbsp;&nbsp;&nbsp;&nbsp;"Jasno i prosto, to je jeres", reče Tuek.
<BR>&nbsp;&nbsp;&nbsp;&nbsp;&nbsp;"Ali vi ste samo jedna religija među mnogim", uzvrati Odrade. "A sa povratkom ljudi iz Raštrkavanja, razmnožavanje šizmi i varijanti verovanja..."
<BR>&nbsp;&nbsp;&nbsp;&nbsp;&nbsp;"Naša vera je jedina prava!" uzviknu Tuek.
<BR>&nbsp;&nbsp;&nbsp;&nbsp;&nbsp;Odrade prikri osmeh. Rekao je to u pravi čas. I Vaf ga je izvesno čuo. Bilo je izuzetno lako navoditi Tueka. Ukoliko je Sestrinstvo bilo u pravu u pogledu Vafa, Tuekove reči će razbesneti gospodara Tleilaksa.
<BR>&nbsp;&nbsp;&nbsp;&nbsp;&nbsp;Odrade reče dubokim, zloslutnim glasom. "Taj Manifest postavlja pitanja na koja svi moraju da odgovore, kako vernici, tako i nevernici."
<BR>&nbsp;&nbsp;&nbsp;&nbsp;&nbsp;"Kakve sve to ima veze sa svetim detetom?" upita Tuek. "Rekla si mi da moramo da se sastanemo povodom stvari koje..."
<BR>&nbsp;&nbsp;&nbsp;&nbsp;&nbsp;"Zaista! Ne pokušavaj da porekneš da znaš da ima mnogo ljudi koji počinju da obožavaju Šeanu. Manifest podrazumeva..."
<BR>&nbsp;&nbsp;&nbsp;&nbsp;&nbsp;"Manifest! Manifest! To je jeretički dokument koji će biti uništen. Što se tiče Šeane, ona mora postati isključivo naša briga!"
<BR>&nbsp;&nbsp;&nbsp;&nbsp;&nbsp;"Ne", reče Odrade blagim glasom.
<BR>&nbsp;&nbsp;&nbsp;&nbsp;&nbsp;Kako je Tuek uzrujan, pomisli ona. Njegov ukrućeni vrat jedva da se pomerao kada je okretao glavu sa jedne na drugu stranu. Ti pokreti ukazivali su na zidnu tapiseriju sa Odradine desne strane, određujući mesto kao da je Tuekova glava emitovala svetleći zrak koji je otkrivao baš tu tapiseriju. Kako je ovaj visoki sveštenik bio providan čovek! Mogao je isto tako jednostavno da objavi da ih Vaf prisluškuje negde iza te tapiserije.
<BR>&nbsp;&nbsp;&nbsp;&nbsp;&nbsp;"Sledeće što ćeš učiniti biće da je odvedeš sa Rakisa", reče Tuek.
<BR>&nbsp;&nbsp;&nbsp;&nbsp;&nbsp;"Ona ostaje ovde", reče Odrade. "Baš kao što smo ti obećale."
<BR>&nbsp;&nbsp;&nbsp;&nbsp;&nbsp;"Zbog čega onda ne bi..."
<BR>&nbsp;&nbsp;&nbsp;&nbsp;&nbsp;"Dosta s tim! Šeana je jasno izrazila svoje želje i sigurna sam da su ti njene reči prenete. Ona želi da postane časna majka."
<BR>&nbsp;&nbsp;&nbsp;&nbsp;&nbsp;"Ona je već..."
<BR>&nbsp;&nbsp;&nbsp;&nbsp;&nbsp;"Gospodaru Tueče! Ne pokušavaj da se pretvaraš preda mnom. Ona je iznela svoje želje i mi smo srećne što možemo da joj izađemo u susret. Zbog čega bi trebalo da prigovaraš? Časne majke su služile Podeljenog boga u doba Slobodnjaka. Zašto ne bi i sada?"
<BR>&nbsp;&nbsp;&nbsp;&nbsp;&nbsp;"Vi Bene Geserite raspolažete načinima da navedete ljude da kažu stvari koje ne žele da kažu", optuži je Tuek. "Nije trebalo da o ovome raspravljamo nasamo. Moji savetnici..."
<BR>&nbsp;&nbsp;&nbsp;&nbsp;&nbsp;"Tvoji savetnici bi samo zamutili naš razgovor. Ono što Atreidski manifest podrazumeva..."
<BR>&nbsp;&nbsp;&nbsp;&nbsp;&nbsp;"Hoću da razgovaram samo o Šeani!" Tuek se ispravi, zauzevši stav za koji je mislio da priliči nesalomljivom visokom svešteniku.
<BR>&nbsp;&nbsp;&nbsp;&nbsp;&nbsp;"O njoj i razgovaramo", odvrati Odrade.
<BR>&nbsp;&nbsp;&nbsp;&nbsp;&nbsp;"U tom slučaju dopusti mi da iznesem naš stav: zahtevamo prisustvo više naših ljudi u njenoj pratnji. Ona mora da bude čuvana od svih..."
<BR>&nbsp;&nbsp;&nbsp;&nbsp;&nbsp;"Na način na koji je bila čuvana na onom krovu?" prekinu ga Odrade.
<BR>&nbsp;&nbsp;&nbsp;&nbsp;&nbsp;"Časna majko Odrade, ovo je sveti Rakis! Ti ovde nemaš nikakva prava osim onih koje smo ti mi odobrili!"
<BR>&nbsp;&nbsp;&nbsp;&nbsp;&nbsp;"Prava? Šeana je postala meta, da, meta mnogih ambicija, a ti hoćeš da raspravljamo o pravima."
<BR>&nbsp;&nbsp;&nbsp;&nbsp;&nbsp;"Moje dužnosti kao visokog sveštenika su jasne. Sveta crkva Podeljenog boga će..."
<BR>&nbsp;&nbsp;&nbsp;&nbsp;&nbsp;"Gospodaru Tueče! Sa velikim naporom pokušavam da se pridržavam neophodne učtivosti. Ovo što činim je za dobrobit i vas i nas. Akcije koje smo preduzele..."
<BR>&nbsp;&nbsp;&nbsp;&nbsp;&nbsp;"Akcije? Kakve akcije?" Tuek ispusti i ove reči kroz promuklo groktanje. Te grozne veštice Bene Geserita! Iza njega Tleilaksi, a ispred njega časna majka! Tuek se osećao kao lopta u nekoj strašnoj igri koja je skakala napred-nazad između zastrašujućih energija. Mirni Rakis, sigurno mesto njegove ugodne svakodnevice, iščezao je, a on je bio ubačen u arenu čija pravila nije do kraja shvatio.
<BR>&nbsp;&nbsp;&nbsp;&nbsp;&nbsp;"Uputila sam poziv bašaru Milesu Tegu", reče Odrade. "To je sve. Njegova prethodnica treba uskoro da stigne. Pojačaćemo odbranu vaše planete."
<BR>&nbsp;&nbsp;&nbsp;&nbsp;&nbsp;"Usuđuješ se da preduzmeš..."
<BR>&nbsp;&nbsp;&nbsp;&nbsp;&nbsp;"Ništa ne preduzimamo. Na zahtev tvog oca Tegovi ljudi su reorganizovali vašu odbranu. Sporazum na osnovu koga je to urađeno sadrži, na izričito traženje tvog oca, klauzulu koja nas obavezuje na povremeno nadgledanje."
<BR>&nbsp;&nbsp;&nbsp;&nbsp;&nbsp;Tuek je ošamućen sedeo bez reči. Vaf, taj zloslutni mali Tleilaks, čuo je sve ovo. Biće sukoba! Tleilaksi su želeli da sklope tajni sporazum o podešavanju cena začina. Neće dozvoliti da se Bene Geseriti meša u to.
<BR>&nbsp;&nbsp;&nbsp;&nbsp;&nbsp;Odrade je spomenula Tuekovog oca i Tuek sada požele da njegov davno preminuli otac sedi ovde. Tvrd čovek. On bi znao kako da izađe na kraj sa ovim suprotstavljenim silama. On je uvek vrlo dobro znao kako da postupa sa Tleilaksima. Tuek se priseti da je prisluškivao (baš kao što je i sada Vaf činio) jednog Tleilaksa izaslanika po imenu Vose... i jednog drugog, sa imenom Pook. Leden Pook. Kako su im imena bila čudna.
<BR>&nbsp;&nbsp;&nbsp;&nbsp;&nbsp;Tuekove zbrkane misli iznenada izlučiše jedno drugo ime. Odrade ga je upravo pomenula: Teg! Da li je to staro čudovište još bilo aktivno?
<BR>&nbsp;&nbsp;&nbsp;&nbsp;&nbsp;Odrade ponovo prozbori. Tuek pokuša da proguta pljuvačku dok se naginjao napred, prisiljavajući sebe da usredsredi pažnju.
<BR>&nbsp;&nbsp;&nbsp;&nbsp;&nbsp;"Teg će, takođe, proveriti odbrambene mere na samoj planeti. Posle onog fijaska na krovu..."
<BR>&nbsp;&nbsp;&nbsp;&nbsp;&nbsp;"Zvanično zabranjujem ovo mešanje u naše unutrašnje poslove", uzviknu Tuek. "Nema nikakve potrebe. Naši sveštenici-čuvari su dovoljni da..."
<BR>&nbsp;&nbsp;&nbsp;&nbsp;&nbsp;"Dovoljni?" Odrade žalostivo zavrte glavom. "Kako neodgovarajuća reč s obzirom na nove okolnosti na Rakisu."
<BR>&nbsp;&nbsp;&nbsp;&nbsp;&nbsp;"Kakve nove okolnosti?" U Tuekovom glasu sada se jasno osećao strah.
<BR>&nbsp;&nbsp;&nbsp;&nbsp;&nbsp;Odrade je naprosto sedela i zurila u njega.
<BR>&nbsp;&nbsp;&nbsp;&nbsp;&nbsp;Tuek pokuša da unese nekakav red u svoje misli. Da li je mogla znati da ih Tleilaksi slušaju tamo pozadi? Nemoguće! Drhtavo je uvukao vazduh. Šta je značilo ovo sa odbranom Rakisa? Odbrana je bila izvrsna, umirivao je sebe. Imali su najbolje iksijanske monitore i ne-letelice. Što je još važnije, svim nezavisnim snagama bilo je stalo da Rakis ostane podjednako nezavisan kao još jedan izvor začina.
<BR>&nbsp;&nbsp;&nbsp;&nbsp;&nbsp;Svima je stalo sem Tleilaksima sa njihovom prokletom preteranom proizvodnjom melanža iz akslotl rezervoara!
<BR>&nbsp;&nbsp;&nbsp;&nbsp;&nbsp;Bila je to razorna misao. Gospodar Tleilaksa čuo je svaku reč izgovorenu u ovoj prijemnoj dvorani!
<BR>&nbsp;&nbsp;&nbsp;&nbsp;&nbsp;Tuek prizva Šai-Huluda, Podeljenog boga, da ga zaštiti. Taj grozni mali čovek tamo pozadi rekao je da u isti mah govori u ime Iksa i Ribogovornica. Predočio mu je dokumenta. Jesu li to bile te 'nove okolnosti' o kojima je Odrade govorila? Ništa nije moglo zadugo ostati sakriveno od ovih veštica!
<BR>&nbsp;&nbsp;&nbsp;&nbsp;&nbsp;Visoki sveštenik nije mogao da obuzda drhtaj na pomisao o Vafu: ta mala okrugla glava, te sjaktave oči; prćast nos i ti oštri zubi kada se suvo smejao. Vaf je izgledao kao malo uvećano dete dok vas ne bi pogledao u oči i prozborio svojim piskavim glasom. Tuek se prisetio da se i njegov otac žalio na te glasove: "Tleilaksi govore tako užasne stvari svojim dečjim glasovima!"
<BR>&nbsp;&nbsp;&nbsp;&nbsp;&nbsp;Odrade se promeškolji na jastuku. Razmišljala je o Vafu koji je slušao negde pozadi. Da li je dovoljno čuo? Njeni vlastiti tajni prisluškivači sigurno su sada sebi postavljali isto pitanje. Časne majke su uvek iznova ponavljale ova verbalna nadmetanja, tragajući za unapređenjima i novim prednostima Sestrinstva.
<BR>&nbsp;&nbsp;&nbsp;&nbsp;&nbsp;Vaf je čuo dovoljno, reče Odrade sebi. Vreme je da promenimo igru.
<BR>&nbsp;&nbsp;&nbsp;&nbsp;&nbsp;Odrade se obrati Tueku svojim najotvorenijim tonom: "Gospodaru Tueče, neko važan sluša ovo što ovde govorimo. Da li je učtivo da jedna takva ličnost potajno sluša?"
<BR>&nbsp;&nbsp;&nbsp;&nbsp;&nbsp;Tuek zaklopi oči. Ona zna!
<BR>&nbsp;&nbsp;&nbsp;&nbsp;&nbsp;Otvorio je oči i susreo Odradin netremičan pogled koji ništa nije kazivao. Izgledala je kao neko ko je čitavu večnost mogao da čeka na njegov odgovor.
<BR>&nbsp;&nbsp;&nbsp;&nbsp;&nbsp;"Učtivo? Ja...ja..."
<BR>&nbsp;&nbsp;&nbsp;&nbsp;&nbsp;"Pozovi tajnog slušaoca da sedne sa nama", reče Odrade.
<BR>&nbsp;&nbsp;&nbsp;&nbsp;&nbsp;Tuek pređe šakom preko svog vlažnog čela. Njegov otac i njegov ded, koji su takođe bili visoki sveštenici, ustanovili su ritualne odgovore za najveći broj prilika, ali ne i za trenutak kakav je bio ovaj. Pozvati Tleilaksa da sedi ovde? U ovoj prostoriji sa... Tuek se odjednom priseti da mu se nije dopadao miris gospodara Tleilaksa. Njegov otac se u svoje vreme žalio na to: "Mirišu na neku odvratnu hranu!"
<BR>&nbsp;&nbsp;&nbsp;&nbsp;&nbsp;Odrade ustade. "Mnogo više volim da gledam onog ko sluša moje reči", reče ona. "Hoću li sama poći da pozovem skrivenog slušaoca, da..."
<BR>&nbsp;&nbsp;&nbsp;&nbsp;&nbsp;"Molim te!" Tuek je ostao da sedi, ali je podigao ruku dajući joj znak da stane. "Imao sam malo izbora. Došao je sa dokumentima Ribogovornica i Iksijanaca. Rekao je da će nam pomoći da vratimo Šeanu pod našu..."
<BR>&nbsp;&nbsp;&nbsp;&nbsp;&nbsp;"Da vam pomogne?" Odrade spusti pogled na sveštenika koji se znojio sa izrazom lica koji je podsećao na sažaljenje. Ovaj je mislio da on vlada Rakisom?
<BR>&nbsp;&nbsp;&nbsp;&nbsp;&nbsp;"On je pripadnik Bene Tleilaksa", reče umorno Tuek. "Zove se Vaf i..."
<BR>&nbsp;&nbsp;&nbsp;&nbsp;&nbsp;"Znam kako se zove i zbog čega je ovde, moj gospodaru Tueče. Ono što me čudi jeste to da si mu dozvolio da špijunira..."
<BR>&nbsp;&nbsp;&nbsp;&nbsp;&nbsp;"To nije špijuniranje. Mi smo pregovarali. Hoću da kažem, pojavile su se nove snage kojima moramo prilagoditi našu..."
<BR>&nbsp;&nbsp;&nbsp;&nbsp;&nbsp;"Nove snage? Oh, da, one kurve iz Raštrkavanja. Da li je Vaf doveo jednu od njih sa sobom?"
<BR>&nbsp;&nbsp;&nbsp;&nbsp;&nbsp;Pre nego što je Tuek stigao da odgovori otvoriše se jedna pobočna vrata prijemne dvorane. Vaf uđe u pravi čas u pratnji dva Liceigrača.
<BR>&nbsp;&nbsp;&nbsp;&nbsp;&nbsp;Rečeno mu je da ne dovodi Liceigrače! pomisli Odrade.
<BR>&nbsp;&nbsp;&nbsp;&nbsp;&nbsp;"Samo vi!", reče Odrade pokazujući prstom. "Ovi drugi nisu bili pozvani, zar ne, gospodaru Tueče?"
<BR>&nbsp;&nbsp;&nbsp;&nbsp;&nbsp;Tuek se s mukom podiže na noge, svestan Odradine blizine, i prisećajući se svih onih jezivih priča o fizičkoj veštini časnih majki. Prisustvo Liceigrača doprinosilo je njegovoj pometnji. Uvek su ga ispunjavali tako strašnim sumnjama.
<BR>&nbsp;&nbsp;&nbsp;&nbsp;&nbsp;Okrenuvši se prema vratima i pokušavši da svom licu da izraz pozivanja, Tuek reče: "Samo... ambasador Vaf, molim."
<BR>&nbsp;&nbsp;&nbsp;&nbsp;&nbsp;Tuek jedva izgovori ove reči. Bilo je gore od strašnog! Osećao se kao nag pred ovim ljudima.
<BR>&nbsp;&nbsp;&nbsp;&nbsp;&nbsp;Odrade pokaza na jastuk pokraj sebe. "Vi ste Vaf? Molim vas priđite i sedite."
<BR>&nbsp;&nbsp;&nbsp;&nbsp;&nbsp;Vaf joj klimnu kao da je nikada ranije nije video. Kakva učtivost! Davši znak svojim Liceigračima da ostanu napolju, prišao je označenom jastuku ali je ostao da stoji pored njega.
<BR>&nbsp;&nbsp;&nbsp;&nbsp;&nbsp;Odrade vide kako malim Tleilaksom prolazi struja napetosti. Nešto poput gunđanja zatreperilo mu je na usnama. I dalje je imao ona oružja u rukavima. Da li je nameravao da pogazi njihov sporazum?
<BR>&nbsp;&nbsp;&nbsp;&nbsp;&nbsp;Odrade je znala da je bilo vreme da se Vafove sumnje obnove u njihovoj punoj snazi, pa i više. Počeće da oseća da ga je Taraza, manevrišući, namamila u klopku. Vaf je želeo svoju rasplodnu majku. Zadah njegovih feremona odavao je njegove najdublje strahove. Uz to, u glavi su mu se vrzmale misli o njegovom delu sporazuma - ili barem, o obliku tog dela sporazuma. Taraza nije očekivala da Vaf sa njima odista podeli svo znanje koje je stekao proučavanjem Uvaženih Naložnica.
<BR>&nbsp;&nbsp;&nbsp;&nbsp;&nbsp;"Gospodar Tuek mi je rekao da ste... ah, pregovarali", reče Odrade. Neka zapamti tu reč! Vaf je znao gde stvarni pregovori moraju da budu zaključeni. Dok je govorila, Odrade se spustila na kolena, a potom na jastuk, ali su joj noge ostale u položaju koji joj je omogućavao da odskoči sa bilo kog pravca Vafovog mogućeg napada.
<BR>&nbsp;&nbsp;&nbsp;&nbsp;&nbsp;Vaf pređe pogledom preko nje i pogleda jastuk na koji mu je pokazala. Spusti se lagano na njega, no ruke mu ostadoše da počivaju na kolenima, sa rukavima usmerenim na Tueka.
<BR>&nbsp;&nbsp;&nbsp;&nbsp;&nbsp;Što to radi? pitala se Odrade. Vafovi pokreti su govorili da se drži nekog svog plana.
<BR>&nbsp;&nbsp;&nbsp;&nbsp;&nbsp;"Pokušavala sam", nastavi ona, "da visokom svešteniku ukažem na značaj Atreidskog manifesta za naše zajedničke..."
<BR>&nbsp;&nbsp;&nbsp;&nbsp;&nbsp;"Atreidski", upade Tuek. Gotovo se sručio na svoj jastuk. "Ne može biti atreidski."
<BR>&nbsp;&nbsp;&nbsp;&nbsp;&nbsp;"Vrlo ubedljiv manifest", primeti Vaf pojačavajući Tuekove očigledne strahove.
<BR>&nbsp;&nbsp;&nbsp;&nbsp;&nbsp;Barem je ovo išlo prema planu, pomisli Odrade. Ali, reče samo: "Obećanje s'torija ne može se zanemariti. Mnogi ljudi izjednačavaju s'tori sa prisustvom njegovog boga."
<BR>&nbsp;&nbsp;&nbsp;&nbsp;&nbsp;Vaf joj uputi iznenađen i ljutit pogled.
<BR>&nbsp;&nbsp;&nbsp;&nbsp;&nbsp;"Ambasador Vaf mi veli da je taj dokument uzbunio Iksijance i Ribogovornice, ali ja sam ga ponovo uverio da..."
<BR>&nbsp;&nbsp;&nbsp;&nbsp;&nbsp;"Mislim da možemo da zanemarimo Rubogovornice", prekinu ga Odrade. "One svuda čuju božje glasove."
<BR>&nbsp;&nbsp;&nbsp;&nbsp;&nbsp;Vaf prepoznade licemerje u njenim rečima. Da li je to zazirala od njega? Bila je, razume se, u pravu u pogledu Ribogovornica. One su se veoma udaljile od svojih starijih pobožnosti i očuvali su veoma malo uticaja. No, bez obzira na ono na šta su ipak uticale, i to je bilo pod nadzorom novih Liceigrača koji su ih sada predvodili.
<BR>&nbsp;&nbsp;&nbsp;&nbsp;&nbsp;Tuek pokuša da se nasmeši Vafu. "Rekli ste da biste nam pomogli..."
<BR>&nbsp;&nbsp;&nbsp;&nbsp;&nbsp;"O tome ćemo kasnije", prekide ga Odrade. Bilo je važno da Tuekovu pažnju drži vezanu za taj dokument koji ga je toliko uznemiravao. Parafrazirala je, stoga, jedno mesto u Manifestu: "Tvoja volja i tvoja vera, tvoj sistem verovanja - vladali su tvojom vaseljenom."
<BR>&nbsp;&nbsp;&nbsp;&nbsp;&nbsp;Tuek smesta prepoznade reči. Čitao je taj jezivi dokument. Manifest je kazivao da Bog i sva njegova dela nisu ništa više do ljudsko stvaralaštvo. Pitao se kako bi trebalo da odgovori. Nijedan visoki sveštenik nije mogao da propusti da ne odgovori na takav izazov.
<BR>&nbsp;&nbsp;&nbsp;&nbsp;&nbsp;Ali pre no što Tuek uspe da nađe reči, Vaf susrete Odradin pogled i odgovori na način za koji je znao da će ga ona ispravno protumačiti. Sa Odrade nije moglo biti drugačije.
<BR>&nbsp;&nbsp;&nbsp;&nbsp;&nbsp;"Zabluda predviđanja", reče Vaf. "Da li se tako zove u tom dokumentu? Da li se na tom mestu kaže da um vernika stagnira?"
<BR>&nbsp;&nbsp;&nbsp;&nbsp;&nbsp;"Tačno!" upade Tuek. Osećao je zahvalnost zbog Tleilaksove intervencije. Upravo je u tome bila srž one opasne jeresi!
<BR>&nbsp;&nbsp;&nbsp;&nbsp;&nbsp;Vaf ga ni ne pogleda; nastavljao je da zuri u Odrade. Da li su Bene Geserite mislile da je njihov plan nedokučiv? Pa, neka se sada suoče sa još većom silom. Ona je za sebe mislila da je tako jaka! Ali Bene Geserite nisu mogle stvarno da znaju kako je Svemoćni čuvao budućnost Šerijata!
<BR>&nbsp;&nbsp;&nbsp;&nbsp;&nbsp;Tuek, međutim, kao da nije umeo da se zausatavi. "On dovodi u pitanje sve što držimo svetim! A i širi se na sve strane!"
<BR>&nbsp;&nbsp;&nbsp;&nbsp;&nbsp;"Zahvaljujući Tleilaksima", dobaci Odrade.
<BR>&nbsp;&nbsp;&nbsp;&nbsp;&nbsp;Vaf podiže rukave, upravljajući oružje prema Tueku. Oklevao je samo zato što je video da je Odrade prepoznala deo njegovih namera.
<BR>&nbsp;&nbsp;&nbsp;&nbsp;&nbsp;Tuek stade prelaziti pogledom s jednog na drugo. Da li su Odradine optužbe bile tačne? Ili je to samo još jedan od trikova Bene Geserita?
<BR>&nbsp;&nbsp;&nbsp;&nbsp;&nbsp;Odradi ne promače Vafovo oklevanje i pokuša da pogodi njegov uzrok. Preturala je po svesti sa odgovorom o njegovim pobudama. Kakvu bi prednost Tleilaksi stekli ukoliko ubiju Tueka? Vaf je, očito, nameravao da visokog sveštenika zameni jednim od svojih Liceigrača. Ali šta bi mu to donelo?
<BR>&nbsp;&nbsp;&nbsp;&nbsp;&nbsp;Nastojeći da dobije u vremenu, Odrade reče: "Trebalo bi da budete vrlo oprezni, ambasadore Vaf."
<BR>&nbsp;&nbsp;&nbsp;&nbsp;&nbsp;"Kada je to oprez ikada upravljao velikim nužnostima?" upita Vaf.
<BR>&nbsp;&nbsp;&nbsp;&nbsp;&nbsp;Tuek ustade i teškim korakom krenu na jednu stranu, kršeći ruke. "Molim vas! Ovo su sveta mesta. Greh je raspravljati o jeresi, ukoliko ne nameravamo da je uništimo." On spusti pogled na Vafa. "To nije istina, zar ne? Vi niste autori tog užasnog dokumenta?"
<BR>&nbsp;&nbsp;&nbsp;&nbsp;&nbsp;"Nije naše delo", složi se Vaf. Proklet bio ovaj kicoš od popa! Tuek se sasvim pomerio u stranu i ponovo je predstavljao pokretnu metu.
<BR>&nbsp;&nbsp;&nbsp;&nbsp;&nbsp;"Znao sam to!" uzviknu Tuek, koračajući između Vafa i Odrade.
<BR>&nbsp;&nbsp;&nbsp;&nbsp;&nbsp;Odrade nije skidala pogled sa Vafa. Nameravao je da počini ubistvo! Bila je sigurna u to.
<BR>&nbsp;&nbsp;&nbsp;&nbsp;&nbsp;Tuek ponovo progovori iza njenih leđa. "Ne znate koliko grešite u pogledu nas, časna majko. Ser Vaf je tražio da oformimo kartel za melanž. Objasnio sam mu da naša cena za vas mora ostati nepromenjena, jer je jedna od vas bila pramajka Boga."
<BR>&nbsp;&nbsp;&nbsp;&nbsp;&nbsp;Vaf je pognuo glavu i čekao. Sveštenik će ponovo ući u vidno polje. Bog neće dozvoliti promašaj.
<BR>&nbsp;&nbsp;&nbsp;&nbsp;&nbsp;Tuek je stajao iza Odrade i gledao naniže u Vafa. Njegovim telom prođe drhtaj. Tleilaksi su bili tako... tako odvratni i amoralni. Nije im se moglo verovati. Kako bi se uopšte moglo prihvatiti Vafovo poricanje.
<BR>&nbsp;&nbsp;&nbsp;&nbsp;&nbsp;Ne prestajući da razmišlja o Vafu, Odrade reče: "Gospodaru Tueče, nisu li vam izgledi za uvećan dobitak privlačni?" Videla je kako se Vafova desna ruka malo pomakla i da sada stoji gotovo uperena u nju. Njegove namere postale su potpuno jasne.
<BR>&nbsp;&nbsp;&nbsp;&nbsp;&nbsp;"Moj gospodaru Tueče", nastavi Odrade, "ovaj Tleilaks namerava da nas ubije."
<BR>&nbsp;&nbsp;&nbsp;&nbsp;&nbsp;Na njene reči Vaf trže obe ruke naviše, pokušavajući da cilja u dve razdvojene i teške mete. Međutim, pre nego što su njegovi mišići reagovali, Odrade se nađe u zaklonu. Začula je slabašan fijuk bacača strelica, ali nije osetila ubod. Ona podiže levu ruku i zadade oštar udarac koji slomi Vafovu desnu ruku. Desnom nogom mu istovremeno slomi levu ruku.
<BR>&nbsp;&nbsp;&nbsp;&nbsp;&nbsp;Vaf vrisnu.
<BR>&nbsp;&nbsp;&nbsp;&nbsp;&nbsp;Nije mogao ni pretpostaviti da jedna Bene Geserit može da bude tako brza. Bilo je to gotovo ravno onom što je video kod Uvažene Naložnice na iksijanskom zbornom brodu. Čak i kroz sav svoj bol shvatio je da o tome mora izvestiti. Časne majke su u nuždi mogle da se koriste i sinoptičkim kontra-udarima.
<BR>&nbsp;&nbsp;&nbsp;&nbsp;&nbsp;Vrata iza Odrade se s treskom otvoriše i Vafovi Liceigrači nahrupiše unutra. Ali Odrade se već našla Vafu iza leđa sa obema rukama na njegovom grlu. "Stanite ili je mrtav!" povika.
<BR>&nbsp;&nbsp;&nbsp;&nbsp;&nbsp;Dvojica Liceigrača se slediše.
<BR>&nbsp;&nbsp;&nbsp;&nbsp;&nbsp;Vaf se koprcao pod njenim rukama.
<BR>&nbsp;&nbsp;&nbsp;&nbsp;&nbsp;"Budi miran", naredi mu ona. Pogledala je prema Tueku, koji je ležao opružen na podu sa njene desne strane. Jedna strelica je pogodila metu.
<BR>&nbsp;&nbsp;&nbsp;&nbsp;&nbsp;"Vaf je ubio visokog sveštenika", reče Odrade, obraćajući se svojim tajnim slušaocima.
<BR>&nbsp;&nbsp;&nbsp;&nbsp;&nbsp;Dva Liceigrača nastavljala su da zure u nju. Bilo je lako uočiti njihovu neodlučnost. Takođe je shvatila da niko od njih ne razume kako su pali u ruke Bene Geserita. Bene Tleilaksi su odista bili uhvaćeni u klopku!
<BR>&nbsp;&nbsp;&nbsp;&nbsp;&nbsp;Odrade se ponovo obrati Liceigračima. "Uzmite ovo telo, iznesite ga u hodnik i zatvorite vrata. Vaš gospodar je učinio budalastu stvar. Bićete mu potrebni kasnije." Onda se okrete Vafu: "U ovom trenutku ja sam ti potrebnija nego tvoji Liceigrači. Reci im da odu."
<BR>&nbsp;&nbsp;&nbsp;&nbsp;&nbsp;"Idite", naredi im Vaf piskavim glasom.
<BR>&nbsp;&nbsp;&nbsp;&nbsp;&nbsp;Pošto su Liceigrači nastavili da zure u nju, Odrade ih upozori: "Ako smesta ne odete, ubiću ga, a onda ću usmrtiti i vas dvojicu."
<BR>&nbsp;&nbsp;&nbsp;&nbsp;&nbsp;"Učinite kako kaže", vrisnu Vaf.
<BR>&nbsp;&nbsp;&nbsp;&nbsp;&nbsp;Liceigrači ovo shvatiše kao naredbu svog gospodara. Odrade je, istovremeno, osetila i nešto drugo u Vafovom glasu. Očigledno je bilo da ga je trebalo odgovoriti od samoubilačkih namera.
<BR>&nbsp;&nbsp;&nbsp;&nbsp;&nbsp;Kada su konačno ostali nasamo, Odrade ukloni iskorišćena oružja iz njegovih rukava i stavi ih u džep. Kasnije će morati da budu podrobno ispitana. Malo je toga mogla da učini za njegove slomljene kosti, osim da ga zakratko onesvesti i namesti ih. Načinila je improvizovane udlage od jastuka i iscepanih traka zelene tkanine sa nameštaja visokog sveštenika.
<BR>&nbsp;&nbsp;&nbsp;&nbsp;&nbsp;Vaf se brzo probudio. Zaječao je kad je pogledao prema Odrade.
<BR>&nbsp;&nbsp;&nbsp;&nbsp;&nbsp;"Ti i ja smo sada saveznici", reče Odrade. "Stvari koje su se dogodile u ovoj prostoriji čuli su neki od mojih ljudi i predstavnici frakcije koja želi da zameni Tueka jednim od svojih članova."
<BR>&nbsp;&nbsp;&nbsp;&nbsp;&nbsp;Bilo je to prebrzo za Vafa. Bilo mu je potrebno nekoliko trenutaka dok je shvatio ono što mu je rekla. Njegov um se, ipak, usredsredi na najvažniju stvar.
<BR>&nbsp;&nbsp;&nbsp;&nbsp;&nbsp;"Saveznici?"
<BR>&nbsp;&nbsp;&nbsp;&nbsp;&nbsp;"Pretpostavljam da sa Tuekom nije bilo lako pregovarati", objasni mu ona. "Ponudiš mu očigledne olakšice, a on se neprekidno dvoumi. Ubivši ga, učinio si uslugu nekim sveštenicima."
<BR>&nbsp;&nbsp;&nbsp;&nbsp;&nbsp;"Oni sada slušaju?" procvile Vaf.
<BR>&nbsp;&nbsp;&nbsp;&nbsp;&nbsp;"Dakako. Hajde da razgovaramo o tvom predlogu o monopolu na začin. Poslednji neprežaljeni visoki sveštenik je rekao da si to spominjao. Da vidim da li mogu da sagledam opseg tvoje ponude."
<BR>&nbsp;&nbsp;&nbsp;&nbsp;&nbsp;"Moje ruke", zastenja Vaf.
<BR>&nbsp;&nbsp;&nbsp;&nbsp;&nbsp;"Još si živ", reče ona. "Zahvali mojoj mudrosti. Mogla sam da te ubijem."
<BR>&nbsp;&nbsp;&nbsp;&nbsp;&nbsp;On okrenu glavu od nje. "Bilo bi bolje".
<BR>&nbsp;&nbsp;&nbsp;&nbsp;&nbsp;"Ne za Bene Tleilakse, a izvesno ne i za moje Sestrinstvo", reče ona. "Da vidim. Obećao si da ćeš Rakisu obezbediti puno novih kombajna za začin i to onih, vazdušnih, koji samo dotiču pustinju glavom svojih usisivača".
<BR>&nbsp;&nbsp;&nbsp;&nbsp;&nbsp;"Prisluškivala si!" optuži je on.
<BR>&nbsp;&nbsp;&nbsp;&nbsp;&nbsp;"Nipošto. Vrlo privlačan predlog, budući da sam uverena da ih Iksijanci besplatno obezbeđuju iz vlastitih pobuda. Da li da nastavim?"
<BR>&nbsp;&nbsp;&nbsp;&nbsp;&nbsp;"Rekla si da smo saveznici."
<BR>&nbsp;&nbsp;&nbsp;&nbsp;&nbsp;"Monopol će primorati Esnaf da kupuje više iksijanskih navigacionih mašina", objasni ona. "Tako ćete gurnuti Esnaf u svoje čeljusti koje će ih slomiti."
<BR>&nbsp;&nbsp;&nbsp;&nbsp;&nbsp;Vaf podiže glavu i besno je pogleda. Ali ovaj pokret izazva bol u njegovim polomljenim rukama i on zastenja. Uprkos bolu, pažljivo je posmatrao Odrade kroz gotovo sklopljene kapke. Da li su veštice zaista verovale da je to opseg plana Tleilaksa? Jedva da se usuđivao da se nada da je Bene Geserit u takvoj zabludi.
<BR>&nbsp;&nbsp;&nbsp;&nbsp;&nbsp;"Razume se, to nije bio vaš osnovni plan", primeti Odrade.
<BR>&nbsp;&nbsp;&nbsp;&nbsp;&nbsp;Vafove oči se širom otvoriše. Čitala mu je um! "Ja sam obeščašćen", reče on. "Kada si mi poštedela život, poštedela si beskorisnu stvar." Ponovo je utonuo u stolicu.
<BR>&nbsp;&nbsp;&nbsp;&nbsp;&nbsp;Odrade duboko udahnu. Vreme je da se iskoriste rezultati kapitolskih analiza. Nagnula se sasvim blizu Vafa i šapnula mu u uvo: "Još si potreban Šerijatu."
<BR>&nbsp;&nbsp;&nbsp;&nbsp;&nbsp;Vaf uzdahnu.
<BR>&nbsp;&nbsp;&nbsp;&nbsp;&nbsp;Odrade se uspravi. Ovaj uzdah je sve rekao. Analize su dobile potvrdu.
<BR>&nbsp;&nbsp;&nbsp;&nbsp;&nbsp;"Misliš da u ljudima Raštrkavanja imaš bolje saveznike?" upita ona. "Uvažene Naložnice i ostale hetere od te sorte. Pitam te: da li slig pravi savez sa svojim smećem?"
<BR>&nbsp;&nbsp;&nbsp;&nbsp;&nbsp;Vaf do tada beše čuo da se ovo pitanje izgovara jedino u kelu. Bledog lica, disao je kratkim dahom. Šta su to njene reči podrazumevale? On prislili sebe da prenebregne bol u rukama. Saveznici, rekla je. Znala je za Šerijat! Kako je mogla da zna?
<BR>&nbsp;&nbsp;&nbsp;&nbsp;&nbsp;Savezništvo sa povindaškim vešticama? Vafova svest bila je ispunjena nemirom. Bol u njegovim rukama privremeno je počivao po strani. Osećao se tako krhko u ovom trenutku! Odjednom, pri korenu jezika oseti kiseo ukus žuči.
<BR>&nbsp;&nbsp;&nbsp;&nbsp;&nbsp;"Ahhh", reče Odrade. "Jesi li čuo? Sveštenik Krutansik i njegova frakcija stigli su do naših vrata. Predložiće ti da jedan od tvojih Liceigrača preuzme obličje pokojnog Hedlija Tueka. Svaki drugi način bi prouzrokovao previše meteža. Krutansik je prilično mudar čovek, koji se sve do sada držao u pozadini. Njegov ujak Stiros dobro ga je pripremio."
<BR>&nbsp;&nbsp;&nbsp;&nbsp;&nbsp;"Šta tvoje Sestrinstvo dobija od saveza sa nama?" najzad uspe da izusti Vaf.
<BR>&nbsp;&nbsp;&nbsp;&nbsp;&nbsp;Odrade se osmehnu. Sada je mogla da govori istinu. To je uvek bilo mnogo lakše, a često je predstavljalo i najmoćniji dokaz.
<BR>&nbsp;&nbsp;&nbsp;&nbsp;&nbsp;"Naš opstanak ugrožen je burom koja se kuva među Raštrkanima", odgovori ona. "Opstanak Tleilaksa, takođe. Najdalekosežnija stvar sadržana u našim željama je kraj onih koji čuvaju Veliko uverenje."
<BR>&nbsp;&nbsp;&nbsp;&nbsp;&nbsp;Vaf se zgrči. Otvoreno je to rekla! Odmah je shvatio. Šta mari ako su drugi čuli? Oni nisu bili u stanju da proniknu šta je počivalo iza njenih reči.
<BR>&nbsp;&nbsp;&nbsp;&nbsp;&nbsp;"Naše rasplodne majke su spremne za vas", reče Odrade. Netremice ga je gledala u oči i načinila pokret rukom sveštenika Zensunija.
<BR>&nbsp;&nbsp;&nbsp;&nbsp;&nbsp;Vaf oseti kako mu kamen pada sa srca. Neočekivana, nezamisliva, neverovatna stvar bila je istinita! Bene Geserite nisu bile povindasi! Ipak će cela vaseljena slediti Bene Tleilakse u istinskoj veri! Bog neće dopustiti nešto drugo, a posebno ne ovde, na Prorokovoj planeti.
</P></TD></TR></TABLE>
<P class="next">
<A HREF=p23.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
