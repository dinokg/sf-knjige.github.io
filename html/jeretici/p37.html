<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>37.
<P>&nbsp;&nbsp;&nbsp;&nbsp;&nbsp;Istoričari imaju veliku moć i neki od njih to znaju. Oni ponovo stvaraju prošlost, menjajući je kako bi odgovarala njihovim vlastitim tumačenjima. Na taj način menjaju i budućnost.
<BR>
<BR>&nbsp;&nbsp;&nbsp;&nbsp;&nbsp;Leto II, njegov glas, Dar-es-Balat
<BR>
<BR>&nbsp;&nbsp;&nbsp;&nbsp;&nbsp;Dankan je sledio svog vodiča dok je oko njih svitalo, privezan za njega kažnjeničkim povodcem. Čovek je možda izgledao star, ali bio je brz poput gazele i činilo se da ne zna za umor.
<BR>&nbsp;&nbsp;&nbsp;&nbsp;&nbsp;Samo pre nekoliko trenutaka skinuli su naočare za noć. Dankanu je bilo milo što ih se oslobodio. Sve oko njega što naočare nisu obuhvatale svojim vidnim poljem bilo je crno pri nejasnoj svetlosti zvezda koja se provlačila kroz guste grane. Svet ispred njega i s one strane naočara kao da nije postojao. Prizor sa obe strane se povlačio i proticao - jednog trenutka bila je to gomila žutog žbunja, zatim dva srebrna hrastova drveta, a potom kameni zid sa kapijom od plastila usečenom u njega i osiguranom svetlucavim plavetnilom zaštitnika od vatre, pa luk mosta sagrađenog od domorodačkog kamena sa zelenom i crnom osnovom. Posle toga usledio je lučni ulaz od izglačanog belog kamena. Sve ove građevine izgledale su veoma stare, skupe i ručno održavane.
<BR>&nbsp;&nbsp;&nbsp;&nbsp;&nbsp;Dankan nije imao pojma gde se nalazi. Ništa ga ovde nije podsećalo na davno prošle dane na Giedi I.
<BR>&nbsp;&nbsp;&nbsp;&nbsp;&nbsp;Zora mu je otkrila da slede životinjski trag zaklonjen drvećem koji je vodio uzbrdo. Uspon je postao strm. Povremeno su upućivali poglede na levu stranu na kojoj otkriše ravnicu. Teška magla stražarila je na nebu skrivajući daljine i okružujući ih dok su se uspinjali. Njihov svet progresivno je postajao sve manji dok je gubio vezu sa sveobuhvatnom vaseljenom.
<BR>&nbsp;&nbsp;&nbsp;&nbsp;&nbsp;Tokom jednog kratkog odmora koji su iskoristili da bi oslušnuli šum, a ne da bi se odmorili, Dankan stade da proučava okolinu koju je pritiskala magla. Osećao se kao premešten, van svog prirodnog okrilja, odstranjen sa sveta koji poseduje nebo i otvorena prostranstva što ga povezuju sa drugim planetama.
<BR>&nbsp;&nbsp;&nbsp;&nbsp;&nbsp;Odeća koju je obukao radi prerušavanja bila je jednostavna: tleilaški ogrtači za hladno vreme i jastučići za obraze koji su mu popunjavali lice. Crnu kovrdžavu kosu ispravili su mu pomoću neke hemikalije i toplote. Zatim su je obojili u peščano plavo i sakrili pod tamnu stražarsku kapu. Obrijali su mu sve malje sa genitalija. Jedva se prepoznao u ogledalu pred koje su ga postaviii.
<BR>&nbsp;&nbsp;&nbsp;&nbsp;&nbsp;Prljavi Tleilaks!
<BR>&nbsp;&nbsp;&nbsp;&nbsp;&nbsp;Umetnica koja je izvela ovaj preobražaj bila je starica sjajnih sivozelenih očiju. "Sada si jedan od gospodara Tleilaksa", rekla je. Zoveš se Vos. Vodič će te odvesti do narednog mesta. Ako sretnete nekog nepoznatog, odnosićeš se prema njemu kao prema Liceigraču. Inače, čini ono što ti naredi."
<BR>&nbsp;&nbsp;&nbsp;&nbsp;&nbsp;Povedoše ga napolje iz kompleksa pećina duž jednog krivudavog prolaza čiji su zidovi i tavanica bili prekriveni debelim slojem mošusnih zelenih algi. Iz prolaza ga gurnuše u svežu, tamnu noć osvetljenu zvezdama i u ruke nekog nevidljivog čoveka - jedne nezgrapne prilike u postavljenoj odeći.
<BR>&nbsp;&nbsp;&nbsp;&nbsp;&nbsp;Glas iza Dankana jedva čujno prošapta: "Evo ga, Ambitorme. Sprovedi ga."
<BR>&nbsp;&nbsp;&nbsp;&nbsp;&nbsp;Vodič mu se obrati, naglašavajući samaglasnike: "Kreni za mnom." On pričvrsti povodac za Dankanov opasač, podesi naočare za noć i okrenu se. Dankan oseti trzaj i oni krenuše.
<BR>&nbsp;&nbsp;&nbsp;&nbsp;&nbsp;Dankan odmah shvati koja je svrha povodca. Njegova uloga nije bila da ga stalno drži na malom rastojanju. Pomoću naočara za noć jasno je mogao da vidi tog Ambitorma. Ne, konopac je trebalo da posluži u slučaju opasnosti. Nije bilo potrebe da se naređenja izgovaraju.
<BR>&nbsp;&nbsp;&nbsp;&nbsp;&nbsp;Dobar deo noći proveli su prelazeći unakrst preko malih, ledom oivičenih vodenih tokova u jednoj ravnici. Samo povremeno je svetlost mladih meseca Gamua prodirala kroz zaštitno rastinje. Konačno su izbili na vrh jednog niskog brda sa koga se pri mesečini videlo žbunovito prostranstvo, posrebreno snežnim pokrivačem. Uputili su se tamo dole. Žbunje, otprilike dva puta više od vodiča, natkriljavalo je blatnjave životinjske staze obrazujući tunele tek nešto veće od onog iz koga su krenuli na ovo putovanje. Ovde je bilo toplije, a toplota je poticala od nagomilanog đubriva. Gotovo da nikakva svetlost nije stizala do tla koje je bilo porozno usled prisustva korenitog rastinja. Dankan stade udisati taj miris gljiva i istrulelog biljnog života. Kroz naočare za noć gledao je prividno beskonačan niz istog gustog rastinja sa obe strane. Konopac koji ga je spajao sa Ambitormom predstavljao je oskudnu vezu sa jednim tuđim svetom.
<BR>&nbsp;&nbsp;&nbsp;&nbsp;&nbsp;Ambitorm je osujetio svaki razgovor. Rekao je 'Da', kada je Dankan zatražio da mu potvrdi da li je dobro čuo njegovv ime i dodao: "Ćuti."
<BR>&nbsp;&nbsp;&nbsp;&nbsp;&nbsp;Čitava ova noć bila je za Dankana ispunjena nemirom i nevoljama. Nije voleo da bude prepušten vlastitim mislima. Sećanja na Giedi I nisu ga napuštala. Ovo mesto nije bilo nalik ni na jedno kojega se sećao iz svoje mladosti, pre no što je postao gola. Pitao se kako je Ambitorm naučio da se kreće ovuda i kako je upamtio put. Životinjske jame bile su veoma nalik jedne drugima.
<BR>&nbsp;&nbsp;&nbsp;&nbsp;&nbsp;Tokom ujednačenog, užurbanog kretanja Dankanove misli imale su dovoljno vremena da tumaraju.
<BR>&nbsp;&nbsp;&nbsp;&nbsp;&nbsp;"Moram li Sestrinstvu dozvoliti da me iskoristi? Šta im dugujem?"
<BR>&nbsp;&nbsp;&nbsp;&nbsp;&nbsp;Setio se i Tega, njegovog poslednjeg plemenitog postupka koji je omogućio njemu i Lusili da umaknu.
<BR>&nbsp;&nbsp;&nbsp;&nbsp;&nbsp;Isto to sam ja učinio za Pola i Džesiku.
<BR>&nbsp;&nbsp;&nbsp;&nbsp;&nbsp;To je bilo ono što ga je povezivalo sa Tegom i što ga je ispunjavalo dubokim bolom. Teg je bio odan Sestrinstvu. Da li je on tim svojim poslednjim hrabrim činom kupio moju odanost?
<BR>&nbsp;&nbsp;&nbsp;&nbsp;&nbsp;Neka su prokleti Atreidi!
<BR>&nbsp;&nbsp;&nbsp;&nbsp;&nbsp;Noćašnji napor pojačao je Dankanovu bliskost sa novim telom. Kako je samo ovo telo bilo mlado! Jedan mali sev pamćenja i mogao je da sagleda paslednje sećanje pre no što je postao gola: mogao je da oseti kako ga sardaukarsko sečivo pogađa u glavu - zaslepljujuću eksploziju bola i svetlosti. Saznanje o vlastitoj sigurnoj smrti i od tada... pa sve do onog trenutka sa Tegom u harkonenskoj ne-kugli - ništa.
<BR>
<BR>&nbsp;&nbsp;&nbsp;&nbsp;&nbsp;Dar drugog života. Da li je to bilo nešto više ili nešto manje od dara? Atreidi su, po običaju, tražili od njega novu ratu u otplati duga.
<BR>&nbsp;&nbsp;&nbsp;&nbsp;&nbsp;Izvesno vreme, neposredno pred svitanje, Ambitorm ga je vodio šljapkajući duž jednog potoka čija je ledena hladnoća prodrla u Dankanove nepromočive i postavljene čizme koje su bile deo tleilaške nošnje. Vodeni tok odražavao je žbunjem zaklonjenu srebrnu svetlost planetnog predjutarnjeg meseca koji je zalazio pred njima.
<BR>&nbsp;&nbsp;&nbsp;&nbsp;&nbsp;Dnevna svetlost ih je zatekla kako izbijaju na širi, drvećem zaklonjeni životinjski trag koji je vodio uz neko strmo brdo. Ovaj prolaz uskoro preraste u jednu usku stenovitu izbočinu ispod vrha grebena od nazubljenih gromada. Ambitorm ga povede iza zaklona od mrtvog, smeđeg žbunja, čiji su vrhovi bili prljavi od snega koji je naneo vetar. On otkači konopac pričvršćen za Dankanov pajas. Pravo ispred njih nalazilo se jedno plitko ulegnuće; ne baš prava pećina, ali dovoljno prostrana da im pruži kakav-takav zaklon sem u slučaju da se digne jak vetar preko žbunja iza njih. Dankan je sve to u magnovenju procenio. Ovo mesto nije bilo prekriveno snegom.
<BR>&nbsp;&nbsp;&nbsp;&nbsp;&nbsp;Ambitorm se uputi ka stražnjoj strani ulegnuća i pažljivo ukloni naslagu ledene prljavštine i nekoliko pljosnatih kamenova koji su skrivali jednu malu jamu. Iz nje izvadi neki okrugao crni predmet i stade da barata oko njega.
<BR>&nbsp;&nbsp;&nbsp;&nbsp;&nbsp;Dankan čučnu ispod nadstrešnice i poče da proučava svog vodiča. Ambitorm je imao spljošteno lice ten nalik na tamnosmeđu kožu. Da, to bi mogle biti crte Liceigrača. Duboke bore bile su mu usečene u uglovima smeđih očiju. Bore su se širile i iz uglova tankih usana, a prekrivale su i široko čelo. Protezale su se pored pljosnatog nosa i produbljivale raspuklinu na širokoj bradi. Lice mu je, jednom reči, sve bilo izbrazdno staračkim borama.
<BR>&nbsp;&nbsp;&nbsp;&nbsp;&nbsp;Iz crnog predmeta ispred Ambitorma počeše da se šire primamljivi mirisi.
<BR>&nbsp;&nbsp;&nbsp;&nbsp;&nbsp;"Ovde ćemo jesti i malo sačekati pre no što krenemo dalje", reče Ambitorm.
<BR>&nbsp;&nbsp;&nbsp;&nbsp;&nbsp;Govorio je starogalaškim sa grlenim naglaskom koji Dankan nikada ranije nije čuo, čudno naglašavajući granične samoglasnike. Da li je Ambitorm bio jedan od Raštrkanih ili domorodac sa Gamua? Bilo je očigledno da je došlo do mnogih jezičkih pomaka od vremena Muad'Dibove Dine. Dankan je primetio da su svi iz Tvrđave Gamu, uključujući i Tega i Lusilu, govorili galah koji se razlikovao od onoga koji je on naučio kao dete, pre no što je postao gola.
<BR>&nbsp;&nbsp;&nbsp;&nbsp;&nbsp;"Ambitorme", prekinu tišinu Dankan. "Da li je tvoje ime uobičajeno za Gamu?"
<BR>&nbsp;&nbsp;&nbsp;&nbsp;&nbsp;"Zvaćeš me Tormsa", reče vodič.
<BR>&nbsp;&nbsp;&nbsp;&nbsp;&nbsp;"Je li to neki nadimak?"
<BR>&nbsp;&nbsp;&nbsp;&nbsp;&nbsp;"Tako ćeš me zvati."
<BR>&nbsp;&nbsp;&nbsp;&nbsp;&nbsp;"Zašto su te onda oni ljudi zvali Ambitorm?"
<BR>&nbsp;&nbsp;&nbsp;&nbsp;&nbsp;"Tako sam im se predstavio."
<BR>&nbsp;&nbsp;&nbsp;&nbsp;&nbsp;"Ali zašto bi..."
<BR>&nbsp;&nbsp;&nbsp;&nbsp;&nbsp;"Živeo si pod Harkonenima i nisi naučio kako se menja identitet?"
<BR>&nbsp;&nbsp;&nbsp;&nbsp;&nbsp;Dankan ućuta. Da li je to bilo to? Novo prerušavanje? Ambi... Tormsa nije izmenio svoj izgled. Tormsa. Da li je to bilo tleilaško ime?
<BR>&nbsp;&nbsp;&nbsp;&nbsp;&nbsp;Vodič pruži Dankanu šolju koja se pušila. "Ovo piće će ti povratiti snagu, Vose. Ispij ga brzo. Ugrejaće te."
<BR>&nbsp;&nbsp;&nbsp;&nbsp;&nbsp;Dankan obema šakama obuhvati šolju. Vos. Vos i Tormsa. Gospodar Tleilaksa i njegov sadrug Liceigrač.
<BR>&nbsp;&nbsp;&nbsp;&nbsp;&nbsp;Dankan podiže šolju prema Tormsi drevnim gestom atreidskih ratnih drugova, a zatim je prenese ustima. Toplo! Tečnost ga je grejala dok ju je gutao. Piće je imalo pomalo slatkasti ukus, koji je verovatno poticao od nekog povrća. Duvao je i pio dok nije iskapio šolju do dna podražavajući Tormsu.
<BR>&nbsp;&nbsp;&nbsp;&nbsp;&nbsp;"Zašto na ovaj način rizikuješ svoj život?" upita Dankan. "Poznaješ bašara i još pitaš."
<BR>&nbsp;&nbsp;&nbsp;&nbsp;&nbsp;Dankan posramljen ućuta.
<BR>&nbsp;&nbsp;&nbsp;&nbsp;&nbsp;Tormsa se naže napred i ponovo pokri Dankanovu šolju. Uskoro su svi dokazi njihovog doručka ležali skriveni ispod stenja i prašine.
<BR>&nbsp;&nbsp;&nbsp;&nbsp;&nbsp;Ova hrana bila je dokaz da je sve bilo pažljivo isplanirano, pomisli Dankan. On se okrenu i sede podvivši noge na hladnom tlu. S druge strane zaklona od žbunja još se nazirala magla. Dok ju je posmatrao, magla poče da se diže, otkrivajući jasne obrise nekog grada na udaljenom kraju doline.
<BR>&nbsp;&nbsp;&nbsp;&nbsp;&nbsp;Tormsa sede pored njega. "To je veoma star grad", reče on. "Harkonensko mesto. Pogledaj." On pruži Dankanu mali monoskop. "Tamo ćemo poći večeras."
<BR>&nbsp;&nbsp;&nbsp;&nbsp;&nbsp;Dankan prinese monoskop levom oku i pokuša da dovede u žižu uljano sočivo. Podešivači mu nisu bili poznati i uopšte nisu nalikovali onima koje su mu pokazali u Tvrđavi. On ga skloni sa oka i stade da ga ispituje.
<BR>&nbsp;&nbsp;&nbsp;&nbsp;&nbsp;"Iksijanski" upita on.
<BR>&nbsp;&nbsp;&nbsp;&nbsp;&nbsp;"Ne. Mi smo ga napravili." Tormsa ispruži šaku i pokaza na dva dugmenceta koja su štrčala iz crne cevi. "Polako, brzo. Gurni levo ako želiš udaljavanje, a desno za približavanje."
<BR>&nbsp;&nbsp;&nbsp;&nbsp;&nbsp;Dankan ponovo prinese skop oku.
<BR>&nbsp;&nbsp;&nbsp;&nbsp;&nbsp;Bio je dovoljan samo lak dodir dugmeta pa da mu se u vidnom polju stvori ovakav prizor. Sićušne tačkice kretale su se po gradu. Ljudi! On prebaci na uvećavanje. Ljudi postaše male lutke. Dankan pokuša prema njima da odredi razmere i shvati da je grad na ivici doline bio ogroman... i udaljeniji nego što je mislio. U središtu grada nalazila se jedna jednostavna četvrtasta građevina, čiji se vrh gubio u oblacima. Bila je džinovska.
<BR>&nbsp;&nbsp;&nbsp;&nbsp;&nbsp;Koliko nas je nestalo u toj crnoj paklenoj rupi i nikada se više nije vratilo?
<BR>&nbsp;&nbsp;&nbsp;&nbsp;&nbsp;"Devet stotina pedeset spratova", reče Tormsa primetivši kuda je uperen Dankanov pogled. "Četrdeset pet kilometara dugačka, trideset kilometara široka. Sva od plastila i zaštitnog plaza."
<BR>&nbsp;&nbsp;&nbsp;&nbsp;&nbsp;"Znam." Dankan spusti skop i vrati ga Tormsi. "Zvali su ga Baronija."
<BR>&nbsp;&nbsp;&nbsp;&nbsp;&nbsp;"Isai", reče Tormsa.
<BR>&nbsp;&nbsp;&nbsp;&nbsp;&nbsp;"Tako ga sada zovu", odvrati Dankan. "Ja za njega imam neka druga imena."
<BR>&nbsp;&nbsp;&nbsp;&nbsp;&nbsp;Dankan duboko udahnu, kako bi smirio staru mržnju. Ti ljudi su svi bili mrtvi. Samo je zgrada ostala. I sećanja. On stade da razgleda grad oko te ogromne građevine. Mesto je podsećalo na rastegnuti lavirint. Zelene površine ležale su razbacane unaokolo, ali iza visokih zidova. Zasebne rezidencije za
<BR>&nbsp;&nbsp;&nbsp;&nbsp;&nbsp;rezidencije sa privatnim parkovima, rekao je Teg. Monoskop mu otkri stražare koji su hodali po vrhovima zidova.
<BR>&nbsp;&nbsp;&nbsp;&nbsp;&nbsp;Tormsa pljunu na tle ispred njega. "Harkonensko mesto."
<BR>&nbsp;&nbsp;&nbsp;&nbsp;&nbsp;"Gradili su tolike građevine da bi se ljudi osećali sićušnim", reče Dankan.
<BR>&nbsp;&nbsp;&nbsp;&nbsp;&nbsp;Tormsa klimnu. "Ako si sićušan, to znači da si i nemoćan."
<BR>&nbsp;&nbsp;&nbsp;&nbsp;&nbsp;Vodič je postao gotovo pričljiv, pomisli Dankan.
<BR>&nbsp;&nbsp;&nbsp;&nbsp;&nbsp;Povremeno tokom noći Dankan je kršio naređenje da ćuti i pokušavao da započne razgovor.
<BR>&nbsp;&nbsp;&nbsp;&nbsp;&nbsp;"Koje životinje su napravile ove prolaze?"
<BR>&nbsp;&nbsp;&nbsp;&nbsp;&nbsp;To je bilo logično pitanje za ljude koji se kreću duž očigledno životinjskog traga na kome se još oseća i ustajao miris promaklih zveri.
<BR>&nbsp;&nbsp;&nbsp;&nbsp;&nbsp;"Ćuti!" odbrusi mu Tormsa.
<BR>&nbsp;&nbsp;&nbsp;&nbsp;&nbsp;Kasnije se Dankan pitao zašto nisu mogli da umaknu u nekom vozilu. Čak bi i površinsko vozilo bilo bolje od ovog zamornog marša preko zemljišta na kome je jedan put bio isti kao i svi drugi.
<BR>&nbsp;&nbsp;&nbsp;&nbsp;&nbsp;Tormsa se zaustavi na jednoj tački obasjanoj mesečinom i pogleda u Dankana kao da se pita nije li njegov štićenik iznenada izgubio razum.
<BR>&nbsp;&nbsp;&nbsp;&nbsp;&nbsp;"Vozila bi nas mogla slediti!"
<BR>&nbsp;&nbsp;&nbsp;&nbsp;&nbsp;"Zar nas niko ne može slediti dok idemo peške?"
<BR>&nbsp;&nbsp;&nbsp;&nbsp;&nbsp;"Oni koji bi hteli da nas slede, takođe bi morali da idu peške. Ovde bi bili ubijeni. Oni to znaju."
<BR>&nbsp;&nbsp;&nbsp;&nbsp;&nbsp;Kakvo čudno mesto! Kako primitivno mesto.
<BR>&nbsp;&nbsp;&nbsp;&nbsp;&nbsp;U zaklonu benegeseritske Tvrđave Dankan nije shvatio prirodu planete koja ga okružuje. Kasnije, u ne-kugli, bio je odvojen od spoljašnjeg sveta. Posedovao je sećanja iz vremena pre no što je postao gola i sadašnja od kada je gola, ali kako su samo ona bila nedovoljna! Kada je sada o tome razmišljao shvatio je da je bilo pojedinih nagoveštaja za tako nešto. Bilo je očigledno da je na Gamuu postojala osnovna kontrola vremena. A Teg je rekao da su monitori u orbiti koji štite planetu od napada među najboljim.
<BR>&nbsp;&nbsp;&nbsp;&nbsp;&nbsp;Sve je davano na zaštitu, a prokleto malo na udobnost! Što se toga tiče, ova planeta je nalikovala Arakisu.
<BR>&nbsp;&nbsp;&nbsp;&nbsp;&nbsp;Rakisu, ispravi se on.
<BR>&nbsp;&nbsp;&nbsp;&nbsp;&nbsp;Teg. Da li je starac preživeo? Da li je bio zarobljen? Šta je značilo biti zarobljen ovde i u ovom dobu? U starim harkonenskim danima to je značilo surovo ropstvo. Burzmali i Lusila... On baci pogled prema Tormsi.
<BR>&nbsp;&nbsp;&nbsp;&nbsp;&nbsp;"Hoćemo li se sastati sa Burzmalijom i Lusilom u gradu?"
<BR>&nbsp;&nbsp;&nbsp;&nbsp;&nbsp;"Ako se probiju."
<BR>&nbsp;&nbsp;&nbsp;&nbsp;&nbsp;Dankan osmotri svoju odeću. Da li je bio dovoljno dobro prerušen? Gospodar Tleilaksa i njegov pratilac? Ljudi će, razume se, misliti da je pratilac Liceigrač. Liceigrači su bili opasni.
<BR>&nbsp;&nbsp;&nbsp;&nbsp;&nbsp;Vrećaste pantalone bile su od nekog materijala koji Dankan nikad ranije nije video. Pod rukom su izgledale kao da su od vune, ali osećao je da su od neke veštačke tkanine. Kada je pljunuo na njih pljuvačka se nije prilepila, a nisu ni zamirisale na vunu. Pod prstima je osetio da je tkanina ravnomerna, što nije slučaj ni sa jednim prirodnim materijalom. Dugačke, mekane čizme i stražarska kapa bili su istog tkanja. Odeća je bila komotna i naduvena svuda sem na člancima. Doduše, nije bila vatirana. Bila je slojevita, što se verovatno postizalo nekim trikom tokom proizvodnje, jer se izmedu slojeva zadržavao vazuh. Bila je šarena - zelenosiva, što je ovde predstavljalo izvrsnu kamuflažu.
<BR>&nbsp;&nbsp;&nbsp;&nbsp;&nbsp;Tormsa je bio odeven u sličnu odeću.
<BR>&nbsp;&nbsp;&nbsp;&nbsp;&nbsp;"Koliko dugo ćemo ovde čekati?" upita Dankan.
<BR>&nbsp;&nbsp;&nbsp;&nbsp;&nbsp;Tormsa zatrese glavom zahtevajući tišinu. Vodič je sada sedeo tako što je rukama obuhvatio kolena na koja je položio glavu i očiju uprtih preko ravnice.
<BR>&nbsp;&nbsp;&nbsp;&nbsp;&nbsp;Za vreme noćnog putovanja Dankan se uverio da je odeća neverovatno udobna. Sem kada su ono jednom gazili kroz vodu, stopala su mu stalno bila topla, ali ne i suviše topla. U pantalonama, košulji i jakni bilo je dovoljno mesta da se slobodno okreće. Nigde ga ništa nije greblo.
<BR>&nbsp;&nbsp;&nbsp;&nbsp;&nbsp;"Ko pravi ovakvu odeću?" upita Dankan.
<BR>&nbsp;&nbsp;&nbsp;&nbsp;&nbsp;"Mi je pravimo", progunđa Tormsa. "Ćuti."
<BR>&nbsp;&nbsp;&nbsp;&nbsp;&nbsp;Dankan pomisli kako se ovo mnogo ne razlikuje od dana koje je proveo u sestrinskoj Tvrđavi pre ponovnog buđenja. Tormsa je govorio: "Nema potrebe da to saznaš."
<BR>&nbsp;&nbsp;&nbsp;&nbsp;&nbsp;Uskoro Tormsa ispruži noge i uspravi se. Kao da se pre toga odmarao. Zatim pogleda u Dankana. "Prijatelji iz grada nam daju znak da se iznad nas nalaze tragači."
<BR>&nbsp;&nbsp;&nbsp;&nbsp;&nbsp;"'Topteri?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Šta ćemo sad?"
<BR>&nbsp;&nbsp;&nbsp;&nbsp;&nbsp;"Moraš samo mene oponašati i to je sve."
<BR>&nbsp;&nbsp;&nbsp;&nbsp;&nbsp;"Ti samo sediš."
<BR>&nbsp;&nbsp;&nbsp;&nbsp;&nbsp;"Za sada. Uskoro ćemo sići u dolinu."
<BR>&nbsp;&nbsp;&nbsp;&nbsp;&nbsp;"Ali kako..."
<BR>&nbsp;&nbsp;&nbsp;&nbsp;&nbsp;"Kada prelaziš preko terena kao što je ovaj postaješ jedna od životinja koje ovde žive. Pogledaj tragove da bi video kako one hodaju i kako ležu da bi se odmorile."
<BR>&nbsp;&nbsp;&nbsp;&nbsp;&nbsp;"Zar tragači ne mogu da uoče razliku između..."
<BR>&nbsp;&nbsp;&nbsp;&nbsp;&nbsp;"Ako životinje brste, i ti se praviš kao da brstiš. Ako naiđu tragači, nastavijaš da činiš ono što si činio, to jest ponašaš se onako kako bi se svaka životinja ponašala. Tragači će biti visoko u vazduhu. To je sreća. Ne mogu da razlikuju životinju od ljudskog bića dok se ne spuste."
<BR>&nbsp;&nbsp;&nbsp;&nbsp;&nbsp;"Zar neće..."
<BR>&nbsp;&nbsp;&nbsp;&nbsp;&nbsp;"Uzdaju se u svoje mašine i kretanja koja vide. Lete suviše visoko. Na taj način brže obave traganje. Uzdaju se u vlastitu pamet kada je u pitanju očitavanje uređaja i pravljenje razlike između životinja i ljudskih bića."
<BR>&nbsp;&nbsp;&nbsp;&nbsp;&nbsp;"Znači da će samo proći iznad nas ako pomisle da smo divlje životinje."
<BR>&nbsp;&nbsp;&nbsp;&nbsp;&nbsp;"Ako posumnjaju skeniraće nas i drugi put. Ne smemo promeniti ustrojstvo pokreta pošto nas jednom skeniraju."
<BR>&nbsp;&nbsp;&nbsp;&nbsp;&nbsp;Bio je to dug govor za inače ćutljivog Tormsa. Sada je pažljivo proučavao Dankana. "Razumeš li?"
<BR>&nbsp;&nbsp;&nbsp;&nbsp;&nbsp;"Kako ću znati da nas skeniraju?"
<BR>&nbsp;&nbsp;&nbsp;&nbsp;&nbsp;"Osetićeš bockanje u utrobi. U stomaku će ti se penušati kao da si popio neko piće koje nijedan čovek ne bi trebalo da popije."
<BR>&nbsp;&nbsp;&nbsp;&nbsp;&nbsp;Dankan klimnu. "Iksijanski skeneri."
<BR>&nbsp;&nbsp;&nbsp;&nbsp;&nbsp;"Neka te ne brinu", reče Tormsa. "Ovdašnje životinje su navikle na njih. Ponekad zastanu, ali samo na trenutak, a zatim odlaze dalje kao da se ništa nije dogodilo. Što je, što se njih tiče, i istina. Samo se nama može se dogoditi nekakvo zlo."
<BR>&nbsp;&nbsp;&nbsp;&nbsp;&nbsp;Tormsa uskoro ustade. "Sada ćemo poći u dolinu. Prati me na maloj udaljenosti. Čini samo ono što i ja, ništa drugo."
<BR>&nbsp;&nbsp;&nbsp;&nbsp;&nbsp;Dankan uhvati korak sa svojim vodičem. Kretao se iza njega. Ubrzo se nađoše iza zaštitnog drveća. Tokom noćnog hodanja Dankanu se dešavalo da na trenutak prihvati svoje mesto u planovima ostalih. Novo strpljenje lagano mu je preplavljivalo svest. Bilo je u tome izvesnog uzbudenja koje je podsticalo znatiželju.
<BR>&nbsp;&nbsp;&nbsp;&nbsp;&nbsp;Kakva je to vaseljena nastala od vremena Atreida? Gamu. Kakvo je čudno mesto postala Giedi I.
<BR>&nbsp;&nbsp;&nbsp;&nbsp;&nbsp;Lagano, ali razgovetno, stvari su postajale jasnije i svaka nova sitnica širila je pogled ka nečem višem što je trebalo saznati. Mogao je da oseti kako se ustrojstva oblikuju. Jednog
<BR>&nbsp;&nbsp;&nbsp;&nbsp;&nbsp;dana, pomisli on, postojaće jedno jedino ustrojstvo i on će tada saznati zašto su ga vratili iz mrtvih.
<BR>&nbsp;&nbsp;&nbsp;&nbsp;&nbsp;Da, sve je bilo u otvaranju vrata, pomisli on. Otvoriš jedna vrata, a ona te propuste u prostoriju sa još vrata. Izabereš jedna od vrata u ovoj novoj prostoriji i ispitaš šta su ti ona otkrila. Ponekad ćeš možda morati da otvoriš sva vrata, ali što ih više otvoriš to postaješ sigurniji koja su sledeća na redu. Konačno, otvoriće se vrata koja će ti otkriti jedno poznato mesto. Tada ćeš moći da kažeš: "Ahhh, to sve objašnjava."
<BR>&nbsp;&nbsp;&nbsp;&nbsp;&nbsp;"Dolaze tragači", reče Tormsa. "Sada smo životinje koje pasu." On posegnu za žbunom koji su skenirali i otkinu jedan komad.
<BR>&nbsp;&nbsp;&nbsp;&nbsp;&nbsp;Dankan učini to isto.
</P></TD></TR></TABLE>
<P class="next">
<A HREF=p38.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
