<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>27.
<P>&nbsp;&nbsp;&nbsp;&nbsp;&nbsp;Vašim verovanjem u singularnost, u granularne apsolute, vi poričete kretanje, čak i kretanje evolucije! Dok uzrokujete granularnu vaseljenu da opstaje u vašoj svesti, slepi ste za kretanje. Kada se stvari izmene, vaša apsolutna vaseljena nestaje, prestaje da bude dostupna vašim samoograničenim opažanjima. Vaseljena vas je nadmašila.
<BR>
<BR>&nbsp;&nbsp;&nbsp;&nbsp;&nbsp;Prva verzija 'Atreidskog manifesta', Arhive Bene Geserita
<BR>
<BR>&nbsp;&nbsp;&nbsp;&nbsp;&nbsp;Taraza položi šake na slepoočnice, dlanovima pokrivši uši i stade ih pritiskati. Čak su i njeni prsti mogli da osete umor koji je zahvatio unutrašnjost: tačno između šaka - zamor. Samo jedan treptaj kapaka bio je dovoljan da zapadne u trans odmaranja. Šake položene na glavu predstavljale su jedina žarišta u kojima je njeno telo bilo svesno okoline.
<BR>&nbsp;&nbsp;&nbsp;&nbsp;&nbsp;Stotinu otkucaja srca.
<BR>&nbsp;&nbsp;&nbsp;&nbsp;&nbsp;Ove vežbe redovno je izvodila još od vremena kada ih je kao dete naučila; bila je to jedna od prvih benegeseritskih veština koju je usvojila. Tačno stotinu otkucaja srca. Posle svih ovih godina vežbanja telo joj je bilo u stanju da ih automatski odbroji svojim nesvesnim metronomom.
<BR>&nbsp;&nbsp;&nbsp;&nbsp;&nbsp;Otvorivši ponovo oči kod stotog otkucaja, oseti se bolje. Nadala se da su pred njom barem još dva sata rada, pre no što je umor ponovo savlada. Tih stotinu otkucaja srca produžili su joj godine života provedene u budnom stanju.
<BR>&nbsp;&nbsp;&nbsp;&nbsp;&nbsp;Doduše, večeras, dok je razmišljala o tom starom triku, sećanje joj se u kovitlacima vratilo unazad. Obrela se uhvaćena u vlastitom detinjstvu, u spavaonici sa sestrom proktorom koja je noću obilazila spavaonice kako bi se uverila da sve devojke spavaju u krevetima onako kako treba.
<BR>&nbsp;&nbsp;&nbsp;&nbsp;&nbsp;Sestra Baram, noćni proktor.
<BR>&nbsp;&nbsp;&nbsp;&nbsp;&nbsp;Tarazi to ime već godinama nije palo na pamet: Sestra Baram bila je niska i debela, časna majka koja nije uspela da to i postane. Medecinske sestre i Suk-doktori pronašli su nešto što na prvi pogled nije bilo vidljivo. Barami nikada nije bilo dozvoljeno da iskusi začinsku agoniju. Nije krila ono što je znala o svom nedostatku. Otkriven je dok je još bila u pubertetu: povremeni nervni napadi, koji su se javljali dok je tonula u san. Predstavljali su simptom nečeg dubljeg, zbog čega su je sterilisali. Usled tih napada Baram nije mogla da spava. Obilaženje prostorija predstavljalo je logično zaduženje.
<BR>&nbsp;&nbsp;&nbsp;&nbsp;&nbsp;Baram je imala i druge slabosti koje njeni pretpostavljeni nisu otkrili. Odlazak dece koja nisu mogla da zaspe u kupatilo bilo je često povod da se sa Baram zapodenu prigušeni razgovori. Na naivna pitanja deca su uglavnom dobijala naivne odgovore, ali ponekad je Baram pružala korisna obaveštenja. Ona je, upravo, Tarazu naučila triku odmaranja.
<BR>&nbsp;&nbsp;&nbsp;&nbsp;&nbsp;Jedna od starijih devojčica pronašla je jednog jutra sestru Baram mrtvu u kupatilu. Napadi noćnog proktora predstavljali su simptome kobnog poremećaja, nečeg što je bilo važno za rasplodne naložnice i njihove beskonačne zapise.
<BR>&nbsp;&nbsp;&nbsp;&nbsp;&nbsp;Pošto Bene Geserit nije predviđao da učenice 'budu upoznate sa pojedinačnim smrtima' do akilotskog doba, sestra Baram bila je prva mrtva osoba koju je Taraza videla. Telo sestre Baram bilo je pronađeno delimično zavučeno ispod lavaboa, s desnim obrazom prislonjenim o pod pločica i sa levom rukom koja je stezala odvodnu cev ispod slivnika. Pokušavala je da se uspravi pošto je pala i smrt ju je zatekla u tom pokušaju, razgolitivši je u poslednjem pokretu kao nekog insekta uhvaćenog u ćilibaru.
<BR>&nbsp;&nbsp;&nbsp;&nbsp;&nbsp;Kada su sestru Baram okrenuli da bi je odneli, Taraza je ugledala crveni otisak tamo gde je obraz bio naslonjen o pod. Dnevni proktor objasnila joj je sa gotovo naučničkom ravnodušnošću način na koji nastaju ovakvi otisci. Svako iskustvo moglo se kasnije izmetnuti u podatak koristan za ove potencijalne časne majke i pripojiti njihovim akilotskim 'razgovorima sa smrću'.
<BR>&nbsp;&nbsp;&nbsp;&nbsp;&nbsp;Bledilo post mortem.
<BR>&nbsp;&nbsp;&nbsp;&nbsp;&nbsp;Dok je sedela za svojim stolom u Kapitolu, posle toliko godina koje su je delile od tog događaja, Taraza beše primorana da koristi svoje pažljivo fokusirane moći usredsređivanja kako bi raspršila to sećanje i oslobodila se za posao rasprostrt pred njom. Toliko lekcija. Sećanje joj je bilo tako strašno ispunjeno. Toliko je života bilo u njemu uskladišteno. Pogled bačen na posao koji ju je čekao uveri njena čula da je živa. Treba raditi. Bila je potrebna. Taraza hitro prionu na posao.
<BR>&nbsp;&nbsp;&nbsp;&nbsp;&nbsp;Neka je prokleta potreba da se gola obučava na Gamuu!
<BR>&nbsp;&nbsp;&nbsp;&nbsp;&nbsp;Ali ovaj gola je to zahtevao. Poznavanje tla pod nogama bilo je važnije od obnavljanja izvorne osobe.
<BR>&nbsp;&nbsp;&nbsp;&nbsp;&nbsp;Mudro je postupila kada je poslala Burzmalija u arenu na Gamuu. Ako je Miles odista pronašao sklonište... ako sada namerava da se pojavi, biće mu potrebna sva raspoloživa pomoć. Ona još jednom razmotri situaciju razmišljajući o tome da li je došlo vreme da zaigra igru predviđanja. Toliko opasnosti! A među Tleilaksima je podignuta uzbuna, jer im je nagovešteno da će možda biti potrebna zamena za njegovog golu.
<BR>&nbsp;&nbsp;&nbsp;&nbsp;&nbsp;"Spremite ga za isporuku."
<BR>&nbsp;&nbsp;&nbsp;&nbsp;&nbsp;Njen um okrete se problemu Rakisa. Tu budalu Tueka trebalo je pažljivije nadzirati. Koliko dugo ga jedan Liceigrač može zamenjivati? Doduše, Odrade nije pogrešila u izboru poprišta. Dovela je Tleilakse u nemoguć položaj. Prikazivač bi se mogao odati, uronivši Bene Tleilakse u kaljugu omrznutih.
<BR>&nbsp;&nbsp;&nbsp;&nbsp;&nbsp;Igra unutar benegeseritskog plana postala je veoma tanana. Već pokolenjima mahali su pred očima sveštenstva sa Rakisa mamcem saveza sa Bene Tleilaksima. Ali, sada! Tleilaksi moraju pomisliti da su oni izabrani umesto sveštenika. Odradin tročlani savez pruža mogućnosti sveštenicima da misle kako će svaka časna majka prihvatiti Zakletvu podložnosti Podeljenom bogu. Svešteničko veće zamucalo bi od uzbuđenja na tu mogućnost. Tleilaksi su, razume se, u tome videli priliku da dobiju monopol nad melanžom, da konačno nadgledaju jedini izvor koji još nije u njihovim rukama.
<BR>&nbsp;&nbsp;&nbsp;&nbsp;&nbsp;Kucanje na vratima obavesti Tarazu da je stigla akilota sa čajem. To naređenje uvek je bilo na snazi kada je Vrhovna majka radila da u kasne sate. Taraza baci pogled na stoni krono, iksijanski uređaj koji je bio toliko tačan da je žurio ili zaostajao svega jednu sekundu tokom veka: jedan dvadeset tri jedanaest posle ponoći.
<BR>&nbsp;&nbsp;&nbsp;&nbsp;&nbsp;Ona pozva akilotu da uđe. Devojka, jedna plavuša sa hladnim pronicljivim očima, uđe i povi se kako bi poređala sadržaj poslužavnika pred Tarazu.
<BR>&nbsp;&nbsp;&nbsp;&nbsp;&nbsp;Taraza nije obraćala pažnju na devojku, nastavljajući da zuri u posao koji ju je čekao na stolu. Bilo je toliko toga da se uradi. Posao je bio važniji od sna. Ali glava ju je bolela i ona oseti izdajničku vrtoglavicu srodnu osećanju koje čovek ima kada mu je mozak ošamućen, što je značilo da će joj čaj malo pomoći. Ona dovede sebe u stanje mentalnog izgladnjivanja, koje je moralo biti pravilno izvedeno jer inače ne bi bila u stanju čak ni da ustane. Ramena i leđa joj se ukočiše.
<BR>&nbsp;&nbsp;&nbsp;&nbsp;&nbsp;Akilota krenu, ali Taraza joj daje znak da ostane. "Izmasiraj mi leđa, sestro, molim te."
<BR>&nbsp;&nbsp;&nbsp;&nbsp;&nbsp;Akilotine uvežbane šake lagano su izvodile kružne pokrete po Tarazinim leđima. Dobra devojka. Taraza se nasmeši na ovu misao. Razume se da je bila dobra. Nijedno manje vredno stvorenje ne bi moglo biti dodeljeno Vrhovnoj majci.
<BR>&nbsp;&nbsp;&nbsp;&nbsp;&nbsp;Kada je devojka otišla, Taraza ostade tiho da sedi zadubljena u misli. Tako malo vremena. Nerado je odvajala ma i jedan trenutak za san, mada nije mogla da ga sasvim izbegne. Konačno, i telo ima svoje nezaobilazne zahteve. Već je prevazilazila granicu lakog oporavljanja. Ne obrativši pažnju na čaj ostavljen pored nje, Taraza ustade i uputi se niz hodnik do svoje sićušne ćelije za spavanje. Noćnoj čuvarki naredi da je probudi u jedanaest časova i opusti se ponovo obučena na tvrdom poljskom krevetu.
<BR>&nbsp;&nbsp;&nbsp;&nbsp;&nbsp;U tišini podesi svoje disanje, odvoji čula tako da na njih ne utiču smetnje i zapade u među-stanje.
<BR>&nbsp;&nbsp;&nbsp;&nbsp;&nbsp;San joj nije dolazio.
<BR>&nbsp;&nbsp;&nbsp;&nbsp;&nbsp;Izređala je svoj celokupni repertoar za ovakve slučajeve, ali san ju je i dalje zaobilazio.
<BR>&nbsp;&nbsp;&nbsp;&nbsp;&nbsp;Taraza je dugo ležala, dok konačno nije uvidela da joj je uzaludan svaki trud da natera samu sebe na spavanje bilo kojom od tehnika što su joj stajale na raspolaganju. Prvo će međustanje morati da učini svoje. U međuvremenu njen um je nastavio da ključa.
<BR>&nbsp;&nbsp;&nbsp;&nbsp;&nbsp;Nikada nije mislila da sveštenstvo sa Rakisa predstavlja glavni problem. Pošto su bili uhvaćeni u mreže religije, sveštenicima se moglo upravljati putem religije. Oni su u Bene Geseritu uglavnom videli moć koja je bila u stanju da ojača njihovu dogmu. Neka i dalje tako misle. Bio je to mamac koji će ih zaslepiti.
<BR>&nbsp;&nbsp;&nbsp;&nbsp;&nbsp;Neka je proklet taj Miles Teg! Tri meseca ni glasa od njega, kao ni povoljnog izveštaja od Burzmalija. Sprženo tle, znaci poletanja ne-brodova. Kuda li je Teg mogao da ode? Gola je možda mrtav. Teg nikada ranije nije učinio ništa slično. Stara pouzdanost. Zato ga je i izabrala. Zbog toga, zbog njegovih vojničkih veština i sličnosti sa starim vojvodom Letom - sve su to stvari koje su one pripremile u njemu.
<BR>&nbsp;&nbsp;&nbsp;&nbsp;&nbsp;Teg i Lusila. Izvanredan tim.
<BR>&nbsp;&nbsp;&nbsp;&nbsp;&nbsp;Ako nije bio mrtav, da se gola možda nije nalazio van njihovog domašaja? Da ga se nisu domogli Tleilaksi? Napadači Raštrkanih? Sve je bilo moguće. Stara pouzdanost. Tišina. Da li je njegovo ćutanje predstavljalo poruku? Ako je to bilo u pitanju, šta je pokušavao da saopšti?
<BR>&nbsp;&nbsp;&nbsp;&nbsp;&nbsp;Kao i Švangijuina i Patrinova smrt i događaji na Gamuu bili su obavijeni velom zavere. Da li je moguće da je Teg neko koga su neprijatelji Sestrinstva davno podmetnuli? Nemoguće! Njegova vlastita porodica predstavljala je dokaz protiv takvih sumnji. Tegova kćerka koja se nalazila u porodičnoj kući bila je zbunjena kao i ostali.
<BR>&nbsp;&nbsp;&nbsp;&nbsp;&nbsp;Već tri meseca ni reči.
<BR>&nbsp;&nbsp;&nbsp;&nbsp;&nbsp;Oprez. Upozorila je Tega da bude krajnje oprezan dok štiti golu. Teg je video veliku opasnost na Gamuu. Švangijuini izveštaji su to razjasnili.
<BR>&nbsp;&nbsp;&nbsp;&nbsp;&nbsp;Kuda su Teg i Lusila mogli da odvedu golu?
<BR>&nbsp;&nbsp;&nbsp;&nbsp;&nbsp;Gde su nabavili ne-brod? Zavera?
<BR>&nbsp;&nbsp;&nbsp;&nbsp;&nbsp;Tarazin um nastavi da kruži oko njenih dubokih sumnji. Je li to Odradino delo? Ko je još kovao zaveru sa Odrade? Lusila? Odrade i Lusila nikad se ranije nisu srele, pre tog kratkog susreta na Gamuu. Ili, možda, jesu? Ko je bio blizak Odradi, te je mogao da širi zajedničke ideje otežale od šaputanja? U Lusilinu odanost niko nikada nije posumnjao. Obe su delovale savršeno, tačno onako kako je bilo određeno. Ali tako bi se ponašali i zaverenici.
<BR>&nbsp;&nbsp;&nbsp;&nbsp;&nbsp;Činjenice! Taraza je žudela za činjenicama. Krevet pod njom zašuška i prekinu njenu izdvojenost koju su narušile kako brige tako i zvuci njenih vlastitih pokreta. Taraza pomirljivo dovede sebe još jednom u stanje opuštanja.
<BR>&nbsp;&nbsp;&nbsp;&nbsp;&nbsp;Opuštanje, a potom san.
<BR>&nbsp;&nbsp;&nbsp;&nbsp;&nbsp;Brodovi Raštrkanih lepršali su kroz Tarazinu umorom zamagljenu maštu. Izgubljeni su se vratili u svojim bezbrojnim ne-brodovima. Da li je kod njih Teg pronašao brod? Ta mogućnost bila je ispitana na najneprimetniji mogući način, kako na Gamuu tako i na drugim mestima. Pokušala je da broji zamišljene brodove, ali ovi odbiše da u redu promiču, što je bilo neophodno za zapadanje u san. Ne napravivši nijedan pokret Taraza dovede sebe u stanje pripravnosti i dalje ležeći na svom poljskom krevetu.
<BR>&nbsp;&nbsp;&nbsp;&nbsp;&nbsp;Pokušala je da otkrije nešto u dubini svoga uma. Umor je pregradio tu stazu sporazumevanja - ona se uspravi u krevetu potpuno budna.
<BR>&nbsp;&nbsp;&nbsp;&nbsp;&nbsp;Tleilaksi su sarađivali sa Raštrkanima koji su se vratili. Sa tim bludnim Uvaženim Naložnicama i sa Bene Tleilaksima koji su došli sa njima. Taraza nasluti jedno jedino ustrojstvo iza tih događaja. Izgubljeni se nisu vratili iz puke znatiželje, da bi otkrili svoje korene. Zajednička želja da ponovo ujedine celokupno čovečanstvo nije bila sama po sebi dovoljna da ih dovede nazad. Bilo je očigledno da su Uvažene Naložnice došle sa snovima o porobljavanju.
<BR>&nbsp;&nbsp;&nbsp;&nbsp;&nbsp;Šta ako Tleilaksi koji su bili poslati među Raštrkane nisu sa sobom poneli tajnu akslotl rezervoara? Šta onda? Melanž. Narandžastooke kurve očigledno su koristile neprimerenu razmenu. Raštrkani možda nisu rešili tajnu tleilaških rezervoara. Znali su za njihovo postojanje i pokušali su da ih prerade. Ako nisu uspeli - melanž!
<BR>&nbsp;&nbsp;&nbsp;&nbsp;&nbsp;Ona stade da istražuje ovaj plan.
<BR>&nbsp;&nbsp;&nbsp;&nbsp;&nbsp;Izgubljeni su ostali bez pravog melanža koji su njihovi preci poneli kada su kretali u Raštrkavanje. Koji izvori su im preostali? Crvi Rakisa i originalni Bene Tleilaksi. Kurve se ne bi usudile da otkriju svoje prave namere. Njihovi preci verovali su da se crvi ne mogu preseliti. Da li je moguće da su Izgubljeni pronašli planetu pogodnu za crve? Razume se da je bilo moguće. Možda su otpočeli cenjkanje sa Tleilaksima kako bi im odvratili pažnju. Njihova prava meta trebalo bi da bude Rakis. Ili je možda naličje prava strana.
<BR>&nbsp;&nbsp;&nbsp;&nbsp;&nbsp;Bogatstvo koje se može prenositi.
<BR>&nbsp;&nbsp;&nbsp;&nbsp;&nbsp;Videla je Tegove izveštaje o bogatstvu koje se steklo na Gamuu. Neki od vraćenih imali su kovani novac, a neki čipove za pregovaranje. I to je bilo sve što se moglo razabrati o bankarskim kretanjima.
<BR>&nbsp;&nbsp;&nbsp;&nbsp;&nbsp;Doduše, koja je to veća valuta od začina mogla biti u opticaju?
<BR>&nbsp;&nbsp;&nbsp;&nbsp;&nbsp;Bogatstvo. Razume se, to je bilo ono pravo. I bez obzira na vrstu čipova, pogađanje je počelo.
<BR>&nbsp;&nbsp;&nbsp;&nbsp;&nbsp;Taraza odjednom postade svesna glasova ispred vrata. Akilota, čuvarka sna, prepirala se sa nekim. Glasovi su bili tihi, ali Taraza je dovoljno čula da dovede sebe u stanje pune pripravnosti.
<BR>&nbsp;&nbsp;&nbsp;&nbsp;&nbsp;"Naručila je buđenje za pozno jutro", bunila se njena čuvarka sna.
<BR>&nbsp;&nbsp;&nbsp;&nbsp;&nbsp;Neko drugi prošaputa: "Rekla je da je obavestim onog časa kada se vratim."
<BR>&nbsp;&nbsp;&nbsp;&nbsp;&nbsp;"Kažem vam da je veoma umorna. Potrebna joj je..."
<BR>&nbsp;&nbsp;&nbsp;&nbsp;&nbsp;"Treba je slušati! Recite joj da sam se vratio!"
<BR>&nbsp;&nbsp;&nbsp;&nbsp;&nbsp;Taraza sede i prebaci noge preko ivice poljskog kreveta. Stopalima napipa pod. Bogovi! Kako su je samo kolena bolela. Nanosilo joj je bol i to što nije mogla da raspozna šapat nametljivca, osobu koja se prepirala sa njenom stražarkom.
<BR>&nbsp;&nbsp;&nbsp;&nbsp;&nbsp;Čiji povratak sam... Burzmali!
<BR>&nbsp;&nbsp;&nbsp;&nbsp;&nbsp;"Budna sam", odazva se Taraza.
<BR>&nbsp;&nbsp;&nbsp;&nbsp;&nbsp;Vrata se otvoriše i čuvarka sna promoli glavu. "Vrhovna majko, Burzmali se vratio sa Gamua."
<BR>&nbsp;&nbsp;&nbsp;&nbsp;&nbsp;"Smesta ga uvedi!" Taraza upali jednu sjajnu kuglu smeštenu kod uzglavlja poljskog kreveta. Njena žuta svetlost odagna tamu iz odaje.
<BR>&nbsp;&nbsp;&nbsp;&nbsp;&nbsp;Burzmali uđe i zatvori vrata za sobom. Iako mu to niko nije naložio, on dodirnu prekidač za razdvajanje zvukova na vratima i na taj način ukloni svu spoljašnju buku.
<BR>&nbsp;&nbsp;&nbsp;&nbsp;&nbsp;Privatnost? Znači, loše vesti.
<BR>&nbsp;&nbsp;&nbsp;&nbsp;&nbsp;Ona podiže pogled prema Burzmaliju. Bio je to onizak, vitak momak sa izrazito trouglastim licem koje se sužavalo u koščatu bradu. Plava kosa prekrivala mu je čelo. Njegove široko razmaknute zelene oči bile su budne i oprezne. Činilo se da je suviše mlad za odgovornosti koje sa sobom nosi mesto bašara, ali Teg je kod Arbeloua bio još mlađi. Prokletstvo, starimo. Ona primora sebe da se opusti i prihvati činjenicu da je Teg obučio ovog čoveka i da mu je potpuno verovao.
<BR>&nbsp;&nbsp;&nbsp;&nbsp;&nbsp;"Saopšti mi loše vesti", reče Taraza.
<BR>&nbsp;&nbsp;&nbsp;&nbsp;&nbsp;Burzmali pročisti grlo. "Još nema nikakvog znaka od bašara i njegove družine na Gamuu, Vrhovna majko." Glas mu je bio dubok, muški.
<BR>&nbsp;&nbsp;&nbsp;&nbsp;&nbsp;A to nije ono najgore, pomisli Tarata. Na Burzmaliju je jasno uočavala znake nervoze.
<BR>&nbsp;&nbsp;&nbsp;&nbsp;&nbsp;"Hajde, da čujem sve", naredi ona. "Očigledno si završio sa pretraživanjem ruševina Tvrđave."
<BR>&nbsp;&nbsp;&nbsp;&nbsp;&nbsp;"Nema preživelih", reče on. "Napadači su zbrisani."
<BR>&nbsp;&nbsp;&nbsp;&nbsp;&nbsp;"Tleilaksi."
<BR>&nbsp;&nbsp;&nbsp;&nbsp;&nbsp;"Verovatno."
<BR>&nbsp;&nbsp;&nbsp;&nbsp;&nbsp;"Nisi siguran?"
<BR>&nbsp;&nbsp;&nbsp;&nbsp;&nbsp;"Napadači su koristili onaj novi iksijanski eksploziv, l2-Uri. Ja... ja mislim da su ga upotrebili kako bi nas naveli na pogrešan trag. Takođe, pronašli smo mehaničkim putem napravljene otrove za ispiranje mozga u Švangijuinoj lobanji."
<BR>&nbsp;&nbsp;&nbsp;&nbsp;&nbsp;"Šta je sa Patrinom?"
<BR>&nbsp;&nbsp;&nbsp;&nbsp;&nbsp;"Švangijuin izveštaj bio je tačan. Razneo je sam sebe u tom brodu-mamcu. Identifikovali su ga prema ostacima dva prsta i jednog očuvanog oka. Od njega nije preostao nijedan drugi dovoljno veliki deo koji bi se mogao ispitati."
<BR>&nbsp;&nbsp;&nbsp;&nbsp;&nbsp;"Ali ti si sumnjičav! Da čujem zašto!"
<BR>&nbsp;&nbsp;&nbsp;&nbsp;&nbsp;"Švangiju je ostavila poruku koju jedino mi možemo pročitati."
<BR>&nbsp;&nbsp;&nbsp;&nbsp;&nbsp;"Trajni znaci na nameštaju?"
<BR>&nbsp;&nbsp;&nbsp;&nbsp;&nbsp;"Da, Vrhovna majko, i..."
<BR>&nbsp;&nbsp;&nbsp;&nbsp;&nbsp;"Znači, znala je da će biti napadnuta i imala je vremena da ostavi poruku. Videla sam tvoj prethodni izveštaj o pustošenju koje je ostalo posle napada."
<BR>&nbsp;&nbsp;&nbsp;&nbsp;&nbsp;"Bio je brz i zaista nezadrživ. Napadači se nisu trudili da povedu zarobljenike."
<BR>&nbsp;&nbsp;&nbsp;&nbsp;&nbsp;"Šta je rekla?"
<BR>&nbsp;&nbsp;&nbsp;&nbsp;&nbsp;"Kurve."
<BR>&nbsp;&nbsp;&nbsp;&nbsp;&nbsp;Taraza pokuša da se odupre šoku, mada je očekivala da čuje tu reč. Napor koji je uložila da bi ostala mirna gotovo da je iscrpeo svu njenu snagu. Ovo je bilo veoma loše. Taraza dozvoli sebi jedan duboki uzdah. Švangijuina opozicija ustrajala je do kraja. Ali, onda, naslutivši nesreću, donela je pravilnu odluku. Znajući da će umreti i da joj se pre toga neće ukazati prilika da nekoj drugoj časnoj majci prenese živote iz svojih sećanja, ponovo se odlučila na najdublju odanost. Ako nisi u stanju ništa drugo da učiniš, naoružaj znanjem svoje sestre i izigraj neprijatelja.
<BR>&nbsp;&nbsp;&nbsp;&nbsp;&nbsp;Znači, Uvažene Naložnice su stupile u akciju!
<BR>&nbsp;&nbsp;&nbsp;&nbsp;&nbsp;"Pričaj mi o tvojoj potrazi za golom", naredi Taraza.
<BR>&nbsp;&nbsp;&nbsp;&nbsp;&nbsp;"Nismo bili prvi koji su preduzeli potragu u toj oblasti, Vrhovna majko. Naišli smo na dosta naknadno spaljenog drveća, stenja i šipražja."
<BR>&nbsp;&nbsp;&nbsp;&nbsp;&nbsp;"To je onda bio ne-brod?"
<BR>&nbsp;&nbsp;&nbsp;&nbsp;&nbsp;"Tragovi ne-broda."
<BR>&nbsp;&nbsp;&nbsp;&nbsp;&nbsp;Taraza klimnu samoj sebi. Nema poruka stare pouzdanosti?
<BR>&nbsp;&nbsp;&nbsp;&nbsp;&nbsp;"Koliko pažljivo si ispitao tu oblast?"
<BR>&nbsp;&nbsp;&nbsp;&nbsp;&nbsp;"Nadletao sam je na rutinskom proputovanju iz jednog u drugo mesto."
<BR>&nbsp;&nbsp;&nbsp;&nbsp;&nbsp;Taraza dade znak Burzmaliju da sedne na stolicu blizu podnožja njenog poljskog kreveta. "Sedi i opusti se. Želim da za mene obaviš neka nagađanja."
<BR>&nbsp;&nbsp;&nbsp;&nbsp;&nbsp;Burzmali se pažljivo spusti na stolicu. "Nagađanja?"
<BR>&nbsp;&nbsp;&nbsp;&nbsp;&nbsp;"Ti si mu bio najomiljeniji učenik. Želim da zamisliš kako si ti Miles Teg. Znaš da moraš izvesti golu iz Tvrđave. Nikome oko sebe ne veruješ u potpunosti, čak ni Lusili. Šta ćeš učiniti?"
<BR>&nbsp;&nbsp;&nbsp;&nbsp;&nbsp;"Nešto neočekivano, razume se."
<BR>&nbsp;&nbsp;&nbsp;&nbsp;&nbsp;"Razume se."
<BR>&nbsp;&nbsp;&nbsp;&nbsp;&nbsp;Burzmali protrlja svoju šiljatu bradu. Posle kraćeg ćutanja, on dodade: "Verujem Patrinu. Potpuno mu verujem."
<BR>&nbsp;&nbsp;&nbsp;&nbsp;&nbsp;"U redu, ti i Patrin. Šta činiš?"
<BR>&nbsp;&nbsp;&nbsp;&nbsp;&nbsp;"Patrin je rođen na Gamuu."
<BR>&nbsp;&nbsp;&nbsp;&nbsp;&nbsp;"I sama sam o tome razmišljala", reče ona.
<BR>&nbsp;&nbsp;&nbsp;&nbsp;&nbsp;Burzmali se zagleda u pod pred sobom. "Patrin i ja ćemo napraviti plan za slučaj nužde pre no što se i ukaže potreba za njim. Uvek se pripremim za rešavanje jednog problema na više načina."
<BR>&nbsp;&nbsp;&nbsp;&nbsp;&nbsp;"Vrlo dobro. A sada - plan. Šta činiš?"
<BR>&nbsp;&nbsp;&nbsp;&nbsp;&nbsp;"Zašto se Patrin ubio?" zapita Burzmali. "Siguran si da je upravo to učinio?"
<BR>&nbsp;&nbsp;&nbsp;&nbsp;&nbsp;"Videli ste izveštaje. Švangiju i nekolicina drugih bili su u to ubeđeni. Slažem se sa njima. Patrin je bio dovoljno odan da učini to za svoga bašara."
<BR>&nbsp;&nbsp;&nbsp;&nbsp;&nbsp;"Za tebe! Ti si sada Miles Teg. Kakav plan ste ti i Patrin skovali?"
<BR>&nbsp;&nbsp;&nbsp;&nbsp;&nbsp;"Ja ne bih namerno poslao Patrina u sigurnu smrt."
<BR>&nbsp;&nbsp;&nbsp;&nbsp;&nbsp;"Sem u slučaju?"
<BR>&nbsp;&nbsp;&nbsp;&nbsp;&nbsp;"Patrin je to uradio na svoju ruku. Moguće, ako je plan potekao od njega, a ne od... mene. Možda je to učinio kako bi me zaštitio, kako bi se obezbedio da niko neće otkriti plan."
<BR>&nbsp;&nbsp;&nbsp;&nbsp;&nbsp;"Kako je Patrin uopšte mogao da dođe do ne-broda bez našeg znanja?"
<BR>&nbsp;&nbsp;&nbsp;&nbsp;&nbsp;"Patrin je bio domorodac sa Gamua. Njegova porodica potiče još iz dana Giede I."
<BR>&nbsp;&nbsp;&nbsp;&nbsp;&nbsp;Taraza zatvori oči i okrete glavu od Burzmalija. Znači i Burzmali je sledio iste nagoveštajne tragove koje je i ona ispitivala umom. Poznato nam je Patrinovo poreklo. Šta je značilo to povezivanje sa Gamuom? Njen um odbi da razmišlja. Eto do čega dolazi kada dozvoli da se toliko premori! Ona još jednom pogleda u Burzmalija.
<BR>&nbsp;&nbsp;&nbsp;&nbsp;&nbsp;"Da li je Patrin pronašao način da stupi u vezu sa porodicom i starim prijateljima?"
<BR>&nbsp;&nbsp;&nbsp;&nbsp;&nbsp;"Ispitali smo svaku vezu koju smo bili u stanju da pronađemo."
<BR>&nbsp;&nbsp;&nbsp;&nbsp;&nbsp;"Osloni se na to; niste ih sve sledili."
<BR>&nbsp;&nbsp;&nbsp;&nbsp;&nbsp;Burzmali sleže ramenima. "Razume se da nismo. Nisam igrao na tu pretpostavku."
<BR>&nbsp;&nbsp;&nbsp;&nbsp;&nbsp;Taraza duboko uzdahnu. "Vrati se na Gamu. Povedi sa sobom onoliku pomoć koliku naša služba sigurno može da odvoji. Reci Belondi da sam ja tako naredila. Moraš ubaciti agente u sve vidove života. Pronađi koga je sve Patrin poznavao. Šta je sa preživelim članovima njegove porodice? Prijateljima? Iščeprkaj ih."
<BR>&nbsp;&nbsp;&nbsp;&nbsp;&nbsp;"To će uzburkati duhove, bez obzira na to koliko pažljivi da budemo. I drugi će saznati."
<BR>&nbsp;&nbsp;&nbsp;&nbsp;&nbsp;"Tu nema pomoći. Burzmali!"
<BR>&nbsp;&nbsp;&nbsp;&nbsp;&nbsp;Već je bio na nogama. "Da, Vrhovna majko?"
<BR>&nbsp;&nbsp;&nbsp;&nbsp;&nbsp;"Što se tiče ostalih tragača: moraš biti stalno ispred njih."
<BR>&nbsp;&nbsp;&nbsp;&nbsp;&nbsp;"Smem li da upotrebim esnafskog navigatora?"
<BR>&nbsp;&nbsp;&nbsp;&nbsp;&nbsp;"Ne!"
<BR>&nbsp;&nbsp;&nbsp;&nbsp;&nbsp;"Kako onda..."
<BR>&nbsp;&nbsp;&nbsp;&nbsp;&nbsp;"Burzmali, šta ako su Miles, Lusila i naš gola još na Gamuu?"
<BR>&nbsp;&nbsp;&nbsp;&nbsp;&nbsp;"Već sam vam rekao da ne prihvatam ideju prema kojoj su napustili planetu u ne-brodu!"
<BR>&nbsp;&nbsp;&nbsp;&nbsp;&nbsp;Nastade jedna poduža pauza tokom koje je Taraza proučavala čoveka koji je stajao u podnožju njenog poljskog kreveta. Obučio ga je Miles Teg. Bio je bašarov najomiljeniji učenik. Šta je to Burzmalijev izvežbani nagon nagoveštavao?
<BR>&nbsp;&nbsp;&nbsp;&nbsp;&nbsp;Ona tihim glasom prošaputa: "Da?"
<BR>&nbsp;&nbsp;&nbsp;&nbsp;&nbsp;"Gamu je bila Gieda I, harkonensko leglo."
<BR>&nbsp;&nbsp;&nbsp;&nbsp;&nbsp;"Šta ti to kazuje?"
<BR>&nbsp;&nbsp;&nbsp;&nbsp;&nbsp;"Oni su bili bogati, Vrhovna majko. Veoma bogati."
<BR>&nbsp;&nbsp;&nbsp;&nbsp;&nbsp;"Pa?"
<BR>&nbsp;&nbsp;&nbsp;&nbsp;&nbsp;"Dovoljno bogati da tajno postave neku ne-odaju... čak možda i neku veliku ne-kuglu."
<BR>&nbsp;&nbsp;&nbsp;&nbsp;&nbsp;"O tome ne postoje nikakvi zapisi! Iks nije nikad čak ni neodređeno nagovestio tako nešto. Oni nisu vršili ispitivanja na Gamuu, od..."
<BR>&nbsp;&nbsp;&nbsp;&nbsp;&nbsp;"Mito, kupovina preko posrednika, mnogobrojni prelasci iz ruke u ruku", reče Burzmali. "Vremena gladi bila su veoma nemirna, a prethodili su im milenijumi Tiraninove vladavine."
<BR>&nbsp;&nbsp;&nbsp;&nbsp;&nbsp;"Za vreme kojih su Harkoneni držali pognute glave ili ih gubili. Ipak, priznajem da je tako nešto moguće."
<BR>&nbsp;&nbsp;&nbsp;&nbsp;&nbsp;"Zapisi su možda izgubljeni", nagovesti Burzmali.
<BR>&nbsp;&nbsp;&nbsp;&nbsp;&nbsp;"Mi ih nismo izgubili, a nisu to učinile ni ostale vladavine koje su se održale. Šta nagoveštava ovaj tok nagađanja?"
<BR>&nbsp;&nbsp;&nbsp;&nbsp;&nbsp;"Patrina."
<BR>&nbsp;&nbsp;&nbsp;&nbsp;&nbsp;"Ahhhh."
<BR>&nbsp;&nbsp;&nbsp;&nbsp;&nbsp;On stade brzo da govori: "Da je ikada nešto slično otkriveno, jedan domorodac sa Gamua mogao bi to znati."
<BR>&nbsp;&nbsp;&nbsp;&nbsp;&nbsp;"Koliko ljudi bi to moglo znati? Misliš da bi bili u stanju da sačuvaju jednu takvu tajnu... Da! Shvatam šta misliš. Ako je to bila tajna Patrinove porodice..."
<BR>&nbsp;&nbsp;&nbsp;&nbsp;&nbsp;"Nisam se usudio nikome od njih da postavim neko pitanje u vezi s tim."
<BR>&nbsp;&nbsp;&nbsp;&nbsp;&nbsp;"Razume se da ne! Gde bi mogao da tragaš... a da ne pobudiš..."
<BR>&nbsp;&nbsp;&nbsp;&nbsp;&nbsp;"Tamo na planini gde su nađeni tragovi ne-broda."
<BR>&nbsp;&nbsp;&nbsp;&nbsp;&nbsp;"To znači da ćeš morati lično tamo da odeš!"
<BR>&nbsp;&nbsp;&nbsp;&nbsp;&nbsp;"Što je veoma teško sakriti od uhoda", složi se on. "Sem ako ne pođem sa malom pratnjom i tobože sa drugim ciljem."
<BR>&nbsp;&nbsp;&nbsp;&nbsp;&nbsp;"Kakvim drugim ciljem?"
<BR>&nbsp;&nbsp;&nbsp;&nbsp;&nbsp;"Da postavim nadgrobnu ploču u znak sećanja na mog starog bašara."
<BR>&nbsp;&nbsp;&nbsp;&nbsp;&nbsp;"Dajući na taj način svima do znanja kako smatramo da je mrtav? Tako je!"
<BR>&nbsp;&nbsp;&nbsp;&nbsp;&nbsp;"Već ste zatražili od Tleilaksa da naprave zamenu za našeg golu."
<BR>&nbsp;&nbsp;&nbsp;&nbsp;&nbsp;"To je bila puka predostrožnost i nije u vezi sa... Burzmali, ovo je krajnje opasno. Sumnjam da možemo zavesti onu vrstu ljudi koja će vas posmatrati na Gamuu."
<BR>&nbsp;&nbsp;&nbsp;&nbsp;&nbsp;"Moja tuga i tuga ljudi koje ću povesti sa sobom biće dramatična i uverljiva."
<BR>&nbsp;&nbsp;&nbsp;&nbsp;&nbsp;"Ono što je uverljivo nije nužno i ubedljivo za pažljivog posmatrača."
<BR>&nbsp;&nbsp;&nbsp;&nbsp;&nbsp;"Zar ne verujete u moju odanost i odanost ljudi koje ću povesti sa sobom?"
<BR>&nbsp;&nbsp;&nbsp;&nbsp;&nbsp;Taraza napući usne dok je razmišljala. Podsetila je samu sebe da je pouzdana odanost nešto što su naučili da podstiču ugledajući se na atreidsko ustrojstvo. Način na koji da stvaraju krajnje požrtvovane ljude. Burzmali i Teg predstavljali su divne primere.
<BR>&nbsp;&nbsp;&nbsp;&nbsp;&nbsp;"Moglo bi da uspe", složi se Taraza. Zurila je umujući u Burzmalija. Tegov najomiljeniji učenik bi mogao biti u pravu!
<BR>&nbsp;&nbsp;&nbsp;&nbsp;&nbsp;"Idem", reče Burzmali. Zatim se okrete i pođe.
<BR>&nbsp;&nbsp;&nbsp;&nbsp;&nbsp;"Samo trenutak", reče Taraza.
<BR>&nbsp;&nbsp;&nbsp;&nbsp;&nbsp;Burzmali se okrete. "Zasitićete se sherom, svi vi. A ako vas uhvate Liceigrači - ovi novi - morate spaliti vlastite glave ili ih potpuno razmrskati. Preduzmi sve neophodne mere opreza."
<BR>&nbsp;&nbsp;&nbsp;&nbsp;&nbsp;Iznenadno otrežnjenje koje se ogledalo na Burzmalijevom licu umiri Tarazu. Za trenutak se ponosio sobom. Dobro je što mu je ponos splasnuo. Nema potrebe da bude nesmotren.
</P></TD></TR></TABLE>
<P class="next">
<A HREF=p28.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
