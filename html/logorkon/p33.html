<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>UVOD
<P>&nbsp;&nbsp;&nbsp;&nbsp;&nbsp;(Beleške kaje slede, rastavljene zvezdicama, reprodukovane su onako kako se pojavljuju u dnevniku Luisa Saketija. Njihov redosled je onaj kojim su pisane, ali osim toga raspolažemo samo internim dokazima pomoću kojih možemo da ih datiramo. Tako prvo pominjanje Skilmana (u dvanaestoj belešci) ukazuje da taj i naredni zapisi nisu mogli biti napisani pre 9. avgusta. Na osnovu stila možemo takođe sa sigurnošću pretpostaviti da su tri zaključne beleške (počev od 'Sve više i više, po njegovom se to vrtu šetamo'), koje čine gro tog dela dnevnika, bile napisane pred kraj ovog perioda, neposredno pre nego što je Saketi iznova počeo da radi na regularan (možemo li da kažemo i razumljiv?) način; to nam daje 28. septembar kao zaključni datum za ova 'buncanja' (kako ih njihov autor sam kasnije naziva). Veliki deo materijala koji sledi nije originalno Saketijev, ali tamo gde sam nije naveo izvornik - a obično se i nije trudio - toga se nismo prihvatali, ako ni zbog čega drugo onog zbog toga što bi to bilo suviše zamašan poduhvat, a od malog značaja za ma koga osim za specijaliste. Kao neke izvore možemo navesti: Sveto pismo, Akvinskog, Kabalu, razne alhemičarske tekstove, tu uključivši i drugi deo Romana o ruži, Riharda (i Džordža) Vagnera, Banjana, Miltona, Lotreamona, Rilkea, Remboa i veliki broj modernih engleskih pesnika. - Priređivač)
<BR>
<BR>&nbsp;&nbsp;&nbsp;&nbsp;&nbsp;"Suviše introspekcije. Nedovoljna činjeničnost. Usresredite se na živopisno opisivanje realnih stvari." Znam on je u pravu. Jedini mi je izgovor - pakao je tmast.
<BR>
<BR>&nbsp;&nbsp;&nbsp;&nbsp;&nbsp;Trbuh kita - ili rerne?
<BR>
<BR>&nbsp;&nbsp;&nbsp;&nbsp;&nbsp;"Začuo je žalostive glasove i trčanje tamo-amo, te je ponekad pomišljao da će biti raskomadan, ili razgažen kao blato po ulicama." Zatim, malo dalje: "Baš kad dođe iznad otvora plamteće jame, stao je iza njega jedan od poročnih, i polako mu pristupio, i šapatom nagoveštavao mnoga teška bogohulstva, za koja je vaistinu mislio da nastaju u njegovom rođenom duhu... Nije imao razboritosti niti da zapuši uši niti da pojmi odakle ta bogohulstva dolaze."
<BR>&nbsp;&nbsp;&nbsp;&nbsp;&nbsp;Banjan.
<BR>
<BR>&nbsp;&nbsp;&nbsp;&nbsp;&nbsp;Pretvaramo se da umetnošću iskupljujemo vreme; u istini, ona ga samo mimoilazi.
<BR>
<BR>&nbsp;&nbsp;&nbsp;&nbsp;&nbsp;"Što god Gospodu bi milo, On to i učini." Kobna istina.
<BR>
<BR>&nbsp;&nbsp;&nbsp;&nbsp;&nbsp;"Tada je njegov život počeo da poprima vid čaše vode, od one vrste u kakvoj je ispirao svoje kičice: nekoliko boja bi, pomešane, imale boju blata."
<BR>
<BR>&nbsp;&nbsp;&nbsp;&nbsp;&nbsp;Portret P-a.
<BR>
<BR>&nbsp;&nbsp;&nbsp;&nbsp;&nbsp;Zbog drvenog bureta tako spremno poverujem u anđela pored njega, andela koji svira violončelo.
<BR>
<BR>&nbsp;&nbsp;&nbsp;&nbsp;&nbsp;Ono što je Mordekaj rekao o Portretu: "Dosadan je, ali je baš ta dosada deo njegove zanimljivosti. Nisam namerno dosadan, već pre dosadnim pasusima dozvoljavam da padnu gde im je volja."
<BR>&nbsp;&nbsp;&nbsp;&nbsp;&nbsp;I, drugom prilikom: "Umetnost mora da se udvara dosadi. Ono što je za jednog čoveka slika mrtvih stvari, za drugog je nature morte."
<BR>
<BR>&nbsp;&nbsp;&nbsp;&nbsp;&nbsp;Kamičci što škripuću pod mojim gvozdenim petama, ugljenisane su dečije kosti.
<BR>
<BR>&nbsp;&nbsp;&nbsp;&nbsp;&nbsp;Ne zarađuj, i ne troši,
<BR>&nbsp;&nbsp;&nbsp;&nbsp;&nbsp;Ne brini se, prijatelju:
<BR>&nbsp;&nbsp;&nbsp;&nbsp;&nbsp;Vreme ide svome kraju.
<BR>&nbsp;&nbsp;&nbsp;&nbsp;&nbsp;Žuri, Žuri!
<BR>
<BR>&nbsp;&nbsp;&nbsp;&nbsp;&nbsp;Ovde u paklu jedini izbor je između najjače hladnoće i najveće vreline. "Oni urličući jure tamo-amo između ta dva stanja, jer dok su u jednom, ono drugo uvek izgleda kao rajsko osveženje."
<BR>
<BR>&nbsp;&nbsp;&nbsp;&nbsp;&nbsp;Za Hasta Skilman kaže: "Um kome je nered tako urođen da bi se našao u nevolji kad bi morao da svrsta po redu slova abecede."
<BR>
<BR>&nbsp;&nbsp;&nbsp;&nbsp;&nbsp;Tako! Ruši se čak abeceda. Kao kad bi neko drečavo gadno dete porušilo zamak od obojenih kocki.
<BR>&nbsp;&nbsp;&nbsp;&nbsp;&nbsp;Skilmanovo infantilno lice.
<BR>
<BR>&nbsp;&nbsp;&nbsp;&nbsp;&nbsp;Parabola o bundevi i trandavilju
<BR>&nbsp;&nbsp;&nbsp;&nbsp;&nbsp;Tog proleća je usred njegovog trandavilja narasla jedna intelektualna bundeva. Trandavilje je bilo prelepo, ali on je znao da će bundeva biti korisnija. Do oktobra nije sazrela, a tada je trandavilje vić bilo pojedeno.
<BR>
<BR>&nbsp;&nbsp;&nbsp;&nbsp;&nbsp;"Poznavao sam čoveka koji je napisao sedam dobrih pesama za jedno veče."
<BR>&nbsp;&nbsp;&nbsp;&nbsp;&nbsp;"Sedam za noć! U to je teško poverovati."
<BR>
<BR>&nbsp;&nbsp;&nbsp;&nbsp;&nbsp;Bez nauke ne bismo imali ove redove uzdignutih nadgrobnih ploča. Ona (nauka) je veo preko otvorenih usta, ona je neizgovorena reč. Čak su i prokleti puni poštovanja pred tim oltarom.
<BR>
<BR>&nbsp;&nbsp;&nbsp;&nbsp;&nbsp;Amfortasov lament postao je moj:
<BR>
<BR>&nbsp;&nbsp;&nbsp;&nbsp;&nbsp;Nie zu hoffen
<BR>&nbsp;&nbsp;&nbsp;&nbsp;&nbsp;dass je ich konnte gesunden.
<BR>
<BR>&nbsp;&nbsp;&nbsp;&nbsp;&nbsp;Sebastijan, ranjen strelom Vremena.
<BR>
<BR>&nbsp;&nbsp;&nbsp;&nbsp;&nbsp;Mid je rekao: "Ali Skilman i nije tako loš u nekim drugim pojedinostima. Njegove oči su, na primer, sasvim zgodne - ako neko voli oči."
<BR>&nbsp;&nbsp;&nbsp;&nbsp;&nbsp;To je šala koja me vraća do ruba pamćenja - u srednju školu. Jadni Bari - on se bukvalno raspada. Kao da njegovo telo ne može da dočeka autopsiju.
<BR>&nbsp;&nbsp;&nbsp;&nbsp;&nbsp;A kasnije je rekao: "Gubim apsolutno svaku vezu sa svojim čulima."
<BR>
<BR>&nbsp;&nbsp;&nbsp;&nbsp;&nbsp;Danas je Skilman, u nastupu zlovolje, izmislio ovu pesmicu, nazvanu
<BR>
<BR>&nbsp;&nbsp;&nbsp;&nbsp;&nbsp;ZEMLJA
<BR>
<BR>&nbsp;&nbsp;&nbsp;&nbsp;&nbsp;Bila bi savršenija da je k'o glatka gruda
<BR>&nbsp;&nbsp;&nbsp;&nbsp;&nbsp;Sa dobrim okeanima Božjim posvuda.
<BR>
<BR>&nbsp;&nbsp;&nbsp;&nbsp;&nbsp;"Ptice neobičnih svojstava, pogrbljene, povijenih kljunova, stajale su u đubretu i nepomično gledale na jednu stranu."
<BR>&nbsp;&nbsp;&nbsp;&nbsp;&nbsp;Man.
<BR>
<BR>&nbsp;&nbsp;&nbsp;&nbsp;&nbsp;"Ovo nije demokratija; ovo je humor."
<BR>&nbsp;&nbsp;&nbsp;&nbsp;&nbsp;Vito Batista.
<BR>
<BR>&nbsp;&nbsp;&nbsp;&nbsp;&nbsp;Novi natpis za vratnice Pakla: Ovde prestaje sve.
<BR>
<BR>&nbsp;&nbsp;&nbsp;&nbsp;&nbsp;Ovde prestaje sve.
<BR>
<BR>&nbsp;&nbsp;&nbsp;&nbsp;&nbsp;Jednog dana će na našim univerzitetima izučavati Himlera. Poslednjeg velikog hilijasta. Predeli njegovog unutrašnjeg sveta izazivaće samo ugodnu količinu užasa. (Te, otud, Lepote.) Uzmite u obzir da nam se zapisnici sa suđenja za ratne zločine, svih ovih godina, nude kao zabava po pozorištima. Lepota nije ništa do početak...
<BR>
<BR>&nbsp;&nbsp;&nbsp;&nbsp;&nbsp;Sve više i više, po njegovom se to vrtu šetamo. Ko bi me, da sam tada kriknuo, ko bi me čuo? Nemo survavanje! (Kiriko)
<BR>&nbsp;&nbsp;&nbsp;&nbsp;&nbsp;Užas se osmehnuo anđelima, svim... stravično. Mi koji smo baš to i čekali možemo da se divimo iluziji. "Au, pa izgleda potpuno kao vatra!"
<BR>&nbsp;&nbsp;&nbsp;&nbsp;&nbsp;Ima li koga da odgovori nebu? Duša: učinjeno je, događa se. Bolestan od maštanja, od obračunavanja rečima, od bezvučnih značenja. To se događa celoj večnosti. Dozivaju svakog dana, jedni druge. Usne prisiljene da upotrebljavaju mozak, prenebregavajući sve tananosti. Sumnje i gnusne kletve - oh, one najgnusnije! Da, jutro ih prekraćuje!
<BR>&nbsp;&nbsp;&nbsp;&nbsp;&nbsp;Oh, a noći - noći će da muče i da nadražuju. Digla se požuda srama i naselila u nas. Tad glođemo i grickamo udove prljavštine. Napušta nas, kao na vetru... ali nevetrovito. Vijugajući niz hladne, niz mračne ulice. (Kaldrma ključa od jare.) Urličući jure tamo-amo po zlatnim pločnicima, prema horizontu koji se izmiče. Iluzija!
<BR>&nbsp;&nbsp;&nbsp;&nbsp;&nbsp;Unutrašnjost, arterijske prašume odakle kulja Duh Opčaranost se srušila na samu sebe, izdišući uz moćno kijanje. Dečaci tamo čekaju u redu da umru, gunđajući, strpljivi. Njihova krv doleprša u mene. Urvine koje Duh napušta, kao nažderani kondor. Stražarska mesta ovog zatvorskog svemira; trupe lansirane da se (po slobodnom izboru) suoče sa svim Užasima. Ono o čemu šapuće Lucifer, ponekog jutra.
<BR>&nbsp;&nbsp;&nbsp;&nbsp;&nbsp;Greh smrti pošteduje sinove Davidove. Nada je močvara ispod natuštenog neba. Preistorijska pustoš ostrva-noći. Šarke ćelije-blata. Pakao raste, bez veselja, iz mošnica samrtnika. (Šapuće: Oh, pohotni čestari smrti!) O Mefistofele!
<BR>&nbsp;&nbsp;&nbsp;&nbsp;&nbsp;Logori smrti: debeli, naduveni, neumereno se rascvetavaju. Korenje siše tle, pripremljeno planom Svemogućeg. (Samo On može.)
<BR>&nbsp;&nbsp;&nbsp;&nbsp;&nbsp;Bog? Bog je naš otac/zajebant; i ovde među plovećim cvetovima mentalnih organizacionih principa. Ove ptice neobičnih svojstava što postoje između izvršavanja zadatka i nagrade. Stoje u đubretu, gledajući nešto nepravedno, postrance, kao na starom drvorezu.
<BR>&nbsp;&nbsp;&nbsp;&nbsp;&nbsp;"Kažnjen si pomoću bambusovih pritki", reče on. Radi što ti narede... Osećao je kako mu srce udara o boga koji je organizovao ovaj logor. Propovjednik.
<BR>
<BR>&nbsp;&nbsp;&nbsp;&nbsp;&nbsp;Moja drob je razgažena kao blato po ulicama. Moji se udovi deformišu i ruše me. Jurcanje tamo-amo! gore-dole! "Progutao sam monstruoznu količinu...!"
<BR>&nbsp;&nbsp;&nbsp;&nbsp;&nbsp;Stravični zvuci klize mimo, kao 'ribe'. To je pakao, večna kazna, gde misli da je čuo demone ljubavi u ritmovanoj raspravi: O uzroku postojanja stvari. Zaustavio se, izgubljen u lutajućim lavirintima, promozgao; ah! Eto, mi postojimo! Ljubav Božja ne prestaje naspram rečnog ušća. Ljubljena. Zastava tone, u vazdušastim svrsishodnostima. Prestani da postojiš; pristupi blago da išćezneš da
<BR>&nbsp;&nbsp;&nbsp;&nbsp;&nbsp;Želimo? Pravićemo zlato, meleme, kletve. Posetićemo Zemljino utrobije. Sanjaćemo o tri meninge. O, Pia Mater, materico prirode, prihvati našu hiperduliju! (Skriveni Kamen je pronađen Rektifikacijom, bešumnim, potajnim radom. Kap-kap vitriola u Zemlju-Čmar.)
<BR>
<BR>&nbsp;&nbsp;&nbsp;&nbsp;&nbsp;Parabola o Suncu i Mesecu
<BR>
<BR>&nbsp;&nbsp;&nbsp;&nbsp;&nbsp;Kralj stiže bez pratnje i ulazi u parenhim. Tad se nijedna druga osoba ne primiče odonud mojoj koži, osim čuvara R. M.-a, smernog čoveka. Rosna Pia je zaliva, rastvarajući slojeve razgaženog zlata. On ga daje otrovnim gljivama. Sve ulazi. On svlači svoju kožu. Pisano je: Ja sam Gospod Saturn. Izvorište greha. Saturn je uzima i nakreće se (Stoj!). Sve stvari su Stoj. On je, kad Mu je jednom dato, plaznuo u pripremljenu tvar. O kako je pao! (Goluždrav, na stenu.) Takav je, takođe, Njegov nos, Njegov dublet od finog somota, i te uvek grabljive izrasline, nozdrve. U čemu je (razlika)? Jupiter ih zadržava dvadeset dana.
<BR>&nbsp;&nbsp;&nbsp;&nbsp;&nbsp;Luna je to, što je treća Ljubljena. Voleo je život. (Život/Zlobit) Zadržala je nos dvadeset dana. Rod je izrod. 'Mikroprosopus' je uzrok, beo kao cvetovi od soli. Stoga: s ljubavlju, Duh se spušta u finoj beloj košulji. Razmatramo njegove nabrekle nozdrve.
<BR>&nbsp;&nbsp;&nbsp;&nbsp;&nbsp;Četrdeset dana manje jedan, a ponekad četrdeset, mada beše tako da Mu može biti četrdeset. Njegovo Sunce je žuto.
<BR>&nbsp;&nbsp;&nbsp;&nbsp;&nbsp;Tada nailazi najdivnije sunce. Razmotri (Mudrost): Heil! Zemlja u kojoj dobrota ne zavisi od vlažnog bujanja. Isenheim! Osvetljava ove predele opipljivije od slušanja ili razdaljine. Violončelo! Zastrašujuće strele sveta izgone noć.
<BR>&nbsp;&nbsp;&nbsp;&nbsp;&nbsp;Početak; sunce je ono koje održava svaku čudnovatu implikaciju u sazvučju, iako peva o godini. Nikad ne dozvoli (runama) da skliznu u ustajale bare koje nemaju bića, Poništavači! Deo njihove porcije bilo je 'mleko' unutar parka (Božjeg parka), po tome što im je dat izbor između nepokretnosti i samospoznaje. Dvonožni zmajevi neće više imati krljuštaste oči.
<BR>&nbsp;&nbsp;&nbsp;&nbsp;&nbsp;Žalostivo, žalostivo je čuo.
<BR>
<BR>&nbsp;&nbsp;&nbsp;&nbsp;&nbsp;Te tako prelazimo na treći Član:
<BR>&nbsp;&nbsp;&nbsp;&nbsp;&nbsp;Primedba 1. Činilo bi se da (Bog) nije nikad video ovu groznu pozelenelost. Rastrže nas Avgustinov savet, koji veli da će (Bog) nekoliko milja biti u društvu jednog takvog Nečastivog, te njegov 'otrov' neće moći ništa da poništi. Pitanje: Šta je najbolje učiniti kad se On guši?
<BR>&nbsp;&nbsp;&nbsp;&nbsp;&nbsp;Prim. 2. Osim toga, Njegovom dobrotom, vladajući Sumnjom, jedan od poročnih je dobar. Ovde nema nikog (a ima nekog) ko šapatom nagoveštava crnačke pesme. Uzroci dobrote. Nevina luda, koja veli 'Zlo, ti mi budi Bog!' Ili u Prstenu. ('Zlato! 'To je ono što želiš?')
<BR>&nbsp;&nbsp;&nbsp;&nbsp;&nbsp;Prim. 3. Osim toga, ako bi (Bog) bogohulio, da li bi On toliko voleo ove darove (tako štedro ponuđene)? Da li bi zahtevao naše obožavanje? Činom pokvarenosti se to nije postiglo, jer On uzrokuje da jedna stvar porodi drugu. Non placet! Telesina 'krmka' ne može ništa da poništi. Pitanje?
<BR>&nbsp;&nbsp;&nbsp;&nbsp;&nbsp;Ja odgovaram: neki su držali tu kičicu u blatno zamućenoj vodi. To treba dozvoliti. Međutim je dokazano prirodnom nužnošću da On Sam bljuje po meni. (Svakodnevno) Uklonjeni su slojevi tankih zlatnih krasta, ali se Njegova priroda ne može izmeniti. Onda, šta je s nama? Poznato mi je osmoza, i da se ćelije-blato zaslučuje 'suvim grožđem simbologije'. Prokrčuje u meni put za štitaste negve koje je sazdao (Bog). Gledajte! - jame i zamke mile su Gospodu. Zadržava je četrdeset dana i četrdeset noći. Ja sam ON. Raj bi imali u razumu, kad bi Mu bilo slobodno da im ga podari.
<BR>&nbsp;&nbsp;&nbsp;&nbsp;&nbsp;Dođite, dodite, kažem, vidite - puzavice unutrašnjeg zbivanja!
<BR>
<BR>&nbsp;&nbsp;&nbsp;&nbsp;&nbsp;RAJSKO OSVEŽENJE
<BR>
<BR>&nbsp;&nbsp;&nbsp;&nbsp;&nbsp;Nepodnošljiv predgovor! Da ne može odmah ništa da poništi! Pravedni zastaju pred onim što stremi nebiću. Bodljorepa Škorpija, kako je dokazao majstor Direr, ne može ništa da poništi. Te, stoga, dođite, nežni mališani da se opet brčkate! Upoznajte Flegaton moje krvi. Ah, kako sada lepo gorim. Navalite, gosti! po svim mojim talentima!
<BR>&nbsp;&nbsp;&nbsp;&nbsp;&nbsp;Sada slušate, sada čujete nevidljivo sitne jade flagelanata. Ne bih rasipao svoje lampe i ulje. Poništenja. To bi tako utešno ličilo na 'mrtav'.
<BR>&nbsp;&nbsp;&nbsp;&nbsp;&nbsp;Bleda Venero, Pia Mater, primi ovo nekoliko spiroheta.
<BR>
<BR>&nbsp;&nbsp;&nbsp;&nbsp;&nbsp;Plačući, video sam Satanofaniju 'Zlata' - opsenarijum. Rudača osmoze; ipak čovek nekako sumnja u njenu magičnost. (On moli za vašu diskreciju.) Granajući se, stub fluidnih bogohulstava uspinje se njegovom kičmom, koja biva podvrgnuta brzom truljenju. Iz ove plime gnoja nije se lako ispetljati.
<BR>&nbsp;&nbsp;&nbsp;&nbsp;&nbsp;Ali što sam postao prljav. Glođu me vaši. Svinja Bog, Ljubav, podarujući biće takvim spodobama, uklanja gubave kraste. Istina: neistina. Može li On 'poništiti' Svoju milost? Ne, kao ni vodu u rekama. No kao što smo gore rekli, takva tkiva na smetlištu u ogromnoj su protivrečnosti s katoličkom verom.
<BR>&nbsp;&nbsp;&nbsp;&nbsp;&nbsp;Put hodočasnika vodio je duž 'ulice'. Prema psalmu CXXXIV; 6, besmrtna mržnja gori ujednačenim plamenom. To je A-ova doktrina: vidi njegovu raspravu O poništenju.
<BR>&nbsp;&nbsp;&nbsp;&nbsp;&nbsp;"On vlada. On čini što Mu je volja." Ovde je to 'ništa' (najličniji) uzrok. Sva Njegova dela teže skladu s Njegovim bićem.
<BR>&nbsp;&nbsp;&nbsp;&nbsp;&nbsp;Ta moćna galerija, Anastomoza, iskonska šuma suštinskog bića koje nazivamo Krv Srca. Zatupljujući, on se spušta na sve što stremi nebiću; on se spušta, a naporedo se šunja Stravičnost, koja je rođena iz Ništavila i nastojanje Ovde-i-Sad. To je mlečni duh Kome upućujemo ova pitanja. Sfinga miga. Njegov vrt se uzbudio, ali se ona uzdržava. I ponovo
<BR>&nbsp;&nbsp;&nbsp;&nbsp;&nbsp;Ogroman je, od one nejednačite vrste. Bez predrasuda prema Sve-Stvoriteljevoj dobroti, može se nazvati Mutljagom. Moramo se odvažiti u veću dubinu, ispod Božjeg krina, ka 'Očevima'. (Faust, q. v) I bez predrasuda prema njegovim maljavim dlanovima, iznutra smo razmekšani od mržnje i izrugivanja. Pokazujemo dug nos.
<BR>&nbsp;&nbsp;&nbsp;&nbsp;&nbsp;Biljni svet, potočići vode, podrhtavanja, iznurenosti. Zelenilo odražava najgnusnijeg od njih (Bog). Njegova moć kalcificira izmrvljeni koren. On ispravlja njihove povijene kljunove. O Marioneto Zla, poništi! Poništi sve, i nas.
<BR>&nbsp;&nbsp;&nbsp;&nbsp;&nbsp;Komadi; mreže se stiču u znaku Otrova; Ribe. Trostruko blagosloven bio (Uzrok). Silovitost rojeva oživljenih vadičepova.
<BR>
<BR>&nbsp;&nbsp;&nbsp;&nbsp;&nbsp;Nakresan od žedi u nemačkim zemljama,
<BR>&nbsp;&nbsp;&nbsp;&nbsp;&nbsp;Među kličućim flagelantima...
<BR>
<BR>&nbsp;&nbsp;&nbsp;&nbsp;&nbsp;Gilde pokajnika stupaju ka pokajničkom ispaštanju. Kao što veli O- - -, do ovakvih promena dolazi zato što je Bog ostario. Izvukao je sveopštu praznu dominu. Dobrota? Ne, on igra. Ako mu to godi, poništiće uzrok i kretanje, redosled i zbivanje... Pokajnik.
<BR>&nbsp;&nbsp;&nbsp;&nbsp;&nbsp;Razmotrite maligno bujanje 'Uzroka'. Ovde imate tu kičmenu kesu što truli da biste došli do saznanja o 'Bogu'. Tada On brkne prljavim, naboranim prstom u cerebrum, i
<BR>&nbsp;&nbsp;&nbsp;&nbsp;&nbsp;Gra netiglluk ende firseiglie blears. Gra netiglluk ende firseiglie. Netiglluk ende firseiglie blears.
<BR>&nbsp;&nbsp;&nbsp;&nbsp;&nbsp;(Bog)
</P></TD></TR></TABLE>
<P class="next">
<A HREF=p34.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
