<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>46.
<P>&nbsp;&nbsp;&nbsp;&nbsp;&nbsp;Danas sam između rundi upitao Šipanskog koju vrstu posla radi sa Skilmanom. Odgovorio je nekom zvučnom tehnološkom besmislicom za koju mora da je pretpostavljao kako će me zabezeknuti. Glatko sam vratio loptu, i ubrzo su iz Šipanskog kipela poveravanja.
<BR>&nbsp;&nbsp;&nbsp;&nbsp;&nbsp;Iz njih sam razabrao da je Skilman svoju pažnju usmerio na mogućnost neke vrste geološke bombe - nešto iz reda onoga što se slučajno dogodilo u Moholu, ali mnogo grandioznijih razmera. On želi da iz Zemlje uzdigne nove planinske lance. Faustovski poriv uvek stremi vrtoglavim visinama.
<BR>&nbsp;&nbsp;&nbsp;&nbsp;&nbsp;Posle nekoliko spokojnih trenutaka, provedenih u branju strukova takvog runolista, dotakao sam, najnežnije što mogu, moguće moralne implikacije takvog istraživanja. Da li svaki postdiplomac ima neosporno pravo da bude posvećen u misterije kataklizme? Šipanski se zaledio, gotovo katatoničan.
<BR>&nbsp;&nbsp;&nbsp;&nbsp;&nbsp;U naporu da popravim grešku pokušao sam da uvučem Bobija u razgovor, podsetivši ga na njegova osećanja, poverena mi ranije, u pogledu bakteriološkog rata. Ne bi li, natuknuo sam, geološko ratovanje bilo mnogo gadnije, mnogo neodgovornije? Bobi nije mogao da kaže - jer to nije njegova struka. Mi u logoru A. bavimo se, u svakom slučaju, samo čistim istraživanjem. Moral se bavi primenom znanja, a ne samim znanjem. I još melema iste sorte. Ali Šipanski nije pokazivao znake razleđivanja. Dotakao sam pogrešno dugme, apsolutno.
<BR>&nbsp;&nbsp;&nbsp;&nbsp;&nbsp;To je bio kraj testiranja za danas. Kad je Šipanski izišao iz ordinacije, Bobi je sebi dozvolio da postane osvetoljubiv koliko je to u njegovoj srdačnoj prirodi. "Strašno je to što si uradio", uzruja se. "Potpuno si deprimirao tog jadnog dečka."
<BR>&nbsp;&nbsp;&nbsp;&nbsp;&nbsp;"Ne, nisam."
<BR>&nbsp;&nbsp;&nbsp;&nbsp;&nbsp;"Jesi."
<BR>&nbsp;&nbsp;&nbsp;&nbsp;&nbsp;"Oh, razveseli se", rekoh, tapšući ga po leđima. "Ti uvek vidiš sve crno."
<BR>&nbsp;&nbsp;&nbsp;&nbsp;&nbsp;"Znam", rekao je turobno. "Pokušavam da to ne činim, ali je ponekad jače od mene."
</P></TD></TR></TABLE>
<P class="next">
<A HREF=p80.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
