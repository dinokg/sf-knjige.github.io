<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>47.
<P>&nbsp;&nbsp;&nbsp;&nbsp;&nbsp;Šipanski je za ručkom prišao mom nakrcanom stolu. "Ako nemate ništa protiv...?" Kakvo potiranje sebe samog! Kao da bi, kada bi imao nešto protiv, povukao prekidač kojim ukida svoje suviše drsko postojanje.
<BR>&nbsp;&nbsp;&nbsp;&nbsp;&nbsp;"Naprotiv, Šipanski. Ovih dana cenim društvo. Vi, novi, niste ni izbliza onako čoporativni kao poslednje stado jaganjaca." Što je bilo više od obične pristojnosti. Često sam potpuno sam za vreme jela. Danas su još tri prirepka osim Šipanskog večerala u trpezariji, ali su se držali po strani, mumlajući brojeve uz svoje jednostavne pizze.
<BR>&nbsp;&nbsp;&nbsp;&nbsp;&nbsp;"Mora biti da vi prema meni osećate samo prezir", započeo je Š. nesrećno umočivši kašiku u hladnu čorbu od spanaća. "Mora da mislite kako nemam pameti."
<BR>&nbsp;&nbsp;&nbsp;&nbsp;&nbsp;"Posle svih onih testova kroz koje smo zajedno prošli! Ne bih rekao."
<BR>&nbsp;&nbsp;&nbsp;&nbsp;&nbsp;"Oh, testovi! Uvek sam dobro prolazio na testovima, nisam na to mislio. Ali u koledžu ljudi vaše vrste... studenti umetnosti... oni misle da samo zato što neko studira nauke, da on nema..." Odgurnuo je zbrljanu čorbu.
<BR>&nbsp;&nbsp;&nbsp;&nbsp;&nbsp;"Dušu?"
<BR>&nbsp;&nbsp;&nbsp;&nbsp;&nbsp;Klimnuo je glavom, očiju prikovanih za čorbu. "Ali to nije istina. Mi imamo osećanja, ista kao i svako drugi. Samo ih možda ne pokazujemo tako otvoreno. Lako je čoveku vašeg statusa da govori o savesti i... takvim stvarima. Vama niko neće ponuditi 25.000 dolara godišnje čim diplomirate."
<BR>&nbsp;&nbsp;&nbsp;&nbsp;&nbsp;"U stvari, ja poznajem poprilično bivših kolega, nesuđenih pesnika ili slikara koji zarađuju dvostruko više u reklamnim agencijama ili na televiziji. Postoji danas način prostituisanja za svakog. Ako ništa drugo, čovek može da postane sindikalni rukovodilac."
<BR>&nbsp;&nbsp;&nbsp;&nbsp;&nbsp;"Mmm. Šta je to što jedete?" upitao je, pokazujući moj tanjir.
<BR>&nbsp;&nbsp;&nbsp;&nbsp;&nbsp;"Truite braisee a u Pupillin."
<BR>&nbsp;&nbsp;&nbsp;&nbsp;&nbsp;Dao je znak crno uniformisanom kelneru. "I za mene ovo isto."
<BR>&nbsp;&nbsp;&nbsp;&nbsp;&nbsp;"Nikad ne bih pomislio da je novac stvarno ono što vas je zavelo", rekao sam, sipajući mu sabli.
<BR>&nbsp;&nbsp;&nbsp;&nbsp;&nbsp;"Ja ne pijem. Ne, pretpostavljam da to stvarno nije bio novac."
<BR>&nbsp;&nbsp;&nbsp;&nbsp;&nbsp;"Šta je bio vaš glavni predmet u školi, Šipanski? Biofizika, je I'? Zar nijednog trenutka niste voleli predmet zbog njega samog?"
<BR>&nbsp;&nbsp;&nbsp;&nbsp;&nbsp;Iskapio je pola čaše odbijenog vina. "Jesam, više nego ma šta drugo! Volim ga više od ičeg na svetu. Ponekad ne razumem, ponekad iskreno ne razumem zašto svako ne oseća ono što ja osećam. Ponekad je to tako snažno da ja... ja ne mogu..."
<BR>&nbsp;&nbsp;&nbsp;&nbsp;&nbsp;"Ja osećam isto to, ali za poeziju. Za sve umetnosti, ali ponajviše za poeziju."
<BR>&nbsp;&nbsp;&nbsp;&nbsp;&nbsp;"A za ljude?"
<BR>&nbsp;&nbsp;&nbsp;&nbsp;&nbsp;"Ljudi dolaze posle."
<BR>&nbsp;&nbsp;&nbsp;&nbsp;&nbsp;"Čak i vaša žena, kad smo već kod toga?"
<BR>&nbsp;&nbsp;&nbsp;&nbsp;&nbsp;"Čak i ja, kad smo već kod toga. I sada se pitate kako imam obraza da se na vas okomim zbog morala, osećajući ono što osećam, što mi osećamo."
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Jer ja govorim baš o tome - o osećanjima. Etika se bavi onim što čovek stvarno čini. Iskušenje i čin dve su različite stvari."
<BR>&nbsp;&nbsp;&nbsp;&nbsp;&nbsp;"Da li je onda umetnost greh? Ili nauka?"
<BR>&nbsp;&nbsp;&nbsp;&nbsp;&nbsp;"Svaka sveobuhvatna ljubav, manja od ljubavi prema Bogu samom, grešna je. Danteov pakao je, iznad Disa, prepun onih koji su samo tu trunčicu više voleli prijatne stvari."
<BR>&nbsp;&nbsp;&nbsp;&nbsp;&nbsp;Šipanski je pocrveneo. "Oprostite što to kažem, gospodine Saketi, ja ne verujem u Boga."
<BR>&nbsp;&nbsp;&nbsp;&nbsp;&nbsp;"Ništa manje no ja. Ali sam prilično dugo verovao, i stoga ćete mi oprostiti što se on ušunjava u moje metafore."
<BR>&nbsp;&nbsp;&nbsp;&nbsp;&nbsp;Šipanski se prigušeno zakikotao. Pogled mu se za trenutak odvojio od stola da bi se susreo sa mojim, onda se povukao pastrmci koju je kelner upravo doneo. To je bilo dovoljno da znam da se upecao.
<BR>&nbsp;&nbsp;&nbsp;&nbsp;&nbsp;Kakvu sam karijeru propustio što nisam postao jezuit. Osim zavođenja kao takvog, nema igre koja toliko zaokuplja kao ovo stvaranje obraćenika.
<BR>
<BR>&nbsp;&nbsp;&nbsp;&nbsp;&nbsp;Kasnije:
<BR>
<BR>&nbsp;&nbsp;&nbsp;&nbsp;&nbsp;Morao sam da provedem najveći deo dana u mraku, slušajući muziku. Moje oči... kako mi je mrsko moje rastočeno telo!
</P></TD></TR></TABLE>
<P class="next">
<A HREF=p81.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
