<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>56.
<P>&nbsp;&nbsp;&nbsp;&nbsp;&nbsp;Nastavak njegovog monologa.
<BR>&nbsp;&nbsp;&nbsp;&nbsp;&nbsp;"Baš je dobro što je Bog najzad mrtav. Bio je takav naduvenko. Neki naučnici tvrdili su da im je čudno što su Miltonove naklonosti bile uz njegovog demona a ne uz Boga, no to nije neobično. Čak i jevanđelist mnogo češće krade svoju vatru iz pakla no od neba. A svakako mu poklanja više pažnje. Jednostavno, mnogo je zanimljiviji, da ne kažem relevantniji. Pakao je mnogo bliži činjenicama koje poznajemo.
<BR>&nbsp;&nbsp;&nbsp;&nbsp;&nbsp;Hajde da odemo još malo dalje u našoj iskrenosti. Ne samo što se pakao može pretpostaviti nebu - on je jedina jasna predstava zagrobnog života - što će reći, cilja kome vredi stremiti - koju je mogla da smisli ljudska mašta. Egipćani, Grci, Rimljani stvorili su našu civilizaciju, nastanili je svojim bogovima, i u svojoj zemnoj mudrosti ustrojili nebo pod nogama. Neki jeretični Jevreji nasledili su tu civilizaciju, pretvorili njene bogove u demone, i nebo nazvali paklom. Oh, pokušali su da se izgovore time da je negde gore, na tavanu, novo nebo, no to je bila najneuverljivija obmana. Sada, kad smo pronašli stepenice što vode na tavan, sada kad možemo da vitlamo kud god hoćemo po toj nenastanjenoj i beskonačnoj praznini, to nebo je izgubilo partiju apsolutno. Sumnjam da će Vatikan preživeti do kraja veka, mada čovek nikad ne treba da potcenjuje moć neznanja. Oh, za ime božje, ne vatikanskog neznanja! Oni su uvek znali da su karte napakovane.
<BR>&nbsp;&nbsp;&nbsp;&nbsp;&nbsp;Dosta o nebu, dosta o Bogu! Nijedno ne postoji. Pakao i đavoli su ono o čemu mi sada želimo da slušamo. Ne o Moći, Znanju i Ljubavi - već o Nemoći, Neznanju i Mržnji, tri lika Satanina. Iznenađuje te moja otvorenost? Misliš da sam rano pokazao karte? Nipošto. Sve vrednosti se neprimetno pretapaju u svoje suprotnosti. To zna svaki dobar hegelijanac. Rat je mir, neznanje je moć, a sloboda - ropstvo. Dodaj tome da je ljubav mržnja, kao što je Frojd tako iscrpno pokazao. Što se tiče znanja, skandal je našeg doba da se filosofija skresala na oglodane kosti epistemologije, a otuda na još oglodaniju agniologiju. Jesam li pronašao reč koju ti ne znaš, Luise? Agniologija je filosofija neznanja, filosofija za filosofe.
<BR>&nbsp;&nbsp;&nbsp;&nbsp;&nbsp;Što se tiče nemoći, zašto ne bih dozvolio tebi, Čita, da govoriš o njoj? Ah, pogledaj ga kako crveni. Kako me mrzi, i kako je nemoćan da izrazi svoju mržnju. Nemoćan u mržnji kao u ljubavi. Ne jedi se, Čita - to je, u osnovi, naše zajedničko stanje. Naposletku, na koncu svih stvari, svaki atom je sam za sebe - hladan, nepokretan, izdvojen, ne dotiče nijednu drugu česticu, ne daje nikakvu pokretnu silu, kaputt.
<BR>&nbsp;&nbsp;&nbsp;&nbsp;&nbsp;Zaista, da li je ta sudbina tako strašna? Svane li taj veliki dan, univerzum će biti mnogo sređeniji, da kažem ono najmanje. Sve stvari biće homogenizovane, podjednako udaljene. To me podseća na smrt, i to mi se dopada.
<BR>&nbsp;&nbsp;&nbsp;&nbsp;&nbsp;Ima jedna vrednost koju sam zaboravio da uvrstim u svoj spisak: Smrt. Postoji nešto što će nam pomoći da umaknemo iz te izmoždene stare svakodnevice. Postoji zagrobni život u koji nije teško verovati.
<BR>&nbsp;&nbsp;&nbsp;&nbsp;&nbsp;To je vrednost koju ti nudim, Čita, tebi takođe, Saketi, ako imate petlju da je prihvatite. Smrt! Ne prosto vašu sopstvenu i verovatno beznačajnu smrt, već smrt univerzalnih razmera. Oh, možda ne smrt toplote na završetku vremena, to bi značilo tražiti previše, ali smrt koja će gotovo primetno približiti taj cilj.
<BR>&nbsp;&nbsp;&nbsp;&nbsp;&nbsp;Kraj, Saketi, celog posranog ljudskog roda. Šta kažeš, dečko moj - može li to da upali?
<BR>&nbsp;&nbsp;&nbsp;&nbsp;&nbsp;Ili je moj predlog suviše iznenadan? niste razmišljali o tome da kupite komplete enciklopedija, je l' to? Dajte im vremena, pustite da se slegne. Navratiću opet kroz nedelju dana, pošto se o tome posavetujete sa suprugom.
<BR>&nbsp;&nbsp;&nbsp;&nbsp;&nbsp;Ali dozvolite da kažem, u zaključku, da svako ko ima makar trunčicu samospoznaje zna da ništa toliko ne želi kao da bude van svega toga. Da bude daleko izvan. Mi želimo, po Frojdovim elokventnim rečima, da budemo mrtvi.
<BR>&nbsp;&nbsp;&nbsp;&nbsp;&nbsp;Ili da citiram tebe: o marioneto zla, poništi. Poništi sve, i nas.
<BR>&nbsp;&nbsp;&nbsp;&nbsp;&nbsp;Uzbudljiva stvar je, znate, što je to potpuno moguće. Moguće je napraviti oružje čija je moć apsolutno slična božanskoj. Možemo da raznesemo ovaj mali svet u paramparčad, kao što smo nekad petardama rasprskavali paradajze. Treba samo da napravimo oružje i damo ga našim milim vladama. Možemo se osloniti na to da će one preuzeti štafetu.
<BR>&nbsp;&nbsp;&nbsp;&nbsp;&nbsp;Reci da ćeš nam pomoći? Reci da ćeš nam, bar, dati svoju moralnu podršku?
<BR>&nbsp;&nbsp;&nbsp;&nbsp;&nbsp;Šta - još si nem? S tobom zaista nije zabavno razgovarati, Saketi, ni najmanje. Pitam se šta si to zanimljivo pronašao u njemu, Čita. Sada, ako si spreman. Mislim da imamo neka posla."
</P></TD></TR></TABLE>
<P class="next">
<A HREF=p90.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
