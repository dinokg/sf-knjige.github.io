<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>35.
<P>&nbsp;&nbsp;&nbsp;&nbsp;&nbsp;Martin Silenus je umro kasno sledećeg dana, nekoliko sati posle Aneinog i mog venčanja. Otac De Soja je obavio svadbenu svetkovinu, naravno, baš kao što je kasnije obavio i pogrebnu službu, neposredno pre sutona. Sveštenik je rekao da mu je drago što je poneo sa sobom odoru i misal.
<BR>&nbsp;&nbsp;&nbsp;&nbsp;&nbsp;Sahranili smo starog pesnika na jednom travnatom brežuljku iznad reke, gde se činilo da je pogled na preriju i daleke šume najlepši. Koliko smo mogli da ustanovimo, kuća njegove majke trebalo bi da je bila negde u blizini. A. Betik, Anea i ja iskopali smo duboki grob, pošto je unaokolo bilo divljih životinja - čuli smo zavijanje vukova prethodne noći - a onda smo doneli teško kamenje do tog mesta da prekrijemo zemlju. Na jednostavnom nadgrobnom kamenu, Anea je zabeležila datume rođenja i smrti starog pesnika - četiri meseca manje od punih hiljadu godina - urezavši njegovo ime dubokim slovima, da bi ispod toga dodala samo - NAŠ PESNIK.
<BR>&nbsp;&nbsp;&nbsp;&nbsp;&nbsp;Šrajk je stajao na istom travnatom brežuljku na kom se pojavio sa Aneom, i nije se pomerio za vreme našeg venčanja tog dana, niti tokom divne večeri kada je stari pesnik umro, niti za vreme pogrebne službe kada smo sahranili Martina Silenusa, dvadesetak metara daleko od mesta gde je stvorenje stajalo kao neki stražar načičkan šiljcima i ovenčan trnjem, ali kada smo se udaljili od groba, Šrajk je sporo pošao napred sve dok nije stao iznad groba, pognute glave, sa mlitavo oklembešene četiri ruke, dok je poslednji umirući sjaj neba blistao na njegovom glatkom lubu i u očima nalik na crvene dragulje. Više se nije pomerio.
<BR>&nbsp;&nbsp;&nbsp;&nbsp;&nbsp;Otac De Soja i Ket Rostin uveravali su nas da treba da provedemo još jednu noć u nekoj od soba u tornju, ali Anea i ja smo imali druge planove. Uzeli smo nešto opreme za kampovanje iz Konzulovog broda, splav na naduvavanje, lovačku pušku, dosta zaleđene i suve hrane za slučaj da se pokažemo neuspešni kao lovci, i uspeli sve to da spakujemo u dva veoma teška ranca. Sada smo stajali na rubu gradskog tla, zagledani u svet trava, šuma i sve dubljeg neba u sutonu. Humka starog pesnika jasno se video spram sve bleđeg zalaska sunca.
<BR>&nbsp;&nbsp;&nbsp;&nbsp;&nbsp;"Ubrzo će mrak", zanovetao je otac De Soja.
<BR>&nbsp;&nbsp;&nbsp;&nbsp;&nbsp;"Imamo fenjer", isceri se Anea.
<BR>&nbsp;&nbsp;&nbsp;&nbsp;&nbsp;"Tamo ima divljih životinja", reče sveštenik. "To zavijanje koje smo čuli prošle noći... Sam Bog zna kakvi se grabljivci upravo bude."
<BR>&nbsp;&nbsp;&nbsp;&nbsp;&nbsp;"Ovo je Zemlja", rekoh ja. "Mogu, uz pomoć puške, da iziđem na kraj sa bilo čime. Osim sa grizlijem."
<BR>&nbsp;&nbsp;&nbsp;&nbsp;&nbsp;"Šta ako ovde ima grizlija?" bio je uporan jezuit. "Osim toga, izgubićete se tamo. Nema puteva niti gradova. Ni mostova. Kako ćete prelaziti reke..."
<BR>&nbsp;&nbsp;&nbsp;&nbsp;&nbsp;"Federiko", reče Anea, spustivši šaku čvrsto, ali nežno na sveštenikovu podlakticu. "Ovo je naša prva bračna noć."
<BR>&nbsp;&nbsp;&nbsp;&nbsp;&nbsp;"Oh", reče sveštenik. On je brzo zagrli, rukova se sa mnom, pa ustuknu za korak.
<BR>&nbsp;&nbsp;&nbsp;&nbsp;&nbsp;"Smem li ja nešto da predložim, Č. Anea, Č. Endimione?" upita A. Betik sramežljivo.
<BR>&nbsp;&nbsp;&nbsp;&nbsp;&nbsp;Digoh pogled sa noža u kaniji koji sam stavljao na opasač. "Hoćeš li da nam kažeš šta ste vi to, sa druge strane Praznine Koja Spaja, planirali za Zemlju u godinama koje dolaze?" upitah ja. "Ili da ste konačno rešili da se lično upoznate sa ljudskom rasom?"
<BR>&nbsp;&nbsp;&nbsp;&nbsp;&nbsp;Android je izgledao kao da mu je neprijatno. "Ah... ne", reče on. "Taj predlog se više odnosio na jedan skroman svadbeni poklon." On nam oboma pruži kožnu futrolu.
<BR>&nbsp;&nbsp;&nbsp;&nbsp;&nbsp;Smesta sam je prepoznao. Anea takođe. Spustili smo se na šake i kolena kako bismo izvukli hoking-prostirku i razmotali je na travi.
<BR>&nbsp;&nbsp;&nbsp;&nbsp;&nbsp;Aktivirala se na prvi dodir i zalebdela oko metar iznad tla. Natovarili smo i privezali rance pozadi, položili pušku kraj njih, i opet je ostalo dovoljno mesta za oboje - pod uslovom da ja sedim ukrštenih nogu, a da Anea sedi u udubljenju mojih nogu i ruku, leđima naslonjena na moje grudi.
<BR>&nbsp;&nbsp;&nbsp;&nbsp;&nbsp;"Ovo bi trebalo da nas prenese preko reka i iznad zverčica", reče Anea. "A večeras nećemo ići daleko u potrazi za mestom za logorovanje. Tamo, preko reke, taman toliko da ne možete da nas čujete."
<BR>&nbsp;&nbsp;&nbsp;&nbsp;&nbsp;"Da ne možemo da vas čujemo?" upita jezuit. "Ali zašto onda ostajete tako blizu, ako ne možemo da čujemo vaš zov? Šta ako pozovete u pomoć i..." On pocrvene.
<BR>&nbsp;&nbsp;&nbsp;&nbsp;&nbsp;Anea ga zagrli. Rukova se sa Ketom Rostinom i reče: "Za dve nedelje molila bih vas da pustite Rejčel i ostale da se prebace ovamo ili da se spuste Konzulovim brodom ukoliko žele da razgledaju. Sačekaćemo ih kod Čika Martinovog groba tačno u podne. Dobrodošli su da se zadrže do sutona. Za dve godine, svako ko bude mogao da se prebaci ovamo sam, slobodno će moći da istražuje koliko mu srce želi", reče ona. "Ali mogu da ostanu samo jedan mesec, ne duže. I nisu dopuštene trajne građevine. Nikakve zgrade, Nikakvi gradovi. Ni drumovi. Ni ograde. Dve godine..." Ona mi se isceri. "Za izvestan broj godina, Lavovi, Tigrovi, Medvedi i ja imamo neke zanimljive planove za ovaj svet. Ali u ove dve godine, on je naš... Rolov i moj. Zato vas molim, Istinski Glasu Drveta, molim vas da postavite veliki znak NE PRILAZI pri povratku na svoj drvobrod, hoćete li?"
<BR>&nbsp;&nbsp;&nbsp;&nbsp;&nbsp;"Učinićemo to", reče Templar. On se vrati do tornja da pripremi ergove za uzletanje.
<BR>&nbsp;&nbsp;&nbsp;&nbsp;&nbsp;Mi sedosmo na prostirku, Ruke su mi bile oko Anee. Nisam nameravao da je puštam dugo, dugo. Jedna Zemljina godina, jedanaest meseci, jedna nedelja i šest sati mogu biti večnost ako to dozvolite. I jedan dan može biti to. Jedan sat.
<BR>&nbsp;&nbsp;&nbsp;&nbsp;&nbsp;Otac De Soja nas je blagoslovio i rekao: "Da li bih mogao da uradim nešto za vas u mesecima koji slede? Želite li da vam pošaljemo neke namirnice na Staru Zemlju?"
<BR>&nbsp;&nbsp;&nbsp;&nbsp;&nbsp;Odmahnuo sam glavom. "Ne, hvala, oče. Trebalo bi da nam bude dovoljna oprema za kampovanje, brodski medkomplet, splav na naduvavanje i ova puška. Nisam tek tako bio vodič za lovce na Hiperionu."
<BR>&nbsp;&nbsp;&nbsp;&nbsp;&nbsp;"Ima jedna stvar", reče Anea, i ja opazih blagi trzaj mišića u kutku njenih usana, koji me je uvek upozoravao da je neka neprilika na pomolu.
<BR>&nbsp;&nbsp;&nbsp;&nbsp;&nbsp;"Sve", reče otac De Soja.
<BR>&nbsp;&nbsp;&nbsp;&nbsp;&nbsp;"Ako biste mogli da se vratite ovamo otprilike za godinu dana", reče Anea, "možda će mi zatrebati dobra babica. To bi trebalo da vam bude dovoljno da pročitate sve o toj temi."
<BR>&nbsp;&nbsp;&nbsp;&nbsp;&nbsp;Otac De Soja preblede, zausti da nešto kaže, predomisli se i smrknuto klimnu glavom.
<BR>&nbsp;&nbsp;&nbsp;&nbsp;&nbsp;Anea se nasmeja i dodirnu mu šaku. "Samo se šalim", reče ona. "Dordže Famo i Dem Loa već su pristale da se prebace ovamo po potrebi." Ona ponovo pogleda prema meni. "A biće potrebne."
<BR>&nbsp;&nbsp;&nbsp;&nbsp;&nbsp;Otac De Soja odahnu, spusti snažnu šaku na Aneinu glavu u konačnom blagoslovu i krenu lagano uz zemljište grada, a zatim uz rampu, u toranj. Posmatrali smo kako se stapa sa senkama.
<BR>&nbsp;&nbsp;&nbsp;&nbsp;&nbsp;"Šta će se dogoditi sa njegovom Crkvom?" upitah ja tiho Aneu.
<BR>&nbsp;&nbsp;&nbsp;&nbsp;&nbsp;Ona odmahnu glavom. "Šta god da se dogodi, ima priliku za novi početak... da ponovo otkrije svoju dušu." Ona mi se osmehnu preko ramena. "Mi takođe."
<BR>&nbsp;&nbsp;&nbsp;&nbsp;&nbsp;Osetio sam da mi srce nervozno lupa, ali svejedno sam prozborio. "Malena?"
<BR>&nbsp;&nbsp;&nbsp;&nbsp;&nbsp;Anea okrenu obraz uz moje grudi i pogleda me odozdo.
<BR>&nbsp;&nbsp;&nbsp;&nbsp;&nbsp;"Dečak ili devojčica?" upitah ja. "Nikada nisam pitao."
<BR>&nbsp;&nbsp;&nbsp;&nbsp;&nbsp;"Šta?" upita Anea, zbunjena.
<BR>&nbsp;&nbsp;&nbsp;&nbsp;&nbsp;"Razlog za to što će ti zatrebati Gromovna Krmača i Dem Loa za godinu dana?" upitah, nesigurnim glasom. "Hoće li to biti dečak ili devojčica?"
<BR>&nbsp;&nbsp;&nbsp;&nbsp;&nbsp;"Ah", reče Anea, shvativši konačno. Ona ponovo okrenu lice od mene, nasloni se i uglavi oblinu svoje lobanje ispod moje donje vilice. Osetio sam njene reči kroz spojene kosti kada je progovorila. "Ne znam, Role. Zaista ne znam. To je deo mog života u koji sam uvek izbegavala da zavirim. Sve što se bude dalje dešavalo, biće novo. Oh... znam po onome što sam videla od stvari posle ovoga da ćemo imati zdravo dete i da će napuštanje bebe... i tebe... biti nešto najteže što ću ikada učiniti... mnogo teže nego kada budem morala da dozvolim da me uhvate u bazilici Svetog Petra i kada me budu predali inkvizitorima Paksa. Ali takođe znam po tome što sam videla o sebi iz tog razdoblja - kada budem ponovo sa tobom na T'ien Šanu, u mojoj budućnosti, a tvojoj prošlosti i kada budem na mukama zbog toga što ne mogu da ti ispričam bilo šta od svega ovoga - da će me isto tako utešiti činjenica da je u ovoj budućnosti našoj bebi dobro i da ćeš ti biti taj koji ćeš podizati njega ili nju. I znam da nikada nećeš dopustiti da dete zaboravi ko sam bila ili koliko sam vas oboje volela."
<BR>&nbsp;&nbsp;&nbsp;&nbsp;&nbsp;Udahnula je duboko. "Ali što se tiče toga hoće li biti dečak ili devojčica, ili koje ćemo ime dati bebi... nemam pojma, mili moj. Odabrala sam da ne zavirim u ovo vreme, naše vreme, već samo da ga proživim sa tobom, iz dana u dan. Slepa sam za ovu budućnost baš kao i ti."
<BR>&nbsp;&nbsp;&nbsp;&nbsp;&nbsp;Podigao sam ruke preko njenih grudi i privukao je snažno uz sebe.
<BR>&nbsp;&nbsp;&nbsp;&nbsp;&nbsp;Začu se postiđeno nakašljavanje, i mi pogledasmo naviše, samo da bismo shvatili da A. Betik još stoji kraj hoking-prostirke.
<BR>&nbsp;&nbsp;&nbsp;&nbsp;&nbsp;"Stari prijatelju", reče Anea, zgrabivši ga za ruku dok sam je ja još čvrsto držao. "Šta se priča?"
<BR>&nbsp;&nbsp;&nbsp;&nbsp;&nbsp;Android odmahnu glavom, ali onda reče: "Jeste li ikada pročitali očev sonet 'Homeru', Č. Anea?"
<BR>&nbsp;&nbsp;&nbsp;&nbsp;&nbsp;Moja draga devojka razmisli, namršti se i reče: "Mislim da jesam, ali ga se ne sećam."
<BR>&nbsp;&nbsp;&nbsp;&nbsp;&nbsp;"Možda je jedan njegov deo relevantan za pitanje Č. Endimiona o budućnosti Crkve oca De Soje", reče plavokožac. "A isto tako i za druge stvari. Smem li?"
<BR>&nbsp;&nbsp;&nbsp;&nbsp;&nbsp;"Molim te", reče Anea. Osećao sam po snažnim mišićima njenih leđa uz mene i stisku njene šake na mojoj desnoj butini da jedva čeka, baš kao i ja, da odemo i pronađemo mesto za logorovanje. Nadao sam se da će A. Betikovo recitovanje biti kratko. Android navede:
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;I da, na obalama tame svetlost sja,
<BR>&nbsp;&nbsp;&nbsp;&nbsp;&nbsp;Neugažena strmen, zelena, od koraka strepi;
<BR>&nbsp;&nbsp;&nbsp;&nbsp;&nbsp;U ponoć već se gradi naše novo sutra;
<BR>&nbsp;&nbsp;&nbsp;&nbsp;&nbsp;Triput bolje vide oni što su bili slepi...
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;"Hvala ti", reče Anea. "Hvala ti, dragi prijatelju." Ona se oslobodi dovoljno da poljubi androida poslednji put.
<BR>&nbsp;&nbsp;&nbsp;&nbsp;&nbsp;"Hej", rekoh ja, pokušavši da zazvučim kao uvređeno dete.
<BR>&nbsp;&nbsp;&nbsp;&nbsp;&nbsp;Mahnuli smo poslednje zbogom, kucnuo sam po letačkim nitima i vekovima stara prostirka uzdigla se pedeset metara, poletela poslednji put iznad nepravilnog zemljišta grada i kamenog tornja, okružila oko Konzulovog svemirskog broda crnog kao abonos i ponela nas prema zapadu. Pouzdavši se već u Zvezdu Severnjaču kao vodiča, u tihom razgovoru o pogodnom mestu za logorovanje na uzdignutom zemljištu nekoliko kilometara zapadno, preleteli smo iznad groba starog pesnika gde je Šrajk još stajao kao nemi čuvar, prešli preko reke gde su talasi i virovi hvatali poslednji sjaj sutona i podigli se još više, zagledani dole u plodne doline i zavodljive šume našeg novog igrališta, našeg drevnog sveta... našeg novog sveta... našeg prvog, budućeg i najboljeg sveta.
</TD></TR></TABLE>
<P class="next">
<A HREF=p40.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
