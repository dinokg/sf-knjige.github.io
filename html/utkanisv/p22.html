<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2. BUĘENJE U TAMI
<P>&nbsp;&nbsp;&nbsp;&nbsp;&nbsp;Vratili su se - kroz sumrak u čijim se šupljinama već nazirala jesen - u Ulicu Kočija. Pretražili su kuhinju ne bi li našli nešto da umire zavijanje u stomacima - najeli se - a zatim se povukli u Kalovu sobu sa bocom viskija koju su kupili na putu nazad. Ubrzo su odustali od rasprave o tome što im sada valja činiti. Malo zbog umora, a malo zbog nelagodnosti izazvane onim što se dogodilo na reci, razgovor je zapinjao. Neprekidno su kružili oko istih stvari, ali nije im padalo na pamet kako bi mogli da nastave.
<BR>&nbsp;&nbsp;&nbsp;&nbsp;&nbsp;Jedina uspomena na njihove dosadašnje pustolovine bio je komadić ćilima, ali on im nije nudio nikakav trag.
<BR>&nbsp;&nbsp;&nbsp;&nbsp;&nbsp;Razgovor je polako zamirao, napola završene rečenice smenjivale su sve duže i duže pauze.
<BR>&nbsp;&nbsp;&nbsp;&nbsp;&nbsp;Negde oko jedanaest, Brendan se vratio kući i počeo odozdo da doziva Kala; potom je otišao u krevet. Njegov dolazak uznemirio je Suzanu.
<BR>&nbsp;&nbsp;&nbsp;&nbsp;&nbsp;"Biće bolje da pođem", reče ona. "Kasno je."
<BR>&nbsp;&nbsp;&nbsp;&nbsp;&nbsp;Pomislivši na to kako će mu soba biti prazna bez nje, Kal se snuždi.
<BR>&nbsp;&nbsp;&nbsp;&nbsp;&nbsp;"Zašto ne ostaneš? upita on.
<BR>&nbsp;&nbsp;&nbsp;&nbsp;&nbsp;"Krevet je uzak", odvrati ona.
<BR>&nbsp;&nbsp;&nbsp;&nbsp;&nbsp;"Ali udoban."
<BR>&nbsp;&nbsp;&nbsp;&nbsp;&nbsp;Ona mu položi šaku na lice i stade prstima da prelazi preko modrica oko njegovih usana.
<BR>&nbsp;&nbsp;&nbsp;&nbsp;&nbsp;"Nije nam suđeno da budemo ljubavnici", reče ona tiho. "Suviše smo slični."
<BR>&nbsp;&nbsp;&nbsp;&nbsp;&nbsp;Nimalo nije okolišala i to ga je zabolelo, ali istovremeno, pošto je potisnuo svoje seksualne želje, osetio je da ga prožima drugačija, i konačno dublja nada. Nada da im je i jednom i drugom mesto u ovom preduzetništvu: njoj, detetu Fuge, i njemu nevinom uljezu. Umesto kratkotrajnog zadovoljstva vođenja ljubavi s njom čeka ga veća pustolovina, i bio je svestan - uprkos razdiranju koje je osećao u udu - da je napravio bolji izbor.
<BR>&nbsp;&nbsp;&nbsp;&nbsp;&nbsp;"Onda ćemo spavati", reče on. "Ako želiš da ostaneš."
<BR>&nbsp;&nbsp;&nbsp;&nbsp;&nbsp;Ona se osmehnu. "Želim da ostanem", reče.
<BR>&nbsp;&nbsp;&nbsp;&nbsp;&nbsp;Skinuše prljavu odeću i zavukoše se pod pokrivače. Zaspali su pre no što se lampa ohladila.
<BR>&nbsp;&nbsp;&nbsp;&nbsp;&nbsp;Nije to bilo puko spavanje. Daleko od toga. Pohodili su ih snovi. To jest, jedan određen san koji se uselio i u njenu i u njegovu glavu.
<BR>&nbsp;&nbsp;&nbsp;&nbsp;&nbsp;Sanjali su buku. Planetu pčela, a sve su zujale spremne da žrtvuju svoja medna srca; sve silniji ton što predstavlja muziku leta.
<BR>&nbsp;&nbsp;&nbsp;&nbsp;&nbsp;Sanjali su miris. Zbrku miomirisa; miris ulica posle kiše, izlapele kolonjske vode, i vetra što duva iz nekog toplog predela.
<BR>&nbsp;&nbsp;&nbsp;&nbsp;&nbsp;Ali češće od svega, sanjali su prizor.
<BR>&nbsp;&nbsp;&nbsp;&nbsp;&nbsp;Počinjao je ustrojstvom; vezivanjem u čvoriće i utkivanjem bezbrojnih niti, obojenih u stotine boja, koje su nosile energetski naboj što je u toj meri zaslepljivao spavače da su morali da zaklone oči svoga uma.
<BR>&nbsp;&nbsp;&nbsp;&nbsp;&nbsp;A onda, kada je to ustrojstvo počinjalo da postaje suviše složeno da bi zadržalo sadašnji poredak, čvorovi počeše da klize i izmiču. Boje na svakom preseku iskrvariše u vazduh, tako da je vizija postala zamagljena kašom pigmenata kroz koje su olabavljene niti opisivale svoju slobodu u obliku povlaka, zapeta i tačaka, nalik na poteze četkice kakvog majstora kaligrafije. U početku su znaci izgledali krajnje proizvoljni - ali kako je koji trag privlačio na sebe boju, i preko njega jedan za drugim počeli da se slažu novi potezi, postajalo je sve jasnije da se iz tog haosa pomaljaju oblici.
<BR>&nbsp;&nbsp;&nbsp;&nbsp;&nbsp;Gde su se, pre samo jednog trenutka u snu, nalazile jedino osnova i potka, sada se iz struje pojavljivalo pet različitih ljudskih prilika; nevidljivi umetnik dodavao je drskom lakoćom pojedinosti tim portretima.
<BR>&nbsp;&nbsp;&nbsp;&nbsp;&nbsp;A onda se glasanje pčela pojačalo, i pesma u glavama spavača nadenu imena tim strancima.
<BR>&nbsp;&nbsp;&nbsp;&nbsp;&nbsp;Prva iz kvinteta dobila je ime jedna mala žena u dugačkoj, tamnoj haljini, sitnog bledog lica i zatvorenih očiju obrubljenih svetlim crvenkastožutim trepavicama. Ovo je, rekoše, Lilija Pelicija.
<BR>&nbsp;&nbsp;&nbsp;&nbsp;&nbsp;Kao da se probudila pri pomenu svog imena, Lilija otvori oči.
<BR>&nbsp;&nbsp;&nbsp;&nbsp;&nbsp;Kada je to učinila, napred istupi jedan debeo muškarac s bradom, od svojih pedeset godina, sa sakoom prebačenim preko ramena i sa šeširom na glavi, Frederik Kamel, rekoše pčele, i oči iza naočara veličine novčića istog časa se otvoriše. Šaka mu odmah krenu ka obodu šešira, skinu ga i otkri glavu sa besprekorno urednom kosom toliko nauljenom da mu je stajala priljubljena uz lobanju.
<BR>&nbsp;&nbsp;&nbsp;&nbsp;&nbsp;"I...", izusti on, i nasmeši se.
<BR>&nbsp;&nbsp;&nbsp;&nbsp;&nbsp;Evo ih još dvoje. Žena, nestrpljiva da se oslobodi ovog sveta boja, takođe odevena kao da se sprema za buđenje. (Šta se dogodilo, pitali su se spavači, s onim sjajem koji su niti u početku ispuštale? Gde su one boje koje su bile skrivene negde ispod ovog samrtničkog pokrova: u papagajski šarenim dečjim haljinicama?) Strogo lice ove, treće po redu posetiteljke, nije nagoveštavalo da je sklona takvim užicima.
<BR>&nbsp;&nbsp;&nbsp;&nbsp;&nbsp;Apolina Diboa, najaviše je pčele i žena otvori oči, istog časa se namrgodivši i otkrivši zube boje stare slonovače.
<BR>&nbsp;&nbsp;&nbsp;&nbsp;&nbsp;Dva poslednja člana ove družine stigoše zajedno. Jedan je bio crnac čije je lepo lice, čak i u snu, bilo melanholično. Drugi, naga beba koju je on držao u naručju, balavila je po košulji svoga zaštitnika.
<BR>&nbsp;&nbsp;&nbsp;&nbsp;&nbsp;Džeriho Sent Luis, pčele rekoše i crnac otvori oči. Odmah je spustio pogled na dete koje je držao, a koje je počelo da se dere još pre no što je prozvano njegovo ime.
<BR>&nbsp;&nbsp;&nbsp;&nbsp;&nbsp;Nimrod, pozvaše pčele, a beba, iako zasigurno još nije imala ni godinu dana, već je raspoznavala dva sloga svoga imena. Podigla je kapke i otkrila izrazito zlataste oči.
<BR>&nbsp;&nbsp;&nbsp;&nbsp;&nbsp;Njegovim buđenjem proces se okončao. Plima boja, pčela i niti se povukla i za sobom ostavila petoro stranaca nasukanih u Kalovoj sobi.
<BR>&nbsp;&nbsp;&nbsp;&nbsp;&nbsp;Prvo je progovorila Apolina Diboa.
<BR>&nbsp;&nbsp;&nbsp;&nbsp;&nbsp;"Ovo je neka greška", reče ona, uputivši se ka prozoru i razmaknuvši zavese. "Gde se mi to, do đavola, nalazimo?"
<BR>&nbsp;&nbsp;&nbsp;&nbsp;&nbsp;"I gde su ostali?" upita Frederik Kamel. Na zidu je ugledao ogledalo i stao kritički da se ogleda u njemu. Podsmehnuvši se, iz džepa je izvadio makazice i stao njima da štricka pojedine predugačke dlake koje su mu štrčale iz brade.
<BR>&nbsp;&nbsp;&nbsp;&nbsp;&nbsp;"U tome i jeste stvar", javi se Džeriho. Zatim se obrati Apolini: "Šta vidiš tamo napolju?"
<BR>&nbsp;&nbsp;&nbsp;&nbsp;&nbsp;"Ništa. Sve je pusto", odvrati žena. "Ponoć je. A..."
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Pogledaj sam", dobaci mu ona, uvlačeći pljuvačku kroz slomljeni zub, "nešto nedostaje." Zatim se okrenu od prozora. "Stvari nisu iste kakve su bile."
<BR>&nbsp;&nbsp;&nbsp;&nbsp;&nbsp;Apolinino mesto kod dovratka prozora zauzela je Lilija. "U pravu je", reče devojka. "Stvari su se izmenile."
<BR>&nbsp;&nbsp;&nbsp;&nbsp;&nbsp;"I zato smo samo mi ovde?" upita Frederik po drugi put. "To je za sada najvažnije."
<BR>&nbsp;&nbsp;&nbsp;&nbsp;&nbsp;"Nešto se dogodilo", odvrati blago Lilija. "Nešto užasno."
<BR>&nbsp;&nbsp;&nbsp;&nbsp;&nbsp;"Sigurno to osećaš u bubrezima", primeti Apolina. "kao i obično."
<BR>&nbsp;&nbsp;&nbsp;&nbsp;&nbsp;"Ostanimo uljudni, gospođice Diboa", reče Frederik s paćeničkim izrazom kakvog učitelja.
<BR>&nbsp;&nbsp;&nbsp;&nbsp;&nbsp;"Ne oslovljavaj me s gospođice", reče Apolina. "Ja sam udata žena."
<BR>&nbsp;&nbsp;&nbsp;&nbsp;&nbsp;Utonuli u san, Kal i Suzana slušali su ovaj razgovor, zabavljajući se besmislicama koje je njihov mozak zazvao. Pa ipak, bez obzira na to kako čudni bili ovi ljudi - njihova starinska odeća, imena, njihov besmislen razgovor - oni su ipak bili neugodno stvarni; a svaka pojedinost dovedena do savršenstva. I kao da su želeli još više da zbune spavače, upravo u tom trenutku muškarac koga su pčele nazvale Džeriho osvrnuo se na krevet i rekao:
<BR>&nbsp;&nbsp;&nbsp;&nbsp;&nbsp;"Možda bi oni mogli nešto da nam kažu."
<BR>&nbsp;&nbsp;&nbsp;&nbsp;&nbsp;Lilija okrenu svoj bledi pogled prema usnulom paru.
<BR>&nbsp;&nbsp;&nbsp;&nbsp;&nbsp;"Trebalo bi da ih probudimo", reče ona i ispruži ruku da ih protrese.
<BR>&nbsp;&nbsp;&nbsp;&nbsp;&nbsp;"Ovo nije san", shvati Suzana, kada vide sliku Lilijine šake kako se približava njenom ramenu. Osetila je kako se budi; a kada je devojčini prsti dotakoše, ona otvori oči.
<BR>&nbsp;&nbsp;&nbsp;&nbsp;&nbsp;Zavese su bile razmaknute kakvim ih je i zamišljala. Ulične svetiljke obasjavale su malu sobu. A u njoj, ono petoro je stajalo i posmatralo krevet; njen san postao je stvarnost. Ona se uspravi u krevetu. Čaršav joj skliznu, a Džeriho i beba Nimrod zagledaše se u njene grudi. Ona povuče čaršav da se pokrije i pri tom otkri Kala. On se pokrenu jer mu je bilo hladno. Zagleda se u nju kroz jedva razmaknute kapke.
<BR>&nbsp;&nbsp;&nbsp;&nbsp;&nbsp;"Šta je bilo?" upita sanjivim glasom.
<BR>&nbsp;&nbsp;&nbsp;&nbsp;&nbsp;"Probudi se", reče mu ona. "Imamo posetioce."
<BR>&nbsp;&nbsp;&nbsp;&nbsp;&nbsp;"Sanjao sam...", promrmlja on. A zatim "Posetioce?"
<BR>&nbsp;&nbsp;&nbsp;&nbsp;&nbsp;Zatim podiže pogled prema njoj, i sledeći njen pogled okrenu glavu prema sredini sobe.
<BR>&nbsp;&nbsp;&nbsp;&nbsp;&nbsp;"Oh, blagi bože..."
<BR>&nbsp;&nbsp;&nbsp;&nbsp;&nbsp;Dete se smejalo u Džerihoovom naručju, zatupastim prstom pokazujući na Kalov nabrekli ud. On ščepa jastuk i prekri svoju uspaljenost.
<BR>&nbsp;&nbsp;&nbsp;&nbsp;&nbsp;"Je li ovo neki od Šedvelovih trikova?" prošaputa on.
<BR>&nbsp;&nbsp;&nbsp;&nbsp;&nbsp;"Mislim da nije", odvrati Suzana.
<BR>&nbsp;&nbsp;&nbsp;&nbsp;&nbsp;"Ko je Šedvel?" htela je da zna Apolina.
<BR>&nbsp;&nbsp;&nbsp;&nbsp;&nbsp;"Neki Kukavica, sigurno", primeti Frederik, koji je makaze držao na gotovs u slučaju da ijedno od ovo dvoje postane ratoborno.
<BR>&nbsp;&nbsp;&nbsp;&nbsp;&nbsp;Pri pomenu reči Kukavica, Suzana poče da shvata. Prva je taj izraz upotrebila Imakolata, govoreći o Čovečanstvu.
<BR>&nbsp;&nbsp;&nbsp;&nbsp;&nbsp;"...Fuga..." odgovori ona.
<BR>&nbsp;&nbsp;&nbsp;&nbsp;&nbsp;Posle toga sve se oči uperiše u nju, a Džeriho je upita:
<BR>&nbsp;&nbsp;&nbsp;&nbsp;&nbsp;"Šta ti znaš o Fugi?"
<BR>&nbsp;&nbsp;&nbsp;&nbsp;&nbsp;"Ne baš mnogo", odgovori ona.
<BR>&nbsp;&nbsp;&nbsp;&nbsp;&nbsp;"Znaš li gde su ostali?" upita Frederik.
<BR>&nbsp;&nbsp;&nbsp;&nbsp;&nbsp;"Koji ostali?"
<BR>&nbsp;&nbsp;&nbsp;&nbsp;&nbsp;"I zemlja?" dodale Lilija. "Gde je sve ostalo?"
<BR>&nbsp;&nbsp;&nbsp;&nbsp;&nbsp;Kal je odvojio pogled od petorke i sada je gledao u sto pored kreveta, na kome je ostavio onaj delić tkanja. Nije ga bilo.
<BR>&nbsp;&nbsp;&nbsp;&nbsp;&nbsp;"Došli su iz komadića ćilima", reče on, ni sam ne verujući u ono što govori.
<BR>&nbsp;&nbsp;&nbsp;&nbsp;&nbsp;"To sam znači sanjao."
<BR>&nbsp;&nbsp;&nbsp;&nbsp;&nbsp;"I ja sam to sanjala", primeti Suzana.
<BR>&nbsp;&nbsp;&nbsp;&nbsp;&nbsp;"Komadić ćilima?" zapanjeno ponovi Frederik. "Hoćete da kažete da smo razdvojeni?"
<BR>&nbsp;&nbsp;&nbsp;&nbsp;&nbsp;"Da", odgovori Kal.
<BR>&nbsp;&nbsp;&nbsp;&nbsp;&nbsp;"Gde je preostali deo?" upita Apolina. "Odvedite nas tamo."
<BR>&nbsp;&nbsp;&nbsp;&nbsp;&nbsp;"Ne znamo gde je", reče Kal. "Šedvel ga se dočepao."
<BR>&nbsp;&nbsp;&nbsp;&nbsp;&nbsp;"Proklete Kukavide!" prasnu žena. "Nijednom ne možeš verovati. Sve go prevarant i lopov!"
<BR>&nbsp;&nbsp;&nbsp;&nbsp;&nbsp;"Nije sam", dodade Suzana. "Ortak mu je jedna od vašeg roda."
<BR>&nbsp;&nbsp;&nbsp;&nbsp;&nbsp;"Sumnjam", reče Frederik.
<BR>&nbsp;&nbsp;&nbsp;&nbsp;&nbsp;"Istina je. Imakolata."
<BR>&nbsp;&nbsp;&nbsp;&nbsp;&nbsp;I Frederik i Džeriho užasnuše se i uzviknuše. Apolina, koja nijednog trenutka nije zaboravljala da se ponaša kao dama, jednostavno pljunu na pod.
<BR>&nbsp;&nbsp;&nbsp;&nbsp;&nbsp;"Zar još nisu obesili tu kuju?" upita ona.
<BR>&nbsp;&nbsp;&nbsp;&nbsp;&nbsp;"Koliko znam, već dvaput", odgovori joj Džeriho.
<BR>&nbsp;&nbsp;&nbsp;&nbsp;&nbsp;"Ona to shvata kao laskanje", primeti Lilija.
<BR>&nbsp;&nbsp;&nbsp;&nbsp;&nbsp;Kal se strese. Bilo mu je hladno i bio je umoran; želeo je da sanja suncem obasjana brda i sjajne reke, a ne ove žalobnike, njihova zagonetna lica puna pakosti i sumnje. Ne obazirući se na njihove poglede, od odbaci jastuk, ode do mesta na podu gde mu je ležala odeća i stade da navlači košulju i farmerke.
<BR>&nbsp;&nbsp;&nbsp;&nbsp;&nbsp;"Gde su Čuvari?" upita Frederik, obrativši se svima u sobi. "Da li to iko ovde zna?"
<BR>&nbsp;&nbsp;&nbsp;&nbsp;&nbsp;"Moja baka..." poče Suzana. "... Mimi..."
<BR>&nbsp;&nbsp;&nbsp;&nbsp;&nbsp;"Da?" podstaknu je Frederik, prišavši bliže, "gde je ona?"
<BR>&nbsp;&nbsp;&nbsp;&nbsp;&nbsp;"Mrtva je."
<BR>&nbsp;&nbsp;&nbsp;&nbsp;&nbsp;"Bilo je još čuvara", primeti Lilija, koju je takođe obuzelo Frederikovo nestrpljenje. "Gde su oni?
<BR>&nbsp;&nbsp;&nbsp;&nbsp;&nbsp;"Ne znam."
<BR>&nbsp;&nbsp;&nbsp;&nbsp;&nbsp;"Bila si u pravu", reče Džeriho, s gotovo tragičnim izrazom lica. "Dogodilo se nešto užasno."
<BR>&nbsp;&nbsp;&nbsp;&nbsp;&nbsp;Lilija se vrati do prozora i širom ga otvori.
<BR>&nbsp;&nbsp;&nbsp;&nbsp;&nbsp;"Možeš li ga namirisati?" upita Frederik. "Je li negde u blizini?"
<BR>&nbsp;&nbsp;&nbsp;&nbsp;&nbsp;Lilija odmahnu glavom. "Vazduh zaudara." reče ona. "Ovo nije staro Kraljevstvo. Hladno je. Hladno i prljavo.
<BR>&nbsp;&nbsp;&nbsp;&nbsp;&nbsp;Kal, koji se u međuvremenu obukao, progura se između Frederika i Apoline i podiže bocu viskija.
<BR>&nbsp;&nbsp;&nbsp;&nbsp;&nbsp;"Hoćeš malo?" upita on Suzanu.
<BR>&nbsp;&nbsp;&nbsp;&nbsp;&nbsp;Ona odmahnu glavom. On sebi velikodušno nasu i ispi.
<BR>&nbsp;&nbsp;&nbsp;&nbsp;&nbsp;"Moramo pronaći tog vašeg Šedvela", reče Džeriho Suzani, "i vratiti ćilim."
<BR>&nbsp;&nbsp;&nbsp;&nbsp;&nbsp;"Čemu žurba?" javi se Apolina s perverznom nonšalancijom. Zatim se odgega do Kala. "Imaš li nešto protiv da ti se pridružim?" upita ga. On joj nevoljno pruži bocu.
<BR>&nbsp;&nbsp;&nbsp;&nbsp;&nbsp;"Kako to misliš: čemu žurba?" upita Frederik. "Probudili smo se usred nedođije, sami..."
<BR>&nbsp;&nbsp;&nbsp;&nbsp;&nbsp;"Nismo sami", prekide ga Apolina, dobrano povukavši iz boce. "Imamo ovde prijatelje." Ona iskrivi jednu stranu usta u osmeh okrenuvši se prema Kalu. "Kako se zoveš cakani?"
<BR>&nbsp;&nbsp;&nbsp;&nbsp;&nbsp;"Kalhun."
<BR>&nbsp;&nbsp;&nbsp;&nbsp;&nbsp;"A ona?"
<BR>&nbsp;&nbsp;&nbsp;&nbsp;&nbsp;"Suzana."
<BR>&nbsp;&nbsp;&nbsp;&nbsp;&nbsp;"Ja sam Apolina. Ovo je Fredi."
<BR>&nbsp;&nbsp;&nbsp;&nbsp;&nbsp;Kamel se učtivo nakloni.
<BR>&nbsp;&nbsp;&nbsp;&nbsp;&nbsp;"Ono tamo je Lilija Pelicija, a derište je njen brat, Nimrod..."
<BR>&nbsp;&nbsp;&nbsp;&nbsp;&nbsp;"A ja sam Džeriho."
<BR>&nbsp;&nbsp;&nbsp;&nbsp;&nbsp;"Tako", nastavi Apolina. "Sada smo svi prijatelji, je li tako? Ostali nam i nisu potrebni. Neka istrunu."
<BR>&nbsp;&nbsp;&nbsp;&nbsp;&nbsp;"To je tvoj narod", podseti je Džeriho. "I potrebna im je naša pomoć."
<BR>&nbsp;&nbsp;&nbsp;&nbsp;&nbsp;"Jesu li nas zbog toga ostavili na Ivici?" jetko mu uzvrati ona, ponovo prinevši ustima bocu sa viskijem. "Ne. Ostavili su nas tamo da bismo se lakše izgubili, i nemoj ni pokušavati da mi pričaš bajke o tome. Mi smo smeće. Razbojnici i prostitutke i sam bog zna šta još." Ona se zagleda u Kala. "Oh, da", reče, "našli ste se među lopovima. Nas su se stideli. Svakog ponaosob." A zatim se obrati ostalima:
<BR>&nbsp;&nbsp;&nbsp;&nbsp;&nbsp;"I bolje je što smo se razdvojili. Imamo priliku da se ludo provedemo."
<BR>&nbsp;&nbsp;&nbsp;&nbsp;&nbsp;Dok je govorila, Kalu se učini da munje duginih boja pale vatru u naborima njenih udovičkih velova. "Tamo napolju nalazi se jedan ceo svet", reče ona. "Treba da uživamo u njemu."
<BR>&nbsp;&nbsp;&nbsp;&nbsp;&nbsp;"Izgubljeni ostaju izgubljeni", napomenu Džeriho.
<BR>&nbsp;&nbsp;&nbsp;&nbsp;&nbsp;Apolina mu odgovori frknuvši kao bik.
<BR>&nbsp;&nbsp;&nbsp;&nbsp;&nbsp;"On je u pravu", složi se Fredi. "Bez tkanja mi smo izbeglice. Znaš i sama koliko nas Kukavice mrze. Oduvek su nas mrzeli. I uvek će nas mrzeti."
<BR>&nbsp;&nbsp;&nbsp;&nbsp;&nbsp;"Vi ste proklete budale", reče Apolina i vrati se do prozora, ponevši viski sa sobom.
<BR>&nbsp;&nbsp;&nbsp;&nbsp;&nbsp;"Pomalo smo van toka", obrati se Fredi Kalu. "Da li bi nam rekao koja je godina? 1910? 1911?"
<BR>&nbsp;&nbsp;&nbsp;&nbsp;&nbsp;Kal se nasmeja. "Osamdeset godina gore ili dole", odvrati on.
<BR>&nbsp;&nbsp;&nbsp;&nbsp;&nbsp;Ovaj drugi vidljivo poblede, okrenuvši se ka zidu. Lilija ispusti gotovo bolni krik, kao da ju je neko ubo. Drhteći sede na ivicu kreveta.
<BR>&nbsp;&nbsp;&nbsp;&nbsp;&nbsp;"Osamdeset godina..." promrmlja Džeriho.
<BR>&nbsp;&nbsp;&nbsp;&nbsp;&nbsp;"Zašto su toliko dugo čekali?" začu se Fredijev glas u tihoj sobi. "Šta se to dogodilo da su morali tako dugo da čekaju?"
<BR>&nbsp;&nbsp;&nbsp;&nbsp;&nbsp;"Molim vas da prestanete da govorite u zagonetkama..." obrati im se Suzana, "... i objasnite nam."
<BR>&nbsp;&nbsp;&nbsp;&nbsp;&nbsp;"Ne možemo", odgovori Fredi. "Vi niste Vidovnjaci."
<BR>&nbsp;&nbsp;&nbsp;&nbsp;&nbsp;"Oh, ne blebeći", sreza Apolina. "Šta je loše u tom zahtevu?"
<BR>&nbsp;&nbsp;&nbsp;&nbsp;&nbsp;"Ispričaj im, Lilija", reče Džeriho.
<BR>&nbsp;&nbsp;&nbsp;&nbsp;&nbsp;"Ne slažem se", ostade uporan Fredi.
<BR>&nbsp;&nbsp;&nbsp;&nbsp;&nbsp;"Ispričaj im onoliko koliko treba da znaju", reče Apolina. "Ako kreneš sve da pričaš ostaćemo ovde do Sudnjeg dana."
<BR>&nbsp;&nbsp;&nbsp;&nbsp;&nbsp;Lilija uzdahnu. "Zašto ja?" upita ona, i dalje drhteći. "Zašto ja moram to da ispričam?"
<BR>&nbsp;&nbsp;&nbsp;&nbsp;&nbsp;"Zato što si najbolji lažov", odvrati Džeriho stisnuvši usta u jedva primetan osmeh. "Ti to možeš ispričati tako da zvuči istinito."
<BR>&nbsp;&nbsp;&nbsp;&nbsp;&nbsp;Ona mu uputi jedan zao pogled.
<BR>&nbsp;&nbsp;&nbsp;&nbsp;&nbsp;"Pa, dobro", pristade ona i poče da priča.
</P></TD></TR></TABLE>
<P class="next">
<A HREF=p23.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
