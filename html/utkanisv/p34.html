<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2. NE LAŽI ME
<P>&nbsp;&nbsp;&nbsp;&nbsp;&nbsp;Prostorija u koju su smestili Suzanu bila je hladna i potpuno bez šarma, ali mogla je da uzima časove kod čoveka koji je sedeo naspram Suzane. Obrađivao ju je s ljubaznom ironijom koja ni u jednom trenutku nije u potpunosti prikrivala čekić koji se nalazio iza nje. Nijednom za vreme jednočasovnog ispitivanja nije podigao glas, niti je pokazao imalo nestrpljenja dok je ponavljao stalno ista pitanja.
<BR>&nbsp;&nbsp;&nbsp;&nbsp;&nbsp;"Kako se zove vaša organizacija?"
<BR>&nbsp;&nbsp;&nbsp;&nbsp;&nbsp;"Ne pripadam nikakvoj organizaciji", odvrati mu ona po stoti put.
<BR>&nbsp;&nbsp;&nbsp;&nbsp;&nbsp;"Snašla vas je ozbiljna nevolja", reče on. "Jeste li svesni toga?"
<BR>&nbsp;&nbsp;&nbsp;&nbsp;&nbsp;"Zahtevam advokata."
<BR>&nbsp;&nbsp;&nbsp;&nbsp;&nbsp;"Advokata nećete dobiti."
<BR>&nbsp;&nbsp;&nbsp;&nbsp;&nbsp;"Imam pravo na to", pobuni se ona.
<BR>&nbsp;&nbsp;&nbsp;&nbsp;&nbsp;"Proigrali ste svoja prava u Ulici Lord", reče on. "A sada mi navedite imena svojih saveznika."
<BR>&nbsp;&nbsp;&nbsp;&nbsp;&nbsp;"Nemam nikakve saveznike, prokleti da ste."
<BR>&nbsp;&nbsp;&nbsp;&nbsp;&nbsp;Govorila je sebi da se smiri, ali u njenom telu je bilo sve više adrenalina. I on je toga bio svestan. Ni trenutka nije skidao svoje zmijske oči s nje. Nije prestajao da je posmatra i da postavlja ista stara pitanja, navijajući je poput opruge dok nije bila spremna da zavrišti. "A crnac...", reče on. "I on pripada istoj organizaciji.
<BR>&nbsp;&nbsp;&nbsp;&nbsp;&nbsp;"Ne. Ne, on ništa ne zna."
<BR>&nbsp;&nbsp;&nbsp;&nbsp;&nbsp;"Znači priznajete da postoji organizacija."
<BR>&nbsp;&nbsp;&nbsp;&nbsp;&nbsp;"Ja to nisam rekla."
<BR>&nbsp;&nbsp;&nbsp;&nbsp;&nbsp;"Upravo ste to priznali."
<BR>&nbsp;&nbsp;&nbsp;&nbsp;&nbsp;"Stavljate mi reči u usta."
<BR>&nbsp;&nbsp;&nbsp;&nbsp;&nbsp;A onda je ponovo postao oporo uljudan: "Molim vas... govorite u svoje ime."
<BR>&nbsp;&nbsp;&nbsp;&nbsp;&nbsp;"Nemam šta da kažem."
<BR>&nbsp;&nbsp;&nbsp;&nbsp;&nbsp;"Imamo svedoke koji će posvedočiti da ste vi i crnac..."
<BR>&nbsp;&nbsp;&nbsp;&nbsp;&nbsp;"Prestanite tako da ga nazivate."
<BR>&nbsp;&nbsp;&nbsp;&nbsp;&nbsp;"Da ste se vi i crnac nalazili u srcu pobune. Ko vas snabdeva hemijskim oružjem?"
<BR>&nbsp;&nbsp;&nbsp;&nbsp;&nbsp;"Ne budite smešni", reče ona. "Da, tako je. Vi ste smešni."
<BR>&nbsp;&nbsp;&nbsp;&nbsp;&nbsp;Osećala je kako crveni i kako joj se oči pune suzama. Prokletstvo, neće mu pružiti zadovoljstvo da je vidi kako plače.
<BR>&nbsp;&nbsp;&nbsp;&nbsp;&nbsp;Mora da je osetio njenu rešenost, pa je napustio taj pravac ispitivanja i pokušao s drugim.
<BR>&nbsp;&nbsp;&nbsp;&nbsp;&nbsp;"Recite mi nešto o šifri", reče on.
<BR>&nbsp;&nbsp;&nbsp;&nbsp;&nbsp;To ju je do kraja sludilo. "Kakvoj šifri?"
<BR>&nbsp;&nbsp;&nbsp;&nbsp;&nbsp;On iz džepa na sakou izvadi Miminu knjigu i položi je na sto između njih, spustivši svoju krupnu, bledunjavu šaku preko nje, stavljajući joj time do znanja u čijem se ona vlasništvu trenutno nalazi.
<BR>&nbsp;&nbsp;&nbsp;&nbsp;&nbsp;"A šta je ovo?" upita on.
<BR>&nbsp;&nbsp;&nbsp;&nbsp;&nbsp;"Knjiga..."
<BR>&nbsp;&nbsp;&nbsp;&nbsp;&nbsp;"Nisam ja baš takva budala kakvom me vi smatrate."
<BR>&nbsp;&nbsp;&nbsp;&nbsp;&nbsp;"Ne smatram vas budalom", reče ona, "Opasni ste i plašim vas se."
<BR>&nbsp;&nbsp;&nbsp;&nbsp;&nbsp;Ali odgovori: "To je, zaista, knjiga bajki."
<BR>&nbsp;&nbsp;&nbsp;&nbsp;&nbsp;On otvori i stade da je prelistava.
<BR>&nbsp;&nbsp;&nbsp;&nbsp;&nbsp;"Znate nemački?"
<BR>&nbsp;&nbsp;&nbsp;&nbsp;&nbsp;"Nešto malo. Ta je knjiga poklon. Dobila sam je od bake."
<BR>&nbsp;&nbsp;&nbsp;&nbsp;&nbsp;Zastao je tu i tamo, da na brzinu pregleda ilustracije. Kod jedne se zadržao - ilustracije zmaja, čije su krljušti sijale u ponoćnoj šumi - pre no što je nastavio dalje.
<BR>&nbsp;&nbsp;&nbsp;&nbsp;&nbsp;"Nadam se da vam je jasno da će, što mi više lažete, po vas biti gore."
<BR>&nbsp;&nbsp;&nbsp;&nbsp;&nbsp;Ovu pretnju nije udostojila odgovora.
<BR>&nbsp;&nbsp;&nbsp;&nbsp;&nbsp;"Rastrgnuću ovu vašu knjižicu na deliće..." reče on.
<BR>&nbsp;&nbsp;&nbsp;&nbsp;&nbsp;"Molim vas, nemojte..."
<BR>&nbsp;&nbsp;&nbsp;&nbsp;&nbsp;Znala je da je njenu zabrinutost protumačio kao potvrdu krivice, ali nije mogla drugačije.
<BR>&nbsp;&nbsp;&nbsp;&nbsp;&nbsp;"Stranu po stranu", nastavi on. "Reč po reč, ako budem morao."
<BR>&nbsp;&nbsp;&nbsp;&nbsp;&nbsp;"Ničega nema u njoj", ostade ona uporna. "To je obična knjiga i pripada meni."
<BR>&nbsp;&nbsp;&nbsp;&nbsp;&nbsp;"To je dokaz", ispravi je on. "Ona nešto znači."
<BR>&nbsp;&nbsp;&nbsp;&nbsp;&nbsp;"...bajke..."
<BR>&nbsp;&nbsp;&nbsp;&nbsp;&nbsp;"Želim da saznam šta."
<BR>&nbsp;&nbsp;&nbsp;&nbsp;&nbsp;Oborila je glavu, kako mu ne bi dozvolila da uživa u njenom bolu.
<BR>&nbsp;&nbsp;&nbsp;&nbsp;&nbsp;On ustade.
<BR>&nbsp;&nbsp;&nbsp;&nbsp;&nbsp;"Nemojte otići, molim vas", reče on, kao da je mogla da bira. "Idem da porazgovaram sa vašim prijateljem crncem. Društvo mu prave najbolja dvojica u gradu..." zatim zastade kako bi joj pružio dovoljno vremena da shvati poruku, "...ubeđen sam da je do sada već spreman da mi odgovori na pitanja. Odmah se vraćam."
<BR>&nbsp;&nbsp;&nbsp;&nbsp;&nbsp;Ona prekri šakom usta kako ne bi počela da ga preklinje da joj poveruje. Od toga ne bi imala nikakve koristi.
<BR>&nbsp;&nbsp;&nbsp;&nbsp;&nbsp;Pokucao je na vrata. Neko ih otklujuča; on iziđe u hodnik. Za njim ponovo zaključaše vrata.
<BR>&nbsp;&nbsp;&nbsp;&nbsp;&nbsp;Ona sede za sto na nekoliko minuta i pokuša da pronađe smisao u osećanju koje kao da joj je stezalo dušnik i sužavalo vidokrug, ostavljajući je bez daha, i slepu za sve ostalo osim za osećanje na njegove oči. Nikada u životu nije osetila ništa slično.
<BR>&nbsp;&nbsp;&nbsp;&nbsp;&nbsp;Prošlo je izvesno vreme pre no što je shvatila da je to mržnja.
</P></TD></TR></TABLE>
<P class="next">
<A HREF=p35.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
