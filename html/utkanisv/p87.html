<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>13. U MAGNOVENJU
<P>&nbsp;&nbsp;&nbsp;&nbsp;&nbsp;1.
<BR>&nbsp;&nbsp;&nbsp;&nbsp;&nbsp;Šedvel nije dobro spavao; ali pretpostavljao je da oni koji pretenduju da postanu božanstva retko dobro spavaju. Božanskost je podrazumevala i veliku odgovornost. Zar je onda trebalo da se čudi što su mu snovi bili neprijatni?
<BR>&nbsp;&nbsp;&nbsp;&nbsp;&nbsp;Pa ipak, znao je, još od trenutka kada je sa kule osmatračnice proučavao Plašt Vrtloga, da nema čega da se boji. Mogao je da oseti kako ga moć skrivena iza tog oblaka poziva po imenu, mameći ga da joj padne u zagrljaj kako bi ga preobrazila.
<BR>&nbsp;&nbsp;&nbsp;&nbsp;&nbsp;Međutim, nešto pre zore, dok se pripremao da napusti Nebeski svod, primio je uznemirujuće vesti: Hobartove snage u Bez-premca dosetkovali su zanosi od kojih je većina ljudstva poludela. Čak je i Hobart delimično podlegao njihovom zaraznom uticaju. Kada je stigao jedan čas posle glasnika, odavao je čoveka koji više nije siguran u sebe.
<BR>&nbsp;&nbsp;&nbsp;&nbsp;&nbsp;S druge strane stizale su bolje vesti. Gde god su se Prorokove snage normalno sukobile sa domorocima, odnele su pobedu. Jedino kada bi vojnici propustili priliku da iznenada i brzo udare, Vidovnjaci su uspevali da pronađu rupu kroz koju bi ubacili svoje zanose, a kada bi im to pošlo za rukom, ishod je bio istovetan onom u Bez-premca: ljudi bi ili gubili razum ili se budili iz svog protestantskog žara i pridruživali neprijatelju.
<BR>&nbsp;&nbsp;&nbsp;&nbsp;&nbsp;Neprijatelj je sada počeo da se okuplja u Uskoj jasnoći, pošto je čuo glasine, ili su mu zanosi rekli da Prorok namerava da se probije u Vrtlog, i spremao se da do poslednjeg daha brani svoje jedinstvo. Bilo ih je nekoliko stotina, ali teško da su sačinjavali vojsku. Ako je verovati izveštajima, predstavljali su nenaoružanu, neorganizovanu skupinu staraca, žena i dece. Jedini problem s njima bio je u etičkom pitanju kako ih desetkovati. Ali zaključio je, kada je njegova pratnja napustila Nebeski svod i krenula u pravcu Vrtloga, slična moralna pitanja više ne spadaju u njegovu nadležnost. Veći bi zločin bio oglušiti se o poziv koji je do njega dopro s druge strane Plašta.
<BR>&nbsp;&nbsp;&nbsp;&nbsp;&nbsp;Kada dođe vreme, a doći će uskoro, pozvaće zbogomčiće i pustiti ih da prožderu neprijatelja, decu i sve ostale. Neće on izbegavati svoje dužnosti.
<BR>&nbsp;&nbsp;&nbsp;&nbsp;&nbsp;Božanskost ga je zvala i on je išao, lakonog, da se moli na svom vlastitom oltaru.
<BR>
<BR>&nbsp;&nbsp;&nbsp;&nbsp;&nbsp;2.
<BR>&nbsp;&nbsp;&nbsp;&nbsp;&nbsp;Fizička i duhovna snaga, koju je Kal osetio kada se probudio na Venerinoj planini, nije ga napustila ni kada je sa de Bonom počeo da se spušta niz padinu prema Nebeskom svodu. Ali ovo lepo raspoloženje uskoro je pokvario nespokoj u predelu koji ih je okruživao: uznemirujući, ali neodređen strah kojim su odisali svaki list i svaka vlat trave. Retka ptičja pesma zvučala je kreštavo; pre je ličila na dizanje uzbune nego na pevanje. Čak mu je i vazduh oko glave zujao, kao da je prvi put postao svestan vesti koje mu je prenosio.
<BR>&nbsp;&nbsp;&nbsp;&nbsp;&nbsp;A vesti su, bez sumnje, bile loše. Međutim, posledice tih loših vesti još nisu postale vidljive. Nekoliko vatri obavijenih dimom, i to je bilo gotovo sve; što su se više približavali Nebeskom svodu bilo je sve manje znakova sukoba.
<BR>&nbsp;&nbsp;&nbsp;&nbsp;&nbsp;"Je li ovo?" upita Kal de Bona kada ga ovaj povede između drveća prema jednoj visokoj, ali ni po čemu izuzetnoj zgradi.
<BR>&nbsp;&nbsp;&nbsp;&nbsp;&nbsp;"Jeste."
<BR>&nbsp;&nbsp;&nbsp;&nbsp;&nbsp;Sva su vrata bila otvorena; iznutra nije dopirao nikakav zvuk niti se primećivalo bilo kakvo kretanje. Žurno su obišli oko zgrade tražeći bilo kakav znak Šedvelovog prisustva, ali ništa nisu uočili.
<BR>&nbsp;&nbsp;&nbsp;&nbsp;&nbsp;Pošto su napravili krug, de Bono izgovori ono o čemu je Kal razmišljao: "Nema nikakvog smisla da ostanemo ovde napolju. Moramo ući."
<BR>&nbsp;&nbsp;&nbsp;&nbsp;&nbsp;Srca su im divlje lupala dok su se peli stepenicama, a potom ušli.
<BR>&nbsp;&nbsp;&nbsp;&nbsp;&nbsp;Kalu je rečeno da očekuje čuda, i nije se razočarao. Svaka soba u koju je promolio glavu prikazala mu je nešto novo i veličanstveno služeći se svojim pločicama, ciglom i bojom. Ali to je ujedno i bilo sve; samo čuda.
<BR>&nbsp;&nbsp;&nbsp;&nbsp;&nbsp;"Ovde nema nikoga", reče de Bono, kada pretražiše prizemlje. "Šedvel je otišao."
<BR>&nbsp;&nbsp;&nbsp;&nbsp;&nbsp;"Idemo da pogledamo gore", reče Kal.
<BR>&nbsp;&nbsp;&nbsp;&nbsp;&nbsp;Popeše se uz stepenice, i razdvojiše, da bi što brže bili gotovi. Na kraju jednog od hodnika Kal otkri prostoriju čiji su zidovi bili vešto obloženi delićima ogledala, tako da se posetilac u njima video kao da se nalazi iza zidova, na nekom mestu punom magle i senki, odakle je virio između cigli. To je već, samo po sebi, bilo veoma čudno, ali posredstvom još nečeg - a taj metod premašivao je njegovu moć shvatanja - izgledalo je kao da nije sam u tom drugom svetu, već da ga deli sa raznovrsnim životinjama - mačkom, majmunom i letećom ribom - kojima je njegov odraz očigledno bio otac, jer su sve imale njegov lik.
<BR>&nbsp;&nbsp;&nbsp;&nbsp;&nbsp;Tek kada je njegov smeh zamro začuo je de Bona kako ga žurno doziva. Nevoljno je napustio odaju i krenuo u potragu za igračem na konopcu.
<BR>&nbsp;&nbsp;&nbsp;&nbsp;&nbsp;Poziv je dolazio sa stepeništa koje je vodilo na naredni sprat.
<BR>&nbsp;&nbsp;&nbsp;&nbsp;&nbsp;"Evo me", doviknu on de Bonu i krenu uz stepenice. Uspon je bio dug i strm, ali odveo ga je u sobu na vrhu osmatračnice. Sa svih strana se kroz prozore unutra slivala svetlost, ali njen sjaj nije mogao da izbriše osećanja da je ova odaja videla strašne užase; i to nedavno. Čemu god da je bila svedok, de Bono je imao da mu pokaže još gore od toga.
<BR>&nbsp;&nbsp;&nbsp;&nbsp;&nbsp;"Pronašao sam Šedvela", objavi on, pozivajući Kala da priđe.
<BR>&nbsp;&nbsp;&nbsp;&nbsp;&nbsp;"Gde je?"
<BR>&nbsp;&nbsp;&nbsp;&nbsp;&nbsp;"Kod Uske jasnoće."
<BR>&nbsp;&nbsp;&nbsp;&nbsp;&nbsp;Kal se zagleda kroz prozor pored de Bona.
<BR>&nbsp;&nbsp;&nbsp;&nbsp;&nbsp;"Ne kroz taj", reče mu ovaj. "Kroz ovaj ćeš ga videti bolje."
<BR>&nbsp;&nbsp;&nbsp;&nbsp;&nbsp;Teleskopski prozor; a kroz njega je video prizor od koga mu se ubrzao puls. Pozadina: zapenušani oblak Plašta; tema: masakr.
<BR>&nbsp;&nbsp;&nbsp;&nbsp;&nbsp;"Namerava da prodre u Vrtlog", reče de Bono.
<BR>&nbsp;&nbsp;&nbsp;&nbsp;&nbsp;Mladić nije prebledeo samo zbog sukoba čiji je svedok bio; već i zbog misli vezanih za taj čin.
<BR>&nbsp;&nbsp;&nbsp;&nbsp;&nbsp;"Šta će mu to?"
<BR>&nbsp;&nbsp;&nbsp;&nbsp;&nbsp;"On je Kukavica, je li tako?" glasio je odgovor. "Koji mu je veći razlog potreban?"
<BR>&nbsp;&nbsp;&nbsp;&nbsp;&nbsp;"Moramo ga sprečiti", reče Kal, odvoji pogled od prozora i krenu u pravcu stepeništa.
<BR>&nbsp;&nbsp;&nbsp;&nbsp;&nbsp;"Bitka je već izgubljena", odvrati de Bono.
<BR>&nbsp;&nbsp;&nbsp;&nbsp;&nbsp;"Neću samo stajati i posmatrati kako podjarmljuje svaki prokleti inč Fuge. Ući ću za njim, pa šta bude."
<BR>&nbsp;&nbsp;&nbsp;&nbsp;&nbsp;De Bono se zagleda u Kala s mešavinom besa i očajanja na licu.
<BR>&nbsp;&nbsp;&nbsp;&nbsp;&nbsp;"Ne možeš", reče on. "Vrtlog je zabranjena teritorija čak i za nas. U njemu postoje tajne koje čak ni naša Vrsta ne sme da vidi."
<BR>&nbsp;&nbsp;&nbsp;&nbsp;&nbsp;"Šedvel namerava da uđe."
<BR>&nbsp;&nbsp;&nbsp;&nbsp;&nbsp;"Tačno", odvrati de Bono. "Šedvel namerava da uđe. I znaš šta će se dogoditi? Vrtlog će se pobuniti. Uništiće sam sebe."
<BR>&nbsp;&nbsp;&nbsp;&nbsp;&nbsp;"Oh, ne..."
<BR>&nbsp;&nbsp;&nbsp;&nbsp;&nbsp;"A ako do toga dođe, Fuga će popustiti po šavovima."
<BR>&nbsp;&nbsp;&nbsp;&nbsp;&nbsp;"Onda ga moramo ili sprečiti, ili umreti."
<BR>&nbsp;&nbsp;&nbsp;&nbsp;&nbsp;"Zašto Kukavice uvek sve svode na tako jednostavne izbore?"
<BR>&nbsp;&nbsp;&nbsp;&nbsp;&nbsp;"Ne znam. Ali dok razmišljaš o tome, mogao bi i o ovome: ideš li ili ostaješ?"
<BR>&nbsp;&nbsp;&nbsp;&nbsp;&nbsp;"Proklet da si, Muni."
<BR>&nbsp;&nbsp;&nbsp;&nbsp;&nbsp;"Znači ideš."
</P></TD></TR></TABLE>
<P class="next">
<A HREF=p88.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
