<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1. TIAMAT: Nizvetrini
<P>&nbsp;&nbsp;&nbsp;&nbsp;&nbsp;Šaka ispusti blistavu traku marame, koja zaleprša nadole. Stotinu oduševljenih glasova pretvoriše se u jedan: gomila devojčica se razlete niz blistavu plažu.
<BR>&nbsp;&nbsp;&nbsp;&nbsp;&nbsp;Klavali Bluston Letnja ih je gledala, sedeći na visokoj litici iznad njih. Osećala je morski vetar na licu, osećala je kako nosi unazad njenu dugu, tamnu kosu. Smešeći se, sklopi oči i zamisli da je to vetar od kretanja, da i ona trči sa ostalima, tamo, dole. Učestvovala je, kad je bila curica, u takvim trkama, na mnogim ostrvima širom letnjačkih mora; nadala se da će biti pobednica, da će biti izabranica Majke-koja-je-More tokom tri dana svetkovine klanova, okićena zveckavim ogrlicama od uglačanih školjki, da će dobijati najbolju i najslađu hranu, novu odeću, počast od starijih, da će s njom očijukati svi momci...
<BR>&nbsp;&nbsp;&nbsp;&nbsp;&nbsp;Njen osmeh postade osmeh žaljenja za nepostignutim. Opipala je prstima privesak u obliku tri zrakasto raspoređena listića, koji je bljeskao na suncu, na čipkama njene labave, kod kuće tkane košulje. Eto, sibila je, već skoro pola svog života. Kako je to moguće...? Otvorila je oči, da ih ispuni beskrajnim plavozelenim mora i nebesa, uvek u nekom menjanju a ipak uvek postojanim; da vidi mrljaste oblake i svetlucavu prolaznost duga od neke daleke letnje oluje. Danas su se na ovo letnjačko okupljanje osmehivali Blizanci, grejali su joj pleća raskošnom toplotom. Proleće je bilo u vazduhu; navodilo ju je da se seća, sa čežnjom, proleća svoga tela.
<BR>&nbsp;&nbsp;&nbsp;&nbsp;&nbsp;Čujući korake, baci pogled preko ramena. Njen osmeh se proširi: videla je da uz stazicu dolazi njen muž, i da u jednoj ruci nosi punu korpu ribljih kolača i hleba, a u drugoj krčag piva. Videla je sedim pramenovima prošaranu smeđu boju njegove kose, i njegov trolist kako odbljeskuje na svetlosti dvaju sunaca.
<BR>&nbsp;&nbsp;&nbsp;&nbsp;&nbsp;Osmeh joj klonu: primećivalo se da on uzbrdicu savlađuje sa znatnim naporom. Krutost u njegovim zglobovima pogoršavala se iz godine u godinu - zato što je, ranije, proveo previše godina u promajnim kamenim odajama ili na hladnim i vlažnim, često višenedeljnim, putovanjima sa jednog ostrva na drugo. Danakil Lu bio je zimac; njegovo telo nije od rođenja privikavano na tegobe letnjačkog života, i sad se protiv njih bunilo. Ali, nije se žalio, jer je znao da mu je mesto ovde, u slobodi sibilskog života... i da njegovo srce pripada njoj.
<BR>&nbsp;&nbsp;&nbsp;&nbsp;&nbsp;Iz dana u dan vreme je postajalo sve toplije; Letnja zvezda sve jače je blistala na njihovom nebu, vladavina Leta se učvršćivala. Možda će u toplijim danima Danakilovi bolovi popustiti. Njen se osmeh vratio čim je videla njegove oči, blistave i plavozelene poput mora, kako upućuju osmeh gore, ka njoj.
<BR>&nbsp;&nbsp;&nbsp;&nbsp;&nbsp;Seo je sa korpom hrane, nastojeći da ne iskrivi lice u grimasu. Prebacila je jednu ruku preko njegovih pleća i počela mu nežno masirati leđa. Drugom rukom pokaza niz plažu. "Vidi, već je skogo završena!" Dole gledaoci povikaše još jednom: takmičarke su stizale do linije cilja, koja je bila ucrtana u mokrom pesku. Videli su kako jedna mlada devojka sa blistavom zastavom žute kose sprintom preleće liniju, prva; i kako posmatrači počinju da je grle, zaogrću vencima cveća i školjki, i nose na ramenima.
<BR>&nbsp;&nbsp;&nbsp;&nbsp;&nbsp;"Dobra trka je bila, Dani", reče ona, čujući uspomene u svom glasu.
<BR>&nbsp;&nbsp;&nbsp;&nbsp;&nbsp;Danakil Lu uzdahnu, klimnu glavom; ali ta kretnja njoj je izgledala kao da je odrečno odmahnuo. "Mladi smo tako kratko", promrmlja on, "a onda smo stari tako dugo".
<BR>&nbsp;&nbsp;&nbsp;&nbsp;&nbsp;Okrenula se da ga pogleda. "Ma hajde, sad", reče, preterano veselo, zato što se i sama do tog trenutka osećala isto kao on. "Kako možeš tako da govoriš, kad je ovakav dan?" i odmah ga poljubi, da on ni slučajno ne bi stigao da odgovori.
<BR>&nbsp;&nbsp;&nbsp;&nbsp;&nbsp;Nasmejao se iznenađeno. Počeše jesti zajedno, uživajući u tom danu i u činjenici da su zajedno: jedan sat samoće, ukraden od zapitkivanja kojim će ih učesnici festivala, dole, u selu, čekati.
<BR>&nbsp;&nbsp;&nbsp;&nbsp;&nbsp;Konačno su ipak sišli sa brda. Okupljanje porodičnog klana uvek je vreme radosti - vreme za ponovne susrete sa rodbinom i prijateljima sa svih razasutih ostrva Leta; vreme za podsećanje na Damu Thalasu, Majku-koja-je-more, kojoj treba odati dužno poštovanje. Ovo je bila godišnja skupština Dobraventura, jednog od najvećih klanova na ovim ostrvima. Dobraventure su bili religiozni vođi čitavog letnjačkog naroda pre najnovije Promene - bili su klan ranijih Letnjih Kraljica, pre ove sadašnje; njihov uticaj i sad je bio veliki.
<BR>&nbsp;&nbsp;&nbsp;&nbsp;&nbsp;Dole kod kamenog lukobrana, pobednica trke, nasmejana pegava devojka od najviše četrnaest godina, bacala je obredne ponude vernika i molilaca u nemirnu zelenu vodu. Dalje od obale, u zalivu, nekoliko mera iz kolonije koja je sa ljudima delila obale ovog ostrva gledalo je šta se dešava: siguran znak da More daje svoj blagoslov. Klavali se zagleda u lice te devojke, u zračni sunčev sjaj u njenoj kosi, i najednom oseti neočekivano jaki talas čežnje u sebi.
<BR>&nbsp;&nbsp;&nbsp;&nbsp;&nbsp;Kad je postala sibila, odabrala je. Opredelila se za težak i nemiran život; trebalo je putovati od ostrva do ostrva i govoriti Daminu mudrost svakome kome je potrebna; pronalaziti i osposobljavati one koji će biti, posle nje, sledeći sibili i sibile, da bi imao ko da vodi buduće generacije letnjaka. Govorilo se da je "smrt ubiti sibilu, smrt voleti sibilu, smrt biti sibila". ... Praktično nijedan muškarac koji i sam nije sibil ne bi se usudio da se oženi njome.
<BR>&nbsp;&nbsp;&nbsp;&nbsp;&nbsp;Ali, i kad je srela Danakil Lua, nastavila je da uzima 'travu decomrznu', zato što nije htela da nametne tako težak život detetu, a nije imala ni blisku rodbinu koja bi joj pomogla u negovanju deteta. Osim toga, sve više i više nege morala je pružati Danakil Luu, čija su leđa bila trajno pogrbljena a zglobovi bolni. Steže ga čvrsto za šaku i reče svome nemirnom telu da miruje. Još malo, i njene godine plodnosti će proći, pa će pitanja u njenom srcu dobiti odgovore zauvek.
<BR>&nbsp;&nbsp;&nbsp;&nbsp;&nbsp;"Pitanje, sibili...?" Prišao im je neki momčić, oklevajući; kike njegove smeđe kose lupkale su po prednjoj strani njegove lanene tunike bez rukava. Pogledom se opredelio da pita Danakil Lua, a ne nju; Klavali pretpostavi da će pitanje biti o devojkama.
<BR>&nbsp;&nbsp;&nbsp;&nbsp;&nbsp;"Pitaj, i odgovoriću." Danakil Lu je kazao taj ritualni odgovor, smešeći se ljubazno.
<BR>&nbsp;&nbsp;&nbsp;&nbsp;&nbsp;Klavali ispusti njegovu šaku, dobacujući mu samo jedan pogled za 'doviđenja', i omogućavajući pocrvenelom dečaku diskreciju. Pođe da se umeša u vrevu naroda; iza sebe još napola začu kako Danakil mrmlja reč "Input..." posle koje počinje sibilski transfer, i kako dečak mrmlja pitanje.
<BR>&nbsp;&nbsp;&nbsp;&nbsp;&nbsp;"Sibilo?" Priđe joj, sa strane, jedna seda Dobraventura, i Klavali stade, očekujući pitanje. Ali pre nego što je mogla uzvratiti na uobičajeni način, ta žena reče: "Ideš li u Karbankl?"
<BR>&nbsp;&nbsp;&nbsp;&nbsp;&nbsp;Klavali je pogleda 'belo'. "U Karbankl? Zašto?"
<BR>&nbsp;&nbsp;&nbsp;&nbsp;&nbsp;"Šta, nisi čula?" Žena je izgledala neprijatno zadovoljna svojim trenutkom nadmoći. "Nova Letnja Kraljica. Zatražila je da sve sibile iz celog Leta odu na hodočašće na sever. Kaže da je to volja Damina."
<BR>&nbsp;&nbsp;&nbsp;&nbsp;&nbsp;Klavali odmahivanjem glave izrazi nevericu koliko i neznanje. Karbankl je bio jedini pravi grad na celoj ovoj planeti, zvanoj Tiamat; nalazio se daleko na severu, među klanovima zimačkog naroda tojest zimačke stranke. Ime 'Karbankl' znači i 'dragulj' i 'čir'. Povezan sa kosmičkom lukom, u koju su dolazili stranci, ljudi sa drugih planeta, bio je prepun raznih inostranih divota, ali i inostrane korupcije, ali samo tokom perioda od sto pedeset godina kad je međuzvezdana država Hegemonija držala vlast na Tiamatu. Takvi periodi smenjivali su se, u ciklusima, sa periodima od po stotinu godina bez ijednog stranca na Tiamatu. U stopedeset-godištima, kad su vladale Zimske Kraljice, stranka Zime bila je nadmoćna u Karbanklu i okolnim teritorijama - a sibilama je tad bio zabranjen ulaz u Karbankl. Tuđinci, van-Tiamatovci, mrzeli su sibile i plašili su ih se. Danakli Lu se rodio u gradu, ali kad je postao sibil prognali su ga.
<BR>&nbsp;&nbsp;&nbsp;&nbsp;&nbsp;Nedavno je došla još jedna Promena. Crna jama, zvana Crna kapija, kroz koju su stranci dolazili na Tiamat, postala je još jednom neprohodna; neposredno pre toga stranci su svi otišli, i sa sobom odneli svoju tehnologiju. Zagrevanje okeana već je počelo. Malo po malo, okean će u pojasu bliže ekvatoru postati previše topao da bi u njemu živeli kliji, morske životinje koje letnjaci gaje, kao i većina vrsta riba koje mrežama love. Meri, takođe deca Majke Thalase, uveliko su krenuli u migraciju ka severu, a letnjaci su uskoro morali poći takođe na sever. Letnjački način života uskoro će preovladati svud na Tiamatu, zato što će zimci morati ponovo da se privikavaju na stara pravila opstanka i harmonije sa morem; Letnje Kraljice će im pokazivati humano lice Damine mudrosti.
<BR>&nbsp;&nbsp;&nbsp;&nbsp;&nbsp;"Pa, zašto bi Letnja Kraljica - ili Thalasa - htele da sibile dođu u grad?" upita Klavali. "Zašto ne u narod, da pomognu da ljudi nađu puteve do svojih novih života?"
<BR>&nbsp;&nbsp;&nbsp;&nbsp;&nbsp;"Rekla je da želi da saopšti svim sibilama kakva je njihova šira, prava uloga; navodno joj je to otkrila Thalasa." Dobraventura slegnu ramenima i obrisa znoj sa lica. "Mada ima nekih koji pitaju kakav bi to bolji posao mogla sibila naći, od onog koji ti radiš sad."
<BR>&nbsp;&nbsp;&nbsp;&nbsp;&nbsp;"Pa, da", progunđa Klavali neodlučno. "Čudan je taj njen zahtev."
<BR>&nbsp;&nbsp;&nbsp;&nbsp;&nbsp;"Koji?" reče Danakli Lu prilazeći i uzvijajući obrve.
<BR>&nbsp;&nbsp;&nbsp;&nbsp;&nbsp;"Letnja Kraljica je zatražila da sve sibile dođu u Karbankl, da bi im se mogla obratiti", reče Klavali. Zatim vide kako njegovo lice poprima pepeljastu boju. Ožiljci na njegovom vratu i obrazima - surovi zaostatak iz onog dana kad su ga izgnali iz Karbankla - odjednom su se istakli crveneći se poput žiga. On je dohvati za mišicu ruke, ne samo ovlaš; nastojao je da se učvrsti na nogama.
<BR>&nbsp;&nbsp;&nbsp;&nbsp;&nbsp;"A-ha." Samo toliko je rekao, a onda udahnuo duboko, puneći pluća čistim morskim vazduhom.
<BR>&nbsp;&nbsp;&nbsp;&nbsp;&nbsp;"Nije neophodno da mi idemo", reče Klavali blago, dižući pogled ka njemu. "Biće ih tamo dovoljno i bez nas."
<BR>&nbsp;&nbsp;&nbsp;&nbsp;&nbsp;"Mudra odluka. Ali zašto izgledaš kao da ti te vesti nisu donele nikakvu radost, Klavali Bluston?" Pridružila im se jedna žena zdepasto i masivno građena, izboranog lica; Klavali prepoznade da je to Kapela Dobraventura, vođa čitavog klana.
<BR>&nbsp;&nbsp;&nbsp;&nbsp;&nbsp;Klavali nije odgovorila; gledala je opet Danakil Lua, koji se iznenada zagledao preko mora, kao da sam stoji tu.
<BR>&nbsp;&nbsp;&nbsp;&nbsp;&nbsp;"Ni tvom zavetovanom", reče Kapela, ispitivački gurajući reči ispred sebe kao prste. "U kom, ono, klanu beše on...?" Klavali je čula u tom glasu ton koji je govorio da Kapela zna odgovor, iako Danakil Lu nema na košulji ništa izvezeno, nikakav znak klanovske pripadnosti.
<BR>&nbsp;&nbsp;&nbsp;&nbsp;&nbsp;"Dalekoputov", reče Danakil Lu ravno, uzvraćajući Kapeli Dobraventuri jednakim pogledom. Njegov izraz lica je govorio da je i on prepoznao taj ton u njenom glasu.
<BR>&nbsp;&nbsp;&nbsp;&nbsp;&nbsp;"Dalekoputov? Ali zar to nije zimački klan?" reče Kapela sa kiselom insinuacijom. Zvuk njenog iznenađenja odzvanjao je falš, kao napuklo zvono. "Očekivala bih da se raduješ povratku kući."
<BR>&nbsp;&nbsp;&nbsp;&nbsp;&nbsp;"Nije mi tamo dom", odreza on. "Sibil sam."
<BR>&nbsp;&nbsp;&nbsp;&nbsp;&nbsp;"Naravno", reče Dobraventura, piljeći u njegov trolist. "Zimac, a obožava Damu. Zaista si neobičan." Protrljala se po mišicama ruku, gledajući ka pučini.
<BR>&nbsp;&nbsp;&nbsp;&nbsp;&nbsp;Danakil Lu je opet odvratio pogled od nje; na licu mu se jasno videlo nezadovoljstvo. On nije verovao u Damu Thalasu, nije verovao ni u šta osim u svoj poziv. Međutim, Dama je verovala u njega. Klavali namršteno pogleda Kapelu Dobraventuru. Ni njoj se predvodnica Dobraventura nije nikad dopadala. Sada joj se, sa svakim sledećim otkucajem srca, dopadala sve manje. Zausti da pita Kapelu ima li, ili nema, da im postavi neko pitanje kao sibilima.
<BR>&nbsp;&nbsp;&nbsp;&nbsp;&nbsp;"Ja ne bih ni blizu Karbankla išla, da sam sibila", reče Kapela Dobraventura, gledajući Klavali. "Bila sam tamo na Festivalu. Moja dužnost je bila da nadgledam krunisanje nove Letnje Kraljice... i davljenje Snežne." Osmehnula se malčice; Klavali steže vilice i zadrža jezik. "Ono što sam tada videla navelo me je da se zapitam nije li Dama zauvek napustila Karbankl."
<BR>&nbsp;&nbsp;&nbsp;&nbsp;&nbsp;"Šta hoćeš reći?" upita Klavali; radoznalost joj je, i protiv njene volje, iznudila te reči.
<BR>&nbsp;&nbsp;&nbsp;&nbsp;&nbsp;"Ta nova kraljica tvrdi da je sibila."
<BR>&nbsp;&nbsp;&nbsp;&nbsp;&nbsp;Klavaline oči se raširiše. Ruka joj pođe ka trolisnom znaku koji je, okačen, ležao na njenim prsima. "Pa, zar to nije baš dob..."
<BR>&nbsp;&nbsp;&nbsp;&nbsp;&nbsp;"Ali", nastavi Kapela Dobraventura nepopustljivo, "bela je kao sneg; izgleda sasvim isto kao stara kraljica, Arienrod." Iz njenog glasa curila je sumporna kiselina. "Pogazila je ispravne rituale Promene; govori svetogrđa o Thalasinoj volji. Opredelila se da stanuje u palati Snežne Kraljice - pa je čak otišla tako daleko, da je naredila da mene izbace napolje, kad sam pokušala da joj pokažem da takva njena svojeglavost može svima nama da nanese zlo."
<BR>&nbsp;&nbsp;&nbsp;&nbsp;&nbsp;A-ha, pomisli Klavali.
<BR>&nbsp;&nbsp;&nbsp;&nbsp;&nbsp;"Među zimcima se govorka da je ona ilegalni klon stare kraljice, neprirodna kopija Arienrod, i da su je napravili stranci da bi nas ugnjetavali", nastavi Kapela Dobraventura. "Nikako ona ne može biti letnjakinja, bez obzira što tvrdi da pripada klanu Svetlohodnih..."
<BR>&nbsp;&nbsp;&nbsp;&nbsp;&nbsp;"Svetlohodnih?" reče Klavali, trgnuvši se. "Poznavala sam jednu sibilu koja se prezivala Svetlohodna, pre nekih pet godina. Ime joj beše Luna..."
<BR>&nbsp;&nbsp;&nbsp;&nbsp;&nbsp;Sad je Dobraventura izgledala iznenađeno.
<BR>&nbsp;&nbsp;&nbsp;&nbsp;&nbsp;"Je li ona nova Kraljica?" upita Klavali sa nevericom. Pročita odgovor u očima Dobraventure.
<BR>&nbsp;&nbsp;&nbsp;&nbsp;&nbsp;"Znaš je?" upita Kapela. "Kako je izgledala?"
<BR>&nbsp;&nbsp;&nbsp;&nbsp;&nbsp;"Mlada, vrlo lepa, a kosa... gotovo bela. Oči neke čudne, nestalne boje, kao magla i ahat..." Opet je, po izrazu na licu te žene, znala da je tačno opisala novu Kraljicu planete Tiamat.
<BR>&nbsp;&nbsp;&nbsp;&nbsp;&nbsp;"Ona jeste sibila", reče Danakil Lu naglo. "Nas dvoje smo je obučavali. Takođe je pripadnica Leta. Da to nije bila, ja bih to znao."
<BR>&nbsp;&nbsp;&nbsp;&nbsp;&nbsp;Kapela Dobraventura ga pogleda, sužavajući oči; on joj uzvrati zureći jednako uporno, tako da na kraju ona skloni pogled. "Ona nije kako treba", reče konačno, pogledavši opet Klavali. "Reći ću vam ono što sam rekla svakoj sibili koju sam videla - ja se moram vratiti u grad, ali vi ne. Ne idite u Karbankl." Okrete se i poče se udaljavati; njen ljutiti zamah rascepljivao je gomilu ispred nje i ostavljao talase kao iza lađe.
<BR>&nbsp;&nbsp;&nbsp;&nbsp;&nbsp;Klavali pogleda Danakil Lua, nađe da on već gleda nju. "Možda sa novom Kraljicom 'nije kako treba' samo to što nije od Dobraventurine familije", progunđa.
<BR>&nbsp;&nbsp;&nbsp;&nbsp;&nbsp;Danakilu se usta trznuše kratkotrajnim, ironičnim osmehom, koji odmah iščeze. "Šta stvarno misliš?" upita je.
<BR>&nbsp;&nbsp;&nbsp;&nbsp;&nbsp;Ona odmahnu rukom da otera muvu koja joj je - kao sumnja - zujala u uvo; oseti početak novog mrštenja. "Pamtim onu curu Lunu Svetlohodnu koju smo poznavali. Bila je zaista različita... bilo je nečeg u njoj... ali, uvek sam smatrala da se tu radi o nečem dobrom. Mislim da želim da se lično uverim šta je istina, Dani."
<BR>&nbsp;&nbsp;&nbsp;&nbsp;&nbsp;Klimnuo je glavom, lica uštinutog. "Da ideš u Karbankl?"
<BR>&nbsp;&nbsp;&nbsp;&nbsp;&nbsp;Polako je klimnula glavom. "Ali, šta ti misliš? Kakvo je tvoje osećanje?... Šta bi ti hteo da ja uradim?"
<BR>&nbsp;&nbsp;&nbsp;&nbsp;&nbsp;Opet je pogledao preko pučine, ka severu, žmirkajući zbog bljeskanja svetla na vodi. Ona vide da guta kao da mu je nešto zapelo u guši. On konačno reče: "Hoću u svoj dom."
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
