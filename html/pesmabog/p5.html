<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4.
<P>&nbsp;&nbsp;&nbsp;&nbsp;&nbsp;'I u velikom dvorištu, posle slamanja lokalnih prepreka
<BR>&nbsp;&nbsp;&nbsp;&nbsp;&nbsp;potpuna komunikacija među ljudima, ljubazno pljačkanje počinje.'
<BR>
<BR>&nbsp;&nbsp;&nbsp;&nbsp;&nbsp;Purnendu Patri
<BR>
<BR>&nbsp;&nbsp;&nbsp;&nbsp;&nbsp;"Sve uvek izgleda bolje na jutarnjoj svetlosti", reče Amrita.
<BR>&nbsp;&nbsp;&nbsp;&nbsp;&nbsp;Doručkovali smo u vrtnom kafeu hotela. Viktorija je srećno gugutala iz visoke stolice koju su nam doneli uslužni kelneri. Kafe je gledao na vrtove koji su ispunili dvorište. Radnici na skelama veselo su se dozivali.
<BR>&nbsp;&nbsp;&nbsp;&nbsp;&nbsp;Pio sam čaj, grickao pečenu pogačicu i čitao kalkutske novine na engleskom. Uvodni članak zahtevao je moderniji sistem javnog prevoza. Reklame su nudile sarije i motorcikle. Nasmejana indijska porodica držala je podignute boce 'Koka-Kole'. U blizini, na istoj strani, nalazila se fotografija leša u krupnom planu - u raspadanju, lica otvorenog poput rasprsle automobilske gume, odakle su štrčale staklaste oči. Telo je bilo pronađeno u čeličnom kovčegu nepoznatog vlasnika na železničkoj stanici Haura koliko juče - u četvrtak, 14. jula - i svako ko bi mogao da navede na trag o identitetu pokojnika trebalo je da pozove inspektora policije, pri stanici Haura, i da pomene slučaj br. 23 od 14.07.77, 302/301 I.P.C. (S.R. 39/77).
<BR>&nbsp;&nbsp;&nbsp;&nbsp;&nbsp;Presavih novine i spustih ih na sto.
<BR>&nbsp;&nbsp;&nbsp;&nbsp;&nbsp;"Gospodine Luzak? Dobro jutro!" Ustadoh da se rukujem sa sredovečnim indijskim džentlmenom koji nam je prišao. Bio je nizak, svetle kože, gotovo ćelav, i nosio je debele naočari sa rožnatim okvirom. Tropsko odelo od češljane vune bilo mu je besprekorno skrojeno, a rukovao se blago. "Gospodine Luzak", reče on, "ja sam Majkl Lionard Čaterdži. Gospođo Luzak, izuzetno mi je zadovoljstvo." On se blago nakloni i uze Amritinu ruku u svoju. "Moje iskreno izvinjenje što vas nisam sačekao sinoć na aerodromu. Moj vozač pogrešno me je obavestio da je let iz Bombaja odložen za jutro."
<BR>&nbsp;&nbsp;&nbsp;&nbsp;&nbsp;"Nema problema", rekoh ja.
<BR>&nbsp;&nbsp;&nbsp;&nbsp;&nbsp;"Ali žalosno je i nije domaćinski pustiti vas da dođete u grad bez propisne dobrodošlice. Zaista se izvinjavam. Mi smo izuzetno zadovoljni što ste ovde."
<BR>&nbsp;&nbsp;&nbsp;&nbsp;&nbsp;"Ko to 'mi'?" upitah ja.
<BR>&nbsp;&nbsp;&nbsp;&nbsp;&nbsp;"Molim vas, pridružite nam se", reče Amrita.
<BR>&nbsp;&nbsp;&nbsp;&nbsp;&nbsp;"Hvala. Kako divno dete! Ima vaše oči, gospođo Luzak. 'Mi' smo Sindikat bengalskih pisaca, gospodine Luzak. Bili smo u stalnoj vezi sa gospodinom Moroom i njegovom izvrsnom publikacijom i jedva čekamo da podelimo sa vama najskorije delo bengalskog... ne, indijskog najprefinjenijeg pesnika."
<BR>&nbsp;&nbsp;&nbsp;&nbsp;&nbsp;"Dakle, M. Das je još živ?"
<BR>&nbsp;&nbsp;&nbsp;&nbsp;&nbsp;Čaterdži se blago osmehnu. "Oh, zasigurno, gospodine Luzak. U proteklih šest meseci dobili smo mnoštvo pisama od njega."
<BR>&nbsp;&nbsp;&nbsp;&nbsp;&nbsp;"Ali da li ste ga videli?" bio sam uporan. "Možete li biti sigurni da je to M. Das? Zašto je nestao na osam godina? Kada mogu da se sretnem sa njim?"
<BR>&nbsp;&nbsp;&nbsp;&nbsp;&nbsp;"Sve u svoje vreme, gospodine Luzak", reče Majkl Lionard Čaterdži. "Sve u svoje vreme. Ugovorio sam za vas prvi sastanak sa izvršnim većem našeg Sindikata pisaca. Da li će vam odgovorati danas, u dva po podne? Ili biste vi i gđa Luzak radije iskoristili ovaj dan za odmor i razgledanje?"
<BR>&nbsp;&nbsp;&nbsp;&nbsp;&nbsp;Bacih pogled na Amritu. Već smo odlučili da, ukoliko meni ne bude potreban prevodilac, ona i Viktorija ostanu u hotelu da se odmore. "Danas će biti sasvim u redu", rekoh.
<BR>&nbsp;&nbsp;&nbsp;&nbsp;&nbsp;"Izvanredno, izvanredno. Poslaću kola u pola dva."
<BR>&nbsp;&nbsp;&nbsp;&nbsp;&nbsp;Posmatrali smo kako Majkl Lionard Čaterdži odlazi iz kafea. Iza nas, radnici na skelama od bambusa veselo su se dovikivali sa nameštenicima hotela koji su hodali kroz vrtove. Viktorija glasno lupi po poslužavniku svoje visoke stolice i pridruži se veselju.
<BR>
<BR>&nbsp;&nbsp;&nbsp;&nbsp;&nbsp;Reklamni pano na prljavom trgu preko puta hotela oglašavao je Udruženu banku Indije. Nije imao nikakvu ilustraciju, samo crna slova na beloj podlozi: Kalkuta - Kulturna prestonica nacije? - Definicija skarednosti? Činilo se to kao neobičan način za reklamiranje jedne banke.
<BR>&nbsp;&nbsp;&nbsp;&nbsp;&nbsp;Kola su bila mali, crni 'Premijer', a vozač je nosio kapu i kaki šorts. Krenuli smo ulicom Čauringi i dok smo puzali kroz saobraćajnu gužvu ukazala mi se prilika da osmotrim Kalkutu na svetlu dana.
<BR>&nbsp;&nbsp;&nbsp;&nbsp;&nbsp;Prizor je bio gotovo komičan u svojoj ludačkoj silovitosti. Pešaci, flotile bicikala, rikše orijentalnog izgleda, automobili, kamioneti ukrašeni kukastim krstovima, bezbrojni motorcikli i škripava volovska kola, sve se to tiskalo našom uskom, ispucalom kolovoznom trakom. Stoka je slobodno tumarala, zaprečavala saobraćaj, gurala glave u radnje i gacala kroz hrpe sirovog đubreta nagomilane na ivičnjacima ili podignute nasred ulice. Na jednom mestu otpaci visoki do kolena ležali su duž tri bloka, oivičivši ulicu kao nasip. Ljudska bića takođe su gacala kroz to i nadmetala se sa stokom i vranama u pronalaženju jestivih komadića.
<BR>&nbsp;&nbsp;&nbsp;&nbsp;&nbsp;Nešto dalje, učenice u besprekornim belim bluzama i plavim suknjicama prelazile su ulicu jedna za drugom dok je policajac sa smeđim opasačem zadržavao saobraćaj. Sledećom raskrsnicom dominirao je mali crveni hram koji se nalazio nasred ulice. Slatki miris tamjana i kanalizacije dopirao je kroz otvoreni prozor kola. Crveni barjaci visili su sa žica i pročelja u raspadanju. A svuda se neprekidno kretalo mnoštvo ljudi smeđe kože - bila je to gotovo plima uskomešane populacije u beloj i mrkoj odeći od čijeg je vlažnog disanja i sam vazduh izgledao težak.
<BR>&nbsp;&nbsp;&nbsp;&nbsp;&nbsp;Osvetljena, Kalkuta je delovala upečatljivo, možda malo i zastrašujuće, ali nije izazivala nimalo onog čudnog straha i gneva od protekle noći. Sklopio sam oči i pokušao da podvrgnem analizi bes koji me je obuzeo u autobusu, ali nisam mogao da se usredsredim od vrućine i buke. Činilo mi se kao da se svako zvonce svakog bicikla u vasioni meša sa sirenama kola, povicima i sve glasnijim žamorom samog grada, stvarajući siloviti, gotovo fizički zid buke.
<BR>&nbsp;&nbsp;&nbsp;&nbsp;&nbsp;Sindikat pisaca imao je sedište u sivoj, glomaznoj građevini odmah do trga Dalhauzi. Gospodin Čaterdži sačekao me je u podnožju stepenica i poveo na treći sprat. Prostorija je bila velika i bez prozora. Izbledeli ostaci neke freske gledali su sa prljave tavanice, a sedmoro ljudi oko stola prekrivenog zelenom čojom dočeka nas pogledima.
<BR>&nbsp;&nbsp;&nbsp;&nbsp;&nbsp;Svi mi se predstaviše. I u najboljim okolnostima užasno pamtim imena, tako da sam sada osećao vrtoglavicu dok sam pokušavao da uskladim niz bengalskim slogova koje sam čuo sa smeđim, kulturnim licima. Jedina prisutna žena, umornog lica, sede kose, u teškom zelenom sariju koji je neprestano namicala na rame, izgleda da se zvala Lila Mina Basu Belijapa.
<BR>&nbsp;&nbsp;&nbsp;&nbsp;&nbsp;Sledećih nekoliko minuta čavrljali smo, doduše teško, zbog različitih dijalekata. Ustanovio sam da, ukoliko se opustim i dozvolim da me zapljusne zapevajući talas indijskog engleskog, značenje ubrzo dolazi samo po sebi. Isprekidani ritam njihovog govora čudnovato je umirivao, gotovo da je hipnotisao. Najednom se sluga u beloj bluzi pojavi iz senki i razdeli okrnjene šoljice pune šećera, bivolje mleko s kajmakom i malo čaja. Ja sam sedeo između žene i direktora izvršnog veća, nekog gospodina Gupte. On je bio visok, sredovečan muškarac mršavog lica i žestoko isturenih zuba. Zatekao sam sebe kako priželjkujem da je i Amrita sa mnom. Njeno neprimetno prisustvo bilo bi tampon između mene i ovih izrazitih stranaca.
<BR>&nbsp;&nbsp;&nbsp;&nbsp;&nbsp;"Mislim da gospodin Luzak treba da sasluša našu ponudu", reče Gupta iznenada. Ostali klimnuše glavama. Kao na skriveni znak, svetla se pogasiše.
<BR>&nbsp;&nbsp;&nbsp;&nbsp;&nbsp;Soba bez prozora nađe se u mrklom mraku. Začuše se povici iz različitih delova zgrade, a neko unese sveće. Gospodin Čaterdži se nagnu preko stola da me uveri kako su ovakvi događaji sasvim uobičajeni. Izgleda da je struja svakodnevno nestajala, zbog raspodele nedovoljne električne energije između raznih delova zgrada.
<BR>&nbsp;&nbsp;&nbsp;&nbsp;&nbsp;Tama i svetlost sveća kao da su nekako naglasili vrućinu. Osetih blagu nesvesticu i ščepah ivicu stola.
<BR>&nbsp;&nbsp;&nbsp;&nbsp;&nbsp;"Gospodine Luzak, svesni ste koliko je jedinstvena povlastica mogućnost da dobijete remek-delo jednog velikog bengalskog pesnika kao što je M. Das." Glas gospodina Gupte bio je vrčav poput oboe. Teški tonovi visili su u vazduhu. "Čak ni mi nismo videli potpunu verziju ovog dela. Nadam se da će čitaoci vašeg časopisa umeti da cene tu čast."
<BR>&nbsp;&nbsp;&nbsp;&nbsp;&nbsp;"Da", rekoh ja. Na vrhu nosa gospodina Gupte nalazila se krupna kap znoja. Treperava svetlost sveća bacala je naše senke visoke četrdeset stopa. "Da li ste dobili još delova rukopisa od gospodina Dasa?"
<BR>&nbsp;&nbsp;&nbsp;&nbsp;&nbsp;"Još ne", reče gospodin Gupta. Tamne oči bile su mu vlažne, teških kapaka. Vosak sveća kapao je na čoju. "Ova komisija treba da donese konačnu odluku o raspolaganju engleskom verzijom ovog epskog dela."
<BR>&nbsp;&nbsp;&nbsp;&nbsp;&nbsp;"Voleo bih da se sastanem sa gospodin Dasom", rekoh ja. Ljudi oko stola se zgledaše.
<BR>&nbsp;&nbsp;&nbsp;&nbsp;&nbsp;"Nemoguće." To je progovorila žena. Glas joj je bio visok i kreštav poput testere koja struže po metalu. Iritirajući, nazalni tonovi bili su u neskladu sa njenom otmenom pojavom.
<BR>&nbsp;&nbsp;&nbsp;&nbsp;&nbsp;"Zbog čega?"
<BR>&nbsp;&nbsp;&nbsp;&nbsp;&nbsp;"M. Das je već mnogo godina nedostupan", reče Gupta glatko. "Neko vreme svi smo mislili da je umro. Ožalili smo gubitak nacionalnog blaga."
<BR>&nbsp;&nbsp;&nbsp;&nbsp;&nbsp;"Kako onda znate da je sada živ? Da li ga je iko video?"
<BR>&nbsp;&nbsp;&nbsp;&nbsp;&nbsp;Ponovo nastade tišina. Sveće su bile već dopola sagorele i divlje su pucketale, iako nije bilo ni daška povetarca. Bilo mi je strašno vruće i pomalo muka. Jedan ludi sekund činilo mi se da će sveće dogoreti i da ćemo nastaviti da razgovaramo u vlažnoj tami, bestelesni duhovi koji se vrzmaju po oronuloj zgradi u trbuhu mrtvog grada.
<BR>&nbsp;&nbsp;&nbsp;&nbsp;&nbsp;"Vodimo prepisku", reče Majkl Lionard Čaterdži. On izvuče pet-šest šuštavih koverata iz aktovke. "Ona van svake sumnje potvrđuje da je naš prijatelj živ i da je još među nama." Čaterdži ovlaži prste i prelista čvrsto presavijene stranice pelira. Na mutnom svetlu redovi indijskog pisma izgledali su kao magijske rune, zlokobne inkantacije.
<BR>&nbsp;&nbsp;&nbsp;&nbsp;&nbsp;Gospodine Čaterdži pročita naglas nekoliko pasusa kako bi dokazao svoju tvrdnju. Tu je bilo pitanja o rođacima, pominjani su zajednički prijatelji. Neka rasprava od pre dvadeset godina opisana je podrobno. Bilo je tu i pitanje za gospodina Guptu o kratkoj Dasovoj pesmi koja je godinama ranije bila plaćena, ali nikada nije bila objavljena.
<BR>&nbsp;&nbsp;&nbsp;&nbsp;&nbsp;"U redu", rekoh ja. "Ali za moj članak važno je da se sretnem sa gospodinom Dasom lično, kako bih..."
<BR>&nbsp;&nbsp;&nbsp;&nbsp;&nbsp;"Molim vas", reče gospodin Čaterdži i podiže ruku. U naočarima mu je trepereo odraz istovetnih plamičaka tamo gde je trebalo da mu se nalaze oči. "Ovo će vam možda objasniti zbog čega je to nemoguće." On presavi stranicu, pročisti grlo i poče da čita.
<BR>&nbsp;&nbsp;&nbsp;&nbsp;&nbsp;"...dakle, shvataš, prijatelju, stvari se menjaju, ali ljudi ne. Sećam se jednog dana u julu 1969. Bilo je to za vreme Svetkovine Šive. Tajms nas je obavestio da su ljudi ostavili otiske stopa na Mesecu. Vraćao sam se iz očevog sela: iz mesta gde su ljudi ostavljali otiske stopa iza svojih volova baš kao što su činili već pet hiljada godina. U selima kraj kojih je prolazio naš voz, seljaci su se mučili dok su vukli teška kola kroz blato.
<BR>&nbsp;&nbsp;&nbsp;&nbsp;&nbsp;Za sve vreme tog bučnog i pretrpanog putovanja natrag u naš voljeni grad, bio sam pogođen uviđanjem o praznini i jalovosti sopstvenog života. Život mog oca bio je dug i plodan. Svaki muškarac u njegovom selu, od Bramana do Haridžana, želeo je da prisustvuje njegovoj kremaciji. Hodao sam njivama koje je moj otac navodnjavao, orao i otimao od hirova prirode davno pre nego što sam rođen. Posle njegove sahrane, ostavio sam braću i otišao u posetu senci velikog banjanovog <EM>Vrsta tropskog drveta koja potiče iz Indije (Ficus benghalensis); izdanci iz njegovih grana obrazuju novo korenje i stabla na širokom prostoru; prim. prev.</EM> stabla koje je moj otac posadio kao mladić. Svuda oko mene bili su plodovi očevog mukotrpnog rada. Kao da je i sama zemlja oplakivala njegovu smrt.
<BR>&nbsp;&nbsp;&nbsp;&nbsp;&nbsp;A šta sam, zapitao sam se, ja uradio? Za nekoliko nedelja navršiću pedeset četiri godine, a u šta sam utrošio život? Napisao sam neke stihove, zabavljao kolege i nervirao neke kritičare. Istkao sam mrežu opsena da nastavljam tradiciju našeg velikog Tagore. A onda sam se upleo u sopstvenu mrežu obmane.
<BR>&nbsp;&nbsp;&nbsp;&nbsp;&nbsp;U vreme kada smo stigli do stanice Haura, već sam uvideo koliko su moj život i umetnost bili plitki. Preko trideset godina živeo sam i radio u našem voljenom gradu - srcu i dragulju Bengala - i nijednom suština tog grada nije bila odslikana, ne, nije postojala čak ni naznaka toga u mojoj slabašnoj umetnosti. Pokušao sam da odredim dušu Bengala tako što sam opisao njegovu najplitkiju spoljašnost, njegove strane uljeze i njegovo najneiskrenije lice. Bilo je to kao da sam pokušao da opišem dušu prelepe i složene žene navodeći pojedinosti njene pozajmljene odeće.
<BR>&nbsp;&nbsp;&nbsp;&nbsp;&nbsp;Gandidži je jednom rekao: 'Čovek ne može u potpunosti da živi ako makar jednom već nije umro.' Dok sam silazio iz svog vagona prvog razreda na stanici Haura, već sam priznao imperativ te velike istine. Da bih živeo - u svojoj duši, u svojoj umetnosti - moraću da odbacim sve od čega se sastojao moj stari život.
<BR>&nbsp;&nbsp;&nbsp;&nbsp;&nbsp;Dao sam svoja dva kofera prvom prosjaku koji mi je prišao. Iznenađenje na njegovom licu još mi pričinjava izvesno zadovoljstvo. Šta je on kasnije učinio sa mojim košuljama od finog platna, sa mojim pariskim kravatama i mnogim knjigama koje sam zapakovao, nemam pojma.
<BR>&nbsp;&nbsp;&nbsp;&nbsp;&nbsp;Prešao sam most Haura i ušao u grad znajući samo jedno - da sam mrtav za svoj stari život, mrtav za svoj stari dom i navike, i nužno mrtav za ljude koje sam voleo. Samo ako uđem u Kalkutu iznova, kao što sam ušao pre tridesetak godina, mucavi student pun nade, iz malog sela - samo ću tako moći da gledam jasnim očima neophodnim za moje poslednje delo.
<BR>&nbsp;&nbsp;&nbsp;&nbsp;&nbsp;A to delo...moj prvi istinski pokušaj da ispričam priču o gradu koji nas hrani... jeste ono čemu sam posvetio život. Od tog dana, pre mnogo godina, moj novi život odveo me je na mesta za koja nikada nisam čuo u svom voljenom gradu - gradu koji sam budalasto mislio da prisno poznajem.
<BR>&nbsp;&nbsp;&nbsp;&nbsp;&nbsp;To me je navelo da potražim put među izgubljenima, da posedujem samo ono što su i poslednji siromasi odbacili, da radim sa Klasama Radnika <EM>'Scheduled Classes', niže kaste u Indiji ranije označavane kao kaste 'nedodirljivih'; prim. prev.</EM>, da tražim mudrost od budala iz parka Kurzon i vrline kod kurvi iz ulice Sader. Čineći to, morao sam da priznam prisustvo onih mračnih bogova koji su ovo mesto držali na dlanovima pre nego što su i sami bogovi bili rođeni. Pronašavši njih, pronašao sam i sebe.
<BR>&nbsp;&nbsp;&nbsp;&nbsp;&nbsp;Molim vas da me ne tražite. Nećete me pronaći ni ako se date u potragu. Nećete me prepoznati ni ako me pronađete.
<BR>&nbsp;&nbsp;&nbsp;&nbsp;&nbsp;Prijatelji, ostavljam vama da izvršite moja uputstva u vezi sa ovim novim delom. Poema je nedovršena. Mora da se obavi još mnogo posla. Ali vremena je sve manje. Želim da se postojeći odlomci razdele što je moguće šire. Reakcija kritike potpuno je beznačajna. Honorari i autorska prava nevažni su. Ovo se mora objaviti.
<BR>&nbsp;&nbsp;&nbsp;&nbsp;&nbsp;Odgovorite mi preko uobičajenih kanala.
<BR>&nbsp;&nbsp;&nbsp;&nbsp;&nbsp;Das."
<BR>
<BR>&nbsp;&nbsp;&nbsp;&nbsp;&nbsp;Čaterdži prestade da čita i u novonastaloj tišini daleki karneval zvukova ulice postade donekle čujan. Gospodin Gupta pročisti grlo i postavi pitanje o američkim autorskim pravima. Objasnio sam što sam bolje mogao - kako Harpersovu ponudu, tako i skromniji predlog Drugih glasova. Usledio je nastavak rasprave i nova pitanja. Sveće su dogorevale.
<BR>&nbsp;&nbsp;&nbsp;&nbsp;&nbsp;Konačno, Gupta se okrenu ostalima i reče nešto na brzometnom bengalskom. Ponovo sam poželeo da je Amrita došla sa mnom. Majkl Lionard Čaterdži bio je taj koji je rekao: "Ako biste sačekali napolju u hodniku samo trenutak, gospodine Luzak. Veće će glasati o raspolaganju rukopisom M. Dasa."
<BR>&nbsp;&nbsp;&nbsp;&nbsp;&nbsp;Ustao sam na utrnulim nogama i krenuo za slugom sa svećom napolje u hodnik. Na odmorištu se nalazila stolica i mali okrugli sto na kome je stajala sveća. Nešto blede svetlosti dopiralo je uz stepenište kroz prozore od mat stakla koji su gledali na trg Dalhauzi, ali mutni sjaj samo je činio tamu u uglovima odmorišta i ukrštenim hodnicima još potpunijom.
<BR>&nbsp;&nbsp;&nbsp;&nbsp;&nbsp;Sedeo sam tamo oko deset minuta i samo što nisam zadremao kada sam primetio kretanje u senkama. Nešto se prikradalo neposredno izvan kruga svetlosti. Podigao sam sveću i ugledao pacova veličine omanjeg terijera koji se ukočio u nepomičnost. Dok je stajao na rubu odmorišta, dugačak rep vlažno mu je šibao tamo-amo po daskama. Divlje oči zablistale su ka meni sa granice svetlosti. On krenu napred pola koraka, a mene prože jeza odvratnosti. Kretanje tog stvora podsećalo me je najviše na mačku koja vreba plen. Napola se pridigoh i zgrabih krhku stolicu, spreman da je zavitlam na njega.
<BR>&nbsp;&nbsp;&nbsp;&nbsp;&nbsp;Iznenada me trže glasniji zvuk iza mene. Senka pacova stopi se sa senkama hodnika i začu se grebanje mnoštva kandži po drvenariji. Gospodin Čaterdži i gospodin Gupta pojaviše se iz crne sobe Veća. U naočarima gospodina Čaterdžija video se odraz plamenova. Gospodin Gupta kroči u moj pulsirajući krug svetla. Osmeh mu je bio usrdan, a zubi dugački i žuti.
<BR>&nbsp;&nbsp;&nbsp;&nbsp;&nbsp;"Sređeno", reče on. "Dobićete rukopis sutra. Javićemo vam se oko dogovora."
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
