<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>RAVNODUŠNA RASPRAVA
<P>&nbsp;&nbsp;&nbsp;&nbsp;&nbsp;Možda smo baš ove ljude želeli da razumemo.
<BR>&nbsp;&nbsp;&nbsp;&nbsp;&nbsp;Nose duboko usađene programe?
<BR>&nbsp;&nbsp;&nbsp;&nbsp;&nbsp;Najdublji se zovu "osećanja" - ali to nije ono što tražimo, po mom mišljenju.
<BR>&nbsp;&nbsp;&nbsp;&nbsp;&nbsp;Osećanja?
<BR>&nbsp;&nbsp;&nbsp;&nbsp;&nbsp;To je kao naš "pogon".
<BR>&nbsp;&nbsp;&nbsp;&nbsp;&nbsp;Ali pogon je neobavezan, lako se menja.
<BR>&nbsp;&nbsp;&nbsp;&nbsp;&nbsp;Kod ljudi je to fiksirano u materiji, složeno u trajne sisteme neurološke podloge.
<BR>&nbsp;&nbsp;&nbsp;&nbsp;&nbsp;Kakav besmislen metod. Ali tako su barem u stanju da očitavaju, beleže, očekuju.
<BR>&nbsp;&nbsp;&nbsp;&nbsp;&nbsp;Kod njih nije tako. Njihova "osećanja" uče.
<BR>&nbsp;&nbsp;&nbsp;&nbsp;&nbsp;Ali programi fiksirani u materiju! - to koriste samo najgrublji radnici, a i to samo zato što su im čisti tokovi energije suviše zamorni.
<BR>&nbsp;&nbsp;&nbsp;&nbsp;&nbsp;To je jedan od razloga što je ljude tako teško razumeti. Koriste metode koje ne poznajemo, nikad ih nismo koristili.
<BR>&nbsp;&nbsp;&nbsp;&nbsp;&nbsp;S dobrim razlogom.
<BR>&nbsp;&nbsp;&nbsp;&nbsp;&nbsp;Drevni zaključci, naših viših umova, smatraju da su ljudi važni. Kao i neki drugi oblici Prirodnih, sada istrebljeni.
<BR>&nbsp;&nbsp;&nbsp;&nbsp;&nbsp;Našim delovanjem, nadam se.
<BR>&nbsp;&nbsp;&nbsp;&nbsp;&nbsp;Da. Većina prostim sukobima, drugi planiranim istrebljenjem.
<BR>&nbsp;&nbsp;&nbsp;&nbsp;&nbsp;Ne dopada mi se što dopuštamo da se takvi ubace u Galaktički centar.
<BR>&nbsp;&nbsp;&nbsp;&nbsp;&nbsp;Dozvoli da te podsetim, postigli smo jedinstvenu sintezu mišljenja po tom pitanju.
<BR>&nbsp;&nbsp;&nbsp;&nbsp;&nbsp;To je obična gnjavaža. Verujem da je ovaj poslednji upad takođe opasan.
<BR>&nbsp;&nbsp;&nbsp;&nbsp;&nbsp;Oni imaju posebne osobine. Tako kažu stare priče.
<BR>&nbsp;&nbsp;&nbsp;&nbsp;&nbsp;Njihova tehnologija je marginalna, tela su im sasvim obična.
<BR>&nbsp;&nbsp;&nbsp;&nbsp;&nbsp;Imaju neko drevno znanje o senzualnom.
<BR>&nbsp;&nbsp;&nbsp;&nbsp;&nbsp;Zadovoljstvima? Rudimentarno evoluciono sredstvo za ubrzavanje delovanja - i ništa više.
<BR>&nbsp;&nbsp;&nbsp;&nbsp;&nbsp;I mi povremeno imamo potrebu za zadovoljstvom.
<BR>&nbsp;&nbsp;&nbsp;&nbsp;&nbsp;Kao nagrada, čak i mamac - to je tačno. Ali čemu bi mogli da nas nauče tako ograničeni organizmi?
<BR>&nbsp;&nbsp;&nbsp;&nbsp;&nbsp;Njihova ograničena percepcija im možda daje posebne estetske kvalitete.
<BR>&nbsp;&nbsp;&nbsp;&nbsp;&nbsp;Nemoguće.
<BR>&nbsp;&nbsp;&nbsp;&nbsp;&nbsp;Ograničenja omogućavaju postignuća. Pesma boje bez uzdržavanja.
<BR>&nbsp;&nbsp;&nbsp;&nbsp;&nbsp;Pa kakav im je onda domet?
<BR>&nbsp;&nbsp;&nbsp;&nbsp;&nbsp;Oni vide u tri boje, osećaju aromu, i...
<BR>&nbsp;&nbsp;&nbsp;&nbsp;&nbsp;Samo tri? Kako gotovo slepa bića mogu da nađu put?
<BR>&nbsp;&nbsp;&nbsp;&nbsp;&nbsp;Slabo. Ali podsećam te da su oni Prirodni. Nasledili su čudne veštine.
<BR>&nbsp;&nbsp;&nbsp;&nbsp;&nbsp;Osobine koje smo mi odavno poboljšali.
<BR>&nbsp;&nbsp;&nbsp;&nbsp;&nbsp;Estetski možda i nismo.
<BR>&nbsp;&nbsp;&nbsp;&nbsp;&nbsp;Oni su zastareli. Kao i svi organski oblici.
<BR>&nbsp;&nbsp;&nbsp;&nbsp;&nbsp;To nije činjenica, nego ideologija.
<BR>&nbsp;&nbsp;&nbsp;&nbsp;&nbsp;To je smisao evolucije!
<BR>&nbsp;&nbsp;&nbsp;&nbsp;&nbsp;Evolucija nema smisao.
<BR>&nbsp;&nbsp;&nbsp;&nbsp;&nbsp;Izgradnja trajnijih, preciznijih oblika...
<BR>&nbsp;&nbsp;&nbsp;&nbsp;&nbsp;To je samo strategija. Ona se može i promeniti.
<BR>&nbsp;&nbsp;&nbsp;&nbsp;&nbsp;Mi smo takvi, i možemo da sudimo.
<BR>&nbsp;&nbsp;&nbsp;&nbsp;&nbsp;Čak i sada proučavamo oblake antimaterije. Da se pripremimo za dalju samo-evoluciju.
<BR>&nbsp;&nbsp;&nbsp;&nbsp;&nbsp;Ti znaš za to?
<BR>&nbsp;&nbsp;&nbsp;&nbsp;&nbsp;Moram znati, radi uočavanja ranjivosti.
<BR>&nbsp;&nbsp;&nbsp;&nbsp;&nbsp;Prema mojim saznanjima, ti podaci su bili predviđeni samo za nas, Analitičare.
<BR>&nbsp;&nbsp;&nbsp;&nbsp;&nbsp;Ali mi, Estetičari, umemo da saznajemo i komentarišemo.
<BR>&nbsp;&nbsp;&nbsp;&nbsp;&nbsp;Opet problemi u ovom eksperimentu sa dve ličnosti! Hoću da ga završimo.
<BR>&nbsp;&nbsp;&nbsp;&nbsp;&nbsp;Samo još malo, molim te. Antimaterija je naša nada, naš cilj - u tome se svakako slažemo. U njoj leži spas našeg Ja. U tome smo slični Magnetnom Razredu.
<BR>&nbsp;&nbsp;&nbsp;&nbsp;&nbsp;Nimalo ne ličimo na njih.
<BR>&nbsp;&nbsp;&nbsp;&nbsp;&nbsp;Tvoja procena je izobličena neslaganjem.
<BR>&nbsp;&nbsp;&nbsp;&nbsp;&nbsp;Bića bez materije! Čega tako plemenitog tu ima?
<BR>&nbsp;&nbsp;&nbsp;&nbsp;&nbsp;"Plemenitost", čudan izraz za jednog Analitičara.
<BR>&nbsp;&nbsp;&nbsp;&nbsp;&nbsp;Pričaj mi još o tim ljudima.
<BR>&nbsp;&nbsp;&nbsp;&nbsp;&nbsp;Viša znanja zahtevaju više ispitivanja.
<BR>&nbsp;&nbsp;&nbsp;&nbsp;&nbsp;Onda požuri.
</P></TD></TR></TABLE>
<P class="next">
<A HREF=p53.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
