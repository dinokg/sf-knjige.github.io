<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4. LEŠINA
<P>&nbsp;&nbsp;&nbsp;&nbsp;&nbsp;Tobi je oprezno virio preko ravnice u kojoj je vazduh poigravao od vreline. Mnogo šta je naučio, a platio je samo malom ranom na boku i nekim posekotinama. Dobar posao, kad se sve razmotri.
<BR>&nbsp;&nbsp;&nbsp;&nbsp;&nbsp;Sada je znao da ljudi, pogođeni u meso, mišicu ili butinu ili dugu potkolenicu, mogu da plemenito i jasno govore. Mogu čak da zaborave sebe i da pokažu iskrenu brigu za okolne ranjenike, pa čak i za zabrinutost onih koji se naginju nad njima.
<BR>&nbsp;&nbsp;&nbsp;&nbsp;&nbsp;Ali od ozbiljnog pogotka se povlače. Ozbiljan pogodak u trbuh, slomljena kost, gubitak kontrole nad rukama ili vratom i glavom - što su sve rane kakve maške donose gotovo u prolazu - i ranjenik se zgrči, zagledan u prostore koje drugi ne mogu da vide.
<BR>&nbsp;&nbsp;&nbsp;&nbsp;&nbsp;Leteće maške napadači nisu najgore. Tobi neko vreme nije mogao da razume šta mali, lepršavi oblici rade u daljini.
<BR>&nbsp;&nbsp;&nbsp;&nbsp;&nbsp;Prvo je video tanak, trouglasti klin, crno-beli, kako lebdi blizu tla. Spustio se na nogu oborenog čoveka i polako mu otpuzao do lica. Dva trougla su radila u istoj osi. Crne ploče za prikupljanje svetlosti uzglobljene sa belim skenerima, povezane žicama.
<BR>&nbsp;&nbsp;&nbsp;&nbsp;&nbsp;Tobi je pretpostavio da je ta stvar samo radoznala, ali kada se sagnula i pritisla prednji kraj o čovekovo čelo, znao je šta se dešava. Tokom nekoliko sati, pre nego što počne truljenje, iz čoveka se može izvući ličnost, koristeći brzi blesak.
<BR>&nbsp;&nbsp;&nbsp;&nbsp;&nbsp;Žičana ptica poigravala je nad mrtvim licem. Ploče su mu klizale preko čela, tražeći, čitajući. Čovekovo telo se trže kada je čitanje stiglo do centra za motoriku. Potom je ležalo nepomično, a tok onoga što je taj čovek bio prelazio je u stvar koja mu je čučala na licu.
<BR>&nbsp;&nbsp;&nbsp;&nbsp;&nbsp;Tobi opali u nju krivudavim mlazom infracrvenog. Mlaz je spržio nezaštićene solarne ploče. Crni trougao se smežura u smeđi. No, lešinar ipak načini dva nesigurna koraka pre nego što se svali na bok.
<BR>&nbsp;&nbsp;&nbsp;&nbsp;&nbsp;Tobi se oprezno primicao. Šutnuo ga je dalje od čoveka i zgazio belu ploču skenera. Čitav sklop bio je prefinjen i sveltucav. Čudo sabijene svrhe, sada umazano i zdrobljeno. Prijatno je škljocnulo kada mu je petom zdrobio kičmu.
<BR>&nbsp;&nbsp;&nbsp;&nbsp;&nbsp;Šta god je usisalo iz ovog čoveka, i drugih, sada je nestalo. Izgubljeno i za ljude i za maške. Ali barem ovaj čovek, koji se još hladio u blatu, neće oživeti kao groteskna igračka.
<BR>&nbsp;&nbsp;&nbsp;&nbsp;&nbsp;Kroz jedan sat ugledao je pravougaoni obris kako krstari visoko na nebu. Potom poče lagano spuštanje. Tobi pođe za njim. Čuo je niz dubokih vuuuš kako odjekuju sa dalekog grebena. Pažljivo ga je zaobilazio, držeći se kvrgavog drveća, ali mržnja prema lešinarima ga je pekla i nije ga puštala da ode.
<BR>&nbsp;&nbsp;&nbsp;&nbsp;&nbsp;Ovaj je bio veći, sa izuvijanim vratom od žila koje su snabdevale glavu sa pločom-tragačem. Krstarila je u bezbednosti, visoko. Tobi se primače i začu još jedno vuuuš. Ploče nad njim se pomeriše, okrenuše i padoše kao usmereni projektil.
<BR>&nbsp;&nbsp;&nbsp;&nbsp;&nbsp;Ovog puta je bila žena, i nije bila mrtva. Obe noge su joj nepomično ležale, očito je izgubila kontrolu nad njima. Videla je tu stvar kako se nespretno spušta. Maška se osvrte, oštrim kristalnim očima, i pođe ka njoj.
<BR>&nbsp;&nbsp;&nbsp;&nbsp;&nbsp;Našla se na ženi pre nego što je Tobi stigao da se spremi. Gledao je iz drveća i želeo da puca, ali bojao se da bi udarom dovoljne snage povredio ženu, ili je čak i ubio.
<BR>&nbsp;&nbsp;&nbsp;&nbsp;&nbsp;Maška joj se klatila nad glavom. Mora da je ženi bio povređen i vrat, jer se nije okrenula da pogleda mašku. Osetio je kako podešava čula da se odupre, ali nije vredelo. Prevrnula je očima - od panike, straha ili bespomoćnosti, Tobi nije bio siguran. Potom je pronašla načina da se pomeri i izvila se, prevrnula, sklonila od šuškavih ploča maške.
<BR>&nbsp;&nbsp;&nbsp;&nbsp;&nbsp;Možda je pokušavala da sakrije lice. Tobi to nikada neće saznati, jer istog časa kad je to učinila, nespretno pavši licem naniže, bespomoćno mlatarajući rukama, maška opali.
<BR>&nbsp;&nbsp;&nbsp;&nbsp;&nbsp;Nikada ništa slično nije video u čulima, ličilo je na razmazanu crvenu mrlju. Preopteretila mu je senzore, koji se smesta isključiše. Šuštavo, vrelo pulsiranje - i žena ostade nepomična.
<BR>&nbsp;&nbsp;&nbsp;&nbsp;&nbsp;Maška joj se uspuza na grudi i okrete glavu tamo-amo, kao da proverava svoje delo. Bilo je obavljeno.
<BR>&nbsp;&nbsp;&nbsp;&nbsp;&nbsp;Morao je da sačeka da mu se čula oporave pre nego što je mogao da ponovo upotrebi oružje. U donjem kraju levog vidnog polja otkucavale su mu sekunde.
<BR>&nbsp;&nbsp;&nbsp;&nbsp;&nbsp;Maška je već počela da se podiže uz tiho brujanje ubrzanja i Tobi tada opali, žaleći zbog sporosti. Ovog puta je pogodio energetsku ploču, sivu i polupraznu. Maška zaleprša i pade na tlo.
<BR>&nbsp;&nbsp;&nbsp;&nbsp;&nbsp;Oprezno je prišao ženinom telu. Izgledala je smireno, i mada je znao da je to privid to ga je nekako umirilo. Krv joj je tekla iz ušiju, lepeći joj se u talasavoj, smeđoj kosi. Posle nekog vremena se osušila i sasvim je ličila na obično crvenkasto, osušeno blato.
</P></TD></TR></TABLE>
<P class="next">
<A HREF=p58.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
