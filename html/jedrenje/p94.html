<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7. SKROZ MRTVI
<P>&nbsp;&nbsp;&nbsp;&nbsp;&nbsp;Njegova oprema koristila je pozitronske klopke maški, a bile su nove i lake i imale su puno energije u malom magnetnom nosaču. Oblaci pozitrona vrteli su se u svojoj magnetnoj pukotini, i kad bi njegovom servu ili unutrašnjem sistemu zatrebala energija, pozitroni bi iskočili iz svoje zamke, našli elektrone i umrli. To je nekako stvaralo potencijale koji su tekli kroz njega, mada Tobi nikada nije razmišljao kako sve to radi. Magnetne klopke servera uklopile su se u njegove, popunivši ih. Uvek je bilo posebno zadovoljstvo koristiti energiju otetu od maški.
<BR>&nbsp;&nbsp;&nbsp;&nbsp;&nbsp;Kilin ga potapša po leđima. "To samo pokazuje koliko je Bogomoljka očajna", prezrivo frknu on. "Sklepala je tog servera. Nije stavila zaštitu u magnetnu klopku."
<BR>&nbsp;&nbsp;&nbsp;&nbsp;&nbsp;Tobi se osećao bolje sve dok se te noći nije probudio. Vremenjak je tinjao crvenkastim polusvetlom, i svi su raširili svoje vreće da iskoriste privremenu noć. Tobi je bio umoran do kostiju i bilo mu je drago zbog pauze, pogotovo što je nije dobio kao poštedu od oca nego jednostavno zbog vremenskih prilika.
<BR>&nbsp;&nbsp;&nbsp;&nbsp;&nbsp;No, probudio se pun nervoze i nije mogao da zaspi, misleći da to možda ima neke veze sa pozitronskom energijom. Ustao je da piški, iako nije morao, i onda je video.
<BR>&nbsp;&nbsp;&nbsp;&nbsp;&nbsp;Konstrukcija na pozadini dalekih bregova nije se kretala, ali nije bila ni zgrada. Bacala mu je senku kroz čula, a ta senka sada nije bila praznina. Tražio je mreže čvorova i motivatore i podumove. Nejasno su se sjajili, ocrtavajući okolne šipke i ispupčenja. Tada se pokrenula i on ju je konačno osetio kao postojeću stvar. Ne prazninu, nego prisustvo.
<BR>&nbsp;&nbsp;&nbsp;&nbsp;&nbsp;Znao je po predanju na koji nemogući način se ona kreće. Dok je potpuno nepomično stajao i gledao, sklop se polako udalji od njega. Nije žurila, ničim nije pokazivala da je svesna njegovog prisustva. Bila je na dva klika daleko. U dometu, ali nije ni pomislio na to. Pošao je za njom da bi držao na oku talasavo svetlucavi nadum, izložen unutar pokretne mreže šipki i velikih, rotirajućih diskova.
<BR>&nbsp;&nbsp;&nbsp;&nbsp;&nbsp;A onda je došlo, bez ikakvog treptaja upozorenja preko čula. Napad je bio u njemu, pre nego što su unutrašnji sistemi stigli da reaguju. Zateturao se i pao. Tresnuo je svom težinom, opuštenih ruku. Mlaz projuri kroz njega, opeče ga i nestade.
<BR>&nbsp;&nbsp;&nbsp;&nbsp;&nbsp;Nepokretno je ležao. Taktika Bišopovih. Čulima ju je tupo pratio kako odlazi. Uglaste energije, usmerene ka sve manjem obličju. Potom ništa.
<BR>&nbsp;&nbsp;&nbsp;&nbsp;&nbsp;Pokrenuo je dijagnostiku unutrašnjih sistema, i ova je izvestila o sitnim preopterećenjima, koja se lako popravljaju resetom. Pažljivo je ustao. Sve ga je bolelo i kolena su mu se tresla, ali bilo mu je dobro.
<BR>&nbsp;&nbsp;&nbsp;&nbsp;&nbsp;Nije imao pojma šta se desilo. Znao je da mora da razmisli o tome, ali ne sada. Bilo je previše toga. Pritisak mu je tinjao u sistemima. Strah i šuplja čežnja. Nešto u njoj ga je podsetilo na način na koji su ga žene privlačile, ali nije reč bila ni o tome. Dok se vraćao do svoje vreće, odlučio je da ne budi ostale.
<BR>&nbsp;&nbsp;&nbsp;&nbsp;&nbsp;Kvat se elektromagnetno promeškloljila dok je prolazio kraj nje. #?# poslala je, a on je odgovorio se - : # - što je reklo njenom podumu da je to samo on. Zavideo joj je što može da dodeli zadatke delovima svog uma, i da padne u san čim poželi. Nikakvo čudo što tolikoj inteligenciji treba vreme odmora da obradi pamćenje i da se preuredi, što ljudi postižu puštajući da tokom sna radi podsvest.
<BR>&nbsp;&nbsp;&nbsp;&nbsp;&nbsp;Tek snovi su mu rekli. Video je dugu kolonu Bišopovih u njihovoj Citadeli, potom u ravnicama, u ratu i u miru. Mnogi trenutni odsjaji sačuvanog iskustva bili su njihovi poslednji trenuci. To je sigurno značilo da su to pokupljeni podaci iz života mrtvih Bišopovih. Oči raširene od iznenađenja, ili čvrsto stegnute od bola. Zijajuća usta, ili usta stegnuta pre onim što su videli da sledi. Ali nije bilo samo to. Osećao je trenutke, živeo ih je, onako kako se ne može u običnoj slici.
<BR>&nbsp;&nbsp;&nbsp;&nbsp;&nbsp;To su bili snimci skroz mrtvih. Umovi Bišopovih koje su maške usisale - zapravo, samo Bogomoljka - tokom vekovnih sukoba. Kao knjige koje se drže na polici pa ih uzimaš i listaš. Ili pažljivo čitaš, ako želiš.
<BR>&nbsp;&nbsp;&nbsp;&nbsp;&nbsp;Bogomoljka mu je poslala te snimke skroz mrtvih. Odbacila ih je? Zračila je podatke dok je ubijala sopstveni podum?
<BR>&nbsp;&nbsp;&nbsp;&nbsp;&nbsp;Prevrtao se po vreći, preznojen, i probudio se crvenih očiju i izmožden. Za doručkom je prvi progovorio Kilin. "Moj jutarnji pregled kaže da je noćas u blizini bila neka maška."
<BR>&nbsp;&nbsp;&nbsp;&nbsp;&nbsp;"I kod mene isto", reče Cermo.
<BR>&nbsp;&nbsp;&nbsp;&nbsp;&nbsp;Tobi oćuta, mada nije znao zašto. Bogomoljka ionako umire. Ostala dvojica su ga gledala, a on je i dalje ćutao.
<BR>&nbsp;&nbsp;&nbsp;&nbsp;&nbsp;"I sada mogu da osetim neke slabe odjeke odande", pokaza Cermo uzbrdo, "ali ne kreću se."
<BR>&nbsp;&nbsp;&nbsp;&nbsp;&nbsp;Tobi u svojim čulima nije osećao ništa. Kada su pošli dalje, zauzeo je mesto u pozadini. Izgubili su trag Bogomoljke na mestu gde su prepleteni tragovi maški zaudarali u Tobijevim čulima, šifrovani kao smrad. Osetio je trulo lišće, oštar trulež, nešto vlažno i mošusno. "Čudno zvuči", reče Cermo i to je bilo sve.
<BR>&nbsp;&nbsp;&nbsp;&nbsp;&nbsp;Pošli su za mirisima, koji su zapravo bili elektronski tragovi, ali ih to nije činilo ništa manje uzbudljivim. Našli su izvor u uzanoj, neravnoj jaruzi.
<BR>&nbsp;&nbsp;&nbsp;&nbsp;&nbsp;Maške su umirale u grčevima. Programi bolesti uvukli su se u njih i umirale su u agoniji zadovoljstva, preopterećenih kondenzatora, sa magnetnim klopkama koje su se iskrile i cepale im kožu. Zato su Šifre pokretači bile tako dobre. Donose snažno zadovoljstvo i želju da se to podeli sa drugima, i zato ih maške šalju jedna drugoj na elektromagnetnim krilima, sve u delirijumu oduševljenja. Tobi je znao da bi to trebalo da bude prijatna smrt, ali zgrčeni udovi i rasporena koža bili su ružni i užasni.
<BR>&nbsp;&nbsp;&nbsp;&nbsp;&nbsp;"Bogomoljka je prošla ovuda", reče Cermo.
<BR>&nbsp;&nbsp;&nbsp;&nbsp;&nbsp;"Osećam je", odgovori Kilin, a osećao je i Tobi, slab a oštar miris koji se prodevao između leševa maški. Ove maške bile su mnogo nižeg reda nego Bogomoljka, i jaruga ih je bila puna. Bogomoljka je prošla kraj njih i produžila dalje.
<BR>&nbsp;&nbsp;&nbsp;&nbsp;&nbsp;"Možda da ih ožali", reče Tobi. Svi su se nasmejali, mada on nije hteo da se našali.
<BR>&nbsp;&nbsp;&nbsp;&nbsp;&nbsp;Tobi dotače jedno rasporeno kućište. "Šta mislite, imaju li maške, ovaj, porodicu?"
<BR>&nbsp;&nbsp;&nbsp;&nbsp;&nbsp;Cermo brzo odmahnu glaovm. "Ne tako da se vidi", reče Kilin.
<BR>&nbsp;&nbsp;&nbsp;&nbsp;&nbsp;Kvat je gotovo stalno ćutala od napada servera, sve do sada. #Izgleda da imaju složene odnose, ali ne zasnovane na genetici.#
<BR>&nbsp;&nbsp;&nbsp;&nbsp;&nbsp;"Ako nije porodica", reče Kilin, "šta je?"
<BR>&nbsp;&nbsp;&nbsp;&nbsp;&nbsp;#Veze između umova. Ili zajednički modeli sveta.#
<BR>&nbsp;&nbsp;&nbsp;&nbsp;&nbsp;Kilin se namršti. "Modeli?"
<BR>&nbsp;&nbsp;&nbsp;&nbsp;&nbsp;#Okviri za rauzmevanje iskustva.#
<BR>&nbsp;&nbsp;&nbsp;&nbsp;&nbsp;"Meni se čini da te stvari ili razumeš ili ne." Kilin se iskezi Cermu kao da je to nekakva šala između njih dvojice. Tobi je nije razumeo.
<BR>&nbsp;&nbsp;&nbsp;&nbsp;&nbsp;#Izgleda da imaju društvene slojeve, zasnovane na sposobnostima. Unutar tih klasa stvaraju bliske veze saradnika.#
<BR>&nbsp;&nbsp;&nbsp;&nbsp;&nbsp;"Nisu to porodice, ni slučajno", gorko reče Kilin.
</P></TD></TR></TABLE>
<P class="next">
<A HREF=p95.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
