<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3. PREMOŠĆIVAČ
<P>&nbsp;&nbsp;&nbsp;&nbsp;&nbsp;Bili su zauzeti gajenjem povrća i dugim voćnjacima, uglavnom od drveća sa stare Zemlje, i nisu imali mnogo vremena da nadgledaju mesto gde se pojavila žena. Tamo se uglavnom dimilo, sa toliko kiselim zadahom da je čovek morao da krivi lice već izdaleka.
<BR>&nbsp;&nbsp;&nbsp;&nbsp;&nbsp;Deca retko misle na svoje roditelje kao na nešto više osim kamena temeljca njihovog sveta, na one koji večito daju, kao da su postulati koji su van geometirjskog dokaza. Sa Najdželom i Nikom bilo je isto tako.
<BR>&nbsp;&nbsp;&nbsp;&nbsp;&nbsp;Mereno vremenom ravnog prostora, bili su stariji nego što su voleli da pominju pred decom. Prema svojim lokalnim koordinatama imali su svega par vekova, zahvaljujući hladnom snu i relativističkim posledicama boravka na svemirskom brodu. Medicinska nauka i sreća pružali su im osećanje da su još prilično krepki, ali iskustvo je bacalo posebnu svetlost na izraze između njih. Deca su to primećivala, ali bi samo slegnula ramenima pred još jednom tajnom odraslih.
<BR>&nbsp;&nbsp;&nbsp;&nbsp;&nbsp;Jednog dana - što je izraz postignut dogovorom, jer u peveu postoje narastanja i jenjavanja svetlosti, a nema sunca ni zvezda, nikad - ljubimče se oslobodilo i prišlo suviše blizu. Bio je to rakun, po imenu Skuter, koga su držali napolju, na dugoj žici sa jednim krajem pričvršćenim za konopac između dva drveta kako bi rakun mogao da trči tamo-amo. Smotuljak energije sa razbojničkom maskom cepao je rublje i krao hranu kad god bi imao prilike i Nika bi ga, besna, cimnula za ogrlicu i tako držala u vazduhu. Rakun bi se koprcao u vazduhu sve dok ne bi shvatio da to ne treba više da radi. Barem za neko vreme.
<BR>&nbsp;&nbsp;&nbsp;&nbsp;&nbsp;Nika bi mu obećala da će ga skuvati za sledeći ručak sa sve pire krompirom i rakun bi se ućutao. Znali su da može da ih razume. Skuter je i pričao, ponekad. Ali ne baš dobro. Niko se nije setio da ga upozori na ono mesto i kad je opet našao načina da se oslobodi - Bendžamin se kleo da stvorenjce postaje sve bistrije - pošao je za Angelinom. Prišao je suviše blizu ključaloj kugli, uhvatio se i izgubio pola pedlja repa.
<BR>&nbsp;&nbsp;&nbsp;&nbsp;&nbsp;"Ljut na mene", požalio se pištavim glasićem. "Povredi me."
<BR>&nbsp;&nbsp;&nbsp;&nbsp;&nbsp;Nika je primetila da je rep čisto odsečen. Crv ga je prosto odgrizao. Rakun je gunđao ali je mirno podnosio previjanje.
<BR>&nbsp;&nbsp;&nbsp;&nbsp;&nbsp;"Pobegao si", grdila ga je.
<BR>&nbsp;&nbsp;&nbsp;&nbsp;&nbsp;"Moram da učim."
<BR>&nbsp;&nbsp;&nbsp;&nbsp;&nbsp;"Izgleda da je crv uzeo uzorak da uči o tebi."
<BR>&nbsp;&nbsp;&nbsp;&nbsp;&nbsp;Dok su se za večerom smejali celom događaju, javila se Angelina, koja je pazila na komunikacije. "Dobili smo signal. Zapravo naređenje. Kažu da su Drevni zainteresovani."
<BR>&nbsp;&nbsp;&nbsp;&nbsp;&nbsp;Nika je prestala da grabi jelo iz činije. "To znači da će se pojaviti Premošćivač, sav utegnut i uglancan."
<BR>&nbsp;&nbsp;&nbsp;&nbsp;&nbsp;"Stvarno?" Angelina otvori usta u ukočenom oduševljenju.
<BR>&nbsp;&nbsp;&nbsp;&nbsp;&nbsp;"Oni su samo ljudi, kao i mi", reče Ito sarkastično, ali malo preterano, kako bi pokazao da je stariji i iskusniji, mada ni on nikada nije video Premošćivača.
<BR>&nbsp;&nbsp;&nbsp;&nbsp;&nbsp;"Razgovaraću sa nekim starim prijateljima u Čvoru. Možda mogu da nas izbavim od njihove ljubazne pažnje." Najdžel je jeo sporo, sav zamišljen, a razgovor je brujao oko stola.
<BR>&nbsp;&nbsp;&nbsp;&nbsp;&nbsp;Nije mu se dopadalo uplitanje viših vlasti, tajanstvenih Drevnih. Oh, bili su oni upečatljivi. Ali u prirodi čoveka je da se ničemu ne divi predugo. Posle mnogo godina poznanstva sa njima, Najdžel je smatrao da su Drevni nalik na radoznale planine, svakako veličanstveni ali uvek željni da mu gledaju preko ramena dok pokušava da išta obavi.
<BR>&nbsp;&nbsp;&nbsp;&nbsp;&nbsp;Kasnije je preko dalekog koma razgovarao sa par prijatelja u Čvoru. Bili su Zemljani, ali prijatni. Ništa nije postigao. Crvi su suviše važni da bi bili prepušteni isključivo ljudima. Njegov ugled žive legende nije bio od pomoći.
<BR>&nbsp;&nbsp;&nbsp;&nbsp;&nbsp;Letelica Premošćivača stigla je u sledeće narastanje svetla. Uvijala se svuda po vazduhu kao dugačak matematički dokaz koji oko može da prati samo donekle, a onda se izgubi u opštoj složenosti. Vazduh kao tečnost, brod kao jegulja. Kao kad bi Mocart mogao da u čini svoje note vidljivim, čipkastim ukrasima na nebu dok ih slušaš. U zakrivljenom prostoru pevea putovanje nikada nije pravolinijsko. Više liči na klizanje niz nevidljive kosine svetlucavog vazduha.
<BR>&nbsp;&nbsp;&nbsp;&nbsp;&nbsp;Porodica Volmsli je čkiljila uvis, gledajući zbunjujuće spuštanje. Petlje su se nizale kao kad odmotavaš rolnu. Za njima se širio čipkasti trag pare, stvarajući beskonačno zakrivljenu konačnost, parajući nebo kao pramac i ostavljajući vreme i muziku sa obe strane kao unutar brazde. Od toga ih je sve zabolela glava.
<BR>&nbsp;&nbsp;&nbsp;&nbsp;&nbsp;Premošćivač sa porukom od Drevnih bila je žena, nimalo upadljiva. Lice joj je bilo zategnuto i blistavo, toliko crveno da je Najdžela podsetila na kuvanu šunku. Kragna joj se pod grlom sama otkopčala, pa joj je podvaljak otekao kao prejedena zmija. Krupna doručja su joj virila iz rukava, a u očima je imala fiksirani staklasti pogled kao da zuri u upaljenu šibicu.
<BR>&nbsp;&nbsp;&nbsp;&nbsp;&nbsp;Nisu svi Zemljani upečatljivi. Njadžel se dokono upita da li su takvi oni beznačajniji Zemljani. Nije promenila izraz lica ni dok je razgledala ustalasano mesto. "Novi Vrt pevea."
<BR>&nbsp;&nbsp;&nbsp;&nbsp;&nbsp;"Vrt?" upita Nika, držeći ruke u džepovima kao da nesvesno imitira držanje Zemljanke.
<BR>&nbsp;&nbsp;&nbsp;&nbsp;&nbsp;"Skraćeno za 'Vrtlog'. Za sve ovo vreme videla sam samo dva nova. Ovi podaci što ste poslali", mahnula je diskom, "veoma su važni. Veoma. Trebalo je da budete pažljiviji prema telu."
<BR>&nbsp;&nbsp;&nbsp;&nbsp;&nbsp;"Imali smo mnogo posla u voćnjaku", odmereno reče Najdžel.
<BR>&nbsp;&nbsp;&nbsp;&nbsp;&nbsp;"To nije izgovor", odvrati ona. "Podaci su nesumnjivo iz daleke budućnosti. Odnose se na sudbinu čitavog pevea."
<BR>&nbsp;&nbsp;&nbsp;&nbsp;&nbsp;"Kako?" upita Bendžamin. Najdžel je po njegovom licu video da je zadivljen, ako ne baš samom ženom onda njenom letelicom. Pa, vremenom će se naučiti.
<BR>&nbsp;&nbsp;&nbsp;&nbsp;&nbsp;"Znamo da su mašine od davnina proučavale antimateriju. Na drugim mestima po galaksiji grade velike laboratorije u orbitama oko pulsara - samo da bi uhvatile veliki broj pozitrona. Ova poruka, poslata umom na samrti", opet je mahnula diskom kao da je to oružje kojim je izvršen neki zločin, "dokazuje da imaju planove za čitavu galaksiju. Pokazuju ogromno rojenje pozitrona. Koji su neprijatelj života - barem našeg."
<BR>&nbsp;&nbsp;&nbsp;&nbsp;&nbsp;"Aha", reče Ito, podigavši jednu obrvu.
<BR>&nbsp;&nbsp;&nbsp;&nbsp;&nbsp;"Sumnjaš u to?" Žena je izgledala uvređena. "Govorim u ime Drevnih."
<BR>&nbsp;&nbsp;&nbsp;&nbsp;&nbsp;"Oni govore preko tebe", odvrati Ito. "Ti si samo lutka."
<BR>&nbsp;&nbsp;&nbsp;&nbsp;&nbsp;Najdžel položi najstarijem sinu ruku na rame da ga umiri. Ito nije bio pomirljiv kao Bendžamin. "Pitanje je samo", reče Najdžel, "zašto su nazad poslali telo?"
<BR>&nbsp;&nbsp;&nbsp;&nbsp;&nbsp;"Recimo da Drevni imaju nekoliko teorija." Žena se pribrala i sad ih je gledala s visoka. "Vrlo složenih. Teško ih je valjano objasniti..."
<BR>&nbsp;&nbsp;&nbsp;&nbsp;&nbsp;"Primitivcima kao što smo mi?" upita Nika uz mudar osmeh.
<BR>&nbsp;&nbsp;&nbsp;&nbsp;&nbsp;Žena frknu. "Ja ne koristim takav prizeman govor. Mada svakako postoje razlike između nas. Ja sam bila u direktnom dodiru sa Drevnima. Na mentalnom nivou."
<BR>&nbsp;&nbsp;&nbsp;&nbsp;&nbsp;"Sigurna sam da je to divno", reče Nika.
<BR>&nbsp;&nbsp;&nbsp;&nbsp;&nbsp;U njenom glasu nije bilo ni prizvuka zlobe, ali Najdželu je bilo teško da se ne nasmeje oštrici skrivenoj u tim rečima. On i Nika bili su mnogo stariji od ove žene, ali ako ikada postane tako ukočen i mrtav kao ona, odmah će sebi razneti glavu. Toliko o Premošćivanju sa Drevnima. Odlučio je da ni ne pokuša kad su mu ponudili, kada su Zemljani smislili prefinjen metod. Sada se setio i zašto.
<BR>&nbsp;&nbsp;&nbsp;&nbsp;&nbsp;"Očekujem od vas da se starate o odbrani koju ću ovde postaviti", reče žena, i dalje odmeravajući Niku kao da traži nagoveštaj zlovolje. Premošćivači su čuveni po uvredljivosti.
<BR>&nbsp;&nbsp;&nbsp;&nbsp;&nbsp;"Odbranu?" začudi se Ito.
<BR>&nbsp;&nbsp;&nbsp;&nbsp;&nbsp;"Protiv mašina. Možda će pokušati da odseku ovaj Vrt."
<BR>&nbsp;&nbsp;&nbsp;&nbsp;&nbsp;Ito se sumnjičavo namršti. "Odavno nisam video nijednu mašku ovde."
<BR>&nbsp;&nbsp;&nbsp;&nbsp;&nbsp;"Napadale su ostale Vrte da ih zapečate."
<BR>&nbsp;&nbsp;&nbsp;&nbsp;&nbsp;Najdžel klimnu dok je u njemu rastao stari bes.
<BR>&nbsp;&nbsp;&nbsp;&nbsp;&nbsp;Premošćivač im pruži kontrolnu ploču. "Postoje još neki prizori u podacima koje ste izvukli iz mrtve žene."
<BR>&nbsp;&nbsp;&nbsp;&nbsp;&nbsp;Na površini su svetlucale slike. Prizor crnih rupa - oštrih tačaka na pozadini od sedefastog svetla. Peve je nastao njihovim sudarom. Ploča je bila usavršen model. U Najdželovim čulima oglašavale su se brze, prolazne slike.
</P></TD></TR></TABLE>
<P class="next">
<A HREF=p21.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
