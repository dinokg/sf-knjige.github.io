<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6. DUBOKO POVRŠINSKI
<P>&nbsp;&nbsp;&nbsp;&nbsp;&nbsp;Najdželu se to nije dopadalo, ali porodica Volmsli je morala da posluša Premošćivače. I drugi brodovi lepršali su niz zakrivljeni vazduh i ostavljali odbrambenu opremu - složene sklopove keramo-metalnih cevi, spojenih ugljo-mrežnih cilindara, energetskih modula nalik na velike smeđe cigle.
<BR>&nbsp;&nbsp;&nbsp;&nbsp;&nbsp;Najdžel se zagleda u svetlucavu, belu čeličnu površinu kontrolne ploče, a potom skrete pogled. Čovek stigne u godine kada ogledala više nisu zanimljiva. Osim toga, odavno je odustao od nade da će moći da drži korak sa neumornim napretkom tehnologije, i njemu ovo nije ni ličilo na oružje. Niti mu je osoblje, koje je brzo postavljalo odbrambenu mrežu, kruto mu klimnuvši, ličilo na vojnike. Bilo mu je milo kad ih je konačno video da se vraćaju niz Sokak.
<BR>&nbsp;&nbsp;&nbsp;&nbsp;&nbsp;Porodica je skeptično odmeravala odbranu. To bi trebalo da drži crva otvorenog poništavajući sve što bi Siva Maška mogla da preduzme. "Misliš da će raditi, mama?" upita Bendžamin.
<BR>&nbsp;&nbsp;&nbsp;&nbsp;&nbsp;Nika odmahnu glavom. "Ljudi su to već pokušavali. Ali zapravo liči na bič - lako je mlatarati njime dok te vrh ne zakači."
<BR>&nbsp;&nbsp;&nbsp;&nbsp;&nbsp;"Treba li da se... preselimo?"
<BR>&nbsp;&nbsp;&nbsp;&nbsp;&nbsp;Nika se zapanjila. "Voće nam je skoro dozrelo!"
<BR>&nbsp;&nbsp;&nbsp;&nbsp;&nbsp;To je izgleda sredilo stvari. Premošćivač je usput pomenula da Siva Maška ponekad napada crvlje rupe tek dugo po erupciji. Niko nije znao zašto. Ipak, to je izbrisalo svako osećanje hitnje.
<BR>&nbsp;&nbsp;&nbsp;&nbsp;&nbsp;Kao i sama priroda pevea. Kao samozakrivljeni prostor-vreme, nalazio se u običnoj vaseljeni galaksije, ali je imao i druge veze - sa drugim vaseljenama, drugim vremenima. Drevni su koristili peve, stvorili su ga i zatvorili, ali ništa nije moglo da ga istinski kontroliše, baš kao što ni čovek koji drži lava u kavezu ne mora da ga nauči da izvodi trikove.
<BR>&nbsp;&nbsp;&nbsp;&nbsp;&nbsp;Imali su tiho veče, uozbiljeni prisustvom automatskog oružja spremnog da reaguje odmah iza brda kraj trošne kuće. Rat je toliko isprednjačio ispred ljudskih refleksa da su bitke trajale svega po nekoliko milisekundi. To je, začudo, donosilo olakšanje, jer je značilo da nema nikakvog upozorenja ni akcije. Zato je porodica nastavila život kao i obično, jedino što su vrlo malo razgovarali.
<BR>&nbsp;&nbsp;&nbsp;&nbsp;&nbsp;Dok se to veče spremao za krevet, Najdžel je prešao vrhovima prstiju duž linije gde je na čelu počinjala seda, sve ređa kosa. Mogao je lako da promeni sedu kosu za plavu ili neku moderniju boju - purpurnu, recimo, ili drečavo žutu - ali ova mu se baš dopadala.
<BR>&nbsp;&nbsp;&nbsp;&nbsp;&nbsp;Pažljivo je prešao levom rukom naniže i sa strane, otvarajući sopstveno lice duž jedva vidljivog ožiljka što se protezao duž brade, oko vrata, pa niz leđa. Elektrostatičke veze su se otvarale uz zvuk nalik na kokanje kukuruza u susednoj sobi. Zgulio je kožu u pravoj liniji duž kičme i preko levog ramena i nadlaktice, a zatim je sasuljao niz ruku uz vlažan, cmoktav zvuk. Koža je sad visila sve do butina, otkrivajući vlažno crvenilo.
<BR>&nbsp;&nbsp;&nbsp;&nbsp;&nbsp;Okrenuo se uz mnogo ljupkosti i zauzeo baletsku pozu. "Pravi ja. Kako ti se sviđa?"
<BR>&nbsp;&nbsp;&nbsp;&nbsp;&nbsp;Nika, zavaljena u prostranoj postelji, morala je da se nasmeje. "Zar ne možeš da radiš medicinski neki drugi put? Taman me je uhvatilo raspoloženje."
<BR>&nbsp;&nbsp;&nbsp;&nbsp;&nbsp;"Podesiću sekreciju. Dodaću malo hormona. Dobićeš još bolju vožnju za svoje pare."
<BR>&nbsp;&nbsp;&nbsp;&nbsp;&nbsp;"Nisam planirala da išta platim, a nisam se zagrejala baš za vožnju."
<BR>&nbsp;&nbsp;&nbsp;&nbsp;&nbsp;On zastenja i poče da podešava digitalne kontrole otkrivene guljenjem kože. "Bukvalisto! Bože, sačuvaj erotiku od njih."
<BR>&nbsp;&nbsp;&nbsp;&nbsp;&nbsp;"Očekuješ svilastu strast pošto si mi pokazao to?"
<BR>&nbsp;&nbsp;&nbsp;&nbsp;&nbsp;"Pošteno. Ali veruj da ću umeti da prizovem tvoju strast, madam. To mi je specijalnost."
<BR>&nbsp;&nbsp;&nbsp;&nbsp;&nbsp;Ona se nasmeši. "Pa, požuri onda."
<BR>&nbsp;&nbsp;&nbsp;&nbsp;&nbsp;Toplo joj se osmehnuo dok je radio na sebi: podešavao je, dopunjavao male posudice, pregledao izlaze. Ona je još bila žilava i mišićava, sa kožom glatkom svuda sem na laktovima i kolenima. Dok je gledao sebe, Najdžel je primetio da ta mesta i nadlanice nisu zahvaćeni delovanjem specijalnih medicinskih koktela koje obezbeđuje medicinska nauka. Sitan nedostatak. Bez ovih unutrašnjih sistema, koje je morao da podešava na ovaj prilično uznemirujuči način, on i Nika bili bi mrtvi već vekovima.
<BR>&nbsp;&nbsp;&nbsp;&nbsp;&nbsp;"Kako je?" iznenada upita ona - konačno se oglasio neki nemi unutrašnji pritisak.
<BR>&nbsp;&nbsp;&nbsp;&nbsp;&nbsp;"Hm. Nema mnogo promene." Okrenuo se dublje u senku, kako ona ne bi mogla da pročita brojeve. Na malenom digitalnom ekranu preko koga je kontaktirao sa svojim ugrađenim sistemima žmirkalo je malo crveno svetlo. Ućutkao ga je podešavanjem, prsti su mu brzo radili zahvaljujući dugoj vežbi.
<BR>&nbsp;&nbsp;&nbsp;&nbsp;&nbsp;"Koliko promene?"
<BR>&nbsp;&nbsp;&nbsp;&nbsp;&nbsp;U ovakvim trenucima Najdžel se uvek jedio što je, od čitavog ženskog sveta, izabrao baš stvorenje sklono insistiranju na detaljima kao da je buldog. "Malo. Sasvim malo."
<BR>&nbsp;&nbsp;&nbsp;&nbsp;&nbsp;"Na koju stranu?"
<BR>&nbsp;&nbsp;&nbsp;&nbsp;&nbsp;"Hmmmm." Slegnuo je ramenima i počeo da se pakuje.
<BR>&nbsp;&nbsp;&nbsp;&nbsp;&nbsp;Odustala je od napada. On se usmerio na zemljanski tehno, projektovan da bude što pogodniji. Kao kod radnika u fabrici slatkiša, glavni štos je bio da se ne uzima previše za sebe. On i Nika usvojili su zaista korisno i izbegli sve ostalo. Nuđena su im mnoga druga tehno-čuda, ali oni su uzeli samo najosnovnije.
<BR>&nbsp;&nbsp;&nbsp;&nbsp;&nbsp;Morao je da sasvim izvuče desnu ruku kako bi sredio grupicu zapušenih vena. Svukao je epidermis kao da skida tesnu rukavicu, oslobađajući svaki prst posebno. Vene je trebalo premazati nekom smrdljivom masom. Kad je smrad nestao, ponovo je navukao kožu, osećajući kako se sama zatvara uz tiho predenje.
<BR>&nbsp;&nbsp;&nbsp;&nbsp;&nbsp;"Niže je, zar ne?"
<BR>&nbsp;&nbsp;&nbsp;&nbsp;&nbsp;Znao je da neće vredeti da se pravi kako je ne primećuje; to nikada nije uspevalo. "Tačno sto sedamdeset dva zarez osam."
<BR>&nbsp;&nbsp;&nbsp;&nbsp;&nbsp;"Za jedan niže."
<BR>&nbsp;&nbsp;&nbsp;&nbsp;&nbsp;Okrenuo se ka njoj, i primetio je da joj je lice odjednom starije, puno tuge. "Nije bitno, mila."
<BR>&nbsp;&nbsp;&nbsp;&nbsp;&nbsp;"Ako ponovo odemo kod onih specijalista..."
<BR>&nbsp;&nbsp;&nbsp;&nbsp;&nbsp;"Samo će klimati i čačkati me i ništa neće postići. Sećaš se?"
<BR>&nbsp;&nbsp;&nbsp;&nbsp;&nbsp;"To će te ubiti", reče ona sa naletom energije.
<BR>&nbsp;&nbsp;&nbsp;&nbsp;&nbsp;"Nešto će morati."
<BR>&nbsp;&nbsp;&nbsp;&nbsp;&nbsp;"Ne budi tako prokleto pričljiv!"
<BR>&nbsp;&nbsp;&nbsp;&nbsp;&nbsp;"Takav sam. Duboko unutra, vrlo sam površan."
<BR>&nbsp;&nbsp;&nbsp;&nbsp;&nbsp;"Ali ti, ti..." a onda je uradila apsolutno najgoru stvar, briznula je u plač. Jedina mera kojoj se nije mogao suprotstaviti mračnim osmehom i olakim prezirom prema upornim činjenicama života.
<BR>&nbsp;&nbsp;&nbsp;&nbsp;&nbsp;I zato se završilo kao i mnogo puta ranije. Zagrlio ju je. Jednostavno saosećanje i toplota tela bili su bolji od reči. Tešili su jedno drugo sa veštinom rođenom u davnim vremenima i prevaziđenim nevoljama. Dugo je potrajalo dok nisu zaspali.
</P></TD></TR></TABLE>
<P class="next">
<A HREF=p24.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
