<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5. KARTE I DODŽERI
<P>&nbsp;&nbsp;&nbsp;&nbsp;&nbsp;Najgora je bila žena sa bebom. Sve je video, jer je otišao u improvizovanu poljsku bolnicu da dopuni neke unutrašnje tečnosti. Zbog ranjavanja je potrošio rezervu.
<BR>&nbsp;&nbsp;&nbsp;&nbsp;&nbsp;Poljsku bolnicu opsluživala je Porodica Jenki. Bilo je mnogo ranjenika, Porodica koje su se zvale Kardinal i Dodžer i ljudi koji su govorili toliko grleno da Tobi nije mogao da razume ni svaku desetu reč. Ali jedna mršava žena ga je našla uz pomoć neke vrste čulnog tragača.
<BR>&nbsp;&nbsp;&nbsp;&nbsp;&nbsp;"Bišop?"
<BR>&nbsp;&nbsp;&nbsp;&nbsp;&nbsp;"Dabre. Ti si...?"
<BR>&nbsp;&nbsp;&nbsp;&nbsp;&nbsp;"Tamo je još jedan Bišop. Traži rođake."
<BR>&nbsp;&nbsp;&nbsp;&nbsp;&nbsp;Tobi pođe za njom u odeljak zaklonjen šatorskim krilom umesto krova. Krila su lepršala na vetru. Sve je bilo puno termo kreveta, i svi su bili zauzeti. Prošao je kraj žene pod jorganom koja je stenjala i napinjala se.
<BR>&nbsp;&nbsp;&nbsp;&nbsp;&nbsp;Kraj nje je ležao muškarac okrenut na bok, sa pokrivačem navučenim do ušiju. "Eto", reče mršava žena i ostavi ga.
<BR>&nbsp;&nbsp;&nbsp;&nbsp;&nbsp;Tobi dotače čoveka i vide da je to njegov deda. Abrahamova glava se pomeri i on zažmirka u Tobija. "Ja... prekasno."
<BR>&nbsp;&nbsp;&nbsp;&nbsp;&nbsp;"Šta ne valja? Kako..." Tobi povuče pokrivač i ugleda Abrahamovo telo, uvelo, bledo, sa ljubičastim mrljama duž obe strane. Nije video nikakve rane, ali koža je bila obolela.
<BR>&nbsp;&nbsp;&nbsp;&nbsp;&nbsp;"Ko ti je ovo uradio?"
<BR>&nbsp;&nbsp;&nbsp;&nbsp;&nbsp;"Ja... trošim se."
<BR>&nbsp;&nbsp;&nbsp;&nbsp;&nbsp;"Kako si dospeo ovamo? Da li ostali..."
<BR>&nbsp;&nbsp;&nbsp;&nbsp;&nbsp;Tobija izdade glas pred očitim očajanjem na licu koje je uvek viđao smireno i samouvereno. On odvrati pogled.
<BR>&nbsp;&nbsp;&nbsp;&nbsp;&nbsp;"Meni... nema pomoći. Ja... nisam pravi... Abraham."
<BR>&nbsp;&nbsp;&nbsp;&nbsp;&nbsp;"Šta? Gde su ostali?"
<BR>&nbsp;&nbsp;&nbsp;&nbsp;&nbsp;"Nisu... sa..."
<BR>&nbsp;&nbsp;&nbsp;&nbsp;&nbsp;Tobi podiže pogled. "Ovom čoveku treba pomoć!" prodera se.
<BR>&nbsp;&nbsp;&nbsp;&nbsp;&nbsp;Priđe im bolničar, izvuče mali čitač iz džepa i ne reče ništa. Okrenuo je Abrahamovu glavu i otvorio mali četvrtasti poklopac tačno nad kičmenim stubom. Pritisnuo je čitač na otvoreni ulaz, ukucao pitanje i očito primio odgovor preko čula. "Napreduje. Ovakvo propadanje se ne može sprečiti čak ni kad imaš opremu."
<BR>&nbsp;&nbsp;&nbsp;&nbsp;&nbsp;"Šta znači 'napreduje' i zašto..."
<BR>&nbsp;&nbsp;&nbsp;&nbsp;&nbsp;"Ovo je kopija. Većina ih ima veliki procenat greške. Brzo se istroše."
<BR>&nbsp;&nbsp;&nbsp;&nbsp;&nbsp;Tobi žmirnu. "Ali, to je moj... moj..."
<BR>&nbsp;&nbsp;&nbsp;&nbsp;&nbsp;"Ne traći vreme na njega."
<BR>&nbsp;&nbsp;&nbsp;&nbsp;&nbsp;Tobi otvori usta, ali oćuta. Abraham je ležao kao marioneta sa presečenim koncima. Oči su mu lutale.
<BR>&nbsp;&nbsp;&nbsp;&nbsp;&nbsp;Tobi uhvati bolničara za rukav kad se ovaj spremao da ode. "Kako iko može da napravi... to?"
<BR>&nbsp;&nbsp;&nbsp;&nbsp;&nbsp;"Čuo sam da ima blizu jedno mesto. Nije u ovom Sokaku, ali je samo jedan Tranzit dotle."
<BR>&nbsp;&nbsp;&nbsp;&nbsp;&nbsp;Tobi je ubrzano disao i pokušavao da misli. "Zašto bi iko...?"
<BR>&nbsp;&nbsp;&nbsp;&nbsp;&nbsp;"To olakšava obavljanje posla, ako imaš tehno."
<BR>&nbsp;&nbsp;&nbsp;&nbsp;&nbsp;"Kakvog posla?"
<BR>&nbsp;&nbsp;&nbsp;&nbsp;&nbsp;"Pitaj njega."
<BR>&nbsp;&nbsp;&nbsp;&nbsp;&nbsp;Bolničar se žurno udalji. Žena kraj Abrahama se još znojila i stenjala, ali niko nije obraćao pažnju na nju. Tobi liznu usne i obrati se čoveku u krevetu. "Ovaj... tebe su... napravili?"
<BR>&nbsp;&nbsp;&nbsp;&nbsp;&nbsp;"Ja sam... kopija. Da tražim... tebe." Dedino lice mu je uzvraćalo pogled, ali usta su ostala mlitava i u očima nije bilo oštrine.
<BR>&nbsp;&nbsp;&nbsp;&nbsp;&nbsp;"Ko te je napravio?"
<BR>&nbsp;&nbsp;&nbsp;&nbsp;&nbsp;"Ob... novitelj."
<BR>&nbsp;&nbsp;&nbsp;&nbsp;&nbsp;Tobi se setio kako su on i njegova Porodica ušli u peve. Vrlo davno. Zapali su u pravnu zbrku i Kilin je hteo da sazna šta se desilo sa ženom o kojoj su pročitali natpis na zidu, na drevnom zidu jednog Svećnjaka. Bila je i jeste i činila je i čini. Možda se nalazila na mestu zvanom Obnovitelj. Ako je to mesto imalo uzorak ili nešto slično...
<BR>&nbsp;&nbsp;&nbsp;&nbsp;&nbsp;Tobi nije mogao da zamisli kako je to moguće. Kad su bili u otvorenom svemiru, na "Argu", Magnetni Um je pominjao Abrahama, ali gde je on bio? Uskladišten negde?
<BR>&nbsp;&nbsp;&nbsp;&nbsp;&nbsp;"To mesto je iskopiralo mog dedu u... tebe?"
<BR>&nbsp;&nbsp;&nbsp;&nbsp;&nbsp;"Probudio sam se... sa nekim njegovim... sećanjima.... mojim sećanjima. Da te tražim. Rekli su mi... tako."
<BR>&nbsp;&nbsp;&nbsp;&nbsp;&nbsp;Na Abrahamovom ramenu se otvori čir. Tobi je gledao kako iz njega curi nešto tamno i sluzavo i prži avetinjski belu kožu. Osećao je smrad spaljenog mesa. Čovek nije reagovao.
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Ti treba da... upotpuniš trijadu."
<BR>&nbsp;&nbsp;&nbsp;&nbsp;&nbsp;"Ko te je napravio?"
<BR>&nbsp;&nbsp;&nbsp;&nbsp;&nbsp;Oči se zamagliše. Bez odgovora. Tobi nije znao da li ovaj čovek, ta stvar, pokušava da ga laže ili je samo na kraju snaga. Zgrabio ga je i začu se zvuk kidanja kad mu je odvojio glavu od mreže cevčica za prihranjivanje. "Ko?"
<BR>&nbsp;&nbsp;&nbsp;&nbsp;&nbsp;"Ljudi."
<BR>&nbsp;&nbsp;&nbsp;&nbsp;&nbsp;"Koji ljudi?"
<BR>&nbsp;&nbsp;&nbsp;&nbsp;&nbsp;"Ljudi."
<BR>&nbsp;&nbsp;&nbsp;&nbsp;&nbsp;"Koja Porodica?"
<BR>&nbsp;&nbsp;&nbsp;&nbsp;&nbsp;"Ljudi."
<BR>&nbsp;&nbsp;&nbsp;&nbsp;&nbsp;Tobi ispusti beskorisno, prazno pakovanje. Čovekova glava se zaklati i nešto u očima se ugasi. Za trenutak je osetio nalet bola, a onda reče sebi da ovo nije njegov deda, niti je ikada bio.
<BR>&nbsp;&nbsp;&nbsp;&nbsp;&nbsp;Abraham je bio bez svesti. Tobi se zagleda u izmoždeno lice, i pred njegovim očima ono se urušavalo kao kuća zapaljena iznutra.
<BR>&nbsp;&nbsp;&nbsp;&nbsp;&nbsp;Ustuknuo je i naleteo na bolničara. Sada je oko one žene radila čitava ekipa. Bolničar nije imao posla, pa mu se Tobi obrati. "Kako je dospeo ovamo?"
<BR>&nbsp;&nbsp;&nbsp;&nbsp;&nbsp;"Došao je sam. Verovatno je trebalo odmah da vidim šta je. Imao sam posla preko glave ovde."
<BR>&nbsp;&nbsp;&nbsp;&nbsp;&nbsp;"Šta... mu.... je?"
<BR>&nbsp;&nbsp;&nbsp;&nbsp;&nbsp;"Slom sistema. Te kopije nikad nemaju valjan imunitet."
<BR>&nbsp;&nbsp;&nbsp;&nbsp;&nbsp;"Koliko će živeti?"
<BR>&nbsp;&nbsp;&nbsp;&nbsp;&nbsp;"Nekoliko meseci pravog vremena, valjda. Ali možda i samo par nedelja."
<BR>&nbsp;&nbsp;&nbsp;&nbsp;&nbsp;Tobi se opet zagleda u strašnu parodiju svog dede. "Da li je znao da umire?"
<BR>&nbsp;&nbsp;&nbsp;&nbsp;&nbsp;"Valjda ne. Te stvari imaju minimum sećanja. Nema smisla detaljisati u takvim stvarima."
<BR>&nbsp;&nbsp;&nbsp;&nbsp;&nbsp;"Obnovitelj može da napravi kopiju koja nije čitava ličnost?"
<BR>&nbsp;&nbsp;&nbsp;&nbsp;&nbsp;Boničar se namršti na njega. "Odakle si ti?"
<BR>&nbsp;&nbsp;&nbsp;&nbsp;&nbsp;"Sa Snegobara." Bolničar nije bio patuljak kao Volmsli, ali ipak je bio prilično nizak. "To je planeta", dodade Tobi.
<BR>&nbsp;&nbsp;&nbsp;&nbsp;&nbsp;"Razumem. Slušaj, nemoj da te ljudi čuju da pominješ tačne kopije. To nije samo pogrešno, to je... ovaj..."
<BR>&nbsp;&nbsp;&nbsp;&nbsp;&nbsp;"Nemoralno?"
<BR>&nbsp;&nbsp;&nbsp;&nbsp;&nbsp;"E, da. Možda su na toj tvojoj bari ljudi to radili, ali ovde ne."
<BR>&nbsp;&nbsp;&nbsp;&nbsp;&nbsp;"Nismo uopšte."
<BR>&nbsp;&nbsp;&nbsp;&nbsp;&nbsp;"Nije ni moja Porodica. Ja sam Soks."
<BR>&nbsp;&nbsp;&nbsp;&nbsp;&nbsp;"Izvini ako sam..."
<BR>&nbsp;&nbsp;&nbsp;&nbsp;&nbsp;"Nema veze. Ovaj ovde", mahnuo je rukom ka Abrahamu, "ionako nije iz Obnovitelja."
<BR>&nbsp;&nbsp;&nbsp;&nbsp;&nbsp;"Pa ko onda...?"
<BR>&nbsp;&nbsp;&nbsp;&nbsp;&nbsp;"Meni liči na maške. One u poslednje vreme postaju sve bolje u tome."
<BR>&nbsp;&nbsp;&nbsp;&nbsp;&nbsp;Tobi je gledao kako život ističe iz Abrahama i udisao je njegova blatna isparenja. Dok se sve to dešavalo, nije čuo ženu u susednom krevetu. Sada je počela da vrišti. Bilo je gore od svega što je ikada čuo na bojnom polju. Ni malo nije ličilo na porođaje koje je video. Stajao je tamo dok su bolničar i još neki ljudi poslovali oko žene, ali nije mogao da prestane da misli na telo koje se hladilo u ovom krevetu. Kada je podigao pogled, žena je opet zaćutala, ali u sobi se nije čuo nikakav drugi zvuk.
<BR>&nbsp;&nbsp;&nbsp;&nbsp;&nbsp;Bolničar podiže okrvavljeni patrljak. Bilo je jasno da je mrtav, a takođe i da ni ne liči na ljude. Po licima oko žene Tobi vide užas i shvati da su proklete, beskrajno uporne maške učinile nešto i toj ženi.
<BR>&nbsp;&nbsp;&nbsp;&nbsp;&nbsp;Mogao je da pretpostavi šta, ali nije želeo da bude siguran. Brzo se pokupio odatle.
</P></TD></TR></TABLE>
<P class="next">
<A HREF=p59.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
