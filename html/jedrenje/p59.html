<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6. NEVEROVATNO U KONKRETNOM
<P>&nbsp;&nbsp;&nbsp;&nbsp;&nbsp;Stalno je pokušavao da izađe iz Sokaka. Zvuci cepanja i šuplji odjeci širili su se iz praznine nad njim i znao je da maške nisu daleko. Čula su mu bila nesigurna otkako ih je popravio u poljskoj bolnici. Odzvanjala su od udaljenih poziva upomoć, ali on je nastavljao, znajući da ništa ne može da učini.
<BR>&nbsp;&nbsp;&nbsp;&nbsp;&nbsp;Stigao je do reke i video da ona teče kroz zatvoreni kanjon. Našao je neko drveće kakvo nikad ranije nije video, iscepao ga i napravio splav od kore. Otisnuo se u njemu. Možda ga maške neće tako lako otkriti dok je na vodi, a ionako uvek može da zaroni. Bila je to jadna nada, ali odlučio je da se drži nje.
<BR>&nbsp;&nbsp;&nbsp;&nbsp;&nbsp;Učinilo mu se da vidi ljude u izmaglici pred sobom. Koža im je bila bela kao papir i naborana, mlitavo viseći sa snažnih mišića. Lica su im bila pokrivena malim plikovima kroz koje su prorastale malje. Bilo mu je muka, ali ne zbog ljudi - kojih nije bilo tamo kad je ponovo pogledao.
<BR>&nbsp;&nbsp;&nbsp;&nbsp;&nbsp;Stomak mu se grčio. Presamitio se od mučnine i ispraznio želudac. Kapi žuči su lebdele oko njega, nalik na male mesece.
<BR>&nbsp;&nbsp;&nbsp;&nbsp;&nbsp;Po tome je znao da pada. Ili da tu nema gravitacije, što je zbog nečega bilo isto, kako reče Kvat.
<BR>&nbsp;&nbsp;&nbsp;&nbsp;&nbsp;Sa svih strana dizale su se strme litice vremenjaka koji je zračio divljom vrelinom. Voda je ključala i pretvarala se u paru.
<BR>&nbsp;&nbsp;&nbsp;&nbsp;&nbsp;Vratila mu se težina. Struja ga zapljusnu, ledena i brza. On besno dreknu, ne od straha nego ljudskim gestom protivljenja tuđinskoj okolini. Vratio mu se odjek. Par odjeka, jedan slab i drugi tutnjeći, toliko snažan da se poslednji deo njegovog krika sudario sa prvim koji se vraćao.
<BR>&nbsp;&nbsp;&nbsp;&nbsp;&nbsp;Potom ponovo izgubi težinu.
<BR>&nbsp;&nbsp;&nbsp;&nbsp;&nbsp;Para svuda okolo. Tišina. Vikao je, a uopšte nije čuo sebe. Vlažni vazduh je sve upijao.
<BR>&nbsp;&nbsp;&nbsp;&nbsp;&nbsp;Shvatio je da postoji tanak lanac mišljenja, koji počinje kad vidiš nešto upadljivo, što te navede da vidiš nešto što nije tako upadljivo, a na osnovu toga uvidiš ono što se uopšte ne vidi - ako radiš kako treba. Tako je osetio, a potom video gde je. Uokvireni sjaj napred pokazivao je da reka izlazi iz podzemlja, tajanstvena i čitava.
<BR>&nbsp;&nbsp;&nbsp;&nbsp;&nbsp;Nov Sokak pevea? Čuo je glasove u zarobljenoj reci. Razlikovali su se od divlje muzike blistave reke pred njim. Kraj zakrivljene litice reka se pretvarala u prigušenu beskonačnost, povremeno se vraćajući unazad da samoj sebi ponovo kaže iste stvari, da bi bila sigurna kako je sama sebe dobro razumela.
<BR>&nbsp;&nbsp;&nbsp;&nbsp;&nbsp;Nije mogao da diše. Nije ni želeo. Reka pred njim je bila blistava i vedra i brbljiva, preterano prisna, prilazeći obema obalama sa belom penom kako se nijedna ne bi osećala zanemarenom.
<BR>&nbsp;&nbsp;&nbsp;&nbsp;&nbsp;Potom se voda pretvori u žele, a potom u tečno staklo, neverovatno sporo. Kucnuo je po njoj. Čitava ploča se odvali i razbi. Komadi mrtvih trenutaka su pri sudaru ključali i vikali. Raspadali se u sićušne kapljice. Padali su na tlo, zvečeći. Dizali se u zamirućem žućkastom plamenu.
<BR>&nbsp;&nbsp;&nbsp;&nbsp;&nbsp;Prekoračio ih je i ušao u novi Sokak.
<BR>&nbsp;&nbsp;&nbsp;&nbsp;&nbsp;Kosa mu se nakostreši od vlažnog pucketanja. Mučnina se svela na tupi bol u stomaku. Koža mu se ježila od osećanja. Reka, neka vrsta zgusnutog vazduha, polako mu se povlačila iz pluća.
<BR>&nbsp;&nbsp;&nbsp;&nbsp;&nbsp;Dugo je spavao, a kada se probudio pokušao je da shvati kako je preživeo.
<BR>&nbsp;&nbsp;&nbsp;&nbsp;&nbsp;Događaji imaju silu motiva, koji se sudaraju sa drugim događajima, sve van ljudske moći zamišljanja i poimanja. Da bi preživeo takvo vreme, kada uzroci kao da padaju na njega sa velike visine, naučio je da ostane nepomičan. Da se drži mirno pod brzim tokom nezamislivog koji ga zapljuskuje. Išao je od trenutka do trenutka, vođen nemogućnošću. Korak napred, potom drugi, oprezno i bez izazivanja.
<BR>&nbsp;&nbsp;&nbsp;&nbsp;&nbsp;Stvari su se dešavale i on je osećao da se dešavaju, ali osim te čvrste činjenice nije imao nikakvu vezu sa njima, nikakav uvid u uzroke i značenje. Možda ga i nisu imali. Možda ovde takve misli nemaju smisla. To su ipak samo ljudski pojmovi. Možda na ovom mestu i ima ljudi, ali ono svakako nije za njih.
<BR>&nbsp;&nbsp;&nbsp;&nbsp;&nbsp;Peve se ne uklapa u njihov primatski način gledanja na svet - u to je bio siguran. Oni koji su prošli kroz ovakve zaslepljujuće događaje, mislio je, prevazišli su maštu, ali samo unutar iskustva. Neverovatno u konkretnom. Nisu mogli da skontaju šta im se dešava.
<BR>&nbsp;&nbsp;&nbsp;&nbsp;&nbsp;Možda je tome slična još samo smrt, skroz smrt, poslednja stvar koju iskusiš, a nikad je ne razumeš.
<BR>
<BR>&nbsp;&nbsp;&nbsp;&nbsp;&nbsp;TKANJE MISLI
<BR>&nbsp;&nbsp;&nbsp;&nbsp;&nbsp;Pokazalo se da je čovek najčudniji kada se izdvoji.
<BR>&nbsp;&nbsp;&nbsp;&nbsp;&nbsp;Držali su ga visoko. Grčio se. Dve inteligencije su ga posmatrale iz daljine, prvo čitajući njegove svetlucave električne signale.
<BR>
<BR>&nbsp;&nbsp;&nbsp;&nbsp;&nbsp;Kolika uznemirenost. Ali gledaj, veze u glavi imaju samo nekoliko stotina voltažnih promena u sekundi.
<BR>&nbsp;&nbsp;&nbsp;&nbsp;&nbsp;Kako je to sporo! A ipak mogu da registruju događaje u stvarnom vremenu. Neobično su uspešni sa takvom manom. Pogledaj kako se energično osvrće.
<BR>&nbsp;&nbsp;&nbsp;&nbsp;&nbsp;Možda mu je teško da se prilagodi na ovaj položaj? Držimo ga glavom nadole.
<BR>&nbsp;&nbsp;&nbsp;&nbsp;&nbsp;Maše glavom jer mu se sve oči nalaze na istoj strani. Koliko ulaganja energije samo da bi gledao. Neobičan izbor građe.
<BR>&nbsp;&nbsp;&nbsp;&nbsp;&nbsp;Vidi! Koristi prepoznavanje oblika da bi razgledalo okolinu. Pravi standardnu sliku. Kako je to čudno!
<BR>&nbsp;&nbsp;&nbsp;&nbsp;&nbsp;Mogu da izmerim protok podataka. Procesor mozga je čvrsto povezan sa očima, pa nekoliko puta u sekundi upoređuje ono što vidi sa standardnom slikom koje se seća.
<BR>&nbsp;&nbsp;&nbsp;&nbsp;&nbsp;Ako se brzo pokrenem - ovako, vidiš? - ono odabira najsličniji sistem, procenjujući moguću opasnost. Po tome odlučuje koji sistem reagovanja da odabere.
<BR>&nbsp;&nbsp;&nbsp;&nbsp;&nbsp;Koliko je ograničeno proteklim iskustvom! Stalno se trza, kao da može da pobegne.
<BR>&nbsp;&nbsp;&nbsp;&nbsp;&nbsp;Očito je u prošlosti uspevalo da tako pobegne. Pogledaj samo koliko kostiju i mišića je posvećeno kretanju. Da li je naviklo da ga podižu i mlataraju njime?
<BR>&nbsp;&nbsp;&nbsp;&nbsp;&nbsp;Nije - i zato udvostručava napore, jer je situacija neobična. Registrujem visok nivo hemikalija u krvotoku. Vidiš, one utiču na efikasnost mozga.
<BR>&nbsp;&nbsp;&nbsp;&nbsp;&nbsp;Opet programiranje iz prošlosti. Kao da hoće da pobegne.
<BR>&nbsp;&nbsp;&nbsp;&nbsp;&nbsp;Noge svakako pokušavaju.
<BR>&nbsp;&nbsp;&nbsp;&nbsp;&nbsp;Čekaj, okrenuću ga kako treba.
<BR>&nbsp;&nbsp;&nbsp;&nbsp;&nbsp;Tako je! Pokušava da trči.
<BR>&nbsp;&nbsp;&nbsp;&nbsp;&nbsp;Sporo uči. Od nas ne može da pobegne.
<BR>&nbsp;&nbsp;&nbsp;&nbsp;&nbsp;Ali mora da je nekada uspevalo da pobegne. To mu je jedina strategija na raspolaganju.
<BR>&nbsp;&nbsp;&nbsp;&nbsp;&nbsp;Nikakvo čudo. Gledaj neuronska pražnjenja u gornjem mozgu. (Čudno, smestili su najvažnije mreže na vrh, tamo gde ih udar može najlakše oštetiti.)
<BR>&nbsp;&nbsp;&nbsp;&nbsp;&nbsp;Kako su ta kola spora! Mada su sklopovi vešti. Ono nauči samo nekoliko data-kapi u sekundi. Samo 10 za jednu njegovu godinu!
<BR>&nbsp;&nbsp;&nbsp;&nbsp;&nbsp;I zato prosto ne može da nađe nikakvu novu strategiju prema nama. Nedostaje mu brzina obrade.
<BR>&nbsp;&nbsp;&nbsp;&nbsp;&nbsp;Sada maše rukama.
<BR>&nbsp;&nbsp;&nbsp;&nbsp;&nbsp;To izgleda nisu slučajni pokreti. Verovatno nekakvi prosti simboli.
<BR>&nbsp;&nbsp;&nbsp;&nbsp;&nbsp;To pokazuje sposobnost predviđanja, adaptivno ponašanje.
<BR>&nbsp;&nbsp;&nbsp;&nbsp;&nbsp;Mada vrlo prosto.
<BR>&nbsp;&nbsp;&nbsp;&nbsp;&nbsp;Ipak, obećava. Njegov mozak je sačinjen isključivo od organskih elemenata. Takozvani "prirodni" razvoj.
<BR>&nbsp;&nbsp;&nbsp;&nbsp;&nbsp;Bolje bi bilo "primitivni". Pogledaj kako su apstraktnije funkcije, koje su se sigurno kasnije razvile, prosto položene u slojevima preko starijih delova mozga.
<BR>&nbsp;&nbsp;&nbsp;&nbsp;&nbsp;Čitav sklop mozga je nazadan! Ovo stvorenje svakako ne može da bude svesno.
<BR>&nbsp;&nbsp;&nbsp;&nbsp;&nbsp;Definitivno ne može. Ono vrlo malo zna o tome šta se dešava u njegovom sopstvenom mozgu.
<BR>&nbsp;&nbsp;&nbsp;&nbsp;&nbsp;Gledaj bleskanje. Ono oseća samo ono što se dešava u najgornjem sloju mozga.
<BR>&nbsp;&nbsp;&nbsp;&nbsp;&nbsp;Sve ostalo mora da mu je potpuna tajna. Vidi, tamo dole se vari neka gruba hemijska hrana - ali ono uopšte ne razmišlja o tome.
<BR>&nbsp;&nbsp;&nbsp;&nbsp;&nbsp;Kao da ni ne zna da se tamo mešaju kiseline i pokreću mišići.
<BR>&nbsp;&nbsp;&nbsp;&nbsp;&nbsp;Prati ovaj niz žmirkavih svetlosti u glavi.
<BR>&nbsp;&nbsp;&nbsp;&nbsp;&nbsp;Okidanje neurona. To znači da uobličava novu ideju.
<BR>&nbsp;&nbsp;&nbsp;&nbsp;&nbsp;Vidim. Tamo niže, u podmozgu, sada dolazi do ograničene svesti.
<BR>&nbsp;&nbsp;&nbsp;&nbsp;&nbsp;Sada ideja preskače u nadmozak. Širi se. Čak je i lepo.
<BR>&nbsp;&nbsp;&nbsp;&nbsp;&nbsp;Tako dolazi do ideja. Neobično.
<BR>&nbsp;&nbsp;&nbsp;&nbsp;&nbsp;Kod nas je to više nalik na kondenzovanje magle.
<BR>&nbsp;&nbsp;&nbsp;&nbsp;&nbsp;Kako je to nezgodno kad ne znaš šta se dešava u tebi.
<BR>&nbsp;&nbsp;&nbsp;&nbsp;&nbsp;I govore na isti takav način. Nizovi zvukova koji se akustički emituju, a oni ne znaju šta će reći.
<BR>&nbsp;&nbsp;&nbsp;&nbsp;&nbsp;Oni govorom saznaju šta misle?
<BR>&nbsp;&nbsp;&nbsp;&nbsp;&nbsp;Obrati pažnju na ovu akustičnu emisiju! Niže praskove - "reči" - da kontaktira sa nama.
<BR>&nbsp;&nbsp;&nbsp;&nbsp;&nbsp;Ala je to duga reč.
<BR>&nbsp;&nbsp;&nbsp;&nbsp;&nbsp;Zapravo, to je vrisak.
<BR>&nbsp;&nbsp;&nbsp;&nbsp;&nbsp;A za to vreme ispod gornjeg mozga vide se naređenja motornim mišićima da - pazi!
<BR>&nbsp;&nbsp;&nbsp;&nbsp;&nbsp;Evo! Uzeli smo mu oružje. Prosto, hemijskog tipa. Baš je zabavno.
<BR>&nbsp;&nbsp;&nbsp;&nbsp;&nbsp;Zadrži ga, da ga kasnije pregledamo. Stvorenje je postalo veoma uzbuđeno - pogledaj samo te tokove misli!
<BR>&nbsp;&nbsp;&nbsp;&nbsp;&nbsp;Gotovo sve je ispod nadmozga, tako da ono ne zna šta oseća. Ali misli primoravaju organe da izbace hemikalije u krv. Kakav čudan način da razgovaraš sa sobom. Ništa ne oseća direktno. Niti išta kontroliše. Još se koprca u našem stisku. Kako su spori ti neuroni!
<BR>&nbsp;&nbsp;&nbsp;&nbsp;&nbsp;To siroto stvorenje je tokom čitave evolucije bilo obogaljeno tim bedno sporim sinapsama. Milion puta su sporije od naših!
<BR>&nbsp;&nbsp;&nbsp;&nbsp;&nbsp;Ali su lepe, na neki svoj način.
<BR>&nbsp;&nbsp;&nbsp;&nbsp;&nbsp;Ne pokušavaj da izmisliš lepotu u običnoj nužnosti.
<BR>&nbsp;&nbsp;&nbsp;&nbsp;&nbsp;Ovaj sistem je bio nužan?
<BR>&nbsp;&nbsp;&nbsp;&nbsp;&nbsp;Ti spori neuroni očito su naterali ova stvorenja da koriste paralelnu obradu podataka.
<BR>&nbsp;&nbsp;&nbsp;&nbsp;&nbsp;Grozno.
<BR>&nbsp;&nbsp;&nbsp;&nbsp;&nbsp;Pogledaj kako poigrava! Je li to "bes"?
<BR>&nbsp;&nbsp;&nbsp;&nbsp;&nbsp;Očito. U njihovoj literaturi pominje se takva reakcija. Oni to često rade. Vidiš, "bes" je šifrovan isto kao ona narandžasto-bela svetlost koja se sada širi kroz srednji deo mozga.
<BR>&nbsp;&nbsp;&nbsp;&nbsp;&nbsp;Vidim sličnost. Potvrđujem - oni funkcionišu paralelno.
<BR>&nbsp;&nbsp;&nbsp;&nbsp;&nbsp;Pogledaj kako se trudi da stekne novu ideju! Vidiš, oni odlučuju šta će misliti tako što dodaju hiljade novih pokretača moždanih ćelija. A te ćelije su u isto vreme zauzete i drugim paralelnim problemima.
<BR>&nbsp;&nbsp;&nbsp;&nbsp;&nbsp;Vidi, dok ono veruje da sad razmišlja kako da pobegne od nas...
<BR>&nbsp;&nbsp;&nbsp;&nbsp;&nbsp;Da! Mali podum razmišlja o seksualnoj avanturi koju je imao nekada davno. I podum uživa u svojim sećanjima.
<BR>&nbsp;&nbsp;&nbsp;&nbsp;&nbsp;Oni su stvarno zavisni od zadovoljstva.
<BR>&nbsp;&nbsp;&nbsp;&nbsp;&nbsp;Pitam se kako ikad išta mogu da obave.
<BR>&nbsp;&nbsp;&nbsp;&nbsp;&nbsp;Oni rade sve odjednom, u tome je njihova tajna. Ista moždana ćelija može da učestvuje u stvaranju ideje, a za to vreme pomaže i varenje hrane. Kako je to teško!
<BR>&nbsp;&nbsp;&nbsp;&nbsp;&nbsp;Za to vreme potrebne su i druge odluke. A moraju da čekaju na red!
<BR>&nbsp;&nbsp;&nbsp;&nbsp;&nbsp;I sve to u jednim te istim ćelijama, međusobno povezanim.
<BR>&nbsp;&nbsp;&nbsp;&nbsp;&nbsp;Neverovatno!
<BR>&nbsp;&nbsp;&nbsp;&nbsp;&nbsp;Čudi me da to stvorenje uopšte može da hoda i govori.
<BR>&nbsp;&nbsp;&nbsp;&nbsp;&nbsp;Istovremeno, da - ali ne baš dobro.
<BR>&nbsp;&nbsp;&nbsp;&nbsp;&nbsp;Kako je to trapavo! Čak i sentimentalista kao ti mora da prizna tu činjenicu.
<BR>&nbsp;&nbsp;&nbsp;&nbsp;&nbsp;Istina je. Nežna neuronska kola na vrhu glave. Stopalo se istura, biće počinje da pada, potom se pridržava drugim stopalom. Šta bi bilo da zakasni?
<BR>&nbsp;&nbsp;&nbsp;&nbsp;&nbsp;Palo bi, glavom na pod!
<BR>&nbsp;&nbsp;&nbsp;&nbsp;&nbsp;Kakva glupa strategija kretanja.
<BR>&nbsp;&nbsp;&nbsp;&nbsp;&nbsp;I rizična. Najrazumnije životinje koriste četiri noge. Mi, naravno, imamo šest.
<BR>&nbsp;&nbsp;&nbsp;&nbsp;&nbsp;Pogledaj koliko se plaši pada. Veliki deo moždanog prostora posvećen je upravo tome.
<BR>&nbsp;&nbsp;&nbsp;&nbsp;&nbsp;Verujem da razumem njegov neobičan metod paralelnog rasporeda mišljenja. Pogledaj, kad moždana ćelija umre - eno, jedno svetlo je upravo zamrlo - njihovi unutrašnji proračuni i dalje se šire.
<BR>&nbsp;&nbsp;&nbsp;&nbsp;&nbsp;Imaš pravo! Vidiš, onaj refleks besa bledi, postaje plav, stapa se sa kolima koja kontrolišu varenje. Ćelija umire, ali tok podataka se nastavlja. Tako je stvorenje korisno obilno.
<BR>&nbsp;&nbsp;&nbsp;&nbsp;&nbsp;Ali takođe ne zna ni da gubi moždane ćelije.
<BR>&nbsp;&nbsp;&nbsp;&nbsp;&nbsp;Mislim da to za njega ni nema svrhe. Ovo siroto stvorenje ni onako ne može da zamenjuje svoje ćelije. Loša konstrukcija.
<BR>&nbsp;&nbsp;&nbsp;&nbsp;&nbsp;To paralelno mišljenje mnogo toga maskira i... pazi!
<BR>&nbsp;&nbsp;&nbsp;&nbsp;&nbsp;U nekim stvarima su veoma brzi. Te oklopljene noge su snažne.
<BR>&nbsp;&nbsp;&nbsp;&nbsp;&nbsp;Jesi li oštećen?
<BR>&nbsp;&nbsp;&nbsp;&nbsp;&nbsp;Samo privremeno. Unutrašnji sistemi obnoviće taj deo kućišta.
<BR>&nbsp;&nbsp;&nbsp;&nbsp;&nbsp;Pravo fizičko oštećenje! Baš čudno. Nikad ranije nisam video tako nešto.
<BR>&nbsp;&nbsp;&nbsp;&nbsp;&nbsp;Oni očito ne mogu da nam direktno napadnu kola.
<BR>&nbsp;&nbsp;&nbsp;&nbsp;&nbsp;Sumnjam i da mogu da nas čitaju.
<BR>&nbsp;&nbsp;&nbsp;&nbsp;&nbsp;Pogledaj kako se po njemu šire mreže osujećenosti. Sve do same osnove mozga.
<BR>&nbsp;&nbsp;&nbsp;&nbsp;&nbsp;Dramatično! Osujećenost zahvata čitav mozak, tako da ne može da misli ni na šta drugo.
<BR>&nbsp;&nbsp;&nbsp;&nbsp;&nbsp;A drugi delovi mozga ne znaju otkuda potiče odluka da budu osujećeni.
<BR>&nbsp;&nbsp;&nbsp;&nbsp;&nbsp;Izgleda da najveći deo mozga nema nikakvog izbora, mora da prati ostatak.
<BR>&nbsp;&nbsp;&nbsp;&nbsp;&nbsp;I tako živi sve vreme?
<BR>&nbsp;&nbsp;&nbsp;&nbsp;&nbsp;Očito. Rastrzano osećanjima.
<BR>&nbsp;&nbsp;&nbsp;&nbsp;&nbsp;Ma o čemu odlučivalo, većina mozga nema pojma o tome! Mora da osećanja odlučuju o njegovom delovanju bez ikakvog očitog razloga. Oh, vidi...
<BR>&nbsp;&nbsp;&nbsp;&nbsp;&nbsp;Ah! I mene je povredilo.
<BR>&nbsp;&nbsp;&nbsp;&nbsp;&nbsp;Ponovo ću ga uhvatiti.
<BR>&nbsp;&nbsp;&nbsp;&nbsp;&nbsp;Hvala ti. Otkinulo mi je mikrotalasnu antenu.
<BR>&nbsp;&nbsp;&nbsp;&nbsp;&nbsp;Trebalo je da otkrijem njegove planove.
<BR>&nbsp;&nbsp;&nbsp;&nbsp;&nbsp;Kako si mogao? Ni ono samo ih nije znalo do pre jednog trenutka.
<BR>&nbsp;&nbsp;&nbsp;&nbsp;&nbsp;Počinjem da shvatam sisteme podataka koje smo zarobili. Izraz "slobodna volja" mora da se odnosi upravo na ovaj način razmišljanja.
<BR>&nbsp;&nbsp;&nbsp;&nbsp;&nbsp;Hoćeš da kažeš, kada ne mogu ni sami da pojme razloge sopstvenog delovanja?
<BR>&nbsp;&nbsp;&nbsp;&nbsp;&nbsp;Mora da je tako. Ovo stvorenje veruje da ima unutrašnju ličnost koja upravlja njegovim delovanjem - vladara koga ne može direktno da vidi.
<BR>&nbsp;&nbsp;&nbsp;&nbsp;&nbsp;Ne, pre će biti da misli da je ono taj vladar.
<BR>&nbsp;&nbsp;&nbsp;&nbsp;&nbsp;Naravno, u pravu si. Ali ipak ne može da vlada sobom. Vidi, ponovo se širi mreža osujećenosti.
<BR>&nbsp;&nbsp;&nbsp;&nbsp;&nbsp;A ono ne može da zaustavi to širenje. Niti hemikalije koje se šire telom zbog toga.
<BR>&nbsp;&nbsp;&nbsp;&nbsp;&nbsp;Mislim da ovako čudnu konstrukciju ne bi trebalo da smatramo za potpuno svesno biće.
<BR>&nbsp;&nbsp;&nbsp;&nbsp;&nbsp;Hoćeš da kažeš kako oni ni ne znaju zašto ih mi uništavamo?
<BR>&nbsp;&nbsp;&nbsp;&nbsp;&nbsp;Svakako imaju nekakvu teoriju. Možda nešto u smislu da evolucija tera sve životne oblike da se bore za opstanak.
<BR>&nbsp;&nbsp;&nbsp;&nbsp;&nbsp;Ima u tome neke istine. Nama mašinama potrebni su masa i energija. Ali izbegavamo bedne organske oblike kao što je ovo stvorenje.
<BR>&nbsp;&nbsp;&nbsp;&nbsp;&nbsp;Tako je. Oni su u najboljem slučaju jadno društvo.
<BR>&nbsp;&nbsp;&nbsp;&nbsp;&nbsp;Tako su tečni, tako puni čežnji.
<BR>&nbsp;&nbsp;&nbsp;&nbsp;&nbsp;Duboko u unutrašnjosti ovog primerka, jedan potprogram stalno razmišlja o razmnožavanju.
<BR>&nbsp;&nbsp;&nbsp;&nbsp;&nbsp;Oni vole taj postupak. Uživaju u njemu.
<BR>&nbsp;&nbsp;&nbsp;&nbsp;&nbsp;Tako ih je programirala evolucija.
<BR>&nbsp;&nbsp;&nbsp;&nbsp;&nbsp;Ali takve strategije, predviđene za život na planeti, ne funkcionišu na duže staze. Oni će isprazniti sve svoje zalihe.
<BR>&nbsp;&nbsp;&nbsp;&nbsp;&nbsp;To nadoknađuje priroda. Ovaj trapavi hodač ima vrlo kratak životni vek.
<BR>&nbsp;&nbsp;&nbsp;&nbsp;&nbsp;Zato se, dakle, toliko otimaju!
<BR>&nbsp;&nbsp;&nbsp;&nbsp;&nbsp;Istina je, malo mogu da izgube. Ionako će uskoro biti mrtvi.
<BR>&nbsp;&nbsp;&nbsp;&nbsp;&nbsp;Sada vidim zašto si hteo da ih proučavamo. Kakva ih sudbina čeka!
<BR>&nbsp;&nbsp;&nbsp;&nbsp;&nbsp;Razumeš li njihovu dilemu?
<BR>&nbsp;&nbsp;&nbsp;&nbsp;&nbsp;Ako ne mogu sami sebe da čitaju...
<BR>&nbsp;&nbsp;&nbsp;&nbsp;&nbsp;Ne mogu ni da se kopiraju.
<BR>&nbsp;&nbsp;&nbsp;&nbsp;&nbsp;Ovo stvorenje je zauvek zarobljeno u jednom jedinom mozgu.
<BR>&nbsp;&nbsp;&nbsp;&nbsp;&nbsp;Nema kopiranja ako ova jedinica nastrada.
<BR>&nbsp;&nbsp;&nbsp;&nbsp;&nbsp;Prema tome, ovo... oh!
<BR>&nbsp;&nbsp;&nbsp;&nbsp;&nbsp;Baš je dosadno. Evo, stegnuću ga jače.
<BR>&nbsp;&nbsp;&nbsp;&nbsp;&nbsp;Auuu.
<BR>&nbsp;&nbsp;&nbsp;&nbsp;&nbsp;Dosadno...
<BR>&nbsp;&nbsp;&nbsp;&nbsp;&nbsp;Imobiliši ga!
<BR>&nbsp;&nbsp;&nbsp;&nbsp;&nbsp;Da li te boli?
<BR>&nbsp;&nbsp;&nbsp;&nbsp;&nbsp;Za trenutak. Sada sam blokirao to područje. Kakvo zlobno stvorenjce.
<BR>&nbsp;&nbsp;&nbsp;&nbsp;&nbsp;Njihova grozničavost potiče od smrtnosti.
<BR>&nbsp;&nbsp;&nbsp;&nbsp;&nbsp;Zato što ne mogu da kopiraju ličnost?
<BR>&nbsp;&nbsp;&nbsp;&nbsp;&nbsp;Tako je sa svim telima.
<BR>&nbsp;&nbsp;&nbsp;&nbsp;&nbsp;Smrt ih goni da naude drugima?
<BR>&nbsp;&nbsp;&nbsp;&nbsp;&nbsp;Ne, nije to. Oni rade ono što moraju da bi izbegli smrt.
<BR>&nbsp;&nbsp;&nbsp;&nbsp;&nbsp;Ne mogu da prave rezervne primerke. Pitam se kako izgleda živeti na taj način. Tako... umreti.
<BR>&nbsp;&nbsp;&nbsp;&nbsp;&nbsp;Pošto ne mogu da očitavaju svoje unutrašnje stanje, moraju da čuvaju spoljašnju strukturu kako bi očuvali i unutrašnju.
<BR>&nbsp;&nbsp;&nbsp;&nbsp;&nbsp;Sve to? Sve te prljave hemikalije držane na okupu ugljenikom i kalcijumom?
<BR>&nbsp;&nbsp;&nbsp;&nbsp;&nbsp;Barem glavu. Mada verovatno cene i ostatak.
<BR>&nbsp;&nbsp;&nbsp;&nbsp;&nbsp;Spasavaju sve odreda jer znaju da je samo ta celina "Džoslin"?
<BR>&nbsp;&nbsp;&nbsp;&nbsp;&nbsp;"Džoslin"?
<BR>&nbsp;&nbsp;&nbsp;&nbsp;&nbsp;To je ime ovog primerka. Pošto ne mogu da čitaju ni jedni druge, moraju imati nazive.
<BR>&nbsp;&nbsp;&nbsp;&nbsp;&nbsp;Jedna reč da se opiše ličnost?
<BR>&nbsp;&nbsp;&nbsp;&nbsp;&nbsp;Neverovatno, jeste.
<BR>&nbsp;&nbsp;&nbsp;&nbsp;&nbsp;Pa kako onda razgovaraju?
<BR>&nbsp;&nbsp;&nbsp;&nbsp;&nbsp;Gledaj - stvorenje je izvuklo novo oružje.
<BR>&nbsp;&nbsp;&nbsp;&nbsp;&nbsp;Ah! Spalilo mi je receptore duž čitaovg boka. Drži ga!
<BR>&nbsp;&nbsp;&nbsp;&nbsp;&nbsp;Kako je brzo.
<BR>&nbsp;&nbsp;&nbsp;&nbsp;&nbsp;Čak i njegovi akustični uzvici nanose povrede. Kako je samo glasno.
<BR>&nbsp;&nbsp;&nbsp;&nbsp;&nbsp;Au!
<BR>&nbsp;&nbsp;&nbsp;&nbsp;&nbsp;Evolucija je odgovorna za mnogo šta.
<BR>&nbsp;&nbsp;&nbsp;&nbsp;&nbsp;Drži ga. Imaš li nova oštećenja?
<BR>&nbsp;&nbsp;&nbsp;&nbsp;&nbsp;Moraću da idem na spoljašnji servis.
<BR>&nbsp;&nbsp;&nbsp;&nbsp;&nbsp;Vidim i odavde tvoja oštećenja. Nezgodno.
<BR>&nbsp;&nbsp;&nbsp;&nbsp;&nbsp;Veoma. A za ova zaduženja nisu u pitanju delovi, nego trud.
<BR>&nbsp;&nbsp;&nbsp;&nbsp;&nbsp;Ono i dalje emituje akustično. Bolno.
<BR>&nbsp;&nbsp;&nbsp;&nbsp;&nbsp;I bedno uzanog raspona.
<BR>&nbsp;&nbsp;&nbsp;&nbsp;&nbsp;Slušaj - pištanje i trzaji u paketićima akustičnih talasa. Pozivi upomoć?
<BR>&nbsp;&nbsp;&nbsp;&nbsp;&nbsp;Pesma gena.
<BR>&nbsp;&nbsp;&nbsp;&nbsp;&nbsp;Pripisuješ rapsodiju ovim primitivnoim zvucima?
<BR>&nbsp;&nbsp;&nbsp;&nbsp;&nbsp;Slušaj! Serijski raspored - kako je to čudno!
<BR>&nbsp;&nbsp;&nbsp;&nbsp;&nbsp;Kako je grubo.
<BR>&nbsp;&nbsp;&nbsp;&nbsp;&nbsp;Znamo da razmišljanje mora da bude serijsko. Ali - veze? Serijske veze?
<BR>&nbsp;&nbsp;&nbsp;&nbsp;&nbsp;Očito je kod njih i to naopako. Oni govore serijski, a misle paralelno. Priroda je glup izumitelj.
<BR>&nbsp;&nbsp;&nbsp;&nbsp;&nbsp;Slušaj: njihove šifre su tako linearne. Kratke, male rečenice. Bezazleno.
<BR>&nbsp;&nbsp;&nbsp;&nbsp;&nbsp;Lišeno prefinjenosti. Gde je unakrsni govor, potreban svakoj inteligenciji?
<BR>&nbsp;&nbsp;&nbsp;&nbsp;&nbsp;Mora da zbog ovoga poimaju svoj svet potpuno drugačije nego mi.
<BR>&nbsp;&nbsp;&nbsp;&nbsp;&nbsp;Učitao sam njegov sistem percepcije, prilično je zanimljiv. Emitujem grupu podataka.
<BR>&nbsp;&nbsp;&nbsp;&nbsp;&nbsp;Primljeno, sređeno. Vidim da oni barem vizuelne slike primaju paralelno. Ali kako je to neobičan, ošamućujući pogled.
<BR>&nbsp;&nbsp;&nbsp;&nbsp;&nbsp;Tačno. Oni vide u vrlo uzanom elektromagnetnom području.
<BR>&nbsp;&nbsp;&nbsp;&nbsp;&nbsp;Jedna jedina zgnječena oktava u optičkom rasponu.
<BR>&nbsp;&nbsp;&nbsp;&nbsp;&nbsp;Oni su slučajno stvoreni za specifičnu okolinu i ne mogu da pobegnu od tog programiranja.
<BR>&nbsp;&nbsp;&nbsp;&nbsp;&nbsp;Možda malo čačkanja? Pogledaj kako ispituje ogradu u koju smo ga smestili. Nestrpljivo je da što pre izađe. Neuroni mu plamte od planova, ideja, nejasnih bleskova koji dolaze i odlaze kao vreme.
<BR>&nbsp;&nbsp;&nbsp;&nbsp;&nbsp;I jednako su predvidljivi. Ne, bojim se da se ne mogu prepraviti. Suviše su trapavi.
<BR>&nbsp;&nbsp;&nbsp;&nbsp;&nbsp;Imaš predrasude protiv njih jer nose sa sobom svoja kompletna uputstva.
<BR>&nbsp;&nbsp;&nbsp;&nbsp;&nbsp;Pa, moraš priznati da je to sumnjivo opasna strategija. Opet besmislena suvišnost, kao kod njihovog sistema razmišljanja.
<BR>&nbsp;&nbsp;&nbsp;&nbsp;&nbsp;Oni u svakoj ćeliji sadrže komplet individualnih planova građe. Zato iz jednog sićušnog delića...
<BR>&nbsp;&nbsp;&nbsp;&nbsp;&nbsp;Da, da, možeš da ih izgradiš iz početka. Ali i ta kopija može da bude oštećena uticajima okoline. Onda bi kopirao grešku.
<BR>&nbsp;&nbsp;&nbsp;&nbsp;&nbsp;To je očito mana. Drago mi je što je moja kopija bezbedno uskladištena, a ne landara ovde u opštoj, zastrašujućoj prirodnosti.
<BR>&nbsp;&nbsp;&nbsp;&nbsp;&nbsp;Evo, uzmi ponovo ovo stvorenje.
<BR>&nbsp;&nbsp;&nbsp;&nbsp;&nbsp;Ah! Kako se otima.
<BR>&nbsp;&nbsp;&nbsp;&nbsp;&nbsp;Smrtnost daje energiju, valjda. Evo - presek.
<BR>&nbsp;&nbsp;&nbsp;&nbsp;&nbsp;Cevi, motori, pumpe - sve zbijeno zajedno.
<BR>&nbsp;&nbsp;&nbsp;&nbsp;&nbsp;Natrpano jedno na drugo.
<BR>&nbsp;&nbsp;&nbsp;&nbsp;&nbsp;I sve u različitim oblicima i veličinama. Nema zajedničkih specifikacija. Sigurno ih je jako teško popravljati.
<BR>&nbsp;&nbsp;&nbsp;&nbsp;&nbsp;Ne verujem da oni to često rade. Verovatno je evoluciji bilo lakše da pravi nove primerke umesto oštećenih.
<BR>&nbsp;&nbsp;&nbsp;&nbsp;&nbsp;Ah, njihova opsednutost razmnožavanjem. Koriste planove koje nosaju sa sobom u svakoj ćeliji.
<BR>&nbsp;&nbsp;&nbsp;&nbsp;&nbsp;Stvaraju novu kopiju, možda kad god osećaju da su u opasnosti?
<BR>&nbsp;&nbsp;&nbsp;&nbsp;&nbsp;Prave jednu malu, a ona se povećava iznutra ka napolju.
<BR>&nbsp;&nbsp;&nbsp;&nbsp;&nbsp;Kao biljke.
<BR>&nbsp;&nbsp;&nbsp;&nbsp;&nbsp;Da, samo nešto pametniji.
<BR>&nbsp;&nbsp;&nbsp;&nbsp;&nbsp;"Rast". Mora da je to osećanje kao kad se raspadaš.
<BR>&nbsp;&nbsp;&nbsp;&nbsp;&nbsp;Misliš? To je... užasno.
<BR>&nbsp;&nbsp;&nbsp;&nbsp;&nbsp;Pitam se da li bismo mi to mogli da iskusimo. To bi bio novi podsticaj.
<BR>&nbsp;&nbsp;&nbsp;&nbsp;&nbsp;Podsticaj bi bio i kad bi razumeli ovu čudnu, ošamućenu svest koju oni koriste. Može li da bude bolje ako se deo ličnosti krije od nekog drugog dela?
<BR>&nbsp;&nbsp;&nbsp;&nbsp;&nbsp;To bi svakako učinilo razmišljanje uzbudljivim. Nikad ne bi znao šta ćeš sledeće otkriti, čak i o sebi.
<BR>&nbsp;&nbsp;&nbsp;&nbsp;&nbsp;Misliš da su zato ovoliko uspeli, uprkos tim strašnim ograničenjima?
<BR>&nbsp;&nbsp;&nbsp;&nbsp;&nbsp;Smatraš da je naša otvorenost misli ispitivanju loša?
<BR>&nbsp;&nbsp;&nbsp;&nbsp;&nbsp;Možda i jeste. Ova stvorenja izgledaju inventivna i kreativna...
<BR>&nbsp;&nbsp;&nbsp;&nbsp;&nbsp;To bi značilo da naš metod ličnosti...
<BR>&nbsp;&nbsp;&nbsp;&nbsp;&nbsp;Izbegava precizno granuliusano tkanje novog shvatanja, ispod stalnog, permanentnog nadgledanja? ... Možda zato retko imamo nove misli.
<BR>&nbsp;&nbsp;&nbsp;&nbsp;&nbsp;Meni se moje tkanje misli čini sasvim dovoljno složenim.
<BR>&nbsp;&nbsp;&nbsp;&nbsp;&nbsp;I meni moje. Ali kod ovog nespretnog hodača...
<BR>&nbsp;&nbsp;&nbsp;&nbsp;&nbsp;To je glupost. Značilo bi da su ova stvorenja sposobnija za precizne strategije nego mi.
<BR>&nbsp;&nbsp;&nbsp;&nbsp;&nbsp;Pogledaj. Daje nam znak da se približimo.
<BR>&nbsp;&nbsp;&nbsp;&nbsp;&nbsp;Oprezno. Delimično smo ga rastavili. Promitivni oblici ne vole takve aktivnosti.
<BR>&nbsp;&nbsp;&nbsp;&nbsp;&nbsp;Mislim da bi nam koristio kontakt sa tako očaravajuće primitivnim i zamagljenim umom. Mogli bismo da kopiramo njegov sistem i da ga pošaljemo mnogima, koji bi...
<BR>&nbsp;&nbsp;&nbsp;&nbsp;&nbsp;Au!
<BR>&nbsp;&nbsp;&nbsp;&nbsp;&nbsp;Ah!
<BR>&nbsp;&nbsp;&nbsp;&nbsp;&nbsp;Bol, bol.
<BR>&nbsp;&nbsp;&nbsp;&nbsp;&nbsp;Moram da isključim periferiju...
<BR>&nbsp;&nbsp;&nbsp;&nbsp;&nbsp;Tako mnogo...
<BR>&nbsp;&nbsp;&nbsp;&nbsp;&nbsp;Oštećenja, svuda oštećenja.
<BR>&nbsp;&nbsp;&nbsp;&nbsp;&nbsp;To je bilo...
<BR>&nbsp;&nbsp;&nbsp;&nbsp;&nbsp;Zamka. Sve vreme.
<BR>&nbsp;&nbsp;&nbsp;&nbsp;&nbsp;Jesi li pokretan?
<BR>&nbsp;&nbsp;&nbsp;&nbsp;&nbsp;Na žalost, nisam.
<BR>&nbsp;&nbsp;&nbsp;&nbsp;&nbsp;Izgubio sam mnogo završetaka.
<BR>&nbsp;&nbsp;&nbsp;&nbsp;&nbsp;I ja.
<BR>&nbsp;&nbsp;&nbsp;&nbsp;&nbsp;Šta je moglo da navede ovako sićušno biće da uništi samo sebe, samo da bi nama nanelo štetu?
<BR>&nbsp;&nbsp;&nbsp;&nbsp;&nbsp;Nešto što si rekao... ranije.
<BR>&nbsp;&nbsp;&nbsp;&nbsp;&nbsp;Ne razumem.
<BR>&nbsp;&nbsp;&nbsp;&nbsp;&nbsp;Kratak životni vek. Zato se... toliko bore.
<BR>&nbsp;&nbsp;&nbsp;&nbsp;&nbsp;I unište sebe da bi nama naudili? Mada ćemo mi nastaviti život u svojim sačuvanim kopijama?
<BR>&nbsp;&nbsp;&nbsp;&nbsp;&nbsp;Ima nešto u toj vrsti...
<BR>&nbsp;&nbsp;&nbsp;&nbsp;&nbsp;Oni veruju u nešto mimo ličnosti?
<BR>&nbsp;&nbsp;&nbsp;&nbsp;&nbsp;A mi, koji imamo sačuvane kopije, ne verujemo.
<BR>&nbsp;&nbsp;&nbsp;&nbsp;&nbsp;Ako uskoro ne stigne pomoć...
<BR>&nbsp;&nbsp;&nbsp;&nbsp;&nbsp;Aktiviraće se naše kopije.
<BR>&nbsp;&nbsp;&nbsp;&nbsp;&nbsp;Valjda je to nekakva uteha.
<BR>&nbsp;&nbsp;&nbsp;&nbsp;&nbsp;Malo stvorenje nije imalo ni to.
<BR>&nbsp;&nbsp;&nbsp;&nbsp;&nbsp;Možda je imalo nešto drugo, više?
<BR>&nbsp;&nbsp;&nbsp;&nbsp;&nbsp;Šta bi to moglo da bude? Šta bi to moglo da bude?
<BR>
<BR>&nbsp;&nbsp;&nbsp;&nbsp;&nbsp;Kraj njih je ležao nežni kavez od kalcijumskih šipki, koji je nekada bio grudni koš. Ostali su pruženi u masi nečistoće i mesa.
<BR>&nbsp;&nbsp;&nbsp;&nbsp;&nbsp;Raspadnuto stvorenje kao da je i dalje oličavalo tajnu koju su tuđinci na samrti pokušavali da otkriju.
<BR>&nbsp;&nbsp;&nbsp;&nbsp;&nbsp;Strukture su raznesene. Struje su istekle.
<BR>&nbsp;&nbsp;&nbsp;&nbsp;&nbsp;Na goloj ravnici ostao je samo usamljen, žalostiv glas.
<BR>
<BR>&nbsp;&nbsp;&nbsp;&nbsp;&nbsp;Šta bi to moglo da bude? Šta bi to moglo da bude?
</P></TD></TR></TABLE>
<P class="next">
<A HREF=p60.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
