<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9. ŠUNJANJE
<P>&nbsp;&nbsp;&nbsp;&nbsp;&nbsp;"Zašto ne leti?" upita Kilin za vreme jedne od kratkih pauza.
<BR>&nbsp;&nbsp;&nbsp;&nbsp;&nbsp;I Tobi se to pitao. Bogomoljka je mogla da leti između Sokaka. Ljudi nisu imali opremu za letenje. Nisu mogli da stvore potisak dovoljno veliki da savlada gravitacione pritiske, a da pri tom mogu i da hodaju. "Možda više ne može?"
<BR>&nbsp;&nbsp;&nbsp;&nbsp;&nbsp;Cermo proguta malo vode i ponovo je ispljunu, što je bio stari ritual za ispiranje ukusa prašine iz usta. Potom pogleda daleki smaragdni krov, slojevite terase tla visoko nad njima. "Možda je prvo odbacila potisnike. Jednostavno ih nismo primetili."
<BR>&nbsp;&nbsp;&nbsp;&nbsp;&nbsp;#Možda ne želi da leti#, promrmlja Kvat. #Biti vezan za tlo i progonjen, to je drugačije iskustvo.#
<BR>&nbsp;&nbsp;&nbsp;&nbsp;&nbsp;Ljudi se zgledaše i slegnuše ramenima. Tobi se pitao šta je Kvat htela da kaže, ali ona se udaljila, pretražujući okolinu. Nije imao prilike da mozga dalje, jer se Cermo ponovo zagledao uz magloviti peve, namrštio se i pokazao rukom. "Materpad", tiho reče on.
<BR>&nbsp;&nbsp;&nbsp;&nbsp;&nbsp;Zelena i smeđa masa odvajala se u slojevima od predela u visini, stvarajući nemi gejzir. Komađe se tumbalo i sudaralo.
<BR>&nbsp;&nbsp;&nbsp;&nbsp;&nbsp;"Brzo se primiče", napeto reče Kilin.
<BR>&nbsp;&nbsp;&nbsp;&nbsp;&nbsp;Nisu mogli ništa da učine. Ponekad se peve ošteti. Gravitacija duž površine naglo nestane dok se napete linije prostora-vremena povlače, kao prekinute gumice. Materija iznenada ostane slobodna.
<BR>&nbsp;&nbsp;&nbsp;&nbsp;&nbsp;"Ovog puta nije neki bedni mali luk", reče Cermo.
<BR>&nbsp;&nbsp;&nbsp;&nbsp;&nbsp;Ponekad je putanja materije stvarala luk, i masa se obrušavala na tlo samo malo dalje. Kad se oslobođena materija jednom popne dovoljno visoko, može da se raširi po čitavom prostoru između zidova Sokaka. Ovog puta imala je više nego dovoljno energije. Izgledalo je da sve više ubrzava, a i dalje se nije čulo baš ništa.
<BR>&nbsp;&nbsp;&nbsp;&nbsp;&nbsp;"Primiče se." Tobi je stajao napetih nogu, spreman da potrči. Ali kuda?
<BR>&nbsp;&nbsp;&nbsp;&nbsp;&nbsp;Zbijeni vodoskok mase hitao je ka njima. Sve više je narastao i Tobi je jasno video stenje i drveće u njemu. Prednja ivica je bila malo levo od njega, a onda se čitava oslobođena masa, vrlo brzo, spusti pravo ka njima.
<BR>&nbsp;&nbsp;&nbsp;&nbsp;&nbsp;Bilo je blizu, ali ne i dovoljno. Tresnula je o tlo pevea nešto malo uzvodno od njih. Udarni talas ih je sve oborio. Za njim je usledila grmljavina. Svi se pogrbiše pod kišom iverja i kamenja. Jedan je udario Tobija u rame; zabolelo je, ali ništa nije slomio.
<BR>&nbsp;&nbsp;&nbsp;&nbsp;&nbsp;Za nekoliko minuta sve je bilo gotovo. Otresli su se i pogledali kolika je šteta. Neki bregovi imali su novi sloj, a stenje se još kotrljalo i upadalo u jaruge uz tresak.
<BR>&nbsp;&nbsp;&nbsp;&nbsp;&nbsp;"Tamo neko vreme neće biti dobrih puteva", reče Cermo.
<BR>&nbsp;&nbsp;&nbsp;&nbsp;&nbsp;"Pitam se da li će Bogomoljka namerno poći tuda", reče Kilin.
<BR>&nbsp;&nbsp;&nbsp;&nbsp;&nbsp;Cermo se namršti. "Verovatno."
<BR>&nbsp;&nbsp;&nbsp;&nbsp;&nbsp;Tako je i bilo. Sistemi za praćenje su im to rekli kroz jedan sat.
<BR>&nbsp;&nbsp;&nbsp;&nbsp;&nbsp;Odmah potom usledile su nevolje. Trag Bogomoljke vodio je pravo na nesigurno novo tlo. Pošli su uz gravitaciju, ka veličanstvenim, masivnim padinama. Tlo je bilo kamenito, od golog, gusto zbijenog pevea. Materpad je oslobodio svežu energiju. Iz nje su se uvijali događaji, tanušni trenuci iz prošlosti koji su se pojavljivali i isparavali. Napredovanje uzbrdo ličilo je na penjanje uz veliki, narastajući talas koji se peni, spreman da se svakog trenutka razbije uz urlik. Na iskošenom vremenjaku stvarala su se udubljenja, a u njima jezera - ne od vode, nego od nekakvog talasavog šljunka. Bilo ih je lako zameniti sa vodenim jezerima, jer su zrnca zdrobljenog pevea bila bledoplava, kao da su pomodrela od hladnoće. Tobi nije izdržao: gurnuo je ruku unutra i smesta je trgao, oparen. Skakao je okolo, tresući rukom i besan na samog sebe zbog tolike gluposti.
<BR>&nbsp;&nbsp;&nbsp;&nbsp;&nbsp;Nije pazio, i zato ga je drhtanje i otvaranje tla zateklo nespremnog. Pao je u pukotinu sa ivicama oštrim kao pocepani lim. Zateturao se i brzo iskočio napolje.
<BR>&nbsp;&nbsp;&nbsp;&nbsp;&nbsp;Ni Cermo ni Kilin nisu primetili ništa od toga, jer su upravo uočili Bogomoljku. Kvat se usmerila ka njoj.
<BR>&nbsp;&nbsp;&nbsp;&nbsp;&nbsp;Tobi potrča da ih sustigne. Bogomoljka odjednom iščeze iz njegovih čula. Nije ostavila za sobom čak ni tipičnu prazninu Bogomoljke.
<BR>&nbsp;&nbsp;&nbsp;&nbsp;&nbsp;"Prebaci na vizuelno!" povika otac, i tako je znao da su čula otkazala i ostalima.
<BR>&nbsp;&nbsp;&nbsp;&nbsp;&nbsp;Tobi je hitao uzbrdo. Morao je da upotrebi svu snagu kako bi izdržao, i nije gledao gde su ostali. Ovde je tlo bilo gusto obraslo. Dok je prolazio čuo je zveketanje, a u dubini udare i eksplozije. Ako deo pevea zapadne u nestabilnost, sa sobom odnosi sve. Potresi su postali jači i on pade.
<BR>&nbsp;&nbsp;&nbsp;&nbsp;&nbsp;- Cermo! - pozva on preko pst-kola. Nije bilo odgovora. - : # - pozvao je i Kvat, ali opet nije bilo odgovora.
<BR>&nbsp;&nbsp;&nbsp;&nbsp;&nbsp;Ipak je i dalje, nekako, mogao da oseti Bogomoljku. Ne preko tragova u čulima, nego kao hladan, metalni ukus u suvom vazduhu.
<BR>&nbsp;&nbsp;&nbsp;&nbsp;&nbsp;Razumeo je taj poslednji, očajnički potez. Bogomoljka ih je namamila u nestabilno područje da ih se oslobodi. Hteo je da se sagne i uhvati se za drhtavo tlo, ali miris je bio jak. Granje je nad njim šuštalo dok se probijao uzbrdo, pa na čistinu. Znao je da je ispred njega, ali nije znao kako zna.
<BR>&nbsp;&nbsp;&nbsp;&nbsp;&nbsp;Jedna blistavo bela munja jurnu kraj njega, a druga ga pogodi. Bol mu pokulja niz kičmu. Odskočio je i zakotrljao se po tlu. Tek tada je primetio brze, šuštave zvuke koji su se pojavili pre nego što je pogođen i prepoznao je očevu elektromagnetnu pušku. Odmah potom začu se i Cermovo oružje.
<BR>&nbsp;&nbsp;&nbsp;&nbsp;&nbsp;Svi sistemi su mu se grčili. Noge su mu bile ukočene od bola i nije mogao da se pridrži kad se vremenjak pod njim otvorio. Oštro kamenje se odvajalo od ivice i seklo ga po licu.
<BR>&nbsp;&nbsp;&nbsp;&nbsp;&nbsp;Čitav svet se pretvorio u oblak bola. Cermovi prodorni pucnji i očevo rap-rap-rap zvučali su prigušeno u šupljem vazduhu. Njih dvojica neprekidno su pucali. Tobi i dalje nije video metu, ali metalni miris je bio još jači.
<BR>&nbsp;&nbsp;&nbsp;&nbsp;&nbsp;Kroz čula začu Kvatino osobeno vuum vuum. Koristila je oružje koje kvari unutrašnje veze i može da uništi maškin um ako se dobro nacilja. Sada su svi vikali, ali njemu se to činilo veoma daleko. Nisu dobili vizuelnu sliku Bogomoljke, a glasovi su im postajali sve slabiji kako su se udaljavali.
<BR>&nbsp;&nbsp;&nbsp;&nbsp;&nbsp;Tobi je s mukom ustao. Izvukao je iz džepa komad tkanine da zaustavi krvarenje na temenu i obrazu. I dalje pucnjava. A onda ju je ugledao. U čulima mu se talasala praznina.
<BR>&nbsp;&nbsp;&nbsp;&nbsp;&nbsp;Jedan pucanj prođe tik kraj njega. Zabolelo ga je, ali nije mu oštetio unutrašnjost. To je učinilo nešto drugo, pre nego što je stigao da reaguje.
<BR>&nbsp;&nbsp;&nbsp;&nbsp;&nbsp;- dve kolone prilika u trku sreću se na suvoj ravnici. Ljudi se divlje smeju, kezeći se kroz prljave kacige, pljeskaju jedni druge po ramenima. Dve Porodice nisu se srele godinama, a sada su naišli jedni na druge. Rukovi i Bišopovi. Važni su samo ukus i dodir, pritisak toplog i mirisnog tela, smrdljivog i slanog. Grljenje i tapšanje. Jecaji dok stari prijatelji gledaju jedni drugima izborana, umorna lica. Uskomešana reka priče, promuklih uzvika, smeha -
<BR>&nbsp;&nbsp;&nbsp;&nbsp;&nbsp;Došlo je toliko brzo da je u prvi mah imao samo osećanje uboda. Nezgodan svrab, kao pred kijanje. Toliko brzo da nije razmišljao, samo je reagovao. Potom je ugledao sklop šipki kako se kreće u obližnjem gustišu. Na manje od sto metara.
<BR>&nbsp;&nbsp;&nbsp;&nbsp;&nbsp;Sporo, sporo, kao pod vodom. Pucao je u nju i promašio. Bogomoljkina polja odbijala su gotovo sve sem direktnog udara. Pucanj je morao biti pažljivo planiran da bi oštetio njene slojevite umove odbrane.
<BR>&nbsp;&nbsp;&nbsp;&nbsp;&nbsp;Potrčao je niz jarugu koja je pucketala i otvarala se pod njim. Energija pevea poigravala je u plavo-belim lukovima gde god bi stupio nogom. Znao je da od bola ne vidi sasvim dobro.
<BR>&nbsp;&nbsp;&nbsp;&nbsp;&nbsp;Opet pucnji i lomljava i sve poče da se udaljava od njega u gustom, zamagljenom vazduhu.
<BR>&nbsp;&nbsp;&nbsp;&nbsp;&nbsp;Cermo vrisnu. Njegov krik zaglušio je kom.
<BR>&nbsp;&nbsp;&nbsp;&nbsp;&nbsp;Bogomoljkin zadah postajao je jači.
<BR>&nbsp;&nbsp;&nbsp;&nbsp;&nbsp;Tobi se iskobelja iz jaruge. Vremenjak se penio i kuljao naviše kao kad se roje spore. Popucao je i rascepio se. Velike cik-cak linije hitale su ka grmlju što je kiselo zaudaralo.
<BR>&nbsp;&nbsp;&nbsp;&nbsp;&nbsp;Potrčao je ka zvucima udara. Uzbrdo. Spotakao se, ustao i nastavio.
<BR>&nbsp;&nbsp;&nbsp;&nbsp;&nbsp;- usred slavlja začulo se snažno spang i bujica priče pretvorila se u krike. Vrisku. Tela su padala, druga su pokušavala da ih uhvate. Zapanjena, bela lica. Oštri zvuci bili su elektromagnetni pucnji, a Bogomoljka je bila tačkica na dalekoj padini koja je ciljala u tek spojene ljude, veoma pazeći da gađa uvek u po jednu priliku u trku. Obarala ih je redom i izvlačila srž iz primata dok su njihova sićušna svetla treperila i počinjala da se gase. Bol, sećanja, radost, sive tuge, meki snovi - sve se slivalo u nju. Sve je bilo snimljeno. -
<BR>&nbsp;&nbsp;&nbsp;&nbsp;&nbsp;Zateturao se od snage tog praska. Gde je ona?
<BR>&nbsp;&nbsp;&nbsp;&nbsp;&nbsp;Ovde je grmlje bilo visoko, a kržljavo drveće visilo je nad njima. Preko koma je dobio pisak od oca, pa još jedan od Cerma. Na topo mapi Cermo je bio na padini, a osvetljeni Kilin se udaljavao od njega, idući uzbrdo.
<BR>&nbsp;&nbsp;&nbsp;&nbsp;&nbsp;Tobi skrete uzbrdo. Morao je da se probija kroz nekakvo žilavo žbunje i potpuno neočekivano naišao je na oca.
<BR>&nbsp;&nbsp;&nbsp;&nbsp;&nbsp;Kilin je bio bled. "Gadno je sredila Cerma."
<BR>&nbsp;&nbsp;&nbsp;&nbsp;&nbsp;"Pratiš je?"
<BR>&nbsp;&nbsp;&nbsp;&nbsp;&nbsp;"Prilično dobro sam je pogodio, ostavlja miris."
<BR>&nbsp;&nbsp;&nbsp;&nbsp;&nbsp;Zadah je sad bio metalan i uljast. Tobi je znao da pravi podaci koje njegovi sistemi primaju uopšte nisu mirisi, ali u njemu su se spajali sa sećanjima i pretvarali u projekciju koja je treperila u njemu.
<BR>&nbsp;&nbsp;&nbsp;&nbsp;&nbsp;Bilo je mnogo drugih znakova. Rasuti delovi prošarali su žbunje narandžastom i purpurnom bojom. Delovi Bogomoljke. Kraj jednog drveta ležala je spržena kukuljica. "Čuvaj se", reče otac. Pažljivo su je zaobišli, ali bila je mrtva.
<BR>&nbsp;&nbsp;&nbsp;&nbsp;&nbsp;"Tata, ona mi je maločas poslala sećanja."
<BR>&nbsp;&nbsp;&nbsp;&nbsp;&nbsp;"Pokušava da te zbuni."
<BR>&nbsp;&nbsp;&nbsp;&nbsp;&nbsp;"Mislim da nije to."
<BR>&nbsp;&nbsp;&nbsp;&nbsp;&nbsp;"Izgledaš ošamućeno."
<BR>&nbsp;&nbsp;&nbsp;&nbsp;&nbsp;"Dobro mi je."
<BR>&nbsp;&nbsp;&nbsp;&nbsp;&nbsp;"Pogodila te je?"
<BR>&nbsp;&nbsp;&nbsp;&nbsp;&nbsp;Tobi klimnu, hvatajući vazduh.
<BR>&nbsp;&nbsp;&nbsp;&nbsp;&nbsp;"Možda je trebalo da ostaneš sa Cermom."
<BR>&nbsp;&nbsp;&nbsp;&nbsp;&nbsp;"Mogu da izdržim."
<BR>&nbsp;&nbsp;&nbsp;&nbsp;&nbsp;"Nisam to mislio."
<BR>&nbsp;&nbsp;&nbsp;&nbsp;&nbsp;"Cermo nije dobro."
<BR>&nbsp;&nbsp;&nbsp;&nbsp;&nbsp;"Vratiću se do njega malo kasnije."
<BR>&nbsp;&nbsp;&nbsp;&nbsp;&nbsp;Na topo mapi video je Kvat, prilično daleko. Blokirala je Bogomoljki odstupnicu. "Blizu je. Osećaš miris?"
<BR>&nbsp;&nbsp;&nbsp;&nbsp;&nbsp;"Sad je imamo, prokletinju", reče Kilin.
<BR>&nbsp;&nbsp;&nbsp;&nbsp;&nbsp;"Nije pokušavala da me sredi. Nije pokušavala..."
<BR>&nbsp;&nbsp;&nbsp;&nbsp;&nbsp;"Mani to. To je pogodak u telo", šapnu Kilin.
<BR>&nbsp;&nbsp;&nbsp;&nbsp;&nbsp;I bio je. Težak zadah nečega nalik na patnju ležao je u vazduhu kad su stigli do grupice čvornovatog drveća i guste šikare. Išli su što su tiše mogli, mada je sada brzina bila najvažnija.
<BR>&nbsp;&nbsp;&nbsp;&nbsp;&nbsp;Bogomoljka je stajala oslonjena o drveće. Granje joj je virilo kroz otvore. Dok joj se polako približavao, Tobi pomisli kako izgleda kao da je drveće izraslo iz Bogomoljkinog tela, i da je sada ona spoj organskog i mašinskog.
<BR>&nbsp;&nbsp;&nbsp;&nbsp;&nbsp;Video joj je leđa, crno-siva i ogromna, spojeve stopljene sa složenim uglastim konstrukcijama. Pošao je za ocem duž bokova koji su uzdisali i spuštali se kao da nešto izlazi iz Bogomoljke. Tako je i bilo - oslobođeni oblačići podataka brujali su i zujali u prolazu.
<BR>&nbsp;&nbsp;&nbsp;&nbsp;&nbsp;Bila je velika kao kuća i Tobi je sada video kako ju je energija držala na okupu, do sada. Iz nje su tekli nizovi podataka, kao kad teče krv, i Kilin podiže elektromagnetnu pušku i opali. Bogomoljka je imala antene i diskove u sopstvenim zatvorenim kućištima i jedna se usmeri na njih. To je bila jedina reakcija. Nije bilo potrebe nanositi joj mehaničku štetu, trošiti eksploziv ili energiju. Prepletena mreža podataka od koje se Bogomoljka sastojala upravo se rastakala u ništavilo. Programi iz Šifri pokretača napunili su je pucketavom snagom koju je Tobi čuo kako je izjeda, nalik na plamen, kroz čitavu sivu mrežu Bogomoljke. Tri parabolične antene okrenuše se da pogledaju u njih. Njegov otac ponovo opali i čitava skalamerija se zatrese kao kuća pred rušenje.
<BR>&nbsp;&nbsp;&nbsp;&nbsp;&nbsp;Tobi ustuknu. "Dovoljno je", reče on.
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;Bogomoljka pade.
<BR>&nbsp;&nbsp;&nbsp;&nbsp;&nbsp;Delovi su se otkačinjali i otpadali, kotrljajući se, i drobili su se čitavi kristalni slojevi. Lepa kristalna ispupčenja otpadoše iz svojih ležišta i prosuše sadržaj po tlu. Tlo je tutnjalo, ali njih dvojica se nisu odmicali od mase u rastakanju.
<BR>&nbsp;&nbsp;&nbsp;&nbsp;&nbsp;"Gotova je", reče Tobi.
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;Tobiju se to nije sviđalo, ali otac je bio u pravu. Iza njih se pojavi Kvat, ali nije ništa rekla. Svi su čuli tihe krike podumova dok su bolovi zadovoljstva prodirali u njih. Šifre pokretači na delu.
<BR>&nbsp;&nbsp;&nbsp;&nbsp;&nbsp;Bogomoljka je sve ovo vreme pokušavala da spreči širenje haosa, i u očajanju i agoniji okomila se na ljude, oslobođena pritiska podumova koji su konačno popustili. Sada se raspadala u poslednjem naletu uživanja. Sistemi su poigravali i plamteli po njenim čulima, prosipajući filigransko bogatstvo bez ikakvog smisla za ljude.
<BR>&nbsp;&nbsp;&nbsp;&nbsp;&nbsp;Tobi se odmače, odjednom slab od sopstvenog bola. "Uskoro će biti gotova, tata."
<BR>&nbsp;&nbsp;&nbsp;&nbsp;&nbsp;"Ne. Udri je jednom i ti."
<BR>&nbsp;&nbsp;&nbsp;&nbsp;&nbsp;"Mani je."
<BR>&nbsp;&nbsp;&nbsp;&nbsp;&nbsp;Iza njih se, hramajući, iznenada pojavi Cermo, bez jednog uveta i lica prekrivenog krvlju. Leva ruka mu je besmisleno landarala, iz nje je virila bela kost, ali Cermovo lice je bilo još belje. Tobi se odmah setio kako je Kilin, nekada davno, izgubio funkcije jedne ruke, i kako Cermo nije obrćaao pažnju na to, iz poštovanja, sem kad je Kilinu zaista bila potrebna pomoć.
<BR>&nbsp;&nbsp;&nbsp;&nbsp;&nbsp;Cermova čula odzvanjala su od medicinskih upozorenja. Cermo nije obraćao pažnju na njih, a nije pogledao ni Tobija ni Kilina ni Kvat. Proteturao se kraj njih i u prolazu uzeo Tobijevo oružje, rukom prekrivenom skorelom krvlju. Zateturao se od težine, ali niko nije reagovao.
<BR>&nbsp;&nbsp;&nbsp;&nbsp;&nbsp;Nije se čuo nikakav zvuk sem micanja Bogomoljke. Iz nje su isticale mrlje podataka i Tobi začu u sebi jasan glas.
<BR>&nbsp;&nbsp;&nbsp;&nbsp;&nbsp;To je sve što mogu da dam.
<BR>&nbsp;&nbsp;&nbsp;&nbsp;&nbsp;"Ubij je", reče Kilin.
<BR>&nbsp;&nbsp;&nbsp;&nbsp;&nbsp;Cermo je žmirkao, ošamućen. Napola je podigao desnu ruku sa Tobijevim bacačem strelica. Izgledao je zapanjen iznenadnom snagom glasa.
<BR>&nbsp;&nbsp;&nbsp;&nbsp;&nbsp;Ja sam više od zbira svih sećanja.
<BR>&nbsp;&nbsp;&nbsp;&nbsp;&nbsp;"Uskoro ćeš biti mnogo manje od toga", promrmlja Kilin.
<BR>&nbsp;&nbsp;&nbsp;&nbsp;&nbsp;Imam poklon za tebe, Tobi.
<BR>&nbsp;&nbsp;&nbsp;&nbsp;&nbsp;Tobi se ukoči. Dahtao je, zbunjen.
<BR>&nbsp;&nbsp;&nbsp;&nbsp;&nbsp;Biće ti potreban.
<BR>&nbsp;&nbsp;&nbsp;&nbsp;&nbsp;Cermo podiže bacač strelica i uperi zatupasti vrh u središte slojeva koji su se još kretali. Glavni um je bio tu negde. Pokušao je da odredi pravi ugao. Trenutak je lebdeo u vazduhu.
<BR>&nbsp;&nbsp;&nbsp;&nbsp;&nbsp;Snimila sam toliko Bišopovih. Imam najveću zbirku vas. A vi ste najdivniji od svih nižih oblika.
<BR>&nbsp;&nbsp;&nbsp;&nbsp;&nbsp;Cermo se pokrete i opali tri puta.
<BR>&nbsp;&nbsp;&nbsp;&nbsp;&nbsp;Čak i sa jednom rukom, na ovoj razdaljini svaka strelica našla je put do poduma i podigla oblak žutog plamena u Bogomoljkinoj čulnoj mreži. Cermo je svaki put besno psovao, a Bogomoljka bi se zaljuljala od udara.
<BR>&nbsp;&nbsp;&nbsp;&nbsp;&nbsp;Od trećeg pucnja parabolične antene počeše da se okreću, brzo, još brže, a onda stadoše. Tobi je znao da će se zauvek sećati kako je to bilo smešno.
<BR>&nbsp;&nbsp;&nbsp;&nbsp;&nbsp;Svaka pokretna šipka i servo u Bogomoljci zaustaviše se i njeno dostojanstvo nestade, mada Tobiju nije bilo jasno kako. U jednom trenutku bila je velika i u mukama, a sledećeg je postala obična hrpa rasutih delova. Nije bila celina.
<BR>&nbsp;&nbsp;&nbsp;&nbsp;&nbsp;Tada Cermo pade. Skljokao se, potpuno mlitavo, landarajući rukama i nogama. Tobi je video da je to Bogomoljka uspela da učini nešto u poslednjem trenutku, a i njega je zahvatila ivica tog polja. Sav je zabrideo. Čula mu se preopteretiše, izviše, blesnuše pokretnim venama boje ćilibara. Zateturao se, ali nije bilo oštećenja.
<BR>&nbsp;&nbsp;&nbsp;&nbsp;&nbsp;Kad je stigao do Cerma, ovaj je već sklopio oči.
<BR>&nbsp;&nbsp;&nbsp;&nbsp;&nbsp;"Prokletstvo!" reče Kilin.
<BR>&nbsp;&nbsp;&nbsp;&nbsp;&nbsp;#On je skroz mrtav#, reče Kvat. #Bogomoljka mu je u svom poslednjem trenutku otela ličnost.#
<BR>&nbsp;&nbsp;&nbsp;&nbsp;&nbsp;"Zašto?" upita Kilin drhtavim glasom.
<BR>&nbsp;&nbsp;&nbsp;&nbsp;&nbsp;#To ne znam.#
<BR>&nbsp;&nbsp;&nbsp;&nbsp;&nbsp;"Osveta", reče Kilin.
<BR>&nbsp;&nbsp;&nbsp;&nbsp;&nbsp;#Završila je sa vama.#
<BR>&nbsp;&nbsp;&nbsp;&nbsp;&nbsp;"Sa nama? Ne, nego obrnuto", mračno reče Kilin.
<BR>&nbsp;&nbsp;&nbsp;&nbsp;&nbsp;#Igrala je svoju igru do kraja, pustila vas je da izvedete jedan od svojih urođenih postupaka. Onaj koji nije iskusila dosad.#
<BR>&nbsp;&nbsp;&nbsp;&nbsp;&nbsp;"Kakav... postupak?" upita Tobi promuklim glasom.
<BR>&nbsp;&nbsp;&nbsp;&nbsp;&nbsp;#Vaša vrsta je vrlo davno lovila na otvorenom. U skupinama. Savladali ste jezik i obrede potere. To je dovelo do pojave inteligencije - posebnog načina razmišljanja.#
<BR>&nbsp;&nbsp;&nbsp;&nbsp;&nbsp;"To je htela da vidi kako radimo?" Kilin se sad smirio. Klečao je i bez ikakve potrebe gladio Cermovo rame.
<BR>&nbsp;&nbsp;&nbsp;&nbsp;&nbsp;#Pretpostavljam da je htela da učestvuje u tome. U jedinoj ulozi koju je mogla da igra.#
<BR>&nbsp;&nbsp;&nbsp;&nbsp;&nbsp;Tobi pomisli na uskladištena sećanja koja je rasuo po vazduhu, namerno razbacujući nagomilano bogatstvo. Ali sećanje nije ličnost. Sećanje ne može da predviđa i deluje. Sećanja samo sede i čekaju.
</P></TD></TR></TABLE>
<P class="next">
<A HREF=p97.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
