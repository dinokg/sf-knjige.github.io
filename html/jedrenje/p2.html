<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>AMBIS VREMENA
<P>&nbsp;&nbsp;&nbsp;&nbsp;&nbsp;Unutrašnje stanje: mesto vedro i glatko, bez definicije:
<BR>&nbsp;&nbsp;&nbsp;&nbsp;&nbsp;Mašine se bliže, Najdžele.
<BR>&nbsp;&nbsp;&nbsp;&nbsp;&nbsp;"Osećaš ih?"
<BR>&nbsp;&nbsp;&nbsp;&nbsp;&nbsp;Jasno. Sada mogu da se pojave u magnetnim vrtlozima.
<BR>&nbsp;&nbsp;&nbsp;&nbsp;&nbsp;"Prokleto su vešte."
<BR>&nbsp;&nbsp;&nbsp;&nbsp;&nbsp;Osećam ih. Dolazi nešto gadno.
<BR>&nbsp;&nbsp;&nbsp;&nbsp;&nbsp;"Hvala na upozorenju, mila moja. No, ja moram da usmerim ovog momka Tobija, a to će potrajati."
<BR>&nbsp;&nbsp;&nbsp;&nbsp;&nbsp;Ionako ne možeš ništa da učiniš za mene.
<BR>&nbsp;&nbsp;&nbsp;&nbsp;&nbsp;Mračno se osmehnuo. "Suviše tačno."
<BR>&nbsp;&nbsp;&nbsp;&nbsp;&nbsp;Javiću ti kad se gustina energije promeni nagore.
<BR>&nbsp;&nbsp;&nbsp;&nbsp;&nbsp;On klimnu i prostor bez definicije nestade.
<BR>&nbsp;&nbsp;&nbsp;&nbsp;&nbsp;Ponovo je bio u praznoj sobi, sedeći preko puta mladića, pokušavajući da uobliči ogromnu priču koja ga je dovela do ovog trenutka.
<BR>&nbsp;&nbsp;&nbsp;&nbsp;&nbsp;... ne možeš ništa da učiniš...
<BR>&nbsp;&nbsp;&nbsp;&nbsp;&nbsp;Setio se drugog vremena, veoma davnog.
<BR>
<BR>&nbsp;&nbsp;&nbsp;&nbsp;&nbsp;On i Karlos su stajali na suvom grebenu gole stene i gledali preko ravnice. Ovo i nije bio svet nego zgrčena mreža samog prostora-vremena. Nebo nad njima bila je udubljena pustinja.
<BR>&nbsp;&nbsp;&nbsp;&nbsp;&nbsp;Svejedno, delovalo je kao mesto za život. Upadljivo, tuđinsko pribežište. Prašina, vazduh, čudne ali prihvatljive biljke.
<BR>&nbsp;&nbsp;&nbsp;&nbsp;&nbsp;Razgovarali su kako da nađu način da se tu živi, na grubom, suvom mestu koje se uvijalo, živo, potpuno različito od kamena.
<BR>&nbsp;&nbsp;&nbsp;&nbsp;&nbsp;Karlos je baš rekao dobru šalu i Najdžel se nasmejao, opušten i smiren, a onda se Karlos bacio napred, udarivši ramenom Najdžela po ruci. Karlos je pao zabačene glave, kao da gleda nebo, sa zbunjenim izrazom lica dok mu je glava prolazila kraj Najdžela i padala, licem naniže, u sprženu prašinu. Karlos nije podigao ruke da ublaži pad. Iskrenuo je stopalo pri udaru.
<BR>&nbsp;&nbsp;&nbsp;&nbsp;&nbsp;Buka koja je sve to započela bila je gadna. Kao da se iscedila iz vazduha, mek udar kao kad sekira zađe u truli panj.
<BR>&nbsp;&nbsp;&nbsp;&nbsp;&nbsp;Dok je Karlos još padao, nešto se podiglo iz njegovih leđa, gejzir kože i penušave krvi. Poprskalo mu je čitava leđa dok je telo udaralo u prašinu. Onaj udar, shvatio je Najdžel. Bila je kompaktna eksplozija elektromagnetne energije, usmerena na nekoliko cetimetara ispod kože.
<BR>&nbsp;&nbsp;&nbsp;&nbsp;&nbsp;Dok se bacao na tlo kako bi bio manje upadljiva meta, Najdžel je imao priliku da osmotri Karlosa. Jednom je bilo dovoljno. Potom je potrčao, pognut, slušajući oštro zujanje elektromagnetnog snopa koji ga je promašivao dok je trčao u cik-cak iza nekog stenja.
<BR>&nbsp;&nbsp;&nbsp;&nbsp;&nbsp;Suviše otvorenog prostora i premalo zaklona. Čučnuo je i nije mogao da vidi šta puca. Karlos je ležao potpuno nepomično.
<BR>&nbsp;&nbsp;&nbsp;&nbsp;&nbsp;Ništa se nije dešavalo. Nije bilo novih udara.
<BR>&nbsp;&nbsp;&nbsp;&nbsp;&nbsp;Dok je čekao, Najdžel je u sebi ponovo odgledao čitav prizor. Šikljanje ružičaste krvi iz kruga utisnutog visoko u kičmu. Tačno u metu, četiri centimetra ispod vrata. Kilodžuli energije usmereni u tačku veličine nokta.
<BR>&nbsp;&nbsp;&nbsp;&nbsp;&nbsp;Tolika količina energije, tako precizno usmerena, mogla je da obavi stvar čak i da je pogodila kuk ili utrobu. Ovako tačno naciljana, raznela je glavnu osu, primenivši ogroman pritisak preko moždane tečnosti - nalet vetra koji gasi sveću, i mozak se ugasio za milisekundu.
<BR>&nbsp;&nbsp;&nbsp;&nbsp;&nbsp;Karlos je pao mlitav, izbrisan. Mek, tečan udar, potom večna tišina.
<BR>&nbsp;&nbsp;&nbsp;&nbsp;&nbsp;Najdžel je podigao ruku i neko vreme je gledao kako drhti. Dosta čekanja.
<BR>&nbsp;&nbsp;&nbsp;&nbsp;&nbsp;Pošao je duž grebena. Mlaz je došao iza Karlosa, i Najdžel je pazio da uvek bude mnogo kamena između njega i tog pravca. Stigao je do Karlosa i osmotrio mu lice, zaklonjen iza obližnje gromade. Glava je bila nagnuta u stranu. Oči još otvorene, i iz njih je u sivu prašinu kapala vlaga. Oči su bile najgore, zurile su u beskonačnost koju svako može da primeti samo jednom.
<BR>&nbsp;&nbsp;&nbsp;&nbsp;&nbsp;Zbogom, prijatelju. Ponekad smo se svađali, ali smo prešli zajedno trideset svetlosnih godina. A sada ne mogu ništa da učinim za tebe.
<BR>&nbsp;&nbsp;&nbsp;&nbsp;&nbsp;Primetio je pokret zdesna. Izvukao je mlazni pištolj i opalio, ali meta je bila paučinasta lopta od pahuljica. Neko Viši, ili možda samo njegov lokalni oblik.
<BR>&nbsp;&nbsp;&nbsp;&nbsp;&nbsp;Svetlucao je, okrenuo se i progovorio dubokim glasom. "Žalimo."
<BR>&nbsp;&nbsp;&nbsp;&nbsp;&nbsp;"Vi ste to učinili?"
<BR>&nbsp;&nbsp;&nbsp;&nbsp;&nbsp;"Ne. Mehanički oblik, zvan Bogomoljka."
<BR>&nbsp;&nbsp;&nbsp;&nbsp;&nbsp;"A ko ste vi?"
<BR>&nbsp;&nbsp;&nbsp;&nbsp;&nbsp;"To je nemoguće reći."
<BR>&nbsp;&nbsp;&nbsp;&nbsp;&nbsp;"Juri li ta Bogomoljka i mene?"
<BR>&nbsp;&nbsp;&nbsp;&nbsp;&nbsp;"Ja ću te štititi."
<BR>&nbsp;&nbsp;&nbsp;&nbsp;&nbsp;"Karlosu nisi mnogo pomogao."
<BR>&nbsp;&nbsp;&nbsp;&nbsp;&nbsp;"Stigao sam nešto kasnije."
<BR>&nbsp;&nbsp;&nbsp;&nbsp;&nbsp;"Nešto kasnije?"
<BR>&nbsp;&nbsp;&nbsp;&nbsp;&nbsp;"Moraš oprostiti greške. Svi smo konačni."
<BR>&nbsp;&nbsp;&nbsp;&nbsp;&nbsp;"Prokleto konačni."
<BR>&nbsp;&nbsp;&nbsp;&nbsp;&nbsp;"Bogomoljka je požnjela Karlosa. On je sačuvan."
<BR>&nbsp;&nbsp;&nbsp;&nbsp;&nbsp;"Misliš uskladišten?"
<BR>&nbsp;&nbsp;&nbsp;&nbsp;&nbsp;"Mašinama je to isto."
<BR>&nbsp;&nbsp;&nbsp;&nbsp;&nbsp;"Nama nije. Mislio sam da ćemo biti bezbedni ovde, u ovom Zaklonu."
<BR>&nbsp;&nbsp;&nbsp;&nbsp;&nbsp;"Nema bezbednog mesta. Ovo je bezbednije."
<BR>&nbsp;&nbsp;&nbsp;&nbsp;&nbsp;"Šta će ubiti Bogomoljku?"
<BR>&nbsp;&nbsp;&nbsp;&nbsp;&nbsp;"Ne možeš ništa da učiniš."
<BR>&nbsp;&nbsp;&nbsp;&nbsp;&nbsp;Najdžel Volmsli je opsovao paučinasti oblak, pretočivši bes u puste reči.
<BR>
<BR>&nbsp;&nbsp;&nbsp;&nbsp;&nbsp;"Ništa da učiniš", promrmlja za sebe.
<BR>&nbsp;&nbsp;&nbsp;&nbsp;&nbsp;Nemoj toliko da prizivaš prošlost.
<BR>&nbsp;&nbsp;&nbsp;&nbsp;&nbsp;Nikin krhki glas ponovo mu je odjeknuo u čulima.
<BR>&nbsp;&nbsp;&nbsp;&nbsp;&nbsp;"Tako je mnogo ima."
<BR>&nbsp;&nbsp;&nbsp;&nbsp;&nbsp;Obrati pažnju na mladića pred sobom. On je ključ našeg spasa.
<BR>&nbsp;&nbsp;&nbsp;&nbsp;&nbsp;Najdžel uzdahnu. "Starim, starim..."
<BR>&nbsp;&nbsp;&nbsp;&nbsp;&nbsp;Al' ne mogu da te svarim - da, znam tu pesmicu. Hajde, počni već jednom, Najdžele!
<BR>&nbsp;&nbsp;&nbsp;&nbsp;&nbsp;On klimnu i vrati se iz unutrašnjeg prostora glatke praznine. Bilo je prijatno povući se u to mirno unutrašnje utočište. Možda je to bila glavna svrha mnogih poboljšanja koja je vekovima ugrađivao; tišina dobre, stare bilioteke. Gde je većina prisutnih bila u knjigama.
<BR>&nbsp;&nbsp;&nbsp;&nbsp;&nbsp;No, dobro. Nazad na posao. Stvarnost. Divno opasna.
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
