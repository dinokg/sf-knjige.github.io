<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1. ZATVORENICI NEIZMERNOSTI
<P>&nbsp;&nbsp;&nbsp;&nbsp;&nbsp;Tobi Bišop i Najdžel Volmsli koračali su blago pognuti napred. Odupirali su se oštrom vetru koji je duvao sa ravnice. Vetrovi su brisali preko prilaza duž površine piramide. Oko oštrog vrha kovitlala se praznina, urličući.
<BR>&nbsp;&nbsp;&nbsp;&nbsp;&nbsp;Volmsli je začkiljio, zagledan u čistu liniju dalekog horizonta. Ovamo ga je dovela neka neprilika, brzo štektanje poruke koju je Tobi osetio samo kao elektromagnetni treptaj.
<BR>&nbsp;&nbsp;&nbsp;&nbsp;&nbsp;Bilo je dobro izaći posle Volmslijeve priče. U načinu na koji je starac pričao bilo je neke klaustrofobije. Dok je slušao, Tobi je imao neprijatan osećaj grčenja crvlje rupe, guranja ljudi duž petlje, zaglavljenosti u događajima koji se ne mogu izmeniti, kao da su zatvorenici neizmernosti koju mogu tek da naslute.
<BR>&nbsp;&nbsp;&nbsp;&nbsp;&nbsp;Hladan vetar im je mrsio kosu, koja je lepršala kao dim, ali oni to nisu primećivali.
<BR>&nbsp;&nbsp;&nbsp;&nbsp;&nbsp;Ispod njih ležali su prilazi i terase ogromnne, geometrijski precizne piramide, šireći se naniže u velikom prostranstvu, kao padine najveće planine koju je Tobi ikada video. Kad je prvi put pošao ka njoj, mislio je da je u pitanju prirodna uzvišica. Put je trajao dva perioda spavanja - ovde nije bilo dana - i tek kad je stigao u podnožje shvatio je da je u pitanju veštačka tvorevina, građevina.
<BR>&nbsp;&nbsp;&nbsp;&nbsp;&nbsp;Sada se nelagodno premeštao s noge na nogu. "Čudna priča", reče nespretno.
<BR>&nbsp;&nbsp;&nbsp;&nbsp;&nbsp;"Nikom je nisam ispričao, bar ne ovako."
<BR>&nbsp;&nbsp;&nbsp;&nbsp;&nbsp;"Tvoja deca...?"
<BR>&nbsp;&nbsp;&nbsp;&nbsp;&nbsp;"Otišli su u Sokake. Izgleda da smo porodica lutalica."
<BR>&nbsp;&nbsp;&nbsp;&nbsp;&nbsp;"Znači, sve ovo sa maškama..."
<BR>&nbsp;&nbsp;&nbsp;&nbsp;&nbsp;"Sve je deo sistema. I istorije, valjda, kada se gleda sa drugog kraja crva kojim smo putovali. Daleka budućnost."
<BR>&nbsp;&nbsp;&nbsp;&nbsp;&nbsp;"Postoji nešto što one žele od nas?"
<BR>&nbsp;&nbsp;&nbsp;&nbsp;&nbsp;"Tako izgleda. Jednom sam načuo izraze, kad su Zemljani pričali sa nekim Drevnima. 'Šifre pokretači' i 'Prvo naređenje' - samo reči, bez ikakvog objašnjenja. Kad pitam Zemljane, oni se pretvaraju da ništa ne znaju."
<BR>&nbsp;&nbsp;&nbsp;&nbsp;&nbsp;"Možda zaista ne znaju."
<BR>&nbsp;&nbsp;&nbsp;&nbsp;&nbsp;"Znaju više nego što kažu. Sve ovo je nekako povezano sa Galaktičkom bibliotekom."
<BR>&nbsp;&nbsp;&nbsp;&nbsp;&nbsp;"Bibliotekom?"
<BR>&nbsp;&nbsp;&nbsp;&nbsp;&nbsp;I u Citadeli Bišop postojala je biblioteka. Mngo veća nego u bilo kojoj drugoj Citadeli, tvrdilo je predanje Porodice. Sećao se iz detinjstva polica prepunih kocki, zlatasto sjajnih od bezbroj pregradica u unutrašnjosti. Deda mu je jednom rekao da svaka tačkica vredi koliko puna soba drevnih knjiga, onih sa stranicama, povezanim na jednom kraju. Video je i sliku jedne knjige. "Naša, ljudska biblioteka?"
<BR>&nbsp;&nbsp;&nbsp;&nbsp;&nbsp;"Ne, nego svih organskih rasa koje su bile pre maški. Pre nas, takođe, ali uključujući i Zemlju."
<BR>&nbsp;&nbsp;&nbsp;&nbsp;&nbsp;"Maške to hoće?"
<BR>&nbsp;&nbsp;&nbsp;&nbsp;&nbsp;"Da upotpune neki sistem koji im je potreban. Jedna mi je to jednom rekla."
<BR>&nbsp;&nbsp;&nbsp;&nbsp;&nbsp;"Sistem?" Nešto mu je brujalo u sećanju. Njegov Aspekt Isak je žurno progovorio, šaputavim glasom koji je dopirao preko slušnog nerva.
<BR>&nbsp;&nbsp;&nbsp;&nbsp;&nbsp;Bogomoljka je pominjala umetnički sklopljene sisteme. Možda je govorila u estetskom smislu, ali po onome što smo otkrili, možda je u pitanju mnogo zlokobnije značenje. Plan događaja... zavera. Dozvoli da te podsetim, Bogomoljka je omogućila Bišopovima da nađu zakopani "Argo".
<BR>&nbsp;&nbsp;&nbsp;&nbsp;&nbsp;"Bogomoljka je rekla da nas goni jer želi da stvara umetnička dela", reče Tobi Isaku.
<BR>&nbsp;&nbsp;&nbsp;&nbsp;&nbsp;Video ih je, groteskne spojeve delova ljudskog tela i maški. Gore od svega što bi mogao da zamisli. Čak i od pod-glasnog razgovora o tome stezalo mu se grlo.
<BR>&nbsp;&nbsp;&nbsp;&nbsp;&nbsp;Rekla je da je umetnik. To joj svakako nije jedina funkcija.
<BR>&nbsp;&nbsp;&nbsp;&nbsp;&nbsp;Volmsli nije mogao da prati Tobijev privatni razgovor sa Aspektom, ili je barem Tobi tako mislio, pošto nijedan Bišop nije imao potreban tehno. Još je mozgao o Isakovim rečima kada je začuo kraj Volmslijevog pitanja: "... da žele ono što imaju sve organske rase?"
<BR>&nbsp;&nbsp;&nbsp;&nbsp;&nbsp;"Ovaj, kako to misliš?"
<BR>&nbsp;&nbsp;&nbsp;&nbsp;&nbsp;"Sve upućuje na jedinstven cilj. Maške žele sve što mogu da dobiju iz Biblioteke. Ne nešto konkretno. Hoće da pročitaju sve."
<BR>&nbsp;&nbsp;&nbsp;&nbsp;&nbsp;Tobi se suvo nasmeja. "Pre će biti da hoće sve da unište."
<BR>&nbsp;&nbsp;&nbsp;&nbsp;&nbsp;Volmsli nabra usne, kao da pokušava da se seti nečeg vrlo davnog. "One deliće kojih su se domogle, pre nego što smo uveli obezbeđenje Biblioteke, zaista su pročitale. Nisu prosto razbile držače podataka."
<BR>&nbsp;&nbsp;&nbsp;&nbsp;&nbsp;Tobi nije razumeo kako Volmsliju, još golom, nije zima. Vetar mu je brujao u ušima, oštar i uporan. "Otkuda vam Biblioteka?"
<BR>&nbsp;&nbsp;&nbsp;&nbsp;&nbsp;"Bila je u Zaklonu kada smo stigli. Kao i drugi tuđinci."
<BR>&nbsp;&nbsp;&nbsp;&nbsp;&nbsp;Tobi se priseti svojih lutanja. "Nisam ih mnogo viđao."
<BR>&nbsp;&nbsp;&nbsp;&nbsp;&nbsp;Volmsli se nasmeja, čudnim šuškanjem pravo iz grudi. "Jesi li siguran da bi ih poznao?"
<BR>&nbsp;&nbsp;&nbsp;&nbsp;&nbsp;"Pa, svakako imaju gradove, zar ne? Mašine..."
<BR>&nbsp;&nbsp;&nbsp;&nbsp;&nbsp;"Većina ih nema. Nekolicina ne samo da nema gradove, nego ni odeću."
<BR>&nbsp;&nbsp;&nbsp;&nbsp;&nbsp;"Kao životinje?"
<BR>&nbsp;&nbsp;&nbsp;&nbsp;&nbsp;"Kao tuđinci. Uostalom, svi smo rasuti. A mnogi imaju drugačije ekosfere. Udišu čudne gasove, i o njima ne znamo gotovo ništa. Većina nije pričljiva. Izgleda da je ćaskanje uglavnom primatska osobina."
<BR>&nbsp;&nbsp;&nbsp;&nbsp;&nbsp;Tobi se osvrte ka dalekom, poleglom planinskom lancu. Vremenjak je svetlucao i plamteo. Preko zakošene perspektive poigravale su senke. Ovde je tlo zavaravalo oko. Blistave trake rumenog svetla prosecale su vremenjak u dolini pod njima, osvetljavajući paperjaste oblake. Gušća masa u dubini vremenjaka bacala je senke uvis, u vazduh i na trbuh oblaka. Piramida je bila od čistog kamena, ne vremenjaka, i zato je čučala kao tamna masa osvetljena nejasnim sjajem odozdo. Daleko gore peve se zakrivljavao, zatvarajući Sokak. Visoki luk vremenjaka odgovarao je svojim zracima i svetlucanjem crvenkaste svetlosti. Peve kao da je tinjao. "Znači, sve ovo je neka vrsta... muzeja?"
<BR>&nbsp;&nbsp;&nbsp;&nbsp;&nbsp;"Muzeja?" Volmsli je izgledao iznenađen, a onda sleže ramenima. "Nadam se da nije samo to."
<BR>&nbsp;&nbsp;&nbsp;&nbsp;&nbsp;"Meni tako zvuči. Napravili su je Drevni, zar ne?"
<BR>&nbsp;&nbsp;&nbsp;&nbsp;&nbsp;"Verujem da jesu. Oni su bili blizu mesta eksplozije."
<BR>&nbsp;&nbsp;&nbsp;&nbsp;&nbsp;"Možda su oni čuvari muzeja."
<BR>&nbsp;&nbsp;&nbsp;&nbsp;&nbsp;Volmsli se nasmeja, isprekidano i uzdržano. "A mi smo eksponati?"
<BR>&nbsp;&nbsp;&nbsp;&nbsp;&nbsp;"Možda." Tobi je gledao kako se oblaci spuštaju iz visine. Iskošene trake neugasive svetlosti bile su toliko snažne da su rastvarale oblake koji bi dospeli pod njih. Visoka plava izmaglica govorila je o atmosferi dubokoj koliko i na nekoj planeti. "Dolaze li ti Drevni da razgledaju eksponate?"
<BR>&nbsp;&nbsp;&nbsp;&nbsp;&nbsp;"Na neki način." Volmsli se pomalo ukoči, i to ne od zime.
<BR>&nbsp;&nbsp;&nbsp;&nbsp;&nbsp;"Šta gledaju?"
<BR>&nbsp;&nbsp;&nbsp;&nbsp;&nbsp;"Ako je ovo muzej, ja sam valjda kustos."
<BR>&nbsp;&nbsp;&nbsp;&nbsp;&nbsp;Pa, pomisli Tobi, ako Volmsli ima razloga da prenebregne pitanje, to je njegovo pravo. Patuljak je bio neverovatno star, mada Tobi ni za sekund nije poverovao u priču da je sa Zemlje. Najbolje da prihvati njegovu igru. "Oh? Kako to?"
<BR>&nbsp;&nbsp;&nbsp;&nbsp;&nbsp;On nemarno mahnu ka piramidnoj planini. "To je to. Galaktička biblioteka."
<BR>&nbsp;&nbsp;&nbsp;&nbsp;&nbsp;Tobi zinu. "Treba vam toliko prostora?"
<BR>&nbsp;&nbsp;&nbsp;&nbsp;&nbsp;"Deset milijardi godina se galaksija okreće oko sebe."
<BR>&nbsp;&nbsp;&nbsp;&nbsp;&nbsp;"Ali ovo je čitava planina..."
<BR>&nbsp;&nbsp;&nbsp;&nbsp;&nbsp;"Četiri stotine milijardi zvezda, koja milijarda više ili manje. I ne zaboravi sitnije zvezde u oreolu iznad i ispod diska. Možda su se oko njih prvi put i pojavile mlake planete. Bilo je dovoljno vremena i prostora da život procveta." Nešto gorko sevnu na Volmslijevom licu. "I da umre."
<BR>&nbsp;&nbsp;&nbsp;&nbsp;&nbsp;Tobiju je vetar tutnjao u ušima. "Jesu li ih maške pobile?"
<BR>&nbsp;&nbsp;&nbsp;&nbsp;&nbsp;"Uglavnom ne, izgleda. Mašine se pokoravaju biološkoj logici, kao i mi. I njih su načinili Prirodni, kao što smo mi na Zemlji napravili kompjutere. Kasnije su zamenile roditeljsku vrstu, pogotovo na svetovima koji su postali gotovo nenaseljivi, uglavnom zbog gluposti njihovih roditelja. Smrtonosne gluposti."
<BR>&nbsp;&nbsp;&nbsp;&nbsp;&nbsp;"Znači, ovo ovde je od Prirodnih..."
<BR>&nbsp;&nbsp;&nbsp;&nbsp;&nbsp;"Nauka. Literatura. Zapisi umetničkih dela. I stvari koje ne mogu da svrstam ni u jednu od tih grupa."
<BR>&nbsp;&nbsp;&nbsp;&nbsp;&nbsp;"Drevni dolaze ovamo da čitaju?"
<BR>&nbsp;&nbsp;&nbsp;&nbsp;&nbsp;Volmsli klimnu. "Često ne mogu da znam da su bili, sve dok ne odu. Vešti provalnici."
<BR>&nbsp;&nbsp;&nbsp;&nbsp;&nbsp;"A maške ne mogu da nađu ovo mesto?"
<BR>&nbsp;&nbsp;&nbsp;&nbsp;&nbsp;"Znaju ga. Dosad su bile odbijane."
<BR>&nbsp;&nbsp;&nbsp;&nbsp;&nbsp;"Čime?" Piramida je bila impresivna, ali očito i nebranjena.
<BR>&nbsp;&nbsp;&nbsp;&nbsp;&nbsp;"Pronicljivošću, uglavnom. Nekad davno, ovde su bili obični ljudi. Maške bi se probile u peve na neki nov način. Ponekad bi izbile na ovu ravnicu dole i kad bi sve bilo gotovo nalazio sam tela natopljena gorivom i uljem iz oštećenih maški koje bi pregazile ljude pre nego što bi ih ubili. Ljudi su izgledali kao smeđe cigare. Skroz mrtvi, takođe. Maške bi isisale sve što mogu iz njihovog uma, pravo iz cerebralnog korteksa."
<BR>&nbsp;&nbsp;&nbsp;&nbsp;&nbsp;Tobi klimnu. "A kada bi neko konačno ubio mašku..."
<BR>&nbsp;&nbsp;&nbsp;&nbsp;&nbsp;"Tačno. To bi bio kraj i za ljude."
<BR>&nbsp;&nbsp;&nbsp;&nbsp;&nbsp;"Prokletstvo."
<BR>&nbsp;&nbsp;&nbsp;&nbsp;&nbsp;"Zato si morao dvaput da razmisliš pre toga. Mada, na kraju, zapravo nije bilo izbora."
<BR>&nbsp;&nbsp;&nbsp;&nbsp;&nbsp;"A moj deda? Prošao je ovuda?"
<BR>&nbsp;&nbsp;&nbsp;&nbsp;&nbsp;"Doveli su ga Drevni. Razgovarao sam sa njim, a onda su ga odveli dalje. Fin čova. Jednom smo se napili."
<BR>&nbsp;&nbsp;&nbsp;&nbsp;&nbsp;Tobi klimnu smešeći se. Abraham je voleo sve što razvezuje jezik, a ne prazni um.
<BR>&nbsp;&nbsp;&nbsp;&nbsp;&nbsp;Novi nalet vetra baci Najdželu kosu oko napetog lica. "Tvoj otac je rekao nešto o tome u onoj pojavi, sećaš se? Da je Abraham u blizini, zar ne?"
<BR>&nbsp;&nbsp;&nbsp;&nbsp;&nbsp;"Kao upozorenje. Nisam razumeo. A ti?" Volmsli odmahnu glavom, izgledalo je kao da osluškuje vetar. Tobi je Abrahama poslednji put video u Citadeli Bišop, pre nego što su maške probile odbranu i započele Propast. Da li bi ga prepoznao? Posle godina potere, Abraham je u njegovom umu bio gotovo legenda, kao Zemlja, simbol ranijih, boljih vremena.
<BR>&nbsp;&nbsp;&nbsp;&nbsp;&nbsp;"Možeš da pitaš više vlasti", tiho reče Volmsli. "Zato smo izašli napolje. Spušta se prisustvo."
<BR>&nbsp;&nbsp;&nbsp;&nbsp;&nbsp;"Ništa ne vidim."
<BR>&nbsp;&nbsp;&nbsp;&nbsp;&nbsp;"Eno..." Volmsli otvori doručje i izvrši nekakvo podešavanje na maloj ploči. "Mogu da uključim moja čula u tvoja, na nekoliko metara daljine."
<BR>&nbsp;&nbsp;&nbsp;&nbsp;&nbsp;Tobi istog časa ugleda zijajuće porostore oko planine-piramide, ne prazne, nego pune finih plavih linija. Spuštale su se iz visine kao nevidljivi cevovod za - šta?
<BR>&nbsp;&nbsp;&nbsp;&nbsp;&nbsp;"Magnenta polja. Pritisak raste."
<BR>&nbsp;&nbsp;&nbsp;&nbsp;&nbsp;Tobi je osetio nekakav pokret niz linije polja, ali kad bi pogledao pravo u neku skupinu linija izgledale su nepomične. Pogledavši u udubljeno nebo, video je stalno preplitanje - linije su se njihale i gurkale, kao pšenica pod jesenjim vetrom.
<BR>&nbsp;&nbsp;&nbsp;&nbsp;&nbsp;"To ti je zaštita?" Bilo je smisla. Maške koriste električna kola. Magnetna polja deluju na sve struje. Linije polja ličile su na zategnute gumene trake koje nikada ne pucaju, ali mogu da se smotaju i načine petlju. Mogle su da se zariju u kola maški, da ih pobrkaju, prespoje i sprže.
<BR>&nbsp;&nbsp;&nbsp;&nbsp;&nbsp;Volmsli klimnu. "To je bio rani oblik, po savetu Drevnih. Međukorak. Sada... obavlja posliće, moglo bi se reći."
<BR>&nbsp;&nbsp;&nbsp;&nbsp;&nbsp;Pruge su se pružale u visinu. Blistavi plavobeli kovitlaci spuštali su se dole, uobličavajući se u nešto masivno.
<BR>&nbsp;&nbsp;&nbsp;&nbsp;&nbsp;U umu mu se javi teški glas.
<BR>&nbsp;&nbsp;&nbsp;&nbsp;&nbsp;Primećujemo pretnju. Napala je moje tačke oslonca u taložnom disku. Ne mogu da je odbijem, jer se širi baš duž mojih linija polja. Nikakav pritisak ne može da je blokira.
<BR>&nbsp;&nbsp;&nbsp;&nbsp;&nbsp;"Magnetni Um." Tobi ga je i ranije čuo, kad se obraćao njegovom ocu.
<BR>&nbsp;&nbsp;&nbsp;&nbsp;&nbsp;"Um?" frknu Volmsli. "Više liči na komisiju."
<BR>&nbsp;&nbsp;&nbsp;&nbsp;&nbsp;Mi sadržimo više od jedne ovlašćene inteligencije koju vi poznajete. Ja/mi plivamo u bakarnom sjaju, žanjući bogatstvo oko usta koja ne poznaju kraj. Klizim, obmotan elastičnošću oko taložnog diska. Nisam obična presvlaka za vetrove plazme. Moja stopala su zarivena u duboke rovove, a glava mi dopire do zvezda.
<BR>&nbsp;&nbsp;&nbsp;&nbsp;&nbsp;"Aha", suvo reče Najdžel. "A tvoj ego? Koliki je on?"
<BR>&nbsp;&nbsp;&nbsp;&nbsp;&nbsp;Glas zatutnja Tobiju u ušima kao kad se svira na masi žica odjednom.
<BR>&nbsp;&nbsp;&nbsp;&nbsp;&nbsp;Ne zavitlavaj se sa mnom.
<BR>&nbsp;&nbsp;&nbsp;&nbsp;&nbsp;Volmsli se iskezi. "Pardon, ser. Uvek sam takav prema višim klasama."
<BR>&nbsp;&nbsp;&nbsp;&nbsp;&nbsp;Ranije mu je otac uvek bio tu da razgovara sa Magnetnim Umom. Tobi se sećao neobičnih Umovih izraza, setio se kako opisuje Abrahama kako "lebdi negde u vremenom uništenim virovima". Kada je otac tražio još podataka, Um je rekao nešto kao "Mali um koji mogu da ispitam šalje izraze žaljenja..." i nije hteo dalje da govori.
<BR>&nbsp;&nbsp;&nbsp;&nbsp;&nbsp;Tobi prikupi snagu i povika ka svetlucavoj plavoj šumi. "Gde je Abraham? I Kilin?"
<BR>&nbsp;&nbsp;&nbsp;&nbsp;&nbsp;Ne nosim to znanje.
<BR>&nbsp;&nbsp;&nbsp;&nbsp;&nbsp;"Pa čemu onda, do đavola, služiš?"
<BR>&nbsp;&nbsp;&nbsp;&nbsp;&nbsp;"Ovome", blago reče Volmsli. Podesio je svoja čula i u dolinu, na elektromagnetnim krilima, stiže treperavi signal. Tobiju je izgledao kao kuglasti cvet koji bukne u ružičastom trenutku, a onda nestane. Začuo se odgovor.
<BR>&nbsp;&nbsp;&nbsp;&nbsp;&nbsp;Najdžele! Toliko želim da se privijem uz tebe. Muvamo se okolo da ponovo povežemo - puno posla! Tako mi je drago što si me osetio i napolju.
<BR>&nbsp;&nbsp;&nbsp;&nbsp;&nbsp;To je bilo potpuno drugačije prisustvo. Laganije, sa prefinjenom lakoćom.
<BR>&nbsp;&nbsp;&nbsp;&nbsp;&nbsp;"To je moja žena, Nika."
<BR>&nbsp;&nbsp;&nbsp;&nbsp;&nbsp;Tobi žmirnu. Puni glas kao da je dolazio iza njega, blizak i toplo prisan. Potpuno drugačiji od Magnentog Uma.
<BR>&nbsp;&nbsp;&nbsp;&nbsp;&nbsp;"Ćao, mila", srećno reče Volmsli.
<BR>&nbsp;&nbsp;&nbsp;&nbsp;&nbsp;To je dečko, Tobi? Baš je velik.
<BR>&nbsp;&nbsp;&nbsp;&nbsp;&nbsp;"Izbeglica sa svetova Komadanja. Bišop."
<BR>&nbsp;&nbsp;&nbsp;&nbsp;&nbsp;Čula sam za njih. Bili su nekad davno u brodu, ne? Čula sam spiralne talase kako se šire u gradijentu polja, noseći poruke za njih, lebdeće na frekvencama.
<BR>&nbsp;&nbsp;&nbsp;&nbsp;&nbsp;"To je bilo o mom dedi. Jeste li vi, ovaj, prijatelj Magnetnog Uma?"
<BR>&nbsp;&nbsp;&nbsp;&nbsp;&nbsp;Tečem zajedno sa njim. Moglo bi se reći da sam njegov nezavistan deo. Sam Um je tema. Ja sam varijacija u njemu.
<BR>&nbsp;&nbsp;&nbsp;&nbsp;&nbsp;"To je bilo najbolje što se moglo", uzdahnu Volmsli.
<BR>&nbsp;&nbsp;&nbsp;&nbsp;&nbsp;Tobi je tragao po lebdećim plavim nitima, ali nije pronašao ništa drugačije. "Gde je ona?"
<BR>&nbsp;&nbsp;&nbsp;&nbsp;&nbsp;Rasuta sam. Izražena sam u vidu spletenih čvorova toka, raširenih preko zapremine. To je prilično spor život.
<BR>&nbsp;&nbsp;&nbsp;&nbsp;&nbsp;"Ali srećan", dodade Volmsli. Tobi ispod površinske ironije oseti žalostan, kiseo prizvuk. Na Volmslijevom kožastom licu malo šta se moglo videti, ali Tobiju se činilo da razume kako ovaj upravo humorom obuzdava svoj bol.
<BR>&nbsp;&nbsp;&nbsp;&nbsp;&nbsp;"Šta... se desilo?"
<BR>&nbsp;&nbsp;&nbsp;&nbsp;&nbsp;"Dobila je nešto u crvu. Kao virus. Verovatno su ga načinile maške. Polako je preuzimao njene nervne mreže."
<BR>&nbsp;&nbsp;&nbsp;&nbsp;&nbsp;"Pa je zato..."
<BR>&nbsp;&nbsp;&nbsp;&nbsp;&nbsp;"Starila, na neki način. Gubila se, toliko polako da je bilo užasno teško i bolno setiti se kakva je bila. Ona..."
<BR>&nbsp;&nbsp;&nbsp;&nbsp;&nbsp;Volmsli iznenada steže vilice, zagledan pravo napred. "Bilo je prefinjeno, to im priznajem"
<BR>&nbsp;&nbsp;&nbsp;&nbsp;&nbsp;Tobi pomisli na Šibo, ženu odavno mrtvu, sačuvanu samo na čipovima koje je imao kod sebe. Njeni opiljci još su lepršali u njemu kao brze, sitne ptice, ali njih je mogao da kontroliše. "I nije bilo načina..."
<BR>&nbsp;&nbsp;&nbsp;&nbsp;&nbsp;"Da je spasemo? Nismo imali tehno."
<BR>&nbsp;&nbsp;&nbsp;&nbsp;&nbsp;Ne slušaj ga. Ovo dugujem Drevnima. Oni su to omogućili, utisnuli su moje sisteme u oblik magnetnog života.
<BR>&nbsp;&nbsp;&nbsp;&nbsp;&nbsp;"Snimili su te?" Tobi se seti kako je na ovom istom mestu video Kilina. Oštru, jasnu predstavu, ali posle nekog vremena počela je da se ponavlja.
<BR>&nbsp;&nbsp;&nbsp;&nbsp;&nbsp;Snimanje ima ograničenja i mane.
<BR>&nbsp;&nbsp;&nbsp;&nbsp;&nbsp;"Kao i ljudi", lukavo reče Volmsli.
<BR>&nbsp;&nbsp;&nbsp;&nbsp;&nbsp;"Ne izgleda mi kao, ovaj..."
<BR>&nbsp;&nbsp;&nbsp;&nbsp;&nbsp;Kao snimak? I nisam. Ja sam - koliko mogu da utvrdim - osoba kakva sam i bila. Poboljšana, naravno, iskustvom.
<BR>&nbsp;&nbsp;&nbsp;&nbsp;&nbsp;"Iskustvom koje ja nisam imao priliku da podelim", gorko reče Volmsli.
<BR>&nbsp;&nbsp;&nbsp;&nbsp;&nbsp;Nemoj ga slušati. Kuka jer više ne mogu da spavam sa njim.
<BR>&nbsp;&nbsp;&nbsp;&nbsp;&nbsp;"Mislim da to baš i nije sitnica."
<BR>&nbsp;&nbsp;&nbsp;&nbsp;&nbsp;Ne, ljubavi, nije sitnica. Ali razumeš na šta mislim.
<BR>&nbsp;&nbsp;&nbsp;&nbsp;&nbsp;Tobiju postade neprijatno. "Ali preživeli ste. Živite."
<BR>&nbsp;&nbsp;&nbsp;&nbsp;&nbsp;Ništa što smo pokušali nije moglo da uništi tu strašnu stvar što je puzala kroz mene. Na kraju sam... izgubila poštovanje prema sopstvenom telu. Postala sam prljava i pokvarena. Ovo je bio jedini nama poznat izlaz.
<BR>&nbsp;&nbsp;&nbsp;&nbsp;&nbsp;Tobi nikad ranije nije sreo tu ženu, ali u šaputavom glasu je osećao masu snažnih osećanja. Setio se svoje majke, odavno skroz mrtve. "Imali ste pravo što ste to učinili", reče bez veze. Nikad mu nije bilo baš prijatno da razgovara sa novim odraslim osobama, ali ovo...
<BR>&nbsp;&nbsp;&nbsp;&nbsp;&nbsp;"Dolazi povremeno da se zamajava ovde", reče Volmsli. "Kao da ti oblak svrati na čaj."
<BR>&nbsp;&nbsp;&nbsp;&nbsp;&nbsp;Hajde mi pevaj, Najdžele. To te uvek oraspoloži.
<BR>&nbsp;&nbsp;&nbsp;&nbsp;&nbsp;Tobi se zapanjio kad Volmsli pocrvene. Nije ni pomišljao da ovaj to može.
<BR>&nbsp;&nbsp;&nbsp;&nbsp;&nbsp;Ma hajde. Znaš da ti od toga bude bolje.
<BR>&nbsp;&nbsp;&nbsp;&nbsp;&nbsp;Volmsli iskrivi usta. "Pazi, ovo je velika usluga", promrmlja, pa poče:
<BR>&nbsp;&nbsp;&nbsp;&nbsp;&nbsp;"Zaa-ha-pevaa-laaa šo-ho-jka ptii-hii-caa, mii-hi-sliii zoo-rahha-jeeee..."
<BR>&nbsp;&nbsp;&nbsp;&nbsp;&nbsp;Bravo! Bis!
<BR>&nbsp;&nbsp;&nbsp;&nbsp;&nbsp;Volmsli iskrivi lice. "To ti je bilo sa velškim naglaskom. Sledeći put će biti kokni." Potom pogleda Tobija. "Treba uvek da ponekad uradiš nešto neukusno. To drži mišiće podmazanim."
<BR>&nbsp;&nbsp;&nbsp;&nbsp;&nbsp;"Neukusno?"
<BR>&nbsp;&nbsp;&nbsp;&nbsp;&nbsp;"Izraz starih Zemljana. Ukusno je kad je nešto kao kad si pametan - samo i bolje, jer kad jednom ispadneš takav, to je zauvek. Ja, umesto stvari od ukusa, više volim ukusne stvari."
<BR>&nbsp;&nbsp;&nbsp;&nbsp;&nbsp;Koliko bih volela da mogu više da učinim. Koliko bih volela...
<BR>&nbsp;&nbsp;&nbsp;&nbsp;&nbsp;"Pa zar ne postoji neki način", poče Tobi, "sa svim ovim tehnom..."
<BR>&nbsp;&nbsp;&nbsp;&nbsp;&nbsp;Došli smo ovamo pošto izgleda da postoji nekakav upad.
<BR>&nbsp;&nbsp;&nbsp;&nbsp;&nbsp;Magnetni Um se vratio kao teg. Tobi ga je video kao svetlucavi sloj između linija polja. Uto se javi Aspekt Isak, suv i krut.
<BR>&nbsp;&nbsp;&nbsp;&nbsp;&nbsp;Magnetni talasi sabijeni u paketiće. Prelepo! Vrlo nalik na osnovnu memoriju u kojoj se ja nalazim. Osim što je ovde informacija analogna, a ne digitalna.
<BR>&nbsp;&nbsp;&nbsp;&nbsp;&nbsp;"Kakav upad?" oštro upita Volmsli.
<BR>&nbsp;&nbsp;&nbsp;&nbsp;&nbsp;Tip plazme koji ne poznajem. Zalaze u ovu zapreminu. Ubrzavaju. Njihov stepen rasprostranjenja ima čudan osnov, i u realnom i u imaginarnom prostoru: v(w) = w(k)/k(w). Pratio sam linije polja do njihovog početka. Iako izvedene iz taložnog diska, gde su i moja stopala čvrsto usađena, podvrgnute su nekakvoj promeni. Izvijene su. Imaju dodatnu energiju. Po njima je pisano.
<BR>&nbsp;&nbsp;&nbsp;&nbsp;&nbsp;Volmsli je gledao crvoliki prostor iznad piramide. Tobi primeti ubrzanje linija polja, nalik na glatku plavu trsku povijenu pod vetrom koji nije osećao. Preplitale su se, spajale...
<BR>&nbsp;&nbsp;&nbsp;&nbsp;&nbsp;Bez ikakvog zvuka, nebo se rascepi u senku i svetlost.
<BR>&nbsp;&nbsp;&nbsp;&nbsp;&nbsp;Polovina se zguli u sjaj koji je pekao oči. Tačno duž linije koja je delila nebo napola, druga polovina postade potpuno crna.
<BR>&nbsp;&nbsp;&nbsp;&nbsp;&nbsp;"Slomljeno", reče Volmsli.
<BR>&nbsp;&nbsp;&nbsp;&nbsp;&nbsp;Najdžele! Javljaju se bipolarni vetrovi. Ne mogu da nađem svoje tačke oslonca. Ako su ovo mašine radile tamo na gradilištu oko taložnog diska, onda ja...
<BR>&nbsp;&nbsp;&nbsp;&nbsp;&nbsp;"Našle su načina da nasele linije polja samog Magnetnog Uma", reče Najdžel sa neverovatnom smirenošću. "Rascepile su magnetni krov nad nama."
<BR>&nbsp;&nbsp;&nbsp;&nbsp;&nbsp;Tobi oseti narastanje pritiska svuda oko sebe, ali i dalje nije video ništa neobično. Magnetna prisustva bila su van njegove dijagnostičke sposobnosti, ali sama nagomilana energija nad njima uključila je alarme. Sitni uplašeni glasovi u čulima zahtevali su njegovu pažnju. Unutrašnja odbrana nije znala šta da radi, ali osetili su da nešto ne valja.
<BR>&nbsp;&nbsp;&nbsp;&nbsp;&nbsp;"Zar ne bi trebalo da uđemo?" upita on.
<BR>&nbsp;&nbsp;&nbsp;&nbsp;&nbsp;"I da propustimo predstavu?" Volmsli kao da je bio neustrašiv.
<BR>&nbsp;&nbsp;&nbsp;&nbsp;&nbsp;Duž linija polja probijali su se čvorovi. Tobi iznenada vide da se linije sada sve usmeravaju ka piramidi i da se čvorovi zadebljavaju pri spuštanju. Postali su tamno smeđi i usporili su, ali stizali su i dalje.
<BR>&nbsp;&nbsp;&nbsp;&nbsp;&nbsp;"Galaktička biblioteka!" proderao se kroz sve jači vetar.
<BR>&nbsp;&nbsp;&nbsp;&nbsp;&nbsp;"Magnetni Um je brani", odgovori Volmsli dok se vraćao duž prilaza.
<BR>&nbsp;&nbsp;&nbsp;&nbsp;&nbsp;"Ali izgleda da..."
<BR>&nbsp;&nbsp;&nbsp;&nbsp;&nbsp;"Imaš pravo. Idemo unutra."
<BR>&nbsp;&nbsp;&nbsp;&nbsp;&nbsp;Izgleda da je Volmsli samo toliko pristajao da uoči opasnost. I dalje nije žurio, nego je razgovarao sa Nikom, tako tiho da Tobi ništa nije mogao da razabere.
<BR>&nbsp;&nbsp;&nbsp;&nbsp;&nbsp;Ne mogu da primenim pritisak na njih, Najdžele! Pritiskaju me. To boli! Čujem njihove glasove. Digitalne. Mucaju. Takve maške još nikad nisam videla. Opake, oštre, kao pacovi! Ja...
<BR>&nbsp;&nbsp;&nbsp;&nbsp;&nbsp;Nebo pade.
<BR>&nbsp;&nbsp;&nbsp;&nbsp;&nbsp;Daleka tavanica pevea uruši se ka unutra. Trenutak kasnije Tobi oseti da mu magnetna polja izobličuju vidno polje. Spuštala su se. Borila su se, kovitlala, umirala u zaslepljujućim eksplozijama sprženo crvene boje.
<BR>&nbsp;&nbsp;&nbsp;&nbsp;&nbsp;"Unutra!" povika Volmsli.
<BR>&nbsp;&nbsp;&nbsp;&nbsp;&nbsp;Ah! To, to me komada. Čisti talasi... ja...
<BR>&nbsp;&nbsp;&nbsp;&nbsp;&nbsp;Nešto vrisnu kao da se visoko u vazduhu kida metal. Tobi potrča ka otvorenim vratima. Ona počeše da se zatvaraju. Čuo je Nikino ime, dozivano glasom koji se prolamao svuda okolo. Čula mu se zgrčiše. Suviše toga ga je snašlo. Volmsli je bio malo napred, a onda pade, maltarajući rukama, kao da su mu noge otkazale.
<BR>&nbsp;&nbsp;&nbsp;&nbsp;&nbsp;Tobija je Porodica Bišop naučila da pomaže ključnim članovima Porodice ukoliko su ranjeni u bici. Zaustavio se da zgrabi Volmslija, ali ovaj ga udari po rukama. "Idi!"
<BR>&nbsp;&nbsp;&nbsp;&nbsp;&nbsp;Takođe su ga naučili da sluša naređenja. On ode.
</P></TD></TR></TABLE>
<P class="next">
<A HREF=p55.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
