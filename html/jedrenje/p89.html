<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2. TERITORIJE MISLI
<P>&nbsp;&nbsp;&nbsp;&nbsp;&nbsp;Ptica je stigla, lepršajući, iz visine pevea.
<BR>&nbsp;&nbsp;&nbsp;&nbsp;&nbsp;"Drago mi je zbog tog dodatnog napora", reče Najdžel, zagledajući je. "Dobra simulacija."
<BR>&nbsp;&nbsp;&nbsp;&nbsp;&nbsp;"Neodgovarajuća reč", odgovori ptica, lebdeći u vazduhu.
<BR>&nbsp;&nbsp;&nbsp;&nbsp;&nbsp;"Pokušavao sam da budem ljubazan."
<BR>&nbsp;&nbsp;&nbsp;&nbsp;&nbsp;"Pogrešna kategorija."
<BR>&nbsp;&nbsp;&nbsp;&nbsp;&nbsp;"Kako?"
<BR>&nbsp;&nbsp;&nbsp;&nbsp;&nbsp;"Ljubaznost je moguća samo između jednakih."
<BR>&nbsp;&nbsp;&nbsp;&nbsp;&nbsp;"Ah." A mi nismo jednaki. Razdvaja nas bar jedan ili dva Razreda.
<BR>&nbsp;&nbsp;&nbsp;&nbsp;&nbsp;Krila ptice nisu pokretala vazduh. Bila je sastavljena od brojnih čestica, pa Najdžel nije ni očekivao povetarac, ali ta mala pojedinost mu je zbog nečega veoma smetala. "Uskoro će tvoja uloga biti okončana", reče skup.
<BR>&nbsp;&nbsp;&nbsp;&nbsp;&nbsp;"Znači, ovo je fajront?"
<BR>&nbsp;&nbsp;&nbsp;&nbsp;&nbsp;"Okončanje? Ne obavezno."
<BR>&nbsp;&nbsp;&nbsp;&nbsp;&nbsp;Ala si me umirila, pomisli on. Neko ga povuče za rukav. "Kojepato?" upita Abraham.
<BR>&nbsp;&nbsp;&nbsp;&nbsp;&nbsp;Zaboravio je na najstarijeg Bišopa. Ovaj je odlutao da pregleda bilje, verovatno u potrazi za jestivim. Ti Bišopovi su stalno tražili hranu. Ostali, Kilin, Tobi i Kvat, smesta su otišli za Bogomoljkom. Potomci Komadanja često su tvrdoglavi, ali Bišopovi su to uspeli da pretvore u pozitivnu osobinu.
<BR>&nbsp;&nbsp;&nbsp;&nbsp;&nbsp;"Manifestacija Drevnih. Ili Viših."
<BR>&nbsp;&nbsp;&nbsp;&nbsp;&nbsp;"Nije maška?" sumnjičavo upita Abraham.
<BR>&nbsp;&nbsp;&nbsp;&nbsp;&nbsp;"Mnogo je starija."
<BR>&nbsp;&nbsp;&nbsp;&nbsp;&nbsp;"Izgleda kao maška."
<BR>&nbsp;&nbsp;&nbsp;&nbsp;&nbsp;"Izgleda kako god želiš." Najdžel mahnu ka ptici. "Budi nešto drugo."
<BR>&nbsp;&nbsp;&nbsp;&nbsp;&nbsp;Ptica prestade da maše krilima i ukoči se u vazduhu. To je bilo još gore. Njadžel mahnu ponovo i ona se pretvori u neku sluzavu, izuvijanu stvar. "Bože! Bolje budi ptica."
<BR>&nbsp;&nbsp;&nbsp;&nbsp;&nbsp;Abraham joj priđe i proturi ruku kroz nepomično obličje. "Možeš je naterati da to uradi?"
<BR>&nbsp;&nbsp;&nbsp;&nbsp;&nbsp;"Ne teram je ja ništa. Ona ispunjava trivijalne zahteve."
<BR>&nbsp;&nbsp;&nbsp;&nbsp;&nbsp;"Približava se vreme", reče ptica.
<BR>&nbsp;&nbsp;&nbsp;&nbsp;&nbsp;"Oh, stvarno?" Osećao se nekako nejasno i izdvojeno, i u taj čas se seti drevnih stihova.
<BR>
<BR>&nbsp;&nbsp;&nbsp;&nbsp;&nbsp;Vreme univerzalno i sideralno,
<BR>&nbsp;&nbsp;&nbsp;&nbsp;&nbsp;vreme atomsko i efemeralno,
<BR>&nbsp;&nbsp;&nbsp;&nbsp;&nbsp;vreme nošeno i vreme stalo.
<BR>
<BR>&nbsp;&nbsp;&nbsp;&nbsp;&nbsp;Ptici kljun i oči skliznuše naviše, pa naniže, a glava je ostala nepomična; to je očito trebalo da predstavlja klimanje glavom. "Tačno, nemoguće je definisati istovremenost. Ali događaji se približavaju."
<BR>&nbsp;&nbsp;&nbsp;&nbsp;&nbsp;Najdželu bi neprijatno što uživa u izvlačenju odobravanja od ptice. Teško je živeti kao samosvesni mikrob u stranom telu. "Mnogo šta ćeš izgubiti."
<BR>&nbsp;&nbsp;&nbsp;&nbsp;&nbsp;Ptica ponovo zamaha krilima. Da bi mu bilo malo prijatnije? "Ko zna znanje."
<BR>&nbsp;&nbsp;&nbsp;&nbsp;&nbsp;"Darvinovanje."
<BR>&nbsp;&nbsp;&nbsp;&nbsp;&nbsp;Šala je bila vrlo traljava, ali ptica je razumela, naravno. Pročitala je čitavu prokletu Galaktičku Biblioteku, do poslednje fusnote. A nikad se nije smejala.
<BR>&nbsp;&nbsp;&nbsp;&nbsp;&nbsp;"Da li se ikada ranije desilo nešto tako veliko i užasno?" upita Najdžel.
<BR>&nbsp;&nbsp;&nbsp;&nbsp;&nbsp;"Da, dok smo bili keramički."
<BR>&nbsp;&nbsp;&nbsp;&nbsp;&nbsp;"Keramički?"
<BR>&nbsp;&nbsp;&nbsp;&nbsp;&nbsp;"Život nije počeo u vašem obliku. Prvo se bile gline, koje su mogle da se utiskuju jedna u drugu i da se umnožavaju. Imale su na raspolaganju energiju, ogromnu i raznoliku, u ranoj fazi ove vaseljene. Tada su prilike bile mnogo vrelije."
<BR>&nbsp;&nbsp;&nbsp;&nbsp;&nbsp;Najdžel to još nikad nije čuo. "A onda su umrle."
<BR>&nbsp;&nbsp;&nbsp;&nbsp;&nbsp;"Kasnije su izlegle elemente ćelijskog života. A potom su odbačene."
<BR>&nbsp;&nbsp;&nbsp;&nbsp;&nbsp;"Hm. Vi ste ih odbacili?"
<BR>&nbsp;&nbsp;&nbsp;&nbsp;&nbsp;"Mi smo bili glina."
<BR>&nbsp;&nbsp;&nbsp;&nbsp;&nbsp;"Znači, oni - vi - još ste tu?"
<BR>&nbsp;&nbsp;&nbsp;&nbsp;&nbsp;"Mi smo sada drugačiji Razred."
<BR>&nbsp;&nbsp;&nbsp;&nbsp;&nbsp;"A kakav?" Ovo stvorenje se još nikad nije upuštalo u raspravu o svojim svojstvima. Zašto sad počinje?
<BR>&nbsp;&nbsp;&nbsp;&nbsp;&nbsp;"To ne možeš da znaš."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Jer ne razumeš. To je glavna osobina tvog Razreda."
<BR>&nbsp;&nbsp;&nbsp;&nbsp;&nbsp;"Da ne možemo da znamo ko ste vi?"
<BR>&nbsp;&nbsp;&nbsp;&nbsp;&nbsp;"Da. Zato, za vas, ne možemo da imamo pravo ime."
<BR>&nbsp;&nbsp;&nbsp;&nbsp;&nbsp;"Hm. Onda ti neće smetati da te zovem, recimo, Fred?"
<BR>&nbsp;&nbsp;&nbsp;&nbsp;&nbsp;Bez odgovora. Ptica kao da se rastvorila, a onda je za tren oka ponovo dobila savršenu oštrinu. Izgledala je sasvim stvarna, ali i dalje je bila duboka svega milimetar. "Potičeš od gline..."
<BR>&nbsp;&nbsp;&nbsp;&nbsp;&nbsp;"A kasnije smo se sjedinili sa samoorganizujućim, umnožavajućim telima podataka." Ptica je sada govorila vrlo brzo.
<BR>&nbsp;&nbsp;&nbsp;&nbsp;&nbsp;Abraham se ponovo obrati Najdželu. "To znači sa telima koja nisu stvarna?"
<BR>&nbsp;&nbsp;&nbsp;&nbsp;&nbsp;Najdžel klimnu. "Stvarima koje su živele od viših umova maški."
<BR>&nbsp;&nbsp;&nbsp;&nbsp;&nbsp;"Kao paraziti?"
<BR>&nbsp;&nbsp;&nbsp;&nbsp;&nbsp;"Biljke smatraju vegetarijance za parazite. Verovatno su ti, ovaj, organizovani podaci koristili umove maški za hranu, isto kao što krava koristi travu."
<BR>&nbsp;&nbsp;&nbsp;&nbsp;&nbsp;Ptica iznenada postade ogromna. Najdželu se učini kao da pada u nju, kao da tanki obris juri ka njemu...
<BR>&nbsp;&nbsp;&nbsp;&nbsp;&nbsp;Začu se ogroman glas, ali ne u ušima.
<BR>
<BR>&nbsp;&nbsp;&nbsp;&nbsp;&nbsp;Pojednostavljeno gledano, nadmetanje svetova tiče se sudbine organizama. Njihov trud i energija, tragedija i komedija, zauzimaju glavnu pozornicu. Trude se da se množe, da ostanu na pozornici i u sledećem činu.
<BR>&nbsp;&nbsp;&nbsp;&nbsp;&nbsp;Postoji i dublja panorama. Daleko ispod neumorne energije organizama, pravi glumci, mada ograničeni, jesu geni tih bića. I oni se umnožavaju.
<BR>&nbsp;&nbsp;&nbsp;&nbsp;&nbsp;Dakle, organizam je sredstvo za stvaranje novih kopija njegove DNK. Geni se trude da to ostvare. Oni vladaju, u neku ruku.
<BR>&nbsp;&nbsp;&nbsp;&nbsp;&nbsp;Da bi bolje preživeli, geni su "izmislili" mozak. Zatim su mozgovi evoluirali da stvore umove. Umovi su vremenom naučili da međusobno komuniciraju, preko jezika i kulture.
<BR>&nbsp;&nbsp;&nbsp;&nbsp;&nbsp;To je postavilo novu, veću pozornicu.
<BR>&nbsp;&nbsp;&nbsp;&nbsp;&nbsp;Umovi čuvaju svoje unutrašnje modele spoljašnjeg sveta. Oni su prepleteni, promenljivi, održavani stalnim dotokom iz jednostavnijih izvora. Evolucija, bilo prirodna bilo izazvana, može da poboljša umove. Geni se izoštravaju u beskrajnom, upornom Darvinovanju. Često uobličuju novi mentalni hardver - preciznije, prefinjenije umove.
<BR>&nbsp;&nbsp;&nbsp;&nbsp;&nbsp;Geni su manji od organizma jer ne mogu da budu direktno svesni organizma. Samo gruba povratna sprega opstanka "govori" genima o divljoj borbi i finim strategijama koji se odigravaju na nivou organizama.
<BR>&nbsp;&nbsp;&nbsp;&nbsp;&nbsp;Šire gledano, organizmi su jednako nesvesni kao i geni.
<BR>&nbsp;&nbsp;&nbsp;&nbsp;&nbsp;U kritičnoj fazi evolucije, kada se umovi pojave i procvetaju, javlja se nova pozornica.
<BR>&nbsp;&nbsp;&nbsp;&nbsp;&nbsp;Iznad prividnog reda u svetu gena, iznad drame organizama, odigrava se viša komplikacija.
<BR>&nbsp;&nbsp;&nbsp;&nbsp;&nbsp;To je najveći od svih teatara.
<BR>&nbsp;&nbsp;&nbsp;&nbsp;&nbsp;U njemu, samo-umnožavajuće ideje u umovima mašina slede iste zakone evolucije. One se zovu keni.
<BR>
<BR>&nbsp;&nbsp;&nbsp;&nbsp;&nbsp;Najdžel se zatetura. Još je bio tu, stajao je kraj Abrahama na travnatoj ravnici.
<BR>&nbsp;&nbsp;&nbsp;&nbsp;&nbsp;A takođe se nalazio na mestu gde ideje teku oko njega kao ćilibarske vatre. Pojmovi plamte u bezvremenskoj moći, oštri i čvrsti i van prošlosti. Nalazili su se u nekom drugom delu njegovog uma, na mestu jednako bliskom kao i trava na kojoj je stajao.
<BR>&nbsp;&nbsp;&nbsp;&nbsp;&nbsp;Ptica je nestala. Ili je on bio unutar ptice?
<BR>&nbsp;&nbsp;&nbsp;&nbsp;&nbsp;Pokušao je da hoda, a stopala su mu se vukla po tamnom, lepljivom blatu. Spustio je pogled, i nije mogao da vidi svoja stopala.
<BR>&nbsp;&nbsp;&nbsp;&nbsp;&nbsp;Za kene, shvatio je, teritorija misli jednako je stvarna i životna kao savana, gde grabljivci i plen izvode svoj večiti ples.
<BR>&nbsp;&nbsp;&nbsp;&nbsp;&nbsp;Progovorio je polako, a reči su se rastezale. "One gline, one što su bile prve..."
<BR>&nbsp;&nbsp;&nbsp;&nbsp;&nbsp;- brze slike nečega nalik na blatnjavu košnicu. Ali bez pčela. Umesto toga, u mrežastim zidovima su se rojili kristali. Treperavi sjaj izbijao je iz ćoškova preciznih šestougaonika. Sistem za cirkulaciju?
<BR>&nbsp;&nbsp;&nbsp;&nbsp;&nbsp;U žmirkavim redovima svetlucao je i komešao se sistem.
<BR>&nbsp;&nbsp;&nbsp;&nbsp;&nbsp;"...one su pomogle da vi nastanete?"
<BR>&nbsp;&nbsp;&nbsp;&nbsp;&nbsp;"I vaša rana bio logika, naravno." Vratio se glas ptice, ali Najdžel nije mogao da je vidi. Šta god da je onaj ogromni glas ranije bio, sada je govorio preko nižeg kanala, ptice. A tek je počeo da razvija razgovor i istoriju.
<BR>&nbsp;&nbsp;&nbsp;&nbsp;&nbsp;Glas ptice nastavi: "Gline su opstale, na nekim mestima u ovoj galaksiji. Preobrazile su čitavu površinu svojih svetova u prepletene umove."
<BR>&nbsp;&nbsp;&nbsp;&nbsp;&nbsp;Najdžel je duboko disao. Da li je progutan? "I kada su se stvorili ti keni..."
<BR>&nbsp;&nbsp;&nbsp;&nbsp;&nbsp;- klizajuće naslage fosforescencije u hladnoj, crnoj šupljini bez kraja. Obitavalište samosvesnih podataka. Hrane se konceptima umova maški. Hladni su i smireni, ali i dalje potiču od Darvina, tuđinski, tuđinski...
<BR>&nbsp;&nbsp;&nbsp;&nbsp;&nbsp;"Postojala je.... sklonost. Keni su se sjedinjavali sa onima iz nižih podloga. Gline su bile analogne strukture sa digitalnim ležištem. Zajedno su sprovodili... eksperimente."
<BR>&nbsp;&nbsp;&nbsp;&nbsp;&nbsp;Abraham se javi odnekud blizu. "Ako je tako pametna, zašto tako sporo govori?"
<BR>&nbsp;&nbsp;&nbsp;&nbsp;&nbsp;Najdželu je bilo neobično teško da govori. "Mi nemamo prave reči. Rečenice su, ovaj, uske." Kao da sipaš okean kroz slivnik. Papirnom čašom.
<BR>&nbsp;&nbsp;&nbsp;&nbsp;&nbsp;Ptica je nastavljala. "Njihova/naša rana sinteza stvorila je lukove koji uokviruju Galaktički centar."
<BR>&nbsp;&nbsp;&nbsp;&nbsp;&nbsp;Najdžel se seti veličanstvenih svetlucavih struktura, dugih stotinama svetlosnih godina, divno izvajanih, širokih jedva jednu svetlosnu godinu. "Kako to radi?"
<BR>&nbsp;&nbsp;&nbsp;&nbsp;&nbsp;- agonija duboko u utrobi, strašni sukobi, ogoljene grane, urlik praznine -
<BR>&nbsp;&nbsp;&nbsp;&nbsp;&nbsp;"Evolucija je bol. Od njih smo stekli uvid."
<BR>&nbsp;&nbsp;&nbsp;&nbsp;&nbsp;Toliko o Crkvenoj školi napredne inteligencije. "Odatle potiče i onaj Magnetni um?" sumnjičavo upita Abraham.
<BR>&nbsp;&nbsp;&nbsp;&nbsp;&nbsp;"On je razvijena alatka. To je pogodno mesto za odlaganje bića/podataka koji više nisu potrebni na mom/našem nivou."
<BR>&nbsp;&nbsp;&nbsp;&nbsp;&nbsp;Abraham je klimao, bleda senka levo od Najdžela. "Čudna stvar."
<BR>&nbsp;&nbsp;&nbsp;&nbsp;&nbsp;Najdželu je bilo dosta, za sada. Bio mu je potreban ljudski dodir. Očajnički.
<BR>&nbsp;&nbsp;&nbsp;&nbsp;&nbsp;Zagledao se u naboranog starca. Bio je viši i mnogo mlađi od Najdžela, prema ukupnom merenju, ali i neobično sličan njemu. Možda pamćenje nije jedini izvor iskustva? Taj čovek je prošao kroz mnogo šta. Najdžel po prvi put zaista pogleda Abrahama i vide ga kao sklop zasluženog iskustva, i dade mu mesto kakvo zaslužuje njemu ravan. Izgubio je naviku da to radi, shvati on. Onako naizgled svemoćan, izgubio je neke nijanse. ili sve, pomisli sa osećanjem krivice.
<BR>&nbsp;&nbsp;&nbsp;&nbsp;&nbsp;"Zaboravi publiku", reče on Abrahamu. "Čak i bogovi mogu da ostanu u pozadini, ako poželimo."
<BR>&nbsp;&nbsp;&nbsp;&nbsp;&nbsp;Abraham zagunđa u znak pristanka. Najdžel se isceri. To matoro kopile mu se sve više sviđalo. "Pa, reci mi kako je bilo?"
</P></TD></TR></TABLE>
<P class="next">
<A HREF=p90.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
