<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2. VETROVI ZBRKE
<P>&nbsp;&nbsp;&nbsp;&nbsp;&nbsp;Tobi je zaobišao bregove, u slučaju da se čovek vrati sa prijateljima. Uputio se nizvodno, hodajući dok ga san ne savlada. Ako se bude držao na dobrom odstojanju od reke, nadao se da će izbeći vremensku oluju koju je čovek pomenuo - pod uslovom da to nije bila laž.
<BR>&nbsp;&nbsp;&nbsp;&nbsp;&nbsp;Reka se uvek videla sa neke uzišice, pošto se teren podizao sa obe strane. Sloj bistre vode se sa te daljine stapao sa mrkim blatištima, pa je Tobi jedva mogao da razabere mrlje srebra i olovno sivog koje su govorile o smrtonosnim strujama dubine.
<BR>&nbsp;&nbsp;&nbsp;&nbsp;&nbsp;Ustao je, našao neko sočno voće za doručak i krenuo dalje kada je osetio da mu se koža na vratu ježi. Talasanje u prolazu. Steglo mu je grudi i štipalo za oči. Kroz slojeviti vazduh odjekivali su šuplji udari.
<BR>&nbsp;&nbsp;&nbsp;&nbsp;&nbsp;Podigao je pogled. Preko zamagljenog prostranstva mogao je da vidi udaljenu stranu pevea. Bila je bregovita, sa plitkim dolinama, prekrivena biljem u čudesnim duginim bojama, obraslim jezerima, vijugavim potocima - a svi su bili pritoke velike reke. Pred njegovim očima prostor se sabi, kao kod harmonike koju je jednom video kod neke starice - a zatim stezanje zahvati i njega. Pritiskalo mu je rebra, istezalo mu vrat i noge kao da pokušava da ga rastrgne. Drveće je škripalo, njihalo se, i jedno staro i crno pade malo dalje. Tobi je ležao na vlažnom, mirisnom humusu gde je pao i gledao masivni grč kako napreduje nizvodno, talas sabijanja kako promiče i potom jenjava, kao pokret u crevima neke ogromne zveri. Slojevi su stenjali a stenje drhtalo. Poslednji sloj, nalik na divovski čekić, preli se preko lisnatog krova.
<BR>&nbsp;&nbsp;&nbsp;&nbsp;&nbsp;Dok je dogledom pratio njegovo napredovanje, po prvi put je ugledao gradske tornjeve, i jedan od njih pade u svetlucavom trenutku prolaska ogromnog talasa. On je zbog nečeg zamišljao naselja - ili gradove, kako reče onaj čovek - kao veličanstvena mesta otporna na pritisak sirove prirode, neranjiva.
<BR>&nbsp;&nbsp;&nbsp;&nbsp;&nbsp;Brzo je pošao dalje. Purpurni sjaj poigravao je kroz gustu šumu, slivajući se iz velikog parčeta svežeg vremenjaka kraj svetlucavog jezera, vrlo daleko. Obuzele su ga misli o gradu, ideje kako da traga za ocem, pa je zaboravio na vremensku oluju.
<BR>&nbsp;&nbsp;&nbsp;&nbsp;&nbsp;Isprva je osetio grč u dubini želuca. Potom vlažni vazduh zatitra, menjajući perspektivu, i vetar donese zbrku.
<BR>&nbsp;&nbsp;&nbsp;&nbsp;&nbsp;Rođena stopala odbijala su da se spuste tamo gde je on želeo, osim ako bi stalno gledao u njih. Olovno teške, njegove ruke su pri njihanju dobijale i gubile težinu. Okretanje glave bez prethodnog planiranja značilo je rizikovanje pada. Probijao se dalje, daščući. Sati su polako odmicali. Jeo je, dremao, nastavljao dalje. Vazduh mu je isisavao snagu iz mišića i slao mu talase svraba po koži.
<BR>&nbsp;&nbsp;&nbsp;&nbsp;&nbsp;Šaputavi pipci polunesvesitce napustili su ga kada je skrenuo ka gradu. Teturao se od umora. Tri tornja ostala su pred njim, blistavo bela, u najveličanstvenijem mestu koje je ikada video. Kuće od svetlog lakiranog drveta bile su uredno i sigurno poređane kraj kamenih puteva, pravih kao strela, a čak je i kaldrma bila od kvadratnih i potpuno pravilnih ploča.
<BR>&nbsp;&nbsp;&nbsp;&nbsp;&nbsp;Po tim ulicama kretalo se više ljudi nego što je Tobi umeo da izbroji. Gospe u otmenoj odeći elegantno su prelazile preko konjske balege, promukle varalice vrebale su kraj zidova, trgovci debeli i veseli, izopačene svađalice, dostojanstveni prosjaci, ulični prodavci svega - od slatkiša do oružja. Svi su se rojili kao prezaposleni insekti i brujali od govora.
<BR>&nbsp;&nbsp;&nbsp;&nbsp;&nbsp;Tobiju je to izgledalo kao da pokušava da pije sa vodopada. Lutao je pretrpanim ulicama, bolno svestan svoje iscepane odeće i smešnog šešira. Vrećaste pantalone prikrivale su njegovu terensku opremu. Privlačio je poneki začuđen pogled.
<BR>&nbsp;&nbsp;&nbsp;&nbsp;&nbsp;Čitav ovaj Sokak kao da je bio posvećen udobnostima neke ljudske prošlosti koju nije sasvim poimao. Javio se Aspekt Isak:
<BR>&nbsp;&nbsp;&nbsp;&nbsp;&nbsp;Ovo je razrađeni odjek drevne ljudske kulture. Ne mogu da je smestim u neki period, ali očito je iz razdoblja pre Svećnjaka. Njihova tehnologija posebno je prilagođena tome. Zajedno sa rekom, izgleda da ovo predstavlja utočište za neku vrstu ljudi. Pretpostavljam...
<BR>&nbsp;&nbsp;&nbsp;&nbsp;&nbsp;"Više bih voleo savet kako da se izvučem iz ovog Sokaka, nego to tvoje teoretisanje." Tobi je dodelio Isaku zadatak da pretraži sve datoteke u njegovom Aspekt-prostoru, i nadao se da će dobiti nešto više od ovoga.
<BR>&nbsp;&nbsp;&nbsp;&nbsp;&nbsp;Sasvim je u sklopu ljudske sociologije pokazivati nostalgiju u ovolikoj meri. Ovaj Sokak izgleda teče sa promenljivim osećanjem vremena zbog ogromnih gradijenata pevea; ljudska reakcija bila je da se uhvate za stalnost. Razumljivo i...
<BR>&nbsp;&nbsp;&nbsp;&nbsp;&nbsp;"Ćuti." Ugurao je Aspekta nazad u rupu i potražio jedino što je poznavao, reku.
<BR>&nbsp;&nbsp;&nbsp;&nbsp;&nbsp;Duž velikog kamenog keja ljudi su dokoličili na sve jačoj vrućini, okruženi insektima. Ležali su u stolicama sa dvostranim sedištem, nagnuti unazad do tačke koja je izgledala dinamički nemoguća, sa bradom na grudima, šešira natučenih na sanjive oči. Šestonoga krmača je sa svojim nakotom tumarala oko njih, gosteći se onim što je ispalo iz okrnjenih sanduka.
<BR>&nbsp;&nbsp;&nbsp;&nbsp;&nbsp;Iza ovog sporog prizora ležala je reka, osvetljena nejasnim zračenjem tri komada vremenjaka odozgo. Tobi skide ranac i sede na ogradu, zagledavši se u neprekidno talasanje reke, prošarano oblačićima čistog srebra koji bi uznemirili površinu, isparili i nestali.
<BR>&nbsp;&nbsp;&nbsp;&nbsp;&nbsp;"Tražiš posao?"
<BR>&nbsp;&nbsp;&nbsp;&nbsp;&nbsp;Glas je bio grub. Pripadao je mladiću, nešto starijem od Tobija i niskom, kao i svi u gradu. Široka ramena su mu rastezala rukom šivenu košulju. Ali oči su mu bile sanjarske i tople.
<BR>&nbsp;&nbsp;&nbsp;&nbsp;&nbsp;"Može biti." Ovde će mu biti potreban novac.
<BR>&nbsp;&nbsp;&nbsp;&nbsp;&nbsp;"Imam neki istovar. Nikad dosta ljudi." Mladić pruži široki dlan. Rukovali su se. "Ja sam Sten."
<BR>&nbsp;&nbsp;&nbsp;&nbsp;&nbsp;"Ja sam Tobi. Teške stvari?"
<BR>&nbsp;&nbsp;&nbsp;&nbsp;&nbsp;"Umereno. Imamo tegljače da pomognu."
<BR>&nbsp;&nbsp;&nbsp;&nbsp;&nbsp;Sten preko ramena pokaza pet skljokanih prilika posađenih duž nasipa. Tobi je viđao takve i ranije, samo se uz reku takvi zovu Zombi. Svi su sedeli isto, pruženih nogu, mlitavih ruku, sa osloncem na donji deo kičme pod oštrim uglom. Ljudsko biće ne može dugo da sedi tako. Zombijima to nije smetalo. Svakako je sve bolje nego biti mrtav.
<BR>&nbsp;&nbsp;&nbsp;&nbsp;&nbsp;"Ti si nov?" upita Sten, čučnuvši kraj Tobija i pišući patrljkom olovke po komadu papira.
<BR>&nbsp;&nbsp;&nbsp;&nbsp;&nbsp;"Tek sam stigao."
<BR>&nbsp;&nbsp;&nbsp;&nbsp;&nbsp;"Splavom?"
<BR>&nbsp;&nbsp;&nbsp;&nbsp;&nbsp;"Čamcem. Iskrcao sam se pre oluje."
<BR>&nbsp;&nbsp;&nbsp;&nbsp;&nbsp;Sten zviznu. "I obišao je peške? Dug put. Je li te talas oborio?"
<BR>&nbsp;&nbsp;&nbsp;&nbsp;&nbsp;"Pokušao je."
<BR>&nbsp;&nbsp;&nbsp;&nbsp;&nbsp;"Biće dosta gnjavaže dok se vratiš do čamca."
<BR>&nbsp;&nbsp;&nbsp;&nbsp;&nbsp;"Možda ću prosto nastaviti dole."
<BR>&nbsp;&nbsp;&nbsp;&nbsp;&nbsp;"Stvarno?" Sten sinu. "Odakle dolaziš, izdaleka?"
<BR>&nbsp;&nbsp;&nbsp;&nbsp;&nbsp;"Ne znam."
<BR>&nbsp;&nbsp;&nbsp;&nbsp;&nbsp;"A Anđelovog rta? Iz Rokporta?"
<BR>&nbsp;&nbsp;&nbsp;&nbsp;&nbsp;"Za njih sam čuo. Video sam Alberta, ali kroz maglu."
<BR>&nbsp;&nbsp;&nbsp;&nbsp;&nbsp;"Ti dolaziš iznad Rokporta? A još si dete!"
<BR>&nbsp;&nbsp;&nbsp;&nbsp;&nbsp;"Stariji sam nego što izgledam", kruto reče Tobi.
<BR>&nbsp;&nbsp;&nbsp;&nbsp;&nbsp;"Imaš čudan naglasak."
<BR>&nbsp;&nbsp;&nbsp;&nbsp;&nbsp;Tobi zaškripa zubima. "Meni se tvoj naglasak čini čudan."
<BR>&nbsp;&nbsp;&nbsp;&nbsp;&nbsp;"Mislio sam da se od tolikog putovanja nizvremeno razboliš, poludiš, ili tako nešto." Sten je bio iskreno zadivljen, raširenih očiju.
<BR>&nbsp;&nbsp;&nbsp;&nbsp;&nbsp;"Nisam se samo sjurio." Bilo bi glupo pričati o svojoj prošlosti. Ljudi duž reke ne mare mnogo za strance. "Zaustavljao sam se da... tragam."
<BR>&nbsp;&nbsp;&nbsp;&nbsp;&nbsp;"Za čim?"
<BR>&nbsp;&nbsp;&nbsp;&nbsp;&nbsp;Tobi se nelagodno meškoljio. Trebalo je da ćuti. Što ljudi manje znaju o tebi, manje mogu da ti naude. "Za blagom."
<BR>&nbsp;&nbsp;&nbsp;&nbsp;&nbsp;"Kao što je vodonik? Ovde je velika potražnja za gromadama vodonika."
<BR>&nbsp;&nbsp;&nbsp;&nbsp;&nbsp;"Ne, nego više..." Tobi se trudio da smisli nešto pametno. "Dragulji. Drevni rubini i tome slično."
<BR>&nbsp;&nbsp;&nbsp;&nbsp;&nbsp;"Ne zezaš? To nikad nisam video."
<BR>&nbsp;&nbsp;&nbsp;&nbsp;&nbsp;"Retki su. Ostali od drevne gospode i dama."
<BR>&nbsp;&nbsp;&nbsp;&nbsp;&nbsp;Sten otvori usta i pritisnu jezik uz prednje zube sa izrazom dubokog razmišljanja. "Uh... ko su bili oni?"
<BR>&nbsp;&nbsp;&nbsp;&nbsp;&nbsp;"Drevni ljudi. Daleeeko uz vreme. Bili su toliko bogati, jer ih je bilo malo, da su im safiri i zlato samo padali sa ruku i vrata."
<BR>&nbsp;&nbsp;&nbsp;&nbsp;&nbsp;Sada već iskolačene oči. "Stvarno?"
<BR>&nbsp;&nbsp;&nbsp;&nbsp;&nbsp;"Imali su toliko toga da im nije bilo važnije od prašine po putu. Ponekad, kad bi im bilo dosadno, gospe bi uzele punu šaku dragulja, najlepših, sjajnih i blistavih, i pokačile bi ih po nekom velikom šeširu kakve su nosili. Kad bi naišla poplava, ljudi bi se podavili, a šeširi puni dragulja bi plovili nizvremeno."
<BR>&nbsp;&nbsp;&nbsp;&nbsp;&nbsp;"Šeširi?" Zaprepašćeno čuđenje.
<BR>&nbsp;&nbsp;&nbsp;&nbsp;&nbsp;Nemarno odmahivanje rukom. "Ne mlitavi šeširi kakve mi ovde nosimo. Pričam ti o velikim, okruglim šeširima, napravljenim, ovaj, od čistog vodonika."
<BR>&nbsp;&nbsp;&nbsp;&nbsp;&nbsp;"Vodo..." Sten zastade, a licem mu se pronese izraz neverice, i Tobi je znao da mora brzo da se popravi.
<BR>&nbsp;&nbsp;&nbsp;&nbsp;&nbsp;"Vidiš, u to praistorijsko vreme, vodonik je bio još lakši nego danas. Zato su ga nosili. Najfiniji ljudi su ga nosili utkanog u jakne i kragne i šešire."
<BR>&nbsp;&nbsp;&nbsp;&nbsp;&nbsp;Sumnjičavo mrštenje. "Nikad nisam video da neko..."
<BR>&nbsp;&nbsp;&nbsp;&nbsp;&nbsp;"Vidiš, danas je drugačije. Baš ti to i govorim. One drevne gospe i oficiri, iznosili su sav vodonik. Zato je danas toliko skup."
<BR>&nbsp;&nbsp;&nbsp;&nbsp;&nbsp;Sten zapanjeno otvori usta u bezglasnom O. "Pa to je čudesno, prosto čudesno. Mislim, znam da je vodonik najlakši metal. I najjači. Nikakvo čudo da ga veliki graditelji i mašinisti uvek traže, a ne mogu da ga dobiju. Ali..." pošto je pogledao Tobija, "otkud ti to znaš?"
<BR>&nbsp;&nbsp;&nbsp;&nbsp;&nbsp;"Kako deca znaju?" Hajde da ga kazni za onu primedbu. "Zato što smo mi uzvremeno bliži tim drevnim događajima. Nalazimo te vodonične šešire kad naiđu rekom i nasuču se."
<BR>&nbsp;&nbsp;&nbsp;&nbsp;&nbsp;Sten se namršti. "Pa zašto si onda došao ovamo?"
<BR>&nbsp;&nbsp;&nbsp;&nbsp;&nbsp;Tobi je za trenutak imao mučno osećanje da je uhvaćen. Čitava priča će mu se olupati o glavu. Izgubiće ovaj posao i gladovaće.
<BR>&nbsp;&nbsp;&nbsp;&nbsp;&nbsp;A onda žmirnu i odgovori: "Ljudi uz vreme već imaju šešire koji su se tamo nasukali. Ja tražim one koji su im promakli i nastavili dalje."
<BR>&nbsp;&nbsp;&nbsp;&nbsp;&nbsp;"Ahhh..." Stenu se ovo dopalo i smesta je počeo da ga zasipa pitanjima o veličanstvenim šeširima i lovu na blago, kako je to Tobi radio, šta je našao, i tako dalje. Bilo je pravo olakšanje kad se začuo uzvik: "Indukcioni brod!" i kad je sanjivi kej oživeo.
</P></TD></TR></TABLE>
<P class="next">
<A HREF=p69.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
