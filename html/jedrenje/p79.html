<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>13. POTERA
<P>&nbsp;&nbsp;&nbsp;&nbsp;&nbsp;Maške su bile rasute po obali. Nešto im je raznelo veliku parčad kućišta.
<BR>&nbsp;&nbsp;&nbsp;&nbsp;&nbsp;U svakoj rupi ležao je zdrobljen srednjoum. Nešto u nepogrešivosti hitaca nateralo ga je da se nasmeši bez vedrine.
<BR>&nbsp;&nbsp;&nbsp;&nbsp;&nbsp;Slatkasta prašina vremena duvala je visoko nad rekom i nije bilo ni traga od kovitlaca. Niti od "Načeza".
<BR>&nbsp;&nbsp;&nbsp;&nbsp;&nbsp;Tobi je pošao za tragovima čizama koje je našao na prvom brdu. Dugi koraci vodili su ka unutrašnjosti, tako da ga nije mučio pritisak vremena. Bio je mokar i ošamućen, ali žurio je.
<BR>&nbsp;&nbsp;&nbsp;&nbsp;&nbsp;Dublje u kopnu, jedra šuma polako se pretvarala u žbunovitu pustinju. Setio se da taj koga prati, ko god da je, može lako da se vrati i napadne ga s leđa, pa se vratio i izbrisao tragove svog prolaska. Izbegavao je bilje kad god je mogao, a kroz žbunje se provlačio tako da se grančice povijaju, bez pucanja. To je bilo vrlo važno, jer slomljena grančica ne može se sakriti bez pažljivog sečenja, a čak i tako iskusan čitač tragova može da je primeti. Nije smeo dozvoliti da zbog uzbuđenja bude ubijen. Nije valjalo ni da ostavi grnačice povijene u pravcu kuda je prošao. Trebalo ih je nežno vratiti u prethodni položaj. Birao je već oštećeno drveće i žbunje, tako da je izgledalo da ih je životinja brstila ili na njemu oštrila nokte. Veština garantuje bezbednost.
<BR>&nbsp;&nbsp;&nbsp;&nbsp;&nbsp;Glava mu je pulsirala od bola koji se polako spuštao u oči. Toliko toga se desilo, a on je sve ostavljao za kasnije; nije razmišljao o gospodinu Prestonu i Stenu, samo je išao dalje. Postalo je suvlje i nad njim prolete nešto krilato i zubato, odmeravajući ga. Gađao ga je kamenom.
<BR>&nbsp;&nbsp;&nbsp;&nbsp;&nbsp;Poželeo je da nađe drvo-kratež, setivši se čoveka koji mu je jednom pretio tim neobičnim oružjem. Ali i velika pala grana mu je poslužila da napravi močugu, kad je ogulio koru.
<BR>&nbsp;&nbsp;&nbsp;&nbsp;&nbsp;Tragovi čizama imali su jače udubljene pete, što je značilo žurbu. Raširio je čula napred. Bila su nesigurna, talasava.
<BR>&nbsp;&nbsp;&nbsp;&nbsp;&nbsp;Sve živo bežalo je pred njegovim koracima. Gušteri bi žurno skliznuli u najbližu pukotinu u steni. Prepelice sa četvoro krila zavukle bi se u senku, nadajući se da će misliti da su kamen, ali u poslednjem trenutku bi izgubile živce i pretvorile se u panično uzlepršane ptice. Zmije bi isparile, grlice su hitale ka nebu, zečevi bi panično odjurili i nestali. Lisice, patuljasti planinski jelen, kojot - svi su nestali u večnosti, ostavljajući za sobom samo tragove i izmet. U srcu pustinje bio je samo beli pesak, praznina koja je isticala kakav je život u njoj: iznedren iz ništavila i vezan za njega. Pustinjske biljke stajale su kao izgnanici, nemo šireći korenje ukrug kroz pesak da sakupe vodu. Prostranstvo znači život.
<BR>&nbsp;&nbsp;&nbsp;&nbsp;&nbsp;Osetio je oštar zadah i smesta je znao šta je to. Osetio ga je na bojištima u nekoliko Sokaka.
<BR>&nbsp;&nbsp;&nbsp;&nbsp;&nbsp;Obilazio ga je služeći se samo njuhom. Polako, polako. Kada je konačno pogledao u malu dolinu, video je samo leševe. Bili su tu samo muškarci, naduveni, modrih usana. Većina je bila rasporena, pa je izgledalo kao da rađaju sopstvenu utrobu.
<BR>&nbsp;&nbsp;&nbsp;&nbsp;&nbsp;Vremenski kovitlaci ponekad tako deluju, odvajaju ljude ili materiju iz nepoznatih vremena i mesta. Ono što indukcioni brod postiže s mukom napredujući uzvodno, iskra prostora-vremena učini u trenutku. Ponekad se ovakvi leševi mogu iskoristiti za Zombije.
<BR>&nbsp;&nbsp;&nbsp;&nbsp;&nbsp;Ali ovi ljudi su svi imali isto lice.
<BR>&nbsp;&nbsp;&nbsp;&nbsp;&nbsp;Tobi se okrete da se opet stopi sa žbunjem, i naiđe na njega.
<BR>&nbsp;&nbsp;&nbsp;&nbsp;&nbsp;Iste crte lica - oštre, očiju upalih od iznurenosti, sa poznatim oblikom vilice i usnama opuštenih uglova. Tobi ga je poredio sa svojim sećanjima, računajući na proteklo vreme, izgleda godine.
<BR>&nbsp;&nbsp;&nbsp;&nbsp;&nbsp;"Ko si ti?" upita Tobi.
<BR>&nbsp;&nbsp;&nbsp;&nbsp;&nbsp;Glas je bio spor i umoran. "Šta hoćeš?"
<BR>&nbsp;&nbsp;&nbsp;&nbsp;&nbsp;"Da li si stvaran? Mislim..."
<BR>&nbsp;&nbsp;&nbsp;&nbsp;&nbsp;Oči nisu ništa odavale. Ali tako je uvek iblo. "Znaš me, sine."
<BR>&nbsp;&nbsp;&nbsp;&nbsp;&nbsp;"Na ovom mestu? Ne znam više šta znam."
<BR>&nbsp;&nbsp;&nbsp;&nbsp;&nbsp;Lice se zgrči kao da ga muče mračna sećanja, duboko unutra. "Maške su razaslale moje kopije. Pokušao sam da te upozorim. Pre nego što su maške napale grad-kapiju, Andros mi je pomogao da napravim neku vrstu opšte poruke..."
<BR>&nbsp;&nbsp;&nbsp;&nbsp;&nbsp;"Video sam je. Kod nekog Volmslija, u velikoj biblioteci, piramidi..."
<BR>&nbsp;&nbsp;&nbsp;&nbsp;&nbsp;"Bio si tamo?" iznenadio se.
<BR>&nbsp;&nbsp;&nbsp;&nbsp;&nbsp;"Dabre. Maške su je sredile. Morao sam da bežim."
<BR>&nbsp;&nbsp;&nbsp;&nbsp;&nbsp;"Čuo sam za tog Volmslija. Ljudi iz grada - Andros, sećaš ga se? - kažu da on potiče iz velike davnine. Upozorili su me na njega."
<BR>&nbsp;&nbsp;&nbsp;&nbsp;&nbsp;"Meni je izgledao kao naborani patuljak, ništa drugo."
<BR>&nbsp;&nbsp;&nbsp;&nbsp;&nbsp;"Ovde se ne može mnogo suditi po izgledu."
<BR>&nbsp;&nbsp;&nbsp;&nbsp;&nbsp;Tobi se polako udaljavao od leševa. Ovaj Kilin je izgledao vrlo verno, ali takvi su bili i oni sa prosutom utrobom.
<BR>&nbsp;&nbsp;&nbsp;&nbsp;&nbsp;"Šta su ovi?" upita Tobi, pokazujući leševe.
<BR>&nbsp;&nbsp;&nbsp;&nbsp;&nbsp;"Kopije. Pravile su ih maške koje sam upravo ubio."
<BR>&nbsp;&nbsp;&nbsp;&nbsp;&nbsp;"Slale su ih nizvodno?"
<BR>&nbsp;&nbsp;&nbsp;&nbsp;&nbsp;"Mora biti. One su čuvale kapiju."
<BR>&nbsp;&nbsp;&nbsp;&nbsp;&nbsp;"Onaj kovitlac tamo na reci?"
<BR>&nbsp;&nbsp;&nbsp;&nbsp;&nbsp;"Dabre. Sada znaju kako da ga otvaraju i zatvaraju." Čovek koji je izgledao kao Kilin pokaza palcem ka reci, gde su ležale maške. "Pronašle su kako da ulaze i izlaze iz Sokaka."
<BR>&nbsp;&nbsp;&nbsp;&nbsp;&nbsp;"I ja to mogu."
<BR>&nbsp;&nbsp;&nbsp;&nbsp;&nbsp;Čovek iznenađeno žmirnu. "Gde si naučio?"
<BR>&nbsp;&nbsp;&nbsp;&nbsp;&nbsp;"Sam sam smislio."
<BR>&nbsp;&nbsp;&nbsp;&nbsp;&nbsp;"Onda hajdemo odavde."
<BR>&nbsp;&nbsp;&nbsp;&nbsp;&nbsp;Tobi nije hteo da izgleda kao da oteže, pa da probudi sumnju, ali još nije bio siguran. "Gde je Besen?"
<BR>&nbsp;&nbsp;&nbsp;&nbsp;&nbsp;"Ne znam. Izgubio sam čitavu Porodicu kad su maške napale grad-kapiju."
<BR>&nbsp;&nbsp;&nbsp;&nbsp;&nbsp;To je zvučalo isuviše uverljivo. Mogao bi da ubije ovog čoveka, ako ga uhvati u trenutku neopreznosti. Bio je u terenskoj opremi, ali bez kacige.
<BR>&nbsp;&nbsp;&nbsp;&nbsp;&nbsp;"Slušaj", reče čovek, "sigurno će doći nove maške da zamene ove."
<BR>&nbsp;&nbsp;&nbsp;&nbsp;&nbsp;Tobiju se nije dopadalo što ga požuruje. A ovaj Kilin je bio tako ostareo i izbledeo. To je možda posledica kopiranja, kako god to izgledalo. "Nisam tako..."
<BR>&nbsp;&nbsp;&nbsp;&nbsp;&nbsp;Pusti me da govorim s njim. Molim te.
<BR>&nbsp;&nbsp;&nbsp;&nbsp;&nbsp;To je bila Šibo. Delić se javio u njemu.
<BR>&nbsp;&nbsp;&nbsp;&nbsp;&nbsp;Molim te. U ime svega što smo značili jedno drugom.
<BR>&nbsp;&nbsp;&nbsp;&nbsp;&nbsp;U njenom glasu bilo je nekog novog autoriteta. Kao da je čekala ovaj trenutak, skupljajući snagu.
<BR>&nbsp;&nbsp;&nbsp;&nbsp;&nbsp;Oklevao je, a ona se nekako podigla kroz njega. Za trenutak je osetio kako joj je bilo. Uspela je da se nekako prepiše u njegovu neuronsku mrežu, da prikrije svoje delove u njegove Aspekte. A sve to pre nego što je odlučio da izvuče iz kičme njen čip.
<BR>&nbsp;&nbsp;&nbsp;&nbsp;&nbsp;Ako joj prepusti kontrolu, ovaj Kilin će ga lako srediti. Počeo je da pretražuje svoje prostore, tražeći je. Bežala je. A onda ponovo začu njen glas, jasan i miran:
<BR>&nbsp;&nbsp;&nbsp;&nbsp;&nbsp;Pitaj ga seća li se da li Porodica Najt prva skida čizme.
<BR>&nbsp;&nbsp;&nbsp;&nbsp;&nbsp;"A?" upita Tobi. Čovek ga zbunjeno pogleda.
<BR>&nbsp;&nbsp;&nbsp;&nbsp;&nbsp;Da li Najtovi ostaju u čizmama dok su odozgo.
<BR>&nbsp;&nbsp;&nbsp;&nbsp;&nbsp;Ne znajući zašto, Tobi ponovi rečenicu.
<BR>&nbsp;&nbsp;&nbsp;&nbsp;&nbsp;Čovek zinu, pa zatvori usta. "Šta? Ko to govori?"
<BR>&nbsp;&nbsp;&nbsp;&nbsp;&nbsp;"Šibo."
<BR>&nbsp;&nbsp;&nbsp;&nbsp;&nbsp;"Mislio sam", polako reče čovek, "da si jednom rekla da ne znaš."
<BR>&nbsp;&nbsp;&nbsp;&nbsp;&nbsp;Opet se javi delić Šibo.
<BR>&nbsp;&nbsp;&nbsp;&nbsp;&nbsp;Najtovi su uvek spremni.
<BR>&nbsp;&nbsp;&nbsp;&nbsp;&nbsp;Tobi ponovi to i čovek odgovori: "Znači, onaj ko je odozgo treba da ostane u čizmama."
<BR>&nbsp;&nbsp;&nbsp;&nbsp;&nbsp;Zašto kažeš "onaj"?
<BR>&nbsp;&nbsp;&nbsp;&nbsp;&nbsp;"Ti si rekla da ne voliš da si odozgo", reče Kilin.
<BR>&nbsp;&nbsp;&nbsp;&nbsp;&nbsp;Tobiju je postajalo neprijatno, ali ipak je ponavljao Šibine reči.
<BR>&nbsp;&nbsp;&nbsp;&nbsp;&nbsp;Htela sam da budem odozgo, da budem brza, da nosim čizme.
<BR>&nbsp;&nbsp;&nbsp;&nbsp;&nbsp;"Naučila si."
<BR>&nbsp;&nbsp;&nbsp;&nbsp;&nbsp;Imala sam dobrog učitelja.
<BR>&nbsp;&nbsp;&nbsp;&nbsp;&nbsp;Čovek se iskezi. "Meni se činilo da si učila i pre mene."
<BR>&nbsp;&nbsp;&nbsp;&nbsp;&nbsp;Tvoje pokrete nikad nisam naučila, nebre.
<BR>&nbsp;&nbsp;&nbsp;&nbsp;&nbsp;"Pa tu su i komplimenti. Uvek si znala kako da dobiješ ono što želiš."
<BR>&nbsp;&nbsp;&nbsp;&nbsp;&nbsp;Tobi se trudio da kaže nešto. Sva začvorena energija oko Šibo, dok ju je nosio kao Aspekta, kad ju je istrgao grubim alatkama kada je počela da bude svojeglava - sve to se sudaralo i stezalo mu grlo, pa nije mogao da progovori.
<BR>&nbsp;&nbsp;&nbsp;&nbsp;&nbsp;Bilo šta, bilo šta, samo da to ponovo dobijem.
<BR>&nbsp;&nbsp;&nbsp;&nbsp;&nbsp;Tanki glas zvučao je toliko očajno da je otvorio bujicu tuge u Tobiju. Uspeo je nekako da izgovori njene reči. Čovekove oči se raširiše i Šibo doviknu Tobiju:
<BR>&nbsp;&nbsp;&nbsp;&nbsp;&nbsp;On je! To je on!
<BR>&nbsp;&nbsp;&nbsp;&nbsp;&nbsp;"Možda i za to postoji način." Kilin se zagleda sinu u oči, ali nije ga video.
<BR>&nbsp;&nbsp;&nbsp;&nbsp;&nbsp;U tome je poenta.
<BR>&nbsp;&nbsp;&nbsp;&nbsp;&nbsp;Kada je Tobi to ponovio, sa čuđenjem je otkrio da mu preko usana teku suze.
<BR>&nbsp;&nbsp;&nbsp;&nbsp;&nbsp;"Uvek si volela da se šališ sa time."
<BR>&nbsp;&nbsp;&nbsp;&nbsp;&nbsp;Nisu to bile šale.
<BR>&nbsp;&nbsp;&nbsp;&nbsp;&nbsp;"Ne, nisu."
<BR>&nbsp;&nbsp;&nbsp;&nbsp;&nbsp;Tobi zagrli čoveka i znao je da je to Kilin. Šibo se smejala, ne zbog šale nego zbog radosti.
<BR>&nbsp;&nbsp;&nbsp;&nbsp;&nbsp;Trenutak je trajao vrlo dugo. "Tata, tata..." Bez reči.
<BR>&nbsp;&nbsp;&nbsp;&nbsp;&nbsp;Tobi se iskezi i njih dvojica počeše da se tapšu po leđima, a smeh je prosto izvirao iz njih, i zato su sa malim zakašnjenjem primetili izvijanje u vazduhu, narastanje pritiska oštrog prisustva...
<BR>&nbsp;&nbsp;&nbsp;&nbsp;&nbsp;Nebo se rascepi.
<BR>&nbsp;&nbsp;&nbsp;&nbsp;&nbsp;Nad njima se crnilo širilo preko Sokaka kao naftna mrlja.
<BR>&nbsp;&nbsp;&nbsp;&nbsp;&nbsp;"Lezi!" viknu Kilin.
<BR>&nbsp;&nbsp;&nbsp;&nbsp;&nbsp;Nepotrebno, pomisli Tobi. Ipak čučnu. Šta god da je bilo to gore, brzo se primicalo. Proždiralo je Sokak. Ivice su se uvrtale kao kad vatra guta stranice knjige. Ali ova stvar proždirala je sam peve.
<BR>&nbsp;&nbsp;&nbsp;&nbsp;&nbsp;Nisam mogla da sprečim Više da učine ovo.
<BR>&nbsp;&nbsp;&nbsp;&nbsp;&nbsp;Odmah je znao da je to Bogomoljka. Sada se manifestovala drugačije, prošarana strujama osećanja i odjecima znanja koje nije mogao da pohvata.
<BR>&nbsp;&nbsp;&nbsp;&nbsp;&nbsp;Osvrnuo se i osetio Bogomoljku kao komešanje u vazduhu. Kilin je ležao, spreman za vatru, ali njihovo oružje ovde očito nije bilo od pomoći.
<BR>&nbsp;&nbsp;&nbsp;&nbsp;&nbsp;Ubod bola. Okrenuo se baš kad se nešto malo i krilato podiglo sa njegove desne ruke. Metalno zujanje, usmerenost na jedini zadatak. Brzo se udaljilo.
<BR>&nbsp;&nbsp;&nbsp;&nbsp;&nbsp;Uzela sam uzorak tebe. Tvoja DNK je poslednja koja mi treba.
<BR>&nbsp;&nbsp;&nbsp;&nbsp;&nbsp;"Tata, video sam kopiju Abrahama. Maške mora da su i njemu pročitale DNK i um."
<BR>&nbsp;&nbsp;&nbsp;&nbsp;&nbsp;"Prokletstvo!" uzviknu Kilin. No, nije imao na šta da puca.
<BR>&nbsp;&nbsp;&nbsp;&nbsp;&nbsp;Ja sam najniža iz mog Reda koja može da razgovara sa vama primatima. Uzvišeni ne mogu da zauzimaju tako uzan konceptualni prostor. Dodelili su mi posebne sposobnosti za ovaj naročit zadatak. Ali ipak je nadvladala druga logika. Sokak nad nama će se rasporiti u nestati u Jedaču. Ne mogu da vas spasem, ali došla sam da požanjem najmlađi genetski materijal.
<BR>&nbsp;&nbsp;&nbsp;&nbsp;&nbsp;"Sine, mislio sam da će mi pomoći da te nađem, pa sam..."
<BR>&nbsp;&nbsp;&nbsp;&nbsp;&nbsp;"Pustio si da ti pomogne da stigneš ovamo."
<BR>&nbsp;&nbsp;&nbsp;&nbsp;&nbsp;Vetar poče da jača. Kidao je lišće sa žbunja.
<BR>&nbsp;&nbsp;&nbsp;&nbsp;&nbsp;"Nije mi dala mnogo izbora", mračno reče Kilin.
<BR>&nbsp;&nbsp;&nbsp;&nbsp;&nbsp;"Znam." Tobi uhvati oca za ruku. Nešto se desi između njih dok su čučali, krijući se pod sve jačim vetrom koji je hujao ka tami u visini.
<BR>&nbsp;&nbsp;&nbsp;&nbsp;&nbsp;Nikad nisam nameravala da ti nanesem zlo, Kiline. Nadala sam se da ću vas sve požnjeti, kada ispunim obaveze prema Višima. Tada možemo ponovo biti zajedno.
<BR>&nbsp;&nbsp;&nbsp;&nbsp;&nbsp;"Rasporićemo te!" zareža Kilin. Tobi se divio hrabrosti očevog automatskog odgovora. Naravno, u njemu nije bilo nikakvog smisla.
<BR>&nbsp;&nbsp;&nbsp;&nbsp;&nbsp;Takvo spajanje je najviša sudbina koju možete da dosegnete.
<BR>&nbsp;&nbsp;&nbsp;&nbsp;&nbsp;Kilin opali na nju, mlazom koji je siktao kroz vazduh. Ne Bogomoljka, nego njegov otac nikada nije umeo pokorno da sluša.
<BR>&nbsp;&nbsp;&nbsp;&nbsp;&nbsp;Osim toga, igrali ste ulogu i u ispunjenju naše vrste. Kada očitamo ovaj uzorak, pa ga spojimo sa uzorcima tebe, Kiline, i tvog oca - možda ćemo onda moći da razgovaramo.
<BR>&nbsp;&nbsp;&nbsp;&nbsp;&nbsp;"Razgovarmao?" prodera se Tobi uz vetar. "Umrećemo ovde!"
<BR>&nbsp;&nbsp;&nbsp;&nbsp;&nbsp;Bojim se da ne mogu intervenisati da vas spasem. Ovaj peve se raspada. Sada odlazim.
<BR>&nbsp;&nbsp;&nbsp;&nbsp;&nbsp;"Možeš nas izvući!" urlao je Tobi.
<BR>&nbsp;&nbsp;&nbsp;&nbsp;&nbsp;Ne mogu da trošim vreme i energiju na otvaranje kapije. Moj osnovni zadatak, bez kompromisa, jeste da spasem ovu svoju manifestaciju, da odnesem Višima uzorak Tobija.
<BR>&nbsp;&nbsp;&nbsp;&nbsp;&nbsp;Prostranstvo nad njima palacalo je proždrljivim, crnim jezicima.
<BR>&nbsp;&nbsp;&nbsp;&nbsp;&nbsp;"Spasi Tobija!" kriknu Kilin. "Ne znaš da li će ti još nešto od njega biti potrebno! Ostavi mene, vodi..."
<BR>&nbsp;&nbsp;&nbsp;&nbsp;&nbsp;Ali Bogomoljka je nestala.
<BR>&nbsp;&nbsp;&nbsp;&nbsp;&nbsp;Tada ih zahvatiše prvi udarni talasi. Uz zvuk bubnjanja, povijali su drveće i srušili njih dvojicu.
<BR>&nbsp;&nbsp;&nbsp;&nbsp;&nbsp;Tobi se zakotrlja, ošamućen. Podigao je pogled ka dalekom nebu i ugledao kuda tama vodi. Smrvljeni čvorovi narandžastog plamena širili su se od nje - unazad, naniže. Delovi Sokaka. Otrgnuti i već spaljeni.
<BR>&nbsp;&nbsp;&nbsp;&nbsp;&nbsp;Dalje. Unutra. Ka krajnjoj tački nestanka u Jedaču, singularnosti zaogrnutoj sopstvenom izobličenom geometrijom. Peve se izlivao u crnu rupu. Pritisak zakrivljenosti konačno je pobedio. Povući će ih ka sebi, u konačni grob.
<BR>&nbsp;&nbsp;&nbsp;&nbsp;&nbsp;U prvi mah je krajičkom oka primetio kovitlac prašine. Pokušavao je da se usmeri na gladnu tamu nad sobom, iako ga je vetar čupao. Neka grana ga udari u nogu i ostavi za sobom bolnu crvenu prugu. Kilin je pokušavao da kaže nešto, mašući rukama. Njihov kom u čulima nije radio, prezasićen tokovima energije.
<BR>&nbsp;&nbsp;&nbsp;&nbsp;&nbsp;Grmlje, trava, smeđi oblaci prašine - sve se otkidalo i hitalo kraj njega.
<BR>&nbsp;&nbsp;&nbsp;&nbsp;&nbsp;Prozirna stvar kraj njega nije se micala.
<BR>&nbsp;&nbsp;&nbsp;&nbsp;&nbsp;Pogledao je pravo u nju i ona progovori: "Otvoriće se."
<BR>&nbsp;&nbsp;&nbsp;&nbsp;&nbsp;Pokušala je da se uobliči u čoveka, ali to je bilo nemoguće u podivljalom vazduhu. Sitne čestice su nekako uspevale da u orkanu održavaju grub oblik.
<BR>&nbsp;&nbsp;&nbsp;&nbsp;&nbsp;Onda začu, vrlo jasno. Nemojte misliti da smo vas zaboravili. Nadamo se da ćete poživeti da pomognete.
<BR>&nbsp;&nbsp;&nbsp;&nbsp;&nbsp;I ranije je osećao tu poruku. Spasla ga je, a nikada nije saznao zašto.
<BR>&nbsp;&nbsp;&nbsp;&nbsp;&nbsp;A onda peve oko njega nestade. Padali su.
</P></TD></TR></TABLE>
<P class="next">
<A HREF=p80.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
