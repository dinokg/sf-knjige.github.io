<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>33. BEZ BRISANJA
<P>&nbsp;&nbsp;&nbsp;&nbsp;&nbsp;Možda će sve ovo doneti mir sa maškama. Možda će moći da ponovo srede farmu. Možda.
<BR>&nbsp;&nbsp;&nbsp;&nbsp;&nbsp;Ništa od toga nije bilo važno u poređenju sa trenutkom kad se pojavio Ito. Siv u licu, naboranih mišića, mestičave kože. Živ.
<BR>&nbsp;&nbsp;&nbsp;&nbsp;&nbsp;"Ja... šta je... bilo?" Ito je odmahivao glavom i pokušavao da sedne. Majka ga je zadržala. Što je bilo teško, jer istovremeno ga je zalivala suzama.
<BR>&nbsp;&nbsp;&nbsp;&nbsp;&nbsp;On je žmirkao, lica još pokrivenog rastvorima. "Ovaj, gladam sam." Zbunjeno se namrštio kad su svi prasnuli u smeh.
<BR>&nbsp;&nbsp;&nbsp;&nbsp;&nbsp;Vratio se. Ali ne sav, shvatili su tokom kasnijih nedelja. Bio je to jedan Ito, ali ne onaj Ito.
<BR>&nbsp;&nbsp;&nbsp;&nbsp;&nbsp;Nijedan prepis nikada nije savršen. Neke moždane ćelije su propale, snimači ih nisu pročitali, nestale su u preciznoj obradi.
<BR>&nbsp;&nbsp;&nbsp;&nbsp;&nbsp;Između Najdžela i Ita pojavila se praznina, i nikada je nisu premostili.
<BR>&nbsp;&nbsp;&nbsp;&nbsp;&nbsp;Najdžel opet nije mogao da kaže je li to posledica greške u spasavanju Ita ili hladnoće koja se isuviše često javlja između oca i sina. Nikada neće saznati.
<BR>&nbsp;&nbsp;&nbsp;&nbsp;&nbsp;Nika to izgleda nije primećivala. Sada je imala povremene napade, izgleda nekakvo neurološko oštećenje od napada Sive Maške. Glava i ruke bi iznenada počeli da joj drhte i nije mogla da ih kontroliše. Kada medicinska oprema nije ponudila nikakvo rešenje, naredila je da se više niko ne brine.
<BR>&nbsp;&nbsp;&nbsp;&nbsp;&nbsp;"Vremenom će proći", rekla je. "Telo može samo da se snađe."
<BR>&nbsp;&nbsp;&nbsp;&nbsp;&nbsp;Ipak, kasnije je rekla nešto po čemu se videlo da oseća promenu kod Ita. Razgovarali su o svom detetu kao svi roditelji, znajući da vrlo malo mogu da učine. To im je pomagalo da umanje žalosnu daljinu koju je Najdžel osećao između sebe i tog muškarca koji im se vratio iz smrti, izmenjen njome.
<BR>&nbsp;&nbsp;&nbsp;&nbsp;&nbsp;Očevi i sinovi neizbežno razgovaraju preko ambisa. Vreme žulja. Nikada nije sasvim moguće išta ponovo učiniti. Košijev horizont ne dozvoljava brisanje.
</P></TD></TR></TABLE>
<P class="next">
<A HREF=p51.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
