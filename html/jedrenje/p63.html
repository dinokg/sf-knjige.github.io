<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3. ZARAZA ZADOVOLJSTVA
<P>&nbsp;&nbsp;&nbsp;&nbsp;&nbsp;Bogomoljka je ovog puta bila veća.
<BR>&nbsp;&nbsp;&nbsp;&nbsp;&nbsp;Kilin je već bio ovde. Na ostrvu pokretnog peska koji, nemoguće, pluta na plavom moru.
<BR>&nbsp;&nbsp;&nbsp;&nbsp;&nbsp;Nikada nije video vodenu površinu veću od smrdljive bare na samrti. More je poznavao samo iz boravka u samoj Bogomoljci. Bila ga je uhvatila pre više godina, na Snegobaru, i ubacila njegov um u svoj, gotovo usput.
<BR>&nbsp;&nbsp;&nbsp;&nbsp;&nbsp;I gomila ljudskih lobanja je bila tu, i on je ovog puta prešao preko nje. Drobile su mu se pod đonovima.
<BR>&nbsp;&nbsp;&nbsp;&nbsp;&nbsp;Kad je to učinio, tlo se za trenutak prope. Potom ponovo postade čvrsto.
<BR>&nbsp;&nbsp;&nbsp;&nbsp;&nbsp;I Andros se našao tu, i nekako su obojica hodali preko beskrajnog peščanog ostrva, pokušavajući da stignu do mora. Ali Kilin je još osećao kako pokušava da se popne strmom stranicom jaruge od ilovače, i osećao je Androsa kako dašće iza njega. Ruke i noge su mu neprekidno radile. Deo njega još je bio u jaruzi, a deo je bio ovde, obuzet tugom i olovnom uverenošću da će ovog puta umreti u stisku Bogomoljke.
<BR>&nbsp;&nbsp;&nbsp;&nbsp;&nbsp;Nadam se da je moja lekcija jasna.
<BR>&nbsp;&nbsp;&nbsp;&nbsp;&nbsp;Suvo zveketanje Bogomoljke prolamalo se odzvanjajući u njegovom umu, drugačije od svakog akustičnog zvuka.
<BR>&nbsp;&nbsp;&nbsp;&nbsp;&nbsp;"Nismo mi toliko spori kao što misliš, da znaš."
<BR>&nbsp;&nbsp;&nbsp;&nbsp;&nbsp;Oduvek mi se dopadao tvoj humor, nije te napuštao ni u najtežim okolnostima.
<BR>&nbsp;&nbsp;&nbsp;&nbsp;&nbsp;Nije mogao da je vidi; ljudi su to vrlo retko mogli. Mogla se nalaziti na dohvat ruke, ili rasuta u mreži veličine planete. Ili oboje.
<BR>&nbsp;&nbsp;&nbsp;&nbsp;&nbsp;Zadovoljstvo mi je da te ponovo ugostim.
<BR>&nbsp;&nbsp;&nbsp;&nbsp;&nbsp;"Šta je ovo..." poče Andros, ali Kilin mu mahnu da ćuti.
<BR>&nbsp;&nbsp;&nbsp;&nbsp;&nbsp;Još su se držali prstima ruku i nogu i polako napredovali uz tvrdu ilovaču. Negde.
<BR>&nbsp;&nbsp;&nbsp;&nbsp;&nbsp;"Šta hoćeš?"
<BR>&nbsp;&nbsp;&nbsp;&nbsp;&nbsp;Sigurno veruješ da sam došla da te jednostavno ubijem.
<BR>&nbsp;&nbsp;&nbsp;&nbsp;&nbsp;"Mislim da ti ništa ne činiš jednostavno."
<BR>&nbsp;&nbsp;&nbsp;&nbsp;&nbsp;Opet uživam u dobroj retorici. Ali ja jesam jednostavna.
<BR>&nbsp;&nbsp;&nbsp;&nbsp;&nbsp;"E, meni se čini da nisi."
<BR>&nbsp;&nbsp;&nbsp;&nbsp;&nbsp;Ja poznajem sve svoje misli. Čitavu sebe. Zar postoji išta jednostavnije?
<BR>&nbsp;&nbsp;&nbsp;&nbsp;&nbsp;"Na primer, da nas ostaviš na miru. Za početak."
<BR>&nbsp;&nbsp;&nbsp;&nbsp;&nbsp;Ne mogu. Vi ste mi osnovni radni materijal, kao umetniku. Sada se, avaj, grubi opstanak nameće čak i ovom zaklonjenom delu. Došla sam kod tebe da tražim pomoć.
<BR>&nbsp;&nbsp;&nbsp;&nbsp;&nbsp;Kilin se nasmeja. I pope u pukotinu odakle je mogao da se sagne i pruži Androsu ruku.
<BR>&nbsp;&nbsp;&nbsp;&nbsp;&nbsp;Sa punim pravom koristiš svoj ritual stimulisanja besmrtnosti.
<BR>&nbsp;&nbsp;&nbsp;&nbsp;&nbsp;Kilin se ponovo nasmeja. Šta god, samo da ona bude zabavljena nečim.
<BR>&nbsp;&nbsp;&nbsp;&nbsp;&nbsp;To je čudesna prilagođenost vašoj sudbini. Kao istraživač, veoma sam ponosna. Moji pretpostavljeni su me ozbiljno pohvalili.
<BR>&nbsp;&nbsp;&nbsp;&nbsp;&nbsp;"Zašto si 'istražila' naš smeh?"
<BR>&nbsp;&nbsp;&nbsp;&nbsp;&nbsp;Ne. Nego što sam otkrila šta to znači. U trenutku tog kratkog, isprekidanog zvuka vi živite kao i mi. Van stiska vremena. Van smrtnosti.
<BR>&nbsp;&nbsp;&nbsp;&nbsp;&nbsp;"Šta ona hoće?" Jasni užas u Androsovom glasu naterao je Kilina da spusti pogled dok se ovaj penjao na pukotinu. Andros se znojio, i oči su mu bile gotovo prevrnute, jasno pokazujući beonjače. Ali i dalje je mogao da se penje. Pod kožom su mu se jasno ocrtavali drhtavi mišići.
<BR>&nbsp;&nbsp;&nbsp;&nbsp;&nbsp;Volela bih da mogu da nastupim kao umetnik, zaista bih. Na žalost, u pravu si. Došla sam ovamo da dobijem od tebe informacije, i možda poslednji uzorak.
<BR>&nbsp;&nbsp;&nbsp;&nbsp;&nbsp;"Baš mi je ponestalo informacija."
<BR>&nbsp;&nbsp;&nbsp;&nbsp;&nbsp;Želim da znaš da razumem tvoju potrebu da ovako razgovaraš sa mom. Razumem potrebe centralno regulisane inteligencije, makar da ja nisam takva. Ja sam naučnik i umetnik i mogu da razumem drevne potrebe i strukture predstavljene u vama.
<BR>&nbsp;&nbsp;&nbsp;&nbsp;&nbsp;"Ja predstavljam samog sebe, i to je sve."
<BR>&nbsp;&nbsp;&nbsp;&nbsp;&nbsp;Tebi treba - zapravo, ti želiš - samostalno osećanje svoje ličnosti. Tome se iskreno divim. Ali sada imam malo vremena i moram da budem otvorena. Ne vešta.
<BR>&nbsp;&nbsp;&nbsp;&nbsp;&nbsp;Androsov glas je drhtao. "Nećemo da ti pomažemo, prokleta bila."
<BR>&nbsp;&nbsp;&nbsp;&nbsp;&nbsp;Mogu i ja vama da pomognem. Ti, Kiline, tražiš svog sina i oca. Kao i ja.
<BR>&nbsp;&nbsp;&nbsp;&nbsp;&nbsp;"Zbog čega?" oprezno upita Kilin.
<BR>&nbsp;&nbsp;&nbsp;&nbsp;&nbsp;Potrebna su mi obaveštenja. Na kraju krajeva, sve je obaveštenje.
<BR>&nbsp;&nbsp;&nbsp;&nbsp;&nbsp;"To ne može da se jede."
<BR>&nbsp;&nbsp;&nbsp;&nbsp;&nbsp;Kako ko, barem u nekom opštem smislu. Dozvoli da te podsetim, svima nama vlada termodinamika.
<BR>&nbsp;&nbsp;&nbsp;&nbsp;&nbsp;"Nemam pojma šta ti je to, ali umem da prepoznam sranje i pre nego što upadnem u njega."
<BR>&nbsp;&nbsp;&nbsp;&nbsp;&nbsp;Vaši veliki preci znali su koliko smo slični, mada moram priznati da im je nedostajao tvoj dar otvorenosti. Sada moram da požurim - slušaj: vi primati nosite podatke koji su nam potrebni zbog potrage za drevnom opsesijom. Postoje beleške o izumu ranih organskih oblika, onih koji su prvi stvorili mehaničke oblike. Oni nose veliko zadovoljstvo za našu vrstu. Izvanredna uživanja, legendarna. A prema nekim beleškama, takođe opasna preko svake mere. To tražim.
<BR>&nbsp;&nbsp;&nbsp;&nbsp;&nbsp;"Hoćeš da se nafiksaš? O tome je reč?"
<BR>&nbsp;&nbsp;&nbsp;&nbsp;&nbsp;To nije sitnica. Uzvišeni iz mog reda pridaju veliku važnost ovoj potrazi. Imaju pristup izveštajima, vrlo starim i donekle nepouzdanim, koji kažu da su mnogi od nas iščezli posle dodira sa tim obaveštenjem.
<BR>&nbsp;&nbsp;&nbsp;&nbsp;&nbsp;"Izvršili su samoubistvo?" Kilin je video i osećao samog sebe kako se muči uz liticu od grube gline, ali u isto vreme je lebdeo u ledeno crnom ponoru, gde je govor Bogomoljke hitao kroz njega.
<BR>&nbsp;&nbsp;&nbsp;&nbsp;&nbsp;"Umrli su. Bez ijednog podatka o tome. Nagađa se da su iskusili zadovoljstva kakva nisu mogli da podnesu.
<BR>&nbsp;&nbsp;&nbsp;&nbsp;&nbsp;"Aha. Osećao sam se i ja tako. Ali to prođe."
<BR>&nbsp;&nbsp;&nbsp;&nbsp;&nbsp;Razumem! To je ironija, zar ne?
<BR>&nbsp;&nbsp;&nbsp;&nbsp;&nbsp;"Ne, nego sarkazam."
<BR>&nbsp;&nbsp;&nbsp;&nbsp;&nbsp;Ti neodređeni pozicioni jezici! Vrve značenjima. Očaravajuće. Rado bih se bavila time.
<BR>&nbsp;&nbsp;&nbsp;&nbsp;&nbsp;"Ti baš ne shvataš nagoveštaje, a?"
<BR>&nbsp;&nbsp;&nbsp;&nbsp;&nbsp;Tako izgleda. Moje sposobnosti u serijskim jezicima su još...
<BR>&nbsp;&nbsp;&nbsp;&nbsp;&nbsp;"Tako je teško pričati sa nama?"
<BR>&nbsp;&nbsp;&nbsp;&nbsp;&nbsp;Da, vaš govor je uzan, ali pun preliva. Ali ova umetnička rasprava moraće da se odloži za kasnije. Ovog trenutka moramo da razmenimo obaveštenja.
<BR>&nbsp;&nbsp;&nbsp;&nbsp;&nbsp;"Nemam ja tebi ništa da kažem."
<BR>&nbsp;&nbsp;&nbsp;&nbsp;&nbsp;Nagradiću te obaveštenjima koja su ti potrebna. Verujem da je to u skladu sa tvojom arhitekturom imperativa.
<BR>&nbsp;&nbsp;&nbsp;&nbsp;&nbsp;Kilin zastade na strmoj litici i glasno je dahtao dok je udaljeni, smireni deo njega nastavljao raspravu. "Ne znam gde su Tobi i Abraham."
<BR>&nbsp;&nbsp;&nbsp;&nbsp;&nbsp;Ali ipak možeš doprineti njihovom nalaženju. Ako oni mogu da nam pomognu da otkrijemo to drevno zadovoljstvo, moramo vas spojiti.
<BR>&nbsp;&nbsp;&nbsp;&nbsp;&nbsp;"U životu? Ili u nekom tvom umetničkom delu?"
<BR>&nbsp;&nbsp;&nbsp;&nbsp;&nbsp;U životu u stvarnom vremenu, veruj mi.
<BR>&nbsp;&nbsp;&nbsp;&nbsp;&nbsp;"Ja tebi da verujem?"
<BR>&nbsp;&nbsp;&nbsp;&nbsp;&nbsp;Govorim što se iskrenije može u serijskim nizovima tvoje akustične šifre. Osim toga, mislim da nemaš nikakvog izbora.
<BR>&nbsp;&nbsp;&nbsp;&nbsp;&nbsp;"Kako to?"
<BR>&nbsp;&nbsp;&nbsp;&nbsp;&nbsp;Vi, smrtna bića, smatrate svoju ličnost nezamenjivom. Potpuno razumem zašto, i smatram da je to od velike vrednosti, estetske i intelektualne, koju je naša vrsta - možda na žalost - izgubila.
<BR>&nbsp;&nbsp;&nbsp;&nbsp;&nbsp;"Znači, ako ne pristanemo, ubićeš nas?"
<BR>&nbsp;&nbsp;&nbsp;&nbsp;&nbsp;Naravno da neću. Ali mogu vas upotrebiti na načine koje ćete smatrati ugrožavanjem svoje ličnosti.
<BR>&nbsp;&nbsp;&nbsp;&nbsp;&nbsp;Kilin je mogao da zamisli kako bi to izgledalo. Video je Fani deformisanu do groteskne parodije same sebe. Ovo je bio neobično učtiv razgovor i podozrevao je da tu ima još nečega. "Šta hoćeš od mene?"
<BR>&nbsp;&nbsp;&nbsp;&nbsp;&nbsp;Već sam zadovoljila većinu svojih potreba dok je trajao ovaj dodir. Uzimala sam tvoje reakcije redom kako sam ih budila.
<BR>&nbsp;&nbsp;&nbsp;&nbsp;&nbsp;Kilin žmirnu. "Zbog... čega?"
<BR>&nbsp;&nbsp;&nbsp;&nbsp;&nbsp;Zbog simulakruma. Iskoristili smo postrojenje koje vi zovete Obnovitelj. Mnoge njegove metode znali smo od ranije, ali ima pojedinosti koje je pronašla samo vaša vrsta. Bio logika. To smo naučili. Videćeš da mi brzo učimo.
<BR>&nbsp;&nbsp;&nbsp;&nbsp;&nbsp;Kilin se uhvatio za ispupčenje na padini i pažljivo, pravilno disao dok je pipao tražeći sledeće uporište. U pomnom, hladnom, izdvojenom delu njega rasla je olovna tama. "Za kopije?"
<BR>&nbsp;&nbsp;&nbsp;&nbsp;&nbsp;Kopije tebe. To će nam svima pomoći.
<BR>&nbsp;&nbsp;&nbsp;&nbsp;&nbsp;"Da nađete Tobija i Abrahama?"
<BR>&nbsp;&nbsp;&nbsp;&nbsp;&nbsp;Tobi je najvažniji. On nosi obaveštenja koja su nam potrebna za Zarazu zadovoljstva.
<BR>&nbsp;&nbsp;&nbsp;&nbsp;&nbsp;"Tako je zovete?"
<BR>&nbsp;&nbsp;&nbsp;&nbsp;&nbsp;Naši oskudni podaci pokazuju da ovaj Nered Čežnje može da se prenosi, slično bolesti kod vas. To je još jedna neobična odlika koju moramo da istražimo.
<BR>&nbsp;&nbsp;&nbsp;&nbsp;&nbsp;"Meni zvuči kao da bi bilo bolje da se manete toga."
<BR>&nbsp;&nbsp;&nbsp;&nbsp;&nbsp;Verujem da čak i ti uviđaš: ne možemo dozvoliti da osnovna odlika našeg sklopa, kao ova, bude izgubljena. Znamo sve o sebi - takva je priroda više inteligencije. Vi sebe ne poznajete. Mnogo vaše drevne umetnosti i haotične kreativnosti potiče upravo odatle. Ali moraš priznati da ste vi rana, pogrešna grana razvoja. Sistemi bez "podsvesti" i bez nenadgledanih elemenata daleko su funkcionalniji. Zato moraju naučiti sve o sebi, da bi se poboljšali.
<BR>&nbsp;&nbsp;&nbsp;&nbsp;&nbsp;Kilin prezrivo frknu. Opet prazne priče.
<BR>&nbsp;&nbsp;&nbsp;&nbsp;&nbsp;Ne poričem da smo vas ja/mi koristili prema svom nahođenju.
<BR>&nbsp;&nbsp;&nbsp;&nbsp;&nbsp;"Čak i kad smo mi mislili drugačije, je li?"
<BR>&nbsp;&nbsp;&nbsp;&nbsp;&nbsp;Odnosi li se to na vaš beg sa Snegobara u brodu 'Argo'?
<BR>&nbsp;&nbsp;&nbsp;&nbsp;&nbsp;"Naši izduvni gasovi su te pretvorili u masu otpada i uništenja."
<BR>&nbsp;&nbsp;&nbsp;&nbsp;&nbsp;Jedan oblik mene, to da. Mislila sam da će vam to prijati. I poboljšati tvoj položaj unutar tvog plemena.
<BR>&nbsp;&nbsp;&nbsp;&nbsp;&nbsp;"I ja sam mislio da je to bio lažnjak." Kilin se seti kako su Bišopovi slavili pošto su sirovom plazmom zbrisali Bogomoljku na tlu. To je bilo prijatno, ali Kilin je oduvek sumnjao.
<BR>&nbsp;&nbsp;&nbsp;&nbsp;&nbsp;Ta odluka se razvila u meni. Pokolenjima sam vas proučavala kao umetnička dela. Kada su Uzvišeni odlučili da sklope postojeće delove zagonetke Zaraze, preneli su mi stimulaciju za vaš beg. Da smo sami pokušali da pročitamo Nasleđa na njemu, 'Argo' bi bio uništen. Još je teže bilo prebaciti 'Argo' ovamo u peve, i dovesti i saznanja Mnogonožaca.
<BR>&nbsp;&nbsp;&nbsp;&nbsp;&nbsp;Androsa je penjanje iznurilo i Kilinu se nije dopadao njegov odsutan, izbezumljen izraz na oznojenom licu. Andros je bio naviknut na gradove, a maške su to za nekoliko minuta sve uništile. Potrajaće dok se bude sredio. To je razlika između života provedenog u pokretu i života sa zaglibljenim nogama, punog zgrada i imovine i ustajalih navika. Kilin stiže do poslednje grube ivice jaruge i prevrte se na ravnicu nad njom, dašćući.
<BR>&nbsp;&nbsp;&nbsp;&nbsp;&nbsp;"I oni su deo toga? Zvuči komplikovano."
<BR>&nbsp;&nbsp;&nbsp;&nbsp;&nbsp;I istorija je komplikovana. Mnogonošci su bili - kao što su Uzvišeni i predvideli - neophodni da biste vi stigli dovde. Oni ne nose Pravilo Trojno, ali su koristan mehano-organski oblik. Neki od nas veruju da bi Mnogonošci mogli predstavljati prelazni oblik života koji je stvorio naš Razred, most između nas i vas. U svakom slučaju, obavili su osnovni zadatak za nas i biće eliminisani, kako ne bi trošili sirovine.
<BR>&nbsp;&nbsp;&nbsp;&nbsp;&nbsp;"Konkurencija je prilično gruba." Kilin je pokušavao da smisli način da se izvuče, pa je brbljao sa Bogomoljkom o svemu čega je mogao da se seti.
<BR>&nbsp;&nbsp;&nbsp;&nbsp;&nbsp;Nema potrebe za zavaravanjem između nas. Ti znaš da ćeš poći putem čitavog organskog života. Kao što sam ti ranije već nudila, ti možeš/hoćeš/bićeš prebačen u moju/našu umetnost. To je najviše dostignuće kojem se možete nadati, vi, kičmenjaci koji sanjaju.
<BR>&nbsp;&nbsp;&nbsp;&nbsp;&nbsp;"Mislim da ima i boljih ciljeva. Barem takvih koje ćemo postizati mi. Ali ti to ne možeš da razumeš."
<BR>&nbsp;&nbsp;&nbsp;&nbsp;&nbsp;Andros je drhtao od umora i nije mogao da se popne uz poslednju strminu. Kilin leže na bok i uhvati ga za ruku. Andros se prebaci preko ivice i poče da guta vazduh. Lice mu je bilo crveno, a oči bele.
<BR>&nbsp;&nbsp;&nbsp;&nbsp;&nbsp;Kao sakupljač i umetnik, čeznem da uzorkujem i usnimim i Abrahama i Tobija. Takvo je Pravilo Trojno koje su Uzvišeni otkrili u rasutim, drevnim podacima. Zaraza Zadovoljstva je nekako ugrađena u određene genetske nizove vašeg nižeg Razreda. Tvoj genetski kod već imam, naravno, još iz vremena kad sam pripremala skulpturu Fani. Tada sam pokušala...
<BR>&nbsp;&nbsp;&nbsp;&nbsp;&nbsp;"Imaš mene?" Kilin oseti nalet besa. Njegov Aspekt Artur posla mu sliku dva međusobno izuvijana lanca i poče da drži predavanje o genima, ali Kilin ga odgura na mesto.
<BR>&nbsp;&nbsp;&nbsp;&nbsp;&nbsp;Naravno. Pretražila sam 'Argo' i našla ljuspice kože, ljudski otpad, ali nisam uspela da nađem ništa Tobijevo. A tvog oca nismo uspeli da nađemo u vašoj Citadeli.
<BR>&nbsp;&nbsp;&nbsp;&nbsp;&nbsp;Kilin se brzo osvrte. Pusta ravnica. Nad njim se nadvijala zakrivljenost pevea, daleka i prozirna. Nigde izlaza. "Ni ja ga nisam našao. Mislio sam da je u nekoj od srušenih zgrada."
<BR>&nbsp;&nbsp;&nbsp;&nbsp;&nbsp;Bezuspešno smo iskopavali. Nemamo pouzdan metod da pretražimo DNK i uverimo se da je baš Abrahamova. Ali Magnetni Um nosio je signale od njega, odnekud odavde.
<BR>&nbsp;&nbsp;&nbsp;&nbsp;&nbsp;"Kako je uspeo da vam pobegne, ako ste tako prokleto moćni?"
<BR>&nbsp;&nbsp;&nbsp;&nbsp;&nbsp;Ovde postoje i druge sile - ako to tvoj Razred može da pojmi.
<BR>&nbsp;&nbsp;&nbsp;&nbsp;&nbsp;"Drago mi je da čujem." Da li ova stvar razume sarkazam?
<BR>&nbsp;&nbsp;&nbsp;&nbsp;&nbsp;Nešto je koncentrisalo gustinu energije oko Citadele Bišop, energije koja je prevazilazila naše sposobnosti. To je odnelo Abrahama odande, verovatno nepovređenog.
<BR>&nbsp;&nbsp;&nbsp;&nbsp;&nbsp;"Dobar štos."
<BR>&nbsp;&nbsp;&nbsp;&nbsp;&nbsp;Kilin pomože Androsu da ustane. Ovaj se divlje zapilji u daljinu, mumlajući. Kilin pođe za njegovim pogledom i ugleda svetlucanje nekakve strukture. Čipkaste linije, prave ali treperave od sabijene energije.
<BR>&nbsp;&nbsp;&nbsp;&nbsp;&nbsp;Izgledalo je da je Androsu sada dobro. Sistemi su mu ibli nesigurni, ali bolji od Kilinovih. Pokazao je.
<BR>&nbsp;&nbsp;&nbsp;&nbsp;&nbsp;Tamo se sada nešto nalazilo. Brzo. Isprekidano. Pokretna mreža, više od strukture i delova, nestade i vrati se, a on nije video kako.
<BR>&nbsp;&nbsp;&nbsp;&nbsp;&nbsp;Andros je kraj lakta imao skriveno nekakvo oružje. Kilin ga nije ni poznao. Poslao je nešto ka obličju na horizontu. Kilin to vide kao blesak u čulima.
<BR>&nbsp;&nbsp;&nbsp;&nbsp;&nbsp;Andros naglo sede. Bez ikakvog zvuka, poče da bije petama po tlu. Kao da je počeo da igra, samo je pre toga pogrešio i legao. Na licu nije bilo ni traga od brige. Dlanovi mu se sklopiše kao u molitvi. Noge su mu divlje bubnjale. Za nekoliko sekundi sav je bio obliven znojem i teško je disao, a na licu se i dalje nije videlo ništa. Potom je počeo da trepće, prvo sporo pa sve brže.
<BR>&nbsp;&nbsp;&nbsp;&nbsp;&nbsp;Potom prestade. Noge i ruke mu omlitaviše. Ispustio je dug uzdah i sklopio oči.
<BR>&nbsp;&nbsp;&nbsp;&nbsp;&nbsp;Kilin je slušao kako se Bogomoljka udaljava, jer čula mu se očistiše od boja i smiriše. Nije se ni pomerio sve dok prisustvo nije nestalo, a onda Andros poče da govori. Dugo je govorio i naravno bez ikakvog smisla.
</P></TD></TR></TABLE>
<P class="next">
<A HREF=p64.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
