<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1. CRV
<P>&nbsp;&nbsp;&nbsp;&nbsp;&nbsp;Telo je ležalo na samrti izvesno vreme pre nego što ga je Angelina pronašla.
<BR>&nbsp;&nbsp;&nbsp;&nbsp;&nbsp;Primetila je mali kovitlac ptica u vazduhu iznad ustalasanog stenovitog mesta, pa je pošla da pogleda.
<BR>&nbsp;&nbsp;&nbsp;&nbsp;&nbsp;Izlomljeno telo bi se povremeno pomerilo i ptice bi se malo podigle, refleksom stvorenim dugom evolucijom, jer ako plen oživi mogao bi da bude opasan. Njihova hrabrost bila je isključivo kolektivna. Svaka od njih bi smesta pobegla da nije bilo poznatog, genetski usađenog spiralnog okretanja jata koje ih je sve smirivalo.
<BR>&nbsp;&nbsp;&nbsp;&nbsp;&nbsp;Angelina je našla telo presamićeno, kao da su noge i grudi slomljeni. Bila je to žena, u tamnocrvenom odelu iz jednog dela. Meka tkanina bila je iscepana i prekrivena već skorelom krvlju. Kad je Angelina kleknula da joj pomogne, osetila je metalni miris sveže krvi i primetila podrhtavanje kapaka. Iz rane na slepoočnici još je curkala crvena tečnost.
<BR>&nbsp;&nbsp;&nbsp;&nbsp;&nbsp;Angelina je preko koma uzbunila braću, Bendžamina i Ita, koji su došli iz kuće udaljene sat hoda. Oni su tu razdaljinu pretrčali mnogo brže, zajedno sa nosilima i medicinskom opremom.
<BR>&nbsp;&nbsp;&nbsp;&nbsp;&nbsp;Angelina je podvezom uspela da zaustavi krvarenje, ali žena je bila u vrlo lošem stanju zbog vrućine i dehidracije povrh brojnih povreda; na grudima je imala ogromnu purpurnu modricu, brada je bila zdrobljena, desna ruka iskrenuta pod nemogućim uglom i videla se ogoljena kost.
<BR>&nbsp;&nbsp;&nbsp;&nbsp;&nbsp;Smestili su je u nosila i obradili ruku pre nego što su je poneli po neravnom terenu. Tek tada se sporo okretanje ptica u jatu, bilo ih je na stotine i razočarano su cvrkutale, rasulo na pojedinačne, bezopasne delove. Neke su i dalje pratile ljude, jer izviđači su takođe deo kolektivne genetske lekcije.
<BR>&nbsp;&nbsp;&nbsp;&nbsp;&nbsp;Bilo im je teško da stignu do bezbednog tla i tada su pretpostavili otkuda potiče samrtnica. Tlo je bilo nesigurno. Čvrstu materiju po kojoj su stupali po navici zvali su stenjem, ali znali su da je klizavi, svetlucavi sloj zapravo "peve" - PV, sabijeni oblik prostora-vremena. Peve može da bude čvrst i gust u jednom trenutku a u sledećem da se pretvori u maglu i ključanje. Žilav i izdržljiv ali promenljiv, prema zakonima sopstvene prirode, ljudima nepoznatim. Ili barem ljudima u ovom razdoblju.
<BR>&nbsp;&nbsp;&nbsp;&nbsp;&nbsp;Dok su se smenjivali noseći nepokretno telo, svakog od njih je mučilo neprijatno predosećanje. U njihovom omeđenom svetu ova žena bila je kao signalno svetlo, objava. Opet je otvorila vrata nagađanjima, jer znali su za priče o telima ubačenim u peve sa mesta i iz razdoblja opasnosti i obećanja. Nisu pominjali jedni drugima te prve neprijatne misli, ali vazduh im je svima bio težak.
<BR>&nbsp;&nbsp;&nbsp;&nbsp;&nbsp;Ljudi su odavno živeli ovde, uobličavajući peve i poimajući ga kao okvir sopstvenog sveta. Ali on je bio i neprijatelj, promenljiv, gotovo svojeglav. Klizio im je pod đonovima dok su nosili ženu, kojoj su iz brojnih rana još curkali krv i limfa. U vazduhu su se javljale plavo-bele munje. Lutajuća električna energija vukla ih je za rukave kao nestalni vetar.
<BR>&nbsp;&nbsp;&nbsp;&nbsp;&nbsp;Stigli su do svoje niske, trošne kuće. Njihov otac Najdžel vratio se iz voćnjaka. Namrštio se kad je video rane. Njihova mati, Nika, već je uključila i podesila auto-medicinsku opremu, blistavu i glatku uprkos starosti, ali dotle je već ostalo vrlo malo nade.
<BR>&nbsp;&nbsp;&nbsp;&nbsp;&nbsp;Žena je ječala i grcala, a dah joj je zviždao kroz polomljene zube. U jednom trenutku liznula je usne i kao da je osetila miris doma: slatku detelinu i beli luk, poluuvelo cveće, vlažne krpe, gustu supu koja se krčka u velikom loncu, miris nauljenog drveta.
<BR>&nbsp;&nbsp;&nbsp;&nbsp;&nbsp;Tada je iz nje progovorila zbrka, goneći je da mrmlja kroz ranjavo grlo.
<BR>&nbsp;&nbsp;&nbsp;&nbsp;&nbsp;"Nebo... gori... ohkan... ohkan... beži!"
<BR>&nbsp;&nbsp;&nbsp;&nbsp;&nbsp;Porodica Volmsli se zgledala. "Drugi za koje smo čuli", šapnu Nika, "nisu mogli da govore."
<BR>&nbsp;&nbsp;&nbsp;&nbsp;&nbsp;"Kladim se da ni ona neće dugo", reče Najdžel.
<BR>&nbsp;&nbsp;&nbsp;&nbsp;&nbsp;Nešto duboko u njemu bi smesta omrznulo sve što uznemirava njegov mirni svet, ovo rustično utočište koje su stvorili on i Nika. Zemljani, maške, Drevni - njihovi sukobi bili su veoma daleko, u drugim Sokacima, ili tamo među grozničavim zvezdama. Ova žena ga je opet podsetila na sve to.
<BR>&nbsp;&nbsp;&nbsp;&nbsp;&nbsp;Ali, on je odabrao ovo mesto za farmu. Znao je da su mesta erupcija pevea veoma važna. Nešto u njemu nije htelo da sasvim napusti veliku pozornicu.
<BR>&nbsp;&nbsp;&nbsp;&nbsp;&nbsp;Žena se neko vreme smirila. Kretali su se oko nje, prema uputstvima veštačke inteligencije, koja je govorila prigušenim, umirujućim glasom. Program je imao lažni prizvuk saosećanja koji je oduvek nervirao Najdžela, ali porodici je prijao.
<BR>&nbsp;&nbsp;&nbsp;&nbsp;&nbsp;Nika je primetila ispupčenost ženinog optičkog diska -
<BR>&nbsp;&nbsp;&nbsp;&nbsp;&nbsp;papiledema - objasnio je umirujući glas kompjutera, opisujući ozbiljna oštećenja unutar ženine lobanje. Čitavo telo bilo je puno preloma, kao da ga je neko sistematski izgazio. Bila su slomljena rebra, kukovi i potkolenice, čak i prsti na nogama. Krvni sudovi bili su rastrgnuti, pa zapečeni unutrašnjom vatrom. Niko nije znao kako da odmah zaleči takve povrede, a kompjuter nije hteo da rizikuje nagađanjem. Dok su pregledali povrede i krpili što se moglo, žena glasno kriknu. Oči joj se otvoriše kao da se prazne od preopterećenja i ona sede.
<BR>&nbsp;&nbsp;&nbsp;&nbsp;&nbsp;"Siva Maška... zna... moram... nebo... vatra, vatra..."
<BR>&nbsp;&nbsp;&nbsp;&nbsp;&nbsp;Zinula je, kao u grču od novog bola - i potpuno omlitavila. Do trenutka kad joj je glava pala na jasuk, sve životne funkcije pokazivale su ravnu liniju.
<BR>&nbsp;&nbsp;&nbsp;&nbsp;&nbsp;Ništa što su Angelina, Bendžamin i Ito mogli da učine nije vraćalo iskru u telo. Um joj je bio raznesen. Preduzeli su korake koji će povratiti makar deo žene: pokrenuli su joj krv pumpom ubačenom u krvotok i čitali su joj moždanu mapu.
<BR>&nbsp;&nbsp;&nbsp;&nbsp;&nbsp;"Iz pevea", reče Najdžel dok su radili.
<BR>&nbsp;&nbsp;&nbsp;&nbsp;&nbsp;"I pomenula je Sivu Mašku", reče Bendžamin. Svi su se zgledali.
<BR>&nbsp;&nbsp;&nbsp;&nbsp;&nbsp;Najdžel je nadgledao dijagnostički program, ali se inače nije mešao. Svojevremeno je video mnoštvo ranjenika i nije bio fasciniran kao njegova deca. "Došla je iz crva, zar ne? Isto kao onomad."
<BR>&nbsp;&nbsp;&nbsp;&nbsp;&nbsp;Bendžamin, mlađi sin, sumnjičavo iskrivi usta. "I ono telo je bilo mrtvo?"
<BR>&nbsp;&nbsp;&nbsp;&nbsp;&nbsp;"Jedan čovek u blizini, zove se Ortega, našao ga je kako dopola viri iz kugle magle, tako reče." Najdžel je sad bio prilično star, gotovo četiri stotine zemaljskih godina prema sopstvenom računu, ali imao je prilično dobro pamćenje. Pažljivo se kretao kroz tu oblast, jer je izazivala sumnju u sebe, u ono što je nekad davno bio, u ono što je progutao ambis stoleća...
<BR>&nbsp;&nbsp;&nbsp;&nbsp;&nbsp;Brzo je prekinuo takvo razmišljanje i nastavio da govori. "To je jedini slučaj za koji sam ovde čuo, ali u istoriji pevea ima ih još nekoiko."
<BR>&nbsp;&nbsp;&nbsp;&nbsp;&nbsp;"Iz one drhtave tačke u Sokaku?" Bendžamin odmahnu glavom. "Ali crvi, oni su kao lopte, kugle, a nisu rupe u zidu."
<BR>&nbsp;&nbsp;&nbsp;&nbsp;&nbsp;"Tačno", reče Nika. "Ali crvi se najbolje otvaraju u zbijenom peveu. Tu ima mnogo više slobodne energije na raspolaganju, ili bar tako kaže teorija."
<BR>&nbsp;&nbsp;&nbsp;&nbsp;&nbsp;Bendžamin je prekinuo posao i položio ruke na krvlju poprskani sto. "Znači, ova žena je prošla kroz crva? Mislio sam da su unutra pritisci ogromni."
<BR>&nbsp;&nbsp;&nbsp;&nbsp;&nbsp;"I jesu. Telo koje je Ortega našao bilo je rastegnuto i samleveno. Poticalo je daleko iz vremena uzvodno", reče Najdžel.
<BR>&nbsp;&nbsp;&nbsp;&nbsp;&nbsp;"Skroz mrtvo?"
<BR>&nbsp;&nbsp;&nbsp;&nbsp;&nbsp;"Ostao je par sećanja, ali niko nije mogao da od njih sastavi Ličnost."
<BR>&nbsp;&nbsp;&nbsp;&nbsp;&nbsp;Najdžel pomisli na daleki prostor i vreme odakle je ova mrtva žena verovatno došla. Jednosmerni prolaz do nepoznate prošlosti ili budućnosti, putovanje izazvano smrtonosnim silama.
<BR>&nbsp;&nbsp;&nbsp;&nbsp;&nbsp;Ali ona je ipak došla. Ili je poslata? "Donela je nešto", poče da nagađa.
<BR>&nbsp;&nbsp;&nbsp;&nbsp;&nbsp;Bendžamin se namrštio. "Šta je donela?" Počeo je da dugim, koščatim prstima pretražuje krpe koje su skinuli sa tela. "Ovde je samo tkanina."
<BR>&nbsp;&nbsp;&nbsp;&nbsp;&nbsp;Ito je brisao smrdljivu mrlju tramo gde su se ženini sfinkteri opustili u poslednjoj grčevitoj agoniji. "Misliš da će Drevni hteti da je vide?"
<BR>&nbsp;&nbsp;&nbsp;&nbsp;&nbsp;"Nadam se da neće", reče Nika. "Trajaće čitavu večnost dok pošalju nekoga ovamo."
<BR>&nbsp;&nbsp;&nbsp;&nbsp;&nbsp;"Nadam se da neće istruliti onako brzo kao telo koje je našao Ortega", gunđao je Najdžel.
<BR>&nbsp;&nbsp;&nbsp;&nbsp;&nbsp;"Ne budi nadrndan", ljutnu se Nika.
<BR>&nbsp;&nbsp;&nbsp;&nbsp;&nbsp;"Poštovanje prema mrtvima ne znači da moraš da rizikuješ." Najdžel se pomalo postideo svoje primedbe, ali bio je spreman da je brani.
<BR>&nbsp;&nbsp;&nbsp;&nbsp;&nbsp;"Pun postupak?" upita Angelina. Bila je mišićava i snažna od rada u voćnjaku i ljupko se nasmešila uprkos okolnostima.
<BR>&nbsp;&nbsp;&nbsp;&nbsp;&nbsp;"Doneću čitače", spremno reče Bendžamin. Kao najmlađi, upravo je bio na pragu zrelosti, skakao je da prihvati svaki posao, samo da pokaže kako ne zaostaje mnogo za srednjom sestrom. I Ito je ranije bio takav, ali otkako je izašao iz puberteta Najdželu se činilo da sada ne zna šta će sa sobom.
<BR>&nbsp;&nbsp;&nbsp;&nbsp;&nbsp;Svi sem Benaždamina znali su za čoveka koga je Ortega našao, i znali su šta je bilo posle - gljivice su rasle po njemu, iz očiju je izbijala para - i to im je izazvalo mnogo košmara u detinjstvu. Čak i sada, mada su bili gotovo odrasli, nisu voleli da se sećaju Najdželovih upozorenja i slika: plikova koji su izbijali po koži kao male staklene kupole, okruženi jarko crvenom bojom. Pucali bi uz vlažan zvuk i izbacivali sunđeraste kapi koje su se svuda lepila i trebalo ih je strugati nožem. I to brzo - tražile su hranu i zarivale se u telo.
<BR>&nbsp;&nbsp;&nbsp;&nbsp;&nbsp;Brzo su izvršili očitavanja. Nika je proverila da li su skeneri dobro pričvršćeni za ženinu lobanju. Čim su završili, Bendžamin je upitao lažno mirnijim glasom. "Onda bolje da je što pre zakopamo?"
<BR>&nbsp;&nbsp;&nbsp;&nbsp;&nbsp;"Ne", reče Angelina. Nije ličilo na nju da se protivi braći, ali ona je našla tu ženu i po načinu na koji je isturila bradu Najdžel je video da se oseća odgovornom za nju, kao da je vlasnik. "Šta ako ga Drevni budu želeli?"
<BR>&nbsp;&nbsp;&nbsp;&nbsp;&nbsp;Najdžel klimnu, očito iznenadivši Angelinu. "Kad se govori sa vlastima, najbolje je da sve bude jednostavno. Prošli put su naterali Ortegu i mene da ga iskopamo."
<BR>&nbsp;&nbsp;&nbsp;&nbsp;&nbsp;"Stvarno?" zapanji se Angelina.
<BR>&nbsp;&nbsp;&nbsp;&nbsp;&nbsp;"Drevni veruju u lokalnu odgovornost. Ili bar tako izgleda - njihovi ljudski zastupnici tako postupaju. Ja sam bio sused, dakle kopao sam - i tačka." Najdžel sleže ramenima. "Morali smo da obučemo kožodela. Bilo je strašno vrućina. Bili smo gola voda."
<BR>&nbsp;&nbsp;&nbsp;&nbsp;&nbsp;Sve troje dece Volmslijevih zgledalo se sa nelagodnošću. Otac im nije ranije pominjao taj detalj. Po Bendžaminovom licu se videlo da kao najmlađe dete žarko želi da učestvuje u odluci. "Ti naučnici će hteti podroban izveštaj, hteće da vrše eksperimente, da uzimaju uzorke. Znate kakvi su."
<BR>&nbsp;&nbsp;&nbsp;&nbsp;&nbsp;Nikino zabrinuto mrštenje postade još jače. "Nemam poverenja u naše skladište. Trulež bi mogla da se probije i..."
<BR>&nbsp;&nbsp;&nbsp;&nbsp;&nbsp;"Hajde da je vratimo u peve", reče Angelina.
<BR>&nbsp;&nbsp;&nbsp;&nbsp;&nbsp;Ideja je bila jednostavna, ali zapanjujuća. Ako ga sahrane u zemlju, telo bi moglo da se izvadi. Iz pevea nikako.
<BR>&nbsp;&nbsp;&nbsp;&nbsp;&nbsp;Svi su bili potreseni novom erupcijom pevea, posle mnogo godina mirovanja. Uznemiravala ih je i sama pomisao da stupe nogom na nekamen, na vremenjak. Ipak, Najdžel je video da niko od njih neće to glasno reći. Taj deo pevea bio je lokalna legenda i deca su se i plašila njegovog nagoveštaja misterije i avanture i istovremeno su čeznula za tim. I zato su pristali.
<BR>&nbsp;&nbsp;&nbsp;&nbsp;&nbsp;Prvo su obradili očitavanja. Običaji su zahtevali samo toliko: snimak nervne mreže, sećanja iz cerebralnog korteksa, popis od kojeg se mogao sačiniti makar grub obris onoga što je žena bila. Tela iz budućnosti pristižu samo na nekoliko mesta i Najdžel je odabrao da živi kraj jednog takvog.
<BR>&nbsp;&nbsp;&nbsp;&nbsp;&nbsp;Ženino telo već je počelo da se raspada dok su ga nosili kroz vrtoglave devijacije, tutnjavu i ozonski miris okoline crva. Ito i Angelina nosili su telo neobičnim pokretima, kao mačke, spremni da odskoče u svakom trenutku. Kroz zajednička čula su im strujale brze frekvencije, neka vrsta alarma koji ih je povezivao. Ova erupcija bila je samo početak i izgledalo je da će biti velika. U vazduhu se osećao kiseli zadah. Vreli povetarac im se zavlačio u nozdrve, a tlo pod nogama je podrhtavalo od iščekivanja i zlobe. Doneli su telo do mesta gde su ga našli, ili su barem pokušali, jer se već otvorio gravitacioni ponor. Iznad zapenušanog pevea lebdeo je prašnjavi oblak boje safira. Sam vazduh ih je gurkao i vukao.
<BR>&nbsp;&nbsp;&nbsp;&nbsp;&nbsp;Široko su zaobišli lebdeći prah. Uobličavao se u izdužene cilindre, pa u kapi oblika suze, pa u prepletene šare - što je značilo da je to još jedan izraz daleke budućnosti. Oštro krak - i peve se uvi i nakrenu kao splav na pobesneloj reci.
<BR>&nbsp;&nbsp;&nbsp;&nbsp;&nbsp;Ito pade i telo se prevrte, mlatarajući rukama, a nogu ukočenih i krutih kao štapovi. Okretalo se u vazduhu i letelo pravo prema pukotini u prostoru. Safirna magla se otvori i zatvori kao riblja usta, ovalna i besmislena. Najdžel zagrli decu dok su gledali. Telo kao da se rastopilo, a potom ponovo postade čvrsto pred stapanje sa materijom koja je pre samo par sati bila običan, čvrst vremenjak. Potom nestade. Upijeno, možda preneseno nekuda.
<BR>&nbsp;&nbsp;&nbsp;&nbsp;&nbsp;"Pitam se kuda je otišla", zamišljeno se mrštio Bendžamin.
<BR>&nbsp;&nbsp;&nbsp;&nbsp;&nbsp;"Klizi kroz peve - kako su ono Drevni govorili, Tranzit?" pitala je Anglelina sa nelagodnošću, brišući rukavice o kolena kao da bi da se očisti od leša, njegovog dodira i zadaha. Ali na njenom koščatom licu ostao je izraz radoznalosti i iščekivanja.
<BR>&nbsp;&nbsp;&nbsp;&nbsp;&nbsp;"Prošli put joj izgleda ništa nije naudilo", reče Bendžamin.
<BR>&nbsp;&nbsp;&nbsp;&nbsp;&nbsp;"Ali pre toga nešto jeste", reče Ito. "Ubilo ju je."
<BR>&nbsp;&nbsp;&nbsp;&nbsp;&nbsp;Najdžel šmrknu i pokaza prstom ka kući. "Ovo mesto će omekšavati i širiti se. Tako je bilo prošli put. Hajdemo."
</P></TD></TR></TABLE>
<P class="next">
<A HREF=p19.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
