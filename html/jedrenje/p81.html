<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1. PRISTRASNI SA PRIMATIMA
<P>&nbsp;&nbsp;&nbsp;&nbsp;&nbsp;Najdžel Volmsli znao je da će ptica doći. No, možda će moći da izvuče malo vremena za sebe. To će mu možda biti poslednje.
<BR>&nbsp;&nbsp;&nbsp;&nbsp;&nbsp;Pobegao je u ovaj džepić pevea delom i zato što je tu vreme drugačije teklo. Iskoristio je to da se odmori i napravi inventar samog sebe.
<BR>&nbsp;&nbsp;&nbsp;&nbsp;&nbsp;Napad na biblioteku predstavljao je šok, ali šokova je već imao mnogo tokom dugog života. Nije znao hoće li naći magnetno skladište svoje Nike, ali i to mu se već dešavalo.
<BR>&nbsp;&nbsp;&nbsp;&nbsp;&nbsp;Jedva je umakao, uz pomoć Viših - ili mu se tako činilo. Sećanje mu je bilo isprekidano.
<BR>&nbsp;&nbsp;&nbsp;&nbsp;&nbsp;Znao je da u ovom obliku mora imati čvršće osećanje sebe, i da će to potrajati. No, Bišopovi i ostali delovali su brzo. Zato je došao ovamo. Mesto zgodno kao okrajak vremena, pauza pre povratka u igru. Dolazio je poslednji čin.
<BR>&nbsp;&nbsp;&nbsp;&nbsp;&nbsp;Bilo je dovoljno hrane za sakupljanje, barem za neko vreme. Ptica se pojavila kraj njega i rekla mu da, uz očekivano osećanje protoka vremena u važnijim Sokacima, može da ostane tu neko vreme. Kasnije će biti potreban. Nije upitao za šta, jer je do sada već znao da nema smisla.
<BR>&nbsp;&nbsp;&nbsp;&nbsp;&nbsp;Lutao je uzanim, mehurastim Sokakom. Služio se metodima koje je naučio nekad davno, na jugozapadu Amerike, kada je bio na obuci u NASA, a za vikende usamljenički lutao suvim kanjonima novog Meksika i Arizone.
<BR>&nbsp;&nbsp;&nbsp;&nbsp;&nbsp;Au revoir, Etats-Units. Negde daleko u rotirajućoj galaksiji, Amerika je bila ruševina, sa zidovima nalik na izlomljene zube u ravnici. Ako i toga ima. Najdžel je još čuo odjeke imena.
<BR>&nbsp;&nbsp;&nbsp;&nbsp;&nbsp;Pentranje uz suve jaruge. Zagledanje u senovita udubljenja pod zidovima kanjona. Tu je bilo peskovitog tla koje je svedočilo o istinskoj starosti pevea: dovoljno da se sirova materija galaksije izmeša, speče u slojeve i potom ponovo istroši do zrnaca. Životinje su ostavljale tragove - znale su da prepoznaju dobro sklonište jednako kao i ljudi - a pacovi su pravili skladišta sovjih dragocenih gvalica. Ljudi su bili kao i sve druge glupe, lutajuće vrste. Ostavljali su otpad gde god bi otpočinuli, smeće kao pravi trag nekadašnjih proslava. Ljuske, čipovi, komadići metala i stakla i nepoznatih materijala, sve pomešano. Izobličenost vremena nije dozvoljavala da se proceni broj stoleća relativne starosti otpada, ali Najdželu je i sam pogled na smeće donosio neki čudan mir.
<BR>&nbsp;&nbsp;&nbsp;&nbsp;&nbsp;Ljudi su prolazili, čak i ovuda. Čuli su da negde drugde ima problema, ali pošto maške nisu stigle u njihove daleke Sokake, smatrali su da je sve to samo govorkanje. Ipak, svi su znali da se putovanje proširuje.
<BR>&nbsp;&nbsp;&nbsp;&nbsp;&nbsp;Neki su bili trgovci, a neki su samo putovali bez ikakvog određenog cilja. Peve je davao vrlo malo sigurnosti da ćeš, kad jednom kreneš, stići na određeno mesto u određeno vreme, i ljudi su se navikli i na to. To ih nije učinilo boljim, ali su barem bili zanimljiviji.
<BR>&nbsp;&nbsp;&nbsp;&nbsp;&nbsp;"Gospode, kako je bilo teško stići dovde. Kada ćete malo poboljšati stvari?"
<BR>&nbsp;&nbsp;&nbsp;&nbsp;&nbsp;"Ubrzo pošto ja odem", ozbiljno reče Najdžel.
<BR>&nbsp;&nbsp;&nbsp;&nbsp;&nbsp;"Kakvo će biti poboljšanje? Predložio bih..."
<BR>&nbsp;&nbsp;&nbsp;&nbsp;&nbsp;"Poboljšanje će se sastojati u tome što ću ja otići."
<BR>&nbsp;&nbsp;&nbsp;&nbsp;&nbsp;"Ha, ha. Pa, ima li tamo dalje neke bolje prevojne tačke?"
<BR>&nbsp;&nbsp;&nbsp;&nbsp;&nbsp;"Ne bih rekao. Najbolji način da se izađe je način na koji ste ušli."
<BR>&nbsp;&nbsp;&nbsp;&nbsp;&nbsp;"Dvaput ćemo videti isti prizor."
<BR>&nbsp;&nbsp;&nbsp;&nbsp;&nbsp;"Bolje je kad odlaziš."
<BR>&nbsp;&nbsp;&nbsp;&nbsp;&nbsp;"Zar nismo prilično blizu prelazu u peve Sokaka Madžumbdar?"
<BR>&nbsp;&nbsp;&nbsp;&nbsp;&nbsp;"Koji ti je taj?"
<BR>&nbsp;&nbsp;&nbsp;&nbsp;&nbsp;"Tamo gde imaju onaj divan grad."
<BR>&nbsp;&nbsp;&nbsp;&nbsp;&nbsp;"Ne znam kako da odredim udaljenost, ali slobodan sam da kažem kako nije dovoljno daleko."
<BR>&nbsp;&nbsp;&nbsp;&nbsp;&nbsp;"Pa, ja više volim gradove nego ovo bespuće i ništavilo."
<BR>&nbsp;&nbsp;&nbsp;&nbsp;&nbsp;"Bespuće je njegova najbolja osobina."
<BR>&nbsp;&nbsp;&nbsp;&nbsp;&nbsp;"Da ima više vode, mnogo bi više ličilo na mesto odakle smo došli."
<BR>&nbsp;&nbsp;&nbsp;&nbsp;&nbsp;Najdžel se nasmeši. "Čemu bi služilo drugo mesto isto kao ono odakle ste otišli?"
<BR>&nbsp;&nbsp;&nbsp;&nbsp;&nbsp;"Uostalom, ovde nemaš s kim da pričaš."
<BR>&nbsp;&nbsp;&nbsp;&nbsp;&nbsp;"Poznat sam po tome što pričam sam sa sobom."
<BR>&nbsp;&nbsp;&nbsp;&nbsp;&nbsp;Putnici se smeju sa nelagodnošću. "Mora da si grozno usamljen", kaže jedan.
<BR>&nbsp;&nbsp;&nbsp;&nbsp;&nbsp;"Imam dobro društvo."
<BR>&nbsp;&nbsp;&nbsp;&nbsp;&nbsp;"Gde su ti?"
<BR>&nbsp;&nbsp;&nbsp;&nbsp;&nbsp;Pokazao je svoju glavu. "Ovde unutra."
<BR>&nbsp;&nbsp;&nbsp;&nbsp;&nbsp;"Ovaj, pa, ima li ovde nečeg opasnog?"
<BR>&nbsp;&nbsp;&nbsp;&nbsp;&nbsp;"Vi."
<BR>&nbsp;&nbsp;&nbsp;&nbsp;&nbsp;"Mi nismo opasni! Ne bismo ni mrava zgazili."
<BR>&nbsp;&nbsp;&nbsp;&nbsp;&nbsp;"To ćemo morati da pitamo mrave."
<BR>&nbsp;&nbsp;&nbsp;&nbsp;&nbsp;"Znaš, voleo bih da živim ovde sam, kao ti."
<BR>&nbsp;&nbsp;&nbsp;&nbsp;&nbsp;"Ne možeš."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Ako dođeš, zateći ćeš mene i nećeš biti sam. A ni ja."
<BR>&nbsp;&nbsp;&nbsp;&nbsp;&nbsp;"Pa, recimo gotovo sam."
<BR>&nbsp;&nbsp;&nbsp;&nbsp;&nbsp;"To je kao kad si gotovo trudan."
<BR>&nbsp;&nbsp;&nbsp;&nbsp;&nbsp;"Ti sve tako bukvalno shvataš!"
<BR>&nbsp;&nbsp;&nbsp;&nbsp;&nbsp;"Uopšte ne shvatam sve. Zapravo, ne shvatam gotovo ništa."
<BR>&nbsp;&nbsp;&nbsp;&nbsp;&nbsp;Potom bi odmakli brzinom kakva se samo poželeti može, ali on je i dalje bio srećniji kad im vidi leđa nego lica. Na Zemlji je jedan od najčešćih klišea glasio da su svi ljudi u osnovi slični. To je delimično bilo tačno, ali i beskorisno jer nikad nisi znao jesu li slični po okrutnosti ili dobroti ili nečemu između. U svakom slučaju, raznovrsnost je bila mnogo zanimljivija od sličnosti. Pa ipak, pomislio bi sležući ramenima, kako da izgubi veru u vrstu koja ima tako ljupku osobinu? Šta god da im kažeš oni te neće ozbiljno shvatiti, čak se neće ni uvrediti - dok god govoriš punu istinu. Oni je nikad ne prepoznaju.
<BR>
<BR>&nbsp;&nbsp;&nbsp;&nbsp;&nbsp;Ptica se pojavila dok se odmarao.
<BR>&nbsp;&nbsp;&nbsp;&nbsp;&nbsp;"Nemoj misliti da smo te zanemarili", zacvrkutala je sa grane.
<BR>&nbsp;&nbsp;&nbsp;&nbsp;&nbsp;Gledao je kako joj krila svetlucaju. Svetlost otpozadi ponekad je prolazila kroz nju, pa se videlo koliko je iluzija tanka. Oni su se ovako manifestovali da bi fiksirali njegovu pažnju. Znao je da to nije neophodno, ali cenio je činjenicu da su se potrudili.
<BR>&nbsp;&nbsp;&nbsp;&nbsp;&nbsp;"Treba mi još vremena ovde."
<BR>&nbsp;&nbsp;&nbsp;&nbsp;&nbsp;"Nema ga. Dugo si živeo u ovom okruženju."
<BR>&nbsp;&nbsp;&nbsp;&nbsp;&nbsp;"I ja sam prilično okružen."
<BR>&nbsp;&nbsp;&nbsp;&nbsp;&nbsp;Ptica nikada nije odgovarala na šalu, sarkazam, ironiju, niti na ijednu njegovu govornu naviku. Pitao se da li svetlucava hrpa čestica zaista govori u ime više inteligencije; zar nije humor neophodan i njima?
<BR>&nbsp;&nbsp;&nbsp;&nbsp;&nbsp;"Stvari su skrenule sa predviđenog toka."
<BR>&nbsp;&nbsp;&nbsp;&nbsp;&nbsp;Da li oni misle da je to njegov jezik? Možda su se dočepali nekog prastarog elaborata.
<BR>&nbsp;&nbsp;&nbsp;&nbsp;&nbsp;"Da li je u biblioteci bilo birokratskih dopisa?" Neka se malo probija kroz lanac asocijacija.
<BR>&nbsp;&nbsp;&nbsp;&nbsp;&nbsp;"Nemamo vremena za zabavu."
<BR>&nbsp;&nbsp;&nbsp;&nbsp;&nbsp;"Misliš na dokon razgovor?"
<BR>&nbsp;&nbsp;&nbsp;&nbsp;&nbsp;"Mehanički oblici imaju neophodne genetske podatke."
<BR>&nbsp;&nbsp;&nbsp;&nbsp;&nbsp;Osetio je probad tuge. Već milenijumima je, iz ovako zabačenih jazbina, pratio sagu Porodice Bišop, i mnogih drugih. "Jesu li nosioci mrtvi?"
<BR>&nbsp;&nbsp;&nbsp;&nbsp;&nbsp;"Svakako. Bili su u Sokaku koji su mašine otvorile."
<BR>&nbsp;&nbsp;&nbsp;&nbsp;&nbsp;"Da uđu?" To je bio rutinski postupak. Skup, zbog odbrane pevea, ali mašine mogu da ispolje ogromnu snagu na pravim mestima. Činile su to i ranije.
<BR>&nbsp;&nbsp;&nbsp;&nbsp;&nbsp;"Da ga probiju."
<BR>&nbsp;&nbsp;&nbsp;&nbsp;&nbsp;"Krvavog mu pakla."
<BR>&nbsp;&nbsp;&nbsp;&nbsp;&nbsp;"Otvorile su koordinatnu strukturu."
<BR>&nbsp;&nbsp;&nbsp;&nbsp;&nbsp;"Kako?"
<BR>&nbsp;&nbsp;&nbsp;&nbsp;&nbsp;"Jedan-na-jedan mapiranje kvantnih koordinata u dvostruko beskonačnom skupu."
<BR>&nbsp;&nbsp;&nbsp;&nbsp;&nbsp;"Razumem." Bila je snishodljiva, ali na to se davno navikao. "Znači, ugurale su identitet koordinata u prvi skup..."
<BR>&nbsp;&nbsp;&nbsp;&nbsp;&nbsp;"I potom ih prebacile u drugi."
<BR>&nbsp;&nbsp;&nbsp;&nbsp;&nbsp;"Peve se otkopčao."
<BR>&nbsp;&nbsp;&nbsp;&nbsp;&nbsp;"Samo u nekoliko stotina Sokaka."
<BR>&nbsp;&nbsp;&nbsp;&nbsp;&nbsp;"Samo." Ptica opet nije razumela sarkazam.
<BR>&nbsp;&nbsp;&nbsp;&nbsp;&nbsp;"Programiranjem su odabrali Sokake sa visokom verovatnoćom da se u njima nalaze jedan ili više genetskih nosača."
<BR>&nbsp;&nbsp;&nbsp;&nbsp;&nbsp;"Koliko je mrtvih?" Besmisleno, ali automatski.
<BR>&nbsp;&nbsp;&nbsp;&nbsp;&nbsp;"Ne zna se, ali preko pet miliona primata. Broj vrsta je još viši."
<BR>&nbsp;&nbsp;&nbsp;&nbsp;&nbsp;"Preko pet miliona vrsta?"
<BR>&nbsp;&nbsp;&nbsp;&nbsp;&nbsp;"Mnogobrojni smo."
<BR>&nbsp;&nbsp;&nbsp;&nbsp;&nbsp;"Znači, Šifre Ekstaze su otvorene."
<BR>&nbsp;&nbsp;&nbsp;&nbsp;&nbsp;"Brzo će se širiti. Da bi izbegli katastrofu, moramo pozvati svu pomoć."
<BR>&nbsp;&nbsp;&nbsp;&nbsp;&nbsp;"Ja nisam od mnogo koristi."
<BR>&nbsp;&nbsp;&nbsp;&nbsp;&nbsp;"U prošlosti si bio efikasan."
<BR>&nbsp;&nbsp;&nbsp;&nbsp;&nbsp;"Hmmm." Video je originalne Šifre, u poslednjim razdobljima poznatije kao Pokretači. Delovi su bili predati u Galaktičku Biblioteku. Za svaki slučaj, drevni Prirodni su ih genetski uskladištili. To je i bio pravi cilj ekspedicije Prirodnih na Zemlju, nekad davno. Olupina u krateru Marginis, gde je pomagao u istraživanjima, sačuvana u vakuumu Zemljinog meseca, bila je žrtva borbe između maški i Prirodnih, krvoprolića zakopanog u ogromnoj istoriji pre nego što se čovečanstvo uopšte i razvilo.
<BR>&nbsp;&nbsp;&nbsp;&nbsp;&nbsp;A tamo je upoznao i Niku, setio se sa tugom. Privučeni senovitom, polunaslućenom tajanstvenošću, prepoznali su jedno u drugom nešto duboko i istinsko.
<BR>&nbsp;&nbsp;&nbsp;&nbsp;&nbsp;Brzo se izvukao iz sećanja. Neka su stalno bila sa njim, bez obzira na sve. "Malo je teško znati koga da spasavamo u svemu ovome."
<BR>&nbsp;&nbsp;&nbsp;&nbsp;&nbsp;"Mašine rade na Velikom Problemu."
<BR>&nbsp;&nbsp;&nbsp;&nbsp;&nbsp;"Hmmm. To sam video." Setio se duge ekspedicije do mucanja na kraju vremena, kroz crva. Njegovi sinovi i kći, Bendžamin, Ito i Angelina, odavno su otišli u Sokake, energično sledeći svoju sudbinu. Povremeno je koristio mogućnosti Biblioteke da ih locira. Imali bi veličanstven porodični skup, zarekli bi se da će se češće sastajati, a potom bi otišli svako na svoju stranu.
<BR>&nbsp;&nbsp;&nbsp;&nbsp;&nbsp;"Šta misliš?"
<BR>&nbsp;&nbsp;&nbsp;&nbsp;&nbsp;"Nestrpljiv si, a?"
<BR>&nbsp;&nbsp;&nbsp;&nbsp;&nbsp;"Mašine će nestati."
<BR>&nbsp;&nbsp;&nbsp;&nbsp;&nbsp;"Pa? Primati upravo umiru."
<BR>&nbsp;&nbsp;&nbsp;&nbsp;&nbsp;"Ne možemo se opredeliti za neku stranu onako kako može konkretna vrsta."
<BR>&nbsp;&nbsp;&nbsp;&nbsp;&nbsp;Ptica se meškoljila na grani za koju je izgledalo da se drži oštrim kandžama. Možda bi izgledale i opasno, da nisu bile debele deseti deo milimetra.
<BR>&nbsp;&nbsp;&nbsp;&nbsp;&nbsp;"Ti nisi jedna vrsta?"
<BR>&nbsp;&nbsp;&nbsp;&nbsp;&nbsp;"Mi smo Razred u kome su takve podele besmislene. Vrsta je ljudski pojam."
<BR>&nbsp;&nbsp;&nbsp;&nbsp;&nbsp;"Ne razumem."
<BR>&nbsp;&nbsp;&nbsp;&nbsp;&nbsp;"Zato spadaš u svoj Razred."
<BR>&nbsp;&nbsp;&nbsp;&nbsp;&nbsp;"Hm. Treba li da se uvredim?"
<BR>&nbsp;&nbsp;&nbsp;&nbsp;&nbsp;"Da li si ikada uvredio mrava?"
<BR>&nbsp;&nbsp;&nbsp;&nbsp;&nbsp;"Sad znam da jesam."
<BR>&nbsp;&nbsp;&nbsp;&nbsp;&nbsp;"Podsećam te, ne možemo da budemo pristrasni sa primatima."
<BR>&nbsp;&nbsp;&nbsp;&nbsp;&nbsp;"Znači, misliš da sam suviše zauzet ponašanjem specifičnim za vrstu?"
<BR>&nbsp;&nbsp;&nbsp;&nbsp;&nbsp;"Moraš doći."
<BR>&nbsp;&nbsp;&nbsp;&nbsp;&nbsp;Ptica je skakutala na grani, imitirajući nervozno ponašanje goluba koji čeka mrve. Dobra kopija: postajali su sve bolji u neverbalnim signalima.
<BR>&nbsp;&nbsp;&nbsp;&nbsp;&nbsp;Uzdahnuo je. Koliko puta su ga zvali upomoć u kriznim situacijama? Nije znao, nije ni mogao da zna. Vremenom čak i najživlja sećanja nestaju ako nisu bitna. A većina onoga što je radio, tokom milenijuma, ispala je nevažna.
<BR>&nbsp;&nbsp;&nbsp;&nbsp;&nbsp;Starim, starim, al' ne mogu da te svarim.
<BR>&nbsp;&nbsp;&nbsp;&nbsp;&nbsp;Bišopovi su bili nešto drugo. "Samo da se obujem."
</P></TD></TR></TABLE>
<P class="next">
<A HREF=p82.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
