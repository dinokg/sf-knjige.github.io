<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10. GAMAD
<P>&nbsp;&nbsp;&nbsp;&nbsp;&nbsp;Tobi je slušao i gledao i na kraju mu je bilo dosta. Na zidovima su bleskale slike, prizori zapanjujuće dubine i širine. Divovski izuvijani brodovi, penasti virovi u taložnom disku, prizori iz naopakih perspektiva, geometrija toliko čudna da oko ne može da je prati. Volmslijev glas prizivao je slike, podržavan nekim programom u potpuno praznoj sobi.
<BR>&nbsp;&nbsp;&nbsp;&nbsp;&nbsp;Za Tobija, tehnologija je predstavljala detalje, kontrole, složene sisteme. Ovde se nije videlo ništa sem golih zidova, a soba je ipak reagovala na sve što bi Volmsli poželeo, čak i kad bi ćutao. Hrana i piće pomaljali si se iz poda. U daljini se čula muzika, i Volmsli je oslušnu.
<BR>&nbsp;&nbsp;&nbsp;&nbsp;&nbsp;"Slušaj", reče Tobi. "Pokušavam sa uklopim ovo sa istorijom Porodice Bišop."
<BR>&nbsp;&nbsp;&nbsp;&nbsp;&nbsp;"To znam. Tvoja Porodica potiče iz Komadanja. To je bilo kad su oni spolja, Zemljani, zaključili da više ne mogu da zadržavaju maške. Napustili su svoje gradove."
<BR>&nbsp;&nbsp;&nbsp;&nbsp;&nbsp;"Svećnjake?"
<BR>&nbsp;&nbsp;&nbsp;&nbsp;&nbsp;"Da, to je jedno od plemenskih imena za njih. Čudesna mesta. Gledao sam ih, avaj, kako se raspadaju."
<BR>&nbsp;&nbsp;&nbsp;&nbsp;&nbsp;"A mi Bišopovi smo otišli na Snegobar?"
<BR>&nbsp;&nbsp;&nbsp;&nbsp;&nbsp;"Je li to..." Volmsli kao da je oslušnuo neki daleki glas, a onda klimnu. "Vaše ime za njega, jeste. J-tri-šest-četiri, po indeksu. Indeks, na žalost, nije baš jako romantičan što se toga tiče."
<BR>&nbsp;&nbsp;&nbsp;&nbsp;&nbsp;"I živeli smo tamo, koliko?"
<BR>&nbsp;&nbsp;&nbsp;&nbsp;&nbsp;"Mnogo vekova. Maške se u to vreme nisu petljale sa planetama. U to vreme su žnjele tokove plazme. Kad su se usmerile na rudarenje i glodanje planeta, naletele su na novu organsku vrstu koja je polako prilazila. Bile su to velike bube."
<BR>&nbsp;&nbsp;&nbsp;&nbsp;&nbsp;"Kvat!... Mnogonošci."
<BR>&nbsp;&nbsp;&nbsp;&nbsp;&nbsp;"Tako je. Neobična stvorenja. Oni su sklopovi tehna i biologije, poluveštački, kao što su postali i Zemljani. Drevni kažu da im i dalje nedostaje nešto što imamo mi ljudi, ali ne mogu da zamislim šta bi to moglo biti."
<BR>&nbsp;&nbsp;&nbsp;&nbsp;&nbsp;Tobi se oduševio što se u ovoj istoriji našlo nešto njemu poznato. Kvat... a gde li je ona?
<BR>&nbsp;&nbsp;&nbsp;&nbsp;&nbsp;"Mnogonošci su prilično gnjavili maške", nastavi Volmsli. "Ali ne toliko da prekinu njihove velike radove."
<BR>&nbsp;&nbsp;&nbsp;&nbsp;&nbsp;"Mi smo se udružili sa Mnogonošcima, posle malo tuče. Jedan je bio sa mnom."
<BR>&nbsp;&nbsp;&nbsp;&nbsp;&nbsp;Volmsli klimnu. "Uobičajena taktika maški. Iskoristile su vas da malo skrenete pažnju buba."
<BR>&nbsp;&nbsp;&nbsp;&nbsp;&nbsp;"Šta? Slučajno smo naleteli na njih. Naša Porodica pobegla je sa Snegobara i..."
<BR>&nbsp;&nbsp;&nbsp;&nbsp;&nbsp;"Maške su vas pustile da odete."
<BR>&nbsp;&nbsp;&nbsp;&nbsp;&nbsp;"Malo sutra! Borili smo se..."
<BR>&nbsp;&nbsp;&nbsp;&nbsp;&nbsp;"Mi smo za njih gamad", blago reče Volmsli.
<BR>&nbsp;&nbsp;&nbsp;&nbsp;&nbsp;"A onda smo zajedno, mi i Kvatin narod, napravili pakao maškama na toj planeti, blizu Abrahamove zvezde. Bio sam tamo i znam..."
<BR>&nbsp;&nbsp;&nbsp;&nbsp;&nbsp;"Svakako. Bube su imale kosmičku nit, je li?"
<BR>&nbsp;&nbsp;&nbsp;&nbsp;&nbsp;"E, dabre."
<BR>&nbsp;&nbsp;&nbsp;&nbsp;&nbsp;"Zastrašujuća i kao alat i kao oružje. Ali svime su upravljale maške, iz razloga koji mi nisu sasvim jasni. Jedna njihova struja želela je da vi Bišopovi stignete ovamo, u Zaklon. Hteli su nešto od vas, ali ne znam tačno šta. Druga struja više je volela da vas istrebe. Tu se igra neka čudna igra."
<BR>&nbsp;&nbsp;&nbsp;&nbsp;&nbsp;Tobi ga besno prostreli pogledom. "Toliko vremena imaš ovde. Zašto nisi ukapirao?"
<BR>&nbsp;&nbsp;&nbsp;&nbsp;&nbsp;"Teško je doći do podataka, a kad nešto nađeš vrlo je prefinjeno. Većina karata nije na stolu - ako uopšte postoji sto. Osim toga... znaš, moja porodica..."
<BR>&nbsp;&nbsp;&nbsp;&nbsp;&nbsp;"Porodica Brit?"
<BR>&nbsp;&nbsp;&nbsp;&nbsp;&nbsp;"Ne, ne, u moje vreme smo za porodicu smatrali samo najbliže rođake. Porodica Brit bila je, kako da kažem, više fraza."
<BR>&nbsp;&nbsp;&nbsp;&nbsp;&nbsp;"Porodice su bile tako male? Zašto?"
<BR>&nbsp;&nbsp;&nbsp;&nbsp;&nbsp;Volmsli teatralno prevrte očima. "Znaš, radije bih da ti objašnjavam nauku nego kulturu. Nika i ja, eto, pokušavali smo sa nekim eksperimentom. Hteli smo da okupimo tri pokolenja zajedno, iz genetskih razloga. Ispalo je pogrešno, pošto je većina čovečanstva već bila genetski bitno drugačija od..."
<BR>&nbsp;&nbsp;&nbsp;&nbsp;&nbsp;"Genetski? Ne razumem."
<BR>&nbsp;&nbsp;&nbsp;&nbsp;&nbsp;"Žurim. Vidiš, moja porodica i ja - nas nekoliko, ne čitavo prokleto Ujedinjeno Kraljevstvo, razumeš? - otkrili smo neke drevne naučne stvari. Hajde da ti pokažem kako je to bilo."
<BR>&nbsp;&nbsp;&nbsp;&nbsp;&nbsp;"A ti Zemljani..."
<BR>&nbsp;&nbsp;&nbsp;&nbsp;&nbsp;"Pusti da ti pričam na moj način."
</P></TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
