<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10. STAZE SLAVE
<P>&nbsp;&nbsp;&nbsp;&nbsp;&nbsp;Vremenjak se talasao i pucao, i zato su proveli mnogo vremena držeći se za ma koje stabilno mesto koje bi našli. Učinili su za Cerma šta su mogli, ali to nije bilo mnogo.
<BR>&nbsp;&nbsp;&nbsp;&nbsp;&nbsp;Kilin otvori Cermovu kičmu i opsova. "Sprženi su."
<BR>&nbsp;&nbsp;&nbsp;&nbsp;&nbsp;"Kako?" upita Tobi.
<BR>&nbsp;&nbsp;&nbsp;&nbsp;&nbsp;"Bogomoljka mora da se probila kroz čitav ugrađeni sistem."
<BR>&nbsp;&nbsp;&nbsp;&nbsp;&nbsp;"Mislio sam da su naši čipovi zaštićeni."
<BR>&nbsp;&nbsp;&nbsp;&nbsp;&nbsp;"I ja sam mislio. Ali naš tehno je star, a maške nikada ne prestaju da uče."
<BR>&nbsp;&nbsp;&nbsp;&nbsp;&nbsp;Kilin je to rekao ozbiljno, sa poštovanjem ratnika prema ratniku. Cermovi cilindrični kičmeni čipovi sadržali su starije Aspekte, i Lica iz istorije Bišopovih. Kad neko skroz umre, to smanjuje sadašnjost, odnoseći jedan život. Uništenje čipova prenosi taj gubitak u daleku prošlost, obogaljujući poreklo same Porodice.
<BR>&nbsp;&nbsp;&nbsp;&nbsp;&nbsp;Bilo je teško naći dovoljno pravog tla da sahrane Cerma. Skinuli su mu opremu i podelili masu za nošenje. Većina je bila beskorisna, ali kad bi je ostavili to bi privuklo maške lešinare.
<BR>&nbsp;&nbsp;&nbsp;&nbsp;&nbsp;Nastupila je potpuna tama, pa su zaspali. Tobiju to nije mnogo koristilo, a kada se probudio ugledao je skupinu lešinara koji su našli Bogomoljku. Čuo ih je kako seku i zvekeću oko nje i pošao je uzbrdo, do mesta gde su radili unutar rasutih delova. Setio se kako se parabolična antena vrtela, kao oko koje divlje traga, i kako je potom veličanstvenost nestala. Sada više nije bilo ni bokova, odvukli su ih lešinari. Maške imaju nekakvu svoju ekologiju, recikliraju mašinske delove i čitave sisteme. Više nije bilo Bogomoljke, ostali su samo precizni delovi usađeni u ležišta, i njemu nepojmljiva oprema spržena lutajućim strujama. Lešinari su čeprkali po lešu na mestu gde je kristalna rešetka čuvala Bogomoljkinu inteligenciju. Lešinara je bilo raznih veličina, uglavnom izviđača i servera, i spretno su radili u ekipama. Kada završe, iza njih neće ostati ništa.
<BR>&nbsp;&nbsp;&nbsp;&nbsp;&nbsp;Triput je pucao u njih i to ih je oteralo na neko vreme. Pustio je da ga savlada bes i osećao se glupo kad su Kvat i Kilin trkom pristigli, šireći čula u zaštitni ekran. Slegnuo je ramenima. Njegov otac klimnu. Kilin je neko vreme gledao Bogomoljku, praznog lica, a onda je otkinuo nekoliko bočnih lukova.
<BR>&nbsp;&nbsp;&nbsp;&nbsp;&nbsp;Dok je prolazio kraj unutrašnjih odeljaka Bogomoljke, Tobi ugleda magnetno skladište, delimično izvučeno iz okvira. Uzeo ga je. Rekao je Kvat da mu treba energetska rezerva, ali nije ga ispraznio u svoj sistem nego ga je poneo, čak i kad su pošli na marš.
<BR>&nbsp;&nbsp;&nbsp;&nbsp;&nbsp;#Imaš još nešto sem toga#, reče Kvat dok su se spuštali nizbrdo.
<BR>&nbsp;&nbsp;&nbsp;&nbsp;&nbsp;"Misliš na sećanja koja je slala?"
<BR>&nbsp;&nbsp;&nbsp;&nbsp;&nbsp;#Ja ih nisam primila.#
<BR>&nbsp;&nbsp;&nbsp;&nbsp;&nbsp;"Kako onda znaš da ja jesam?"
<BR>&nbsp;&nbsp;&nbsp;&nbsp;&nbsp;#Po tvom ponašanju. Tebe je odabrala.#
<BR>&nbsp;&nbsp;&nbsp;&nbsp;&nbsp;Za trenutak je poželeo da nikad nije ni video Bogomoljku. "Ja to ne želim."
<BR>&nbsp;&nbsp;&nbsp;&nbsp;&nbsp;#Oni su sada u tebi.#
<BR>&nbsp;&nbsp;&nbsp;&nbsp;&nbsp;Tobi ćutke nastavi hod.
<BR>&nbsp;&nbsp;&nbsp;&nbsp;&nbsp;Njegov otac je nosio sa sobom nekoliko divnih bočnih lukova, privezanih za leđa, uprkos težini. Umorno se smešio. "Mnogo Bišopovih će hteti da ima delić. Ubila je mnoge od nas."
<BR>&nbsp;&nbsp;&nbsp;&nbsp;&nbsp;"Koliko?"
<BR>&nbsp;&nbsp;&nbsp;&nbsp;&nbsp;"To traje već pokolenjima. Niko ne može da izbroji. Niko nije živeo svo to vreme."
<BR>&nbsp;&nbsp;&nbsp;&nbsp;&nbsp;"I mi smo pokušavala da ubijemo nju."
<BR>&nbsp;&nbsp;&nbsp;&nbsp;&nbsp;"Dabre. Morali smo."
<BR>&nbsp;&nbsp;&nbsp;&nbsp;&nbsp;"Ubijanje s obe strane."
<BR>&nbsp;&nbsp;&nbsp;&nbsp;&nbsp;"Kad tako gledaš, dabre." Otac začkilji u njega, a onda odvrati pogled.
<BR>&nbsp;&nbsp;&nbsp;&nbsp;&nbsp;Tobi je, uz Kvat, držao korak iza Kilina. Prelazili su preko vremenjaka koji se smirio. Kroz njega je izbijao zlatni sjaj i bacao senku brade preko očevog lica. Tišina je tinjala između njih sve dok je Kilin nije prekinuo. "Pravila je od nas umetnost. Lovila nas je. Isisavala nas i pretvarala u skroz mrtve."
<BR>&nbsp;&nbsp;&nbsp;&nbsp;&nbsp;"Cermo je pogrešio."
<BR>&nbsp;&nbsp;&nbsp;&nbsp;&nbsp;"Valjda."
<BR>&nbsp;&nbsp;&nbsp;&nbsp;&nbsp;"Došao je suviše blizu da bi tako završio."
<BR>&nbsp;&nbsp;&nbsp;&nbsp;&nbsp;"Misli kako hoćeš."
<BR>&nbsp;&nbsp;&nbsp;&nbsp;&nbsp;Neko vreme su hodali, uzbuđenje je čilelo, i čuli su se jedino servo uređaji.
<BR>&nbsp;&nbsp;&nbsp;&nbsp;&nbsp;"Znaš, njoj je bilo stalo do Bišopovih."
<BR>&nbsp;&nbsp;&nbsp;&nbsp;&nbsp;"Jako joj je stalo. Toliko da nas je lovila."
<BR>&nbsp;&nbsp;&nbsp;&nbsp;&nbsp;"Nisam to mislio."
<BR>&nbsp;&nbsp;&nbsp;&nbsp;&nbsp;"Znam, sine."
<BR>&nbsp;&nbsp;&nbsp;&nbsp;&nbsp;I Bišopovi su nešto izgubili kada je Bogomoljka nestala iz njihovog sveta, ali Tobi nije mogao da kaže ocu šta je to bilo. Moraće da postane zreo čovek da bi razumeo ili da bi znao kako je od Bogomoljke preuzeo ne samo magnetno skladište energije - koje je godinama čuvao i nikada ga nije upotrebio - nego i prizvuk usamljenosti koji će ga pratiti čak i kad bude okružen Bišopovima.
<BR>&nbsp;&nbsp;&nbsp;&nbsp;&nbsp;Posle podužeg napornog marša naišli su na logor Bišopovih. Vest se brzo širila i sve više Bišopovih je žurno pristizalo preko vremenjaka. Gledali su zakrivljena rebra Bogomoljke koja je Kilin doneo na leđima i zahtevali su da se postave uspravno, da se vide izdaleka. Složena zajedno, lepo su izgledala pod rasutim crvenkastim svetlom vremenjaka.
<BR>&nbsp;&nbsp;&nbsp;&nbsp;&nbsp;Ljudi su se okupljali oko rebara i oprezno ih doticali. Kilinu su nazdravili alkoholom, jednom pa još jednom, i poče da se razvija priča. Tobi je ostao po strani i gledao kako njegov otac, on i Kvat postaju junaci kroz uzbuđeni žamor gomile koja nije bila tamo.
<BR>&nbsp;&nbsp;&nbsp;&nbsp;&nbsp;Lišili su Bišopove tereta i legende, i slutio je kako bi se on osećao da je to učinio neko drugi. Ali drugačije je kad to učiniš sam, i nikakve reči to ne mogu da izmene, pa čak ni da objasne. Pogotovo ne da objasne.
<BR>&nbsp;&nbsp;&nbsp;&nbsp;&nbsp;"Voleo bih da je i Cermo tu", reče mu Kilin nešto kasnije.
<BR>&nbsp;&nbsp;&nbsp;&nbsp;&nbsp;"I jeste", reče Tobi i tog trenutka shvati šta mu je Bogomoljka poslala u svojim poslednjim trenucima. Cerma. Okresanog, spljoštenog, ulivenog u sitne pore, pretvorenog u opiljke i tokove u njegovim čulima, u preliv tečne svetlosti, zauvek, Cerma.
<BR>&nbsp;&nbsp;&nbsp;&nbsp;&nbsp;- Zašto? - upitao je Kvat preko ličnog kola.
<BR>&nbsp;&nbsp;&nbsp;&nbsp;&nbsp;#Pre samo kratkog vremena ne bi postavljao takvo pitanje. Zvao bi me Velika Buba i zbijao bi šale.#
<BR>&nbsp;&nbsp;&nbsp;&nbsp;&nbsp;- Dabre, i bio bih mnogo srećniji. -
<BR>&nbsp;&nbsp;&nbsp;&nbsp;&nbsp;#Saznanje o stvarima koje ne mogu da se izgovore čini tvoju i moju vrstu donekle sličnim, mali misleći stvore.#
<BR>&nbsp;&nbsp;&nbsp;&nbsp;&nbsp;- Čudno kako primati mogu da se slažu sa mehaničkim bubama.-
<BR>&nbsp;&nbsp;&nbsp;&nbsp;&nbsp;#Mi Mnogonošci biramo hranu. Vi ste u neku ruku - a to je, vidiš, primatski izraz - svežderi, baš kao te bube sa kojima me porediš.#
<BR>&nbsp;&nbsp;&nbsp;&nbsp;&nbsp;- Ti si duhovita buba, ti Odvažni Puzaču sa Snovima. Samo što ličiš na ogromnu bubu, omotanu metalom kao sarma. -
<BR>&nbsp;&nbsp;&nbsp;&nbsp;&nbsp;#Dopada mi se vaša primatska sintaksa. Kao sarma?#
<BR>&nbsp;&nbsp;&nbsp;&nbsp;&nbsp;- Dabre, mi volimo da se poigramo jezikom. - Iznenada je osetio nalet ljubavi prema klimatavom sklopu nogu i metalnih ploča kraj sebe. - Da bi izbegli da kažemo šta zaista mislimo, je li? -
<BR>&nbsp;&nbsp;&nbsp;&nbsp;&nbsp;#Vi ste umetnici u igri rečima.#
<BR>&nbsp;&nbsp;&nbsp;&nbsp;&nbsp;- Reči mnogo šta ne mogu da objasne. -
<BR>&nbsp;&nbsp;&nbsp;&nbsp;&nbsp;#Ponekad je tako i najbolje. Kao i sada.#
<BR>&nbsp;&nbsp;&nbsp;&nbsp;&nbsp;Tobi uzdahnu, ali ne od umora. - I dalje bih voleo da znam zašto je Bogomoljka uradila to sa Cermom. -
<BR>&nbsp;&nbsp;&nbsp;&nbsp;&nbsp;#To ne spada u naše carstvo inteligencije. Ne možemo znati zašto.#
<BR>&nbsp;&nbsp;&nbsp;&nbsp;&nbsp;- Tako nešto... -
<BR>&nbsp;&nbsp;&nbsp;&nbsp;&nbsp;#Posmatraj to kao dar, ili kao kletvu.#
<BR>&nbsp;&nbsp;&nbsp;&nbsp;&nbsp;- Ili kao nijedno od toga. -
<BR>&nbsp;&nbsp;&nbsp;&nbsp;&nbsp;#Imate dve ruke i dve noge. Vaš um razume dvostranost.#
<BR>&nbsp;&nbsp;&nbsp;&nbsp;&nbsp;- Ne uvek. -
<BR>&nbsp;&nbsp;&nbsp;&nbsp;&nbsp;"I jeste", ponovo šapnu Tobi ocu. Glas mu je bio rapav.
<BR>&nbsp;&nbsp;&nbsp;&nbsp;&nbsp;"Valjda jeste", reče Kilin. Začkiljio je u sina, pomalo zbunjeno, i otpio malo.
<BR>&nbsp;&nbsp;&nbsp;&nbsp;&nbsp;Sedeli su na malim logorskim stolicama kraj luka od rebara i Tobi tada takođe uze piće, mada ga nije želeo, ali znao je da trenutak to zaslužuje. On i Kilin pili su iz terenskih čaša koje su im doneli muškarac i žena kojima je Bogomoljka još davno uzela dvoje dece. Hteli su da razgovaraju sa junacima, a možda i sa odvažnom Kvat, samo što Kvat više nije bila na vidiku. Tobi je pažljivo pio da bi zapamtio trenutke koji su već bledeli u njemu, propadajući kroz tunel vremena i sećanja. Nadao se da se neće sećati ovog poslednjeg dela i da će pre pomisliti na paraboličnu antenu i njeno smešno okretanje, i začudo sad je sve video drugim, dubokim očima.
</P></TD></TR></TABLE>
<P class="next">
<A HREF=p98.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
