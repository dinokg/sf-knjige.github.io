<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>25. SMRTNE GALAKSIJE
<P>&nbsp;&nbsp;&nbsp;&nbsp;&nbsp;Stajao je pod mutnim crnim nebom, uokvirenim neravnim horizontom.
<BR>&nbsp;&nbsp;&nbsp;&nbsp;&nbsp;Iznenada je znao, onako kako nikada nije. U svojim umornim kostima osećao je pogled na svet - kinestetički, opažaje kao ubrzanje i geometriju, a ne reči. Nespretno je pokušavao da smesti osećanja u reči koje bi mogao da ubaci u um.
<BR>&nbsp;&nbsp;&nbsp;&nbsp;&nbsp;Nebo. Crno, potom razliveno u pruge paperjaste svetlosti.
<BR>&nbsp;&nbsp;&nbsp;&nbsp;&nbsp;Koliko je drugačije, pomislio je, od fizike koju je učio kao dečak. Prema njutnovskim pogledima Bolcmana i Klauzijusa, svemir se večito širi, ali mu uvek preti kolaps. Ništa se ne suprotstavlja gravitacionom privlačenju.
<BR>&nbsp;&nbsp;&nbsp;&nbsp;&nbsp;Ako ima dovoljno vremena, materija traži sebi slično, zbijajući se u sve veće i veće zvezde. Ali zvezde umiru, gaseći se prema zakonima termodinamike, koji uvek zahtevaju maksimalni nered. Tu vlada Drugi zakon termodinamike.
<BR>&nbsp;&nbsp;&nbsp;&nbsp;&nbsp;Prekrstio je ruke, pokušavajući da se snađe u zujećim slikama. Tako. Znači.
<BR>&nbsp;&nbsp;&nbsp;&nbsp;&nbsp;Taj stari, čvrsti svemir je osuđen. Vremenom će se čak i pakao zamrznuti. Zvezde će sagoreti do tamnog ugljevlja. Planete, sa atmosferom zamrznutom u nepomična jezera kiseonika, kliziće besmislenim orbitama, bez rumenog zvezdanog sjaja da ih zagreva. Zajednički sat će otkucati poslednji trenutak vremena.
<BR>&nbsp;&nbsp;&nbsp;&nbsp;&nbsp;Tek pošto je napustio Zemlju imao je vremena da proučava stvari koje je zanemario tokom školovanja, i tek onda je video šta je dvadeseti vek - često omalovažavani Dvadeseti - učinio tom mračnom, ranijem viđenju.
<BR>&nbsp;&nbsp;&nbsp;&nbsp;&nbsp;Vaseljena nije statična mreža zvezda. Ona raste. Veliki Prasak je bolje nazvati Ogromno Pojavljivanje, jer prostor-vreme se pojavilo čitavo i celo, odjednom. Sa prostorom-vremenom došlo je i njegovo obmotavanje materijom, i postali su spojeni za večita vremena.
<BR>&nbsp;&nbsp;&nbsp;&nbsp;&nbsp;Tokom prvih stotinu milijardi godina vaseljena će ključati od svetlosti. Gasovi i prašina još se stapaju u nova sunca. Tokom tog vremena trajaće i zvezde. Kraj sve crvenijih sunaca, planetni život će se zagrevati sve slabijim vatrama zvezdane smrti.
<BR>&nbsp;&nbsp;&nbsp;&nbsp;&nbsp;Kada telo sretne telo, dok kroz nebo ide... morao je da se nasmeši. Zvezde se neizbežno sudaraju, sreću, stapaju. Sva mudrost i uređenost planeta i sunaca na kraju se zbija u spoj mnogih zvezda, hitajući u ponor gravitacije da bi se pretvorile u crne rupe. Jer konačna sudbina gotovo sve materije je tamni vrtlog kolapsa.
<BR>&nbsp;&nbsp;&nbsp;&nbsp;&nbsp;Sada je osećao, kao olovnu čorbu u utrobi, značenje onoga što je video nad sobom: gizdavi kovitlac izlučene svetlosti.
<BR>&nbsp;&nbsp;&nbsp;&nbsp;&nbsp;Galaksije su smrtne kao i zvezde. U sluzavom klizanju vremena, spirale koje su nekada blistale od svežeg sjaja ostaće mrtve. Crne rupe progutaće čitave spiralne krakove. Rupe će sažvakati čitave galaksije.
<BR>&nbsp;&nbsp;&nbsp;&nbsp;&nbsp;Život zasnovan na čvrstoj materiji nije imao izbora. Da bi dobio energiju, morao je da stapa crne rupe. Samo takve fuzije mogu da stvore svežu energiju u uspavanoj vaseljeni.
<BR>&nbsp;&nbsp;&nbsp;&nbsp;&nbsp;Dolazile su visoke civilizacije, posađene na kućište same materije, na sve brojnije crne rupe. Samo pokretanjem tolike mase, izvlačeći energiju preko magnetnih sila i iz sporog vrtloga rasutih orbita, život može da vlada sve slabijim izvorima večno rastućeg svemira.
<BR>&nbsp;&nbsp;&nbsp;&nbsp;&nbsp;Oh, to je tako tako čvrsto da se telo topi... Zapanjio se što mu se fraze koje je naučio kao dokoni đak u prašnjavoj prošlosti tako lako pojavljuju u sećanju. Stare i istinite.
<BR>&nbsp;&nbsp;&nbsp;&nbsp;&nbsp;U ovom prizoru narastajućeg svemira, istrošene životne sile, bilo je ogromne melanholije.
<BR>&nbsp;&nbsp;&nbsp;&nbsp;&nbsp;Jer sama materija bila je osuđena. Njena osnovna jedinica, proton, nestala je. To je trajalo nezamislivo dugo, ali bilo je neizbežno, kao dželatov mač kad se spušta, sporo i ljupko.
<BR>&nbsp;&nbsp;&nbsp;&nbsp;&nbsp;Ali nešto je opstalo. Ne umire sva materija isto kao protoni. Pošto su odigrane velike opere mase i energije, pozornica svemira se raščišćava i otkriva... ono najmanje.
<BR>&nbsp;&nbsp;&nbsp;&nbsp;&nbsp;Najsitnije čestice - elektron i njegova antičestica, pozitron - žive dalje. Nikakav proces raspadanja ne može da dosegne njihove razmere i da ih razdvoji. Elektron poigrava u jatima sa svojim antiblizancem; najlakša od svih mogućih plazmi.
<BR>&nbsp;&nbsp;&nbsp;&nbsp;&nbsp;Do trenutka kad oni ostanu jedini glumci, pozornica neizmerno narasta. Svaka čestica nalazi svog najbližeg suseda tek na razdaljini od čitave svetlosne godine. Komunikacija traje godinama... ali u sporim otkucajima svemirskog srca, to ne znači ništa.
<BR>&nbsp;&nbsp;&nbsp;&nbsp;&nbsp;Može li to da se desi? Možda je, pomislio je, najbolji mogući svemir baš onaj sa stalnim izazovima. Onaj u kome je opstanak moguć, ali ne i lak.
<BR>&nbsp;&nbsp;&nbsp;&nbsp;&nbsp;Uz električni šok shvatio je puno značenje toga:
<BR>&nbsp;&nbsp;&nbsp;&nbsp;&nbsp;Ako život rođen iz grube materije može da nađe načina da se ugradi u elektronsko-pozitronsku plazmu, moći će da traje zauvek.
</P></TD></TR></TABLE>
<P class="next">
<A HREF=p43.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
