<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3. ZOMBI
<P>&nbsp;&nbsp;&nbsp;&nbsp;&nbsp;Tobiju je izgledalo da se veliki beli brod prosto stvorio pred njim, blistav, savršen i oštar dok se spuštao nad njima. Sekao je reku, podižući vodu kao penušavi štit, prskajući pred sobom kuglice čelično sivog tečnog metala.
<BR>&nbsp;&nbsp;&nbsp;&nbsp;&nbsp;Imao je tri palube sa šarenom ogradom i pilotsku kabinu na vrhu, u obliku piramide. Na obe strane dominirali su veliki, debeli diskovi, glasno brujeći zbog usporavanja. Samo na ovim indukcionim diskovima, koji su morali da šire svoje polje duboko u reku i da potiskuju veliki brod napred, nije bilo sveprisutnih ukrasa. Niz svaki stub spuštali su se ornamenti. Na podupiračima su se nalazile kopije drevnih figura, na mostu su bili predstavljeni anđeli, a jarboli i prečke imali su svako svoju pozlaćenu kacigu na vrhu.
<BR>&nbsp;&nbsp;&nbsp;&nbsp;&nbsp;Putnici su se načičkali duž ukrašene ograde dok je brod usporavao, prskajući penu visoko u vazduh, i podižuči talase koji su zapljuskivali kameni kej. Prodorno se oglasi zviždaljka i mornari izbaciše debele konopce.
<BR>&nbsp;&nbsp;&nbsp;&nbsp;&nbsp;Sten uhvati jedan od njih i vešto ga obmota oko stuba. "Hajde!"
<BR>&nbsp;&nbsp;&nbsp;&nbsp;&nbsp;Odnekud se stvorila masa sveta, kao da su izbijali iz vlažne magle. Indukcioni brod nađe se okružen gužvom. Dizalice su spuštale kutije i bale. Pristizala su kolica da ih prime i Tobi se nađe okružen skupinom Zombija, vukući i tegleći kabaste pakete zajedno sa njima. Masa je svuda oko njega galamila, pozdravljala i cenjkala se.
<BR>&nbsp;&nbsp;&nbsp;&nbsp;&nbsp;Zombiji su teturavo slušali Stenova naređenja, usta poluotvorenih od napora, tako da im se pljuvačka slivala niz grudi. To su bili leševi nedavno vraćeni u život, pa su zato još bili jaki, mada prilično nemirni. Zombiji su bili uglavnom muškarci, pošto su bili predviđeni za težak fizički rad. No, kraj Tobija je radila jedna krupna žena i između dva tovara spustila mu je ruku na butinu, jednostavno i otvoreno, a zatim skliznula dlanom naviše i obuhvatila mu jaja.
<BR>&nbsp;&nbsp;&nbsp;&nbsp;&nbsp;Tobi se otrgao, nozdrva ispunjenih njenim zadahom. Pljesnuo ju je po ruci. Zombiji su bili gladni života. Znali su da će brzo uvenuti, da će za par meseci nestati u tupoj smućenosti. Krupna žena odmahnu glavom, a zatim se opet naže ka njemu i opipa mu zadnjicu. Tobi se udalji od nje, drhteći...
<BR>&nbsp;&nbsp;&nbsp;&nbsp;&nbsp;...i nalete na muškog Zombija koji se mlitavo okrete za njim. "Tobi, Tobi", mrmljao je.
<BR>&nbsp;&nbsp;&nbsp;&nbsp;&nbsp;Tobi zapanjeno pogleda mutne oči i mlitava usta. Gruba koža zategnuta preko jasno ocrtanih kostiju na poluuništenom licu. U Tobiju se probudiše sećanja. Neki slabi odjek u jagodicama? U oštrom nosu?
<BR>&nbsp;&nbsp;&nbsp;&nbsp;&nbsp;"Tobi... ja sam... otac..."
<BR>&nbsp;&nbsp;&nbsp;&nbsp;&nbsp;"Ne!" kriknu Tobi.
<BR>&nbsp;&nbsp;&nbsp;&nbsp;&nbsp;"Tobi... došao... vreme..."
<BR>&nbsp;&nbsp;&nbsp;&nbsp;&nbsp;Zombi nesigurno pruži ruku ka njegovom ramenu. Nalazio se u galopirajućoj poslednjoj fazi drugog života, i sada je energija tamne misterije ubrzano isticala iz njega.
<BR>&nbsp;&nbsp;&nbsp;&nbsp;&nbsp;"Nisi ti moj otac! Skloni se."
<BR>&nbsp;&nbsp;&nbsp;&nbsp;&nbsp;Zombi zinu, žmirnu, ponovo pruži ruku.
<BR>&nbsp;&nbsp;&nbsp;&nbsp;&nbsp;"Ne!" Tobi ga grubo odgurnu i ovaj pade. Nije ni pokušao da se zaustavi i prosto se prostro po tlu. Ostao je nepomično da leži, otupelog pogleda.
<BR>&nbsp;&nbsp;&nbsp;&nbsp;&nbsp;"Hej, je l' te gnjavi?" upita Sten.
<BR>&nbsp;&nbsp;&nbsp;&nbsp;&nbsp;"Samo me je... samo mi je prišao."
<BR>&nbsp;&nbsp;&nbsp;&nbsp;&nbsp;"Rekoše mi da su ovi napravljeni u Gradu Obnove."
<BR>&nbsp;&nbsp;&nbsp;&nbsp;&nbsp;"Gde je to?"
<BR>&nbsp;&nbsp;&nbsp;&nbsp;&nbsp;"U nekom drugom Sokaku. Tamo štancuju kopije iz sirovog materijala."
<BR>&nbsp;&nbsp;&nbsp;&nbsp;&nbsp;"Od mrtvih ljudi?"
<BR>&nbsp;&nbsp;&nbsp;&nbsp;&nbsp;"Ne obavezno. Uzmu kopiju uma, na brzinu odgaje podlogu, spoje ih - čas posla, dobiješ jeftinu radnu snagu."
<BR>&nbsp;&nbsp;&nbsp;&nbsp;&nbsp;Tobi se zagleda u omlitavelo lice i zaključi da ovaj Zombi nikako ne može biti njegov otac. Lažni Abraham ga je za trenutak prevario, ali ovde nema šanse. Zapravo nije bilo nikakve sličnosti, sad kad je pažljivo i objektivno gledao.
<BR>&nbsp;&nbsp;&nbsp;&nbsp;&nbsp;"Neka ga tamo", nemarno reče Sten. "Imamo posla."
<BR>&nbsp;&nbsp;&nbsp;&nbsp;&nbsp;Propadanje je toliko odmaklo da Tobi nije mogao da vidi je li to neka kopija iz Obnovitelja, jer pretpostavljao je da je Sten to podrazumevao pod Gradom Obnove, ili zaista pravi Kilin, nekako ostareo u peveu.
<BR>&nbsp;&nbsp;&nbsp;&nbsp;&nbsp;Odlučio je da više ne misli o tome. Ponašaće se prema tom Zombiju kao prema kopiji, kao prema onom nazovi dedi u poljskoj bolnici. Kad je to odlučio, prestao je da misli na njega. Nije mu palo na pamet da samo pre par godina ne bi mogao tako da postupi.
<BR>&nbsp;&nbsp;&nbsp;&nbsp;&nbsp;Tokom ostatka istovara Tobi je radio ni ne pogledavši skljokano obličje. Gospe su ljupko prekoračivale Zombija, jedan čovek ga je šutnuo u prolazu, a telo nije reagovalo ni na šta.
<BR>&nbsp;&nbsp;&nbsp;&nbsp;&nbsp;Tobiju je znoj tekao u oči i zato u prvi mah nije primetio maške. "Hejbre!" povikao je neko. Tobi podiže pogled...
<BR>&nbsp;&nbsp;&nbsp;&nbsp;&nbsp;...pravo u nadiruću glatku njušku. Za njom su išle još dve. Hitale su mekim vazduhom i njihov udarni talas zapljusnu dokove. Ljudi su trčali na sve strane, ali Tobi je nepomično stajao, gledajući srebrnaste brodove kako se uspinju u vazduh. Ponirali su i vrdali, naizgled bez cilja, krivudajući nad obalom.
<BR>&nbsp;&nbsp;&nbsp;&nbsp;&nbsp;"Traže", reče Sten. "Bile su tu i pre."
<BR>&nbsp;&nbsp;&nbsp;&nbsp;&nbsp;"Iste ove?" upita Tobi.
<BR>&nbsp;&nbsp;&nbsp;&nbsp;&nbsp;"Bile su manje, ranije."
<BR>&nbsp;&nbsp;&nbsp;&nbsp;&nbsp;Brodovi se nagnuše i skliznuše u stranu, sporiji i pažljiviji dok su leteli nad gradom. Tobi se i dalje nije micao. Maške mogu da uhvate zračenje servo pogona. Sten ga je zbunjeno pogledao, a onda se oprezno sklonio iza nekih svežnjeva trave.
<BR>&nbsp;&nbsp;&nbsp;&nbsp;&nbsp;Vraćale su se. U čulima su mu odjekivali pozivi. "Bišopovi", šapnu on. Mogao je da razabere Cerma, Džoslin, ostale. Znači, maške su povalile šifre Porodice. Isključio je unutrašnje sisteme, kako ne bi nehotice reagovao nekim odgovorom.
<BR>&nbsp;&nbsp;&nbsp;&nbsp;&nbsp;Maške su sad prolazile iznad njega. Trenutak je prolazio bolno sporo, i u jedan mah on pomisli da su se zaustavile tačno nad njim. No, ubrzo su bile nad rekom i mogao je ponovo da diše.
<BR>&nbsp;&nbsp;&nbsp;&nbsp;&nbsp;Skoro u istom trenutku neko otvori vatru na maške. Oružje je bilo prilično prefinjeno, pomisli Tobi, jer nije ostavljalo gotovo nikakav primetan trag. Verovatno je koristilo neki deo elektromagnetnog spektra koji Bišopovi ne mogu da osete.
<BR>&nbsp;&nbsp;&nbsp;&nbsp;&nbsp;Maške su mogle. Vatra je dolazila odnekud nizvodno i one pohitaše tamo. Nisu bile oštećene, koliko je Tobi video. Opalile su jednom, sve tri zajedno. Neko vrisnu. Maške se udaljiše i vrisak prestade. Ko god da je umro, postupio je glupo. Tobi ni za trenutak nije pomislio da napadne maške tog kalibra. To je naučio još kao dete.
<BR>&nbsp;&nbsp;&nbsp;&nbsp;&nbsp;"I to su radile pre", reče Sten. Ustao je iza svežnja i pokušao da se pravi kao da se nije ni sakrivao.
<BR>&nbsp;&nbsp;&nbsp;&nbsp;&nbsp;"Jesu li napale nekoga?"
<BR>&nbsp;&nbsp;&nbsp;&nbsp;&nbsp;"Nisam čuo."
<BR>&nbsp;&nbsp;&nbsp;&nbsp;&nbsp;"Kuda su tada otišle?"
<BR>&nbsp;&nbsp;&nbsp;&nbsp;&nbsp;"Kao i ove..." Sten pokaza za trima maškama koje su se sada podigle i ubrzale. "Niz vreme."
<BR>&nbsp;&nbsp;&nbsp;&nbsp;&nbsp;"Uvek?"
<BR>&nbsp;&nbsp;&nbsp;&nbsp;&nbsp;"Da. Valjda nekog traže."
<BR>&nbsp;&nbsp;&nbsp;&nbsp;&nbsp;I pokušavaju da nanjuše Bišopove, pomisli Tobi. Možda baš njega. Ili je možda to značilo da ovde ima još Bišopovih.
<BR>&nbsp;&nbsp;&nbsp;&nbsp;&nbsp;Otišle su nizvodno. Možda to znači da on ne treba da ide tamo.
<BR>&nbsp;&nbsp;&nbsp;&nbsp;&nbsp;Kad su maške otišle, svi su nastavili posao kao da se ništa nije desilo. Posao je bio težak i moralo se raditi brzo, jer je indukcioni brod već ukrcavao putnike. Ljudi, paketi, prijatna zbrka. Kad se Tobi vratio iz obližnjeg skladišta kuda je otpratio kolica sa teretom, samo talasići u blatnjavoj reci pokazivali su da je brod uopšte bio tu.
</P></TD></TR></TABLE>
<P class="next">
<A HREF=p70.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
