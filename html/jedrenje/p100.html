<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2. BESEN
<P>&nbsp;&nbsp;&nbsp;&nbsp;&nbsp;Imam još nekog iz vaše vrste. Ona vam može pokazati nešto od mehaničkog sveta.
<BR>&nbsp;&nbsp;&nbsp;&nbsp;&nbsp;"Opet delimičan pogled?" Najdžel je sarkastično odmeravao talasavu sliku Bogomoljke.
<BR>&nbsp;&nbsp;&nbsp;&nbsp;&nbsp;Velika prednost našeg mehaničkog, digitalnog oblika je sposobnost da se potpunio primi tuđe iskustvo.
<BR>&nbsp;&nbsp;&nbsp;&nbsp;&nbsp;"Hmmm. Ponekad mislim da sam i ovako video suviše toga. Hajde, nastavi."
<BR>&nbsp;&nbsp;&nbsp;&nbsp;&nbsp;Zbijeni zid opažanja pojavio se niotkuda. Imao je vremena da se seti koliko to liči na sudar koji ga je izmenio, veoma davno, još kod one tuđinske olupine na Zemljinom mesecu, u trenutku zaslepljujuće promene...
<BR>
<BR>&nbsp;&nbsp;&nbsp;&nbsp;&nbsp;Čudno koliko su maške uglavnom bile tihe. Zauzete prljavim uživanjima Prirodnih, pretpostavljala je. Toliko obuzete da ne bi primetile ni da ih neko jede.
<BR>&nbsp;&nbsp;&nbsp;&nbsp;&nbsp;Ko zna zašto, skupljale su se u nekim Sokacima. Naravno, pre toga su se rojile na sve strane i pobile su mnoštvo Prirodnih. Sve što su mogle da pronađu. Potom, kad su Novodošla Zadovoljstva - tako je čula da ih nazivaju - počela da ih zahvataju, reagovale su veoma neobično.
<BR>&nbsp;&nbsp;&nbsp;&nbsp;&nbsp;Neke maške su se grozničavo rastavljale na delove. Otpad je bio odvratan, a druge su ga jele. Dotle su već Sokaci bili puni delova koji su slobodno lebdeli. Pretpostavljala je da maške višeg reda mogu duže da se brane, ali to je stvaralo nešto nalik na groznicu. Znala je da je to poređenje pogrešno, jer maške nisu biološkog porekla, ali jedino je tako mogla da nađe neki smisao u svemu.
<BR>&nbsp;&nbsp;&nbsp;&nbsp;&nbsp;Groznica ih je terala da jedu jedne druge. Možda zato da bi stekle više energije ili memorijskog prostora ili nečega što ljudi ne mogu da razumeju. U svakom slučaju, uskoro im je ponestalo mrtvih pripadnika nižih klasa, servera i nosača i tome sličnog.
<BR>&nbsp;&nbsp;&nbsp;&nbsp;&nbsp;Zato su počele da jedu još žive maške. Više maške bi im polomile pokretne delove da ne bi pobegle, a onda bi im probile kućište i uzimale nešto odatle. Ona je to smatrala za jedenje, jer nije znala nikavu bolju reč.
<BR>&nbsp;&nbsp;&nbsp;&nbsp;&nbsp;Ali nisu sve bile takve. U jednom Sokaku veće maške vodile su sa sobom i manje oblike. Dugo su ih nosile. Pažljivo ih je posmatrala, ali nije izgledalo da traže nešto. Kao da i nisu radile ništa sem što su išle, išle. Manje maške imale su slabiju odbranu i posle nekog vremena bile su definitivno mrtve, uništene. Velike maške su ih i dalje nosile. Grozno su ličile na majke koje nose mrtve bebe.
<BR>&nbsp;&nbsp;&nbsp;&nbsp;&nbsp;Besen je sve to gledala iz skloništa, isključenih čula. Bila je gladna, ali ovde je svaki pokret značio smrt. Videla je dovoljno primera.
<BR>&nbsp;&nbsp;&nbsp;&nbsp;&nbsp;Sve te maške. Sada su vrištale na oštrim frekvencijama. Pokvarene i izrabljene, a ne pokupljene za ponovnu upotrebu. Nisu im tako obećavali. Svrha postojanja u obliku maške, činilo joj se, bila je da te barem na kraju nekako pokupe. Dodaju te nekom drugom, možda i višem umu.
<BR>&nbsp;&nbsp;&nbsp;&nbsp;&nbsp;Za njih je to očito bilo kao religija, ali funkcionisalo je. Znale su to kao čvrstu, tehničku činjenicu. Sada se to nije dešavalo. Nema nikakvog smisla biti uzdignut u oblik koji takođe umire.
<BR>&nbsp;&nbsp;&nbsp;&nbsp;&nbsp;Gotovo je poludela od mašinske vriske. Nije mogla da je isključi, jer bi za to morala da uključi svoju čulnu mrežu, i maške bi je našle. Sve je bilo vrlo poslovno i trajalo je užasno dugo. Zauvek, da, bol je bio beskonačan; ne život, nego ludački pokreti svuda oko nje.
<BR>
<BR>&nbsp;&nbsp;&nbsp;&nbsp;&nbsp;Najdžel se trže, teško dišući.
<BR>&nbsp;&nbsp;&nbsp;&nbsp;&nbsp;Sada je mogao da je vidi, prilazila je najbližim Bišopovima. Ovlaš ga je pogledala u prolazu. Mlada žena imala je bistre oči i glatku kožu, ali u čulnoj mreži nosila je težinu preživljene agonije, i na tome joj nije nimalo zavideo.
<BR>&nbsp;&nbsp;&nbsp;&nbsp;&nbsp;Potrajaće, možda i čitav život, dok izbriše ogromna skladišta odgledanog bola.
<BR>&nbsp;&nbsp;&nbsp;&nbsp;&nbsp;No, trenutak pošto se pojavila, smejala se od radosti što vidi druge Bišopove. Najdžel je gledao njihovu veselost, ne nedužnu ali neobično dirljivu, i iznenada je osetio oštar ubod zavisti.
</P></TD></TR></TABLE>
<P class="next">
<A HREF=p101.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
