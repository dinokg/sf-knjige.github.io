<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3. PONOVO U MARZAMEMIJU
<P>&nbsp;&nbsp;&nbsp;&nbsp;&nbsp;Marzamemi je prepun melanholije. Taj pejzaž koji sam prepoznao spopade me kao kiselina. Pusta plaža iznad koje lebdi nekoliko galebova postaje zatim trošan i crn greben. Nogom odgurujem nekoliko ostataka morskih ježeva koje su sladokusci a zatim talasi, pretvorili u fosile.
<BR>&nbsp;&nbsp;&nbsp;&nbsp;&nbsp;Koliko li sam puta prošao plažom punom života, zapljuskivanu smehom, drhtavom od preplanulih tela! Zimsko bledo sunce spušta se prema zapadu; treba da je tri časa popodne. Banja sa moje leve strane izgleda pusta.
<BR>&nbsp;&nbsp;&nbsp;&nbsp;&nbsp;Vežbam moj mozak, koristeći se uspomenama, proveravajući da li mi neke nedostaju; hoću da ponovo nađem svoj život, u celosti, i da nema nijednog razdoblja koji nedostaje. Opipavam časove, opipavam minute, ispitujem vreme sve dok nisam siguran da se u njemu ne krije neki dubok jaz. Hoću da pratim moje postojanje od mog rođenja do ove sekunde kad pišem, da bih ga omeđio i u celosti odbacio ako se oseti potreba za tim.
<BR>&nbsp;&nbsp;&nbsp;&nbsp;&nbsp;Gladan sam. Mora biti da je ostala neka krčma koja je u ovoj sezoni otvorena; poneki originalni ljudi idu na godišnje odmore u zimu u ovom delu zemljine kugle; većina drugih ljudskih bića zbija se na snežnim poljima. Prema datumu, drugi Žiar radi u arhitektonskom birou. Pošto je on sastavni deo ovog sveta, dobro sređenog, čistog, s pravilima pristojnosti, on se ne može odlikovati nekom neobičnošću; planeta na kojoj živi, slična Zemlji I, omogućiće mi da ponovo nađem moje postojanje onakvim kakvim sam ga znao, odmarajuće, uravnoteženo, sklerotično, onakvo kakvo je bilo pre mog odlaska na prvo analogično putovanje. Ako mi se prohte, mogu jednim pokretom da uništim nečuven doživljaj koji sam proživeo. Mir, mir, mir, potrebno mi je nekoliko dana bezuslovnog odmora. Moja mati je mrtva; ne mogu se uzdržati od besmislenog osećaja beznadežnosti na pomisao da te stvari koje me je stvorila nema više, da sam je ubio.
<BR>&nbsp;&nbsp;&nbsp;&nbsp;&nbsp;Preda mnom je sasvim blizu Marzamemi obavijen zlatastom maglom. Njegovi hramovi, njegove kuće, njegove palate, njegovi hoteli izranjaju iz tamnog zlata koje širi sunce; more ga okružuje kao neki ogroman mesečev kamen. Tišina. Idem prema jednom dimnjaku koji se još dimi iznad krovova; on sigurno odgovara Bepovoj krčmi, prvog kuvara u gradu koji je ponovo uveo pečene pice na žaru od drvenog uglja. Približavajući se luci, primećujem da sam nag; ponovo me svuklo analogično putovanje. Bolje je da se obučem, ako hoću da uđem u neki restoran a da ne padnem u oči. Znači, prvo ću svratiti u hotel. Kamenje grada, nostalgija za nedavnom prošlošću; prepoznajem nedostatke onog mermernog stuba i predosećam one koje ću otkriti na sledećem hramu. Ta nepomičnost me duboko uzbuđuje, ona predstavlja onu vezu za kojom nejasno osećam potrebu. Pobrkan u snalaženju, drmusan raznim udesima, prepustio sam se. Sad ću se privezati za molo i bojaću se samo zapljuskivanja iz luke.
<BR>&nbsp;&nbsp;&nbsp;&nbsp;&nbsp;"Gospodine Žiare, vratili ste se! Dodatak godišnjem odmoru? Čestitam vam!"
<BR>&nbsp;&nbsp;&nbsp;&nbsp;&nbsp;Hotelijer se pravi da ne vidi moju nagost. Estetska hirurgija je savršeno prilagodila njegovo lice njegovoj funkciji; obrazi su mu punački, njegov veseli nos, njegovo ozareno lice predstavljaju odličan uvod u srećan boravak. Imam utisak da srećem jednog starog prijatelja, mada su se naši odnosi u toku tri poslednje sezone koje sam proveo ovde ograničavali na meteorološke prilike, na kakvoću obroka i razonode koje pruža banja. Sve te obične reči koje smo izmenjivali sad su predstavljale vezu: moja trenutna sentimentalnost ulepšava naše odnose.
<BR>&nbsp;&nbsp;&nbsp;&nbsp;&nbsp;"Objasniću vam, gospodine Flaerti, to nije baš godišnji odmor."
<BR>&nbsp;&nbsp;&nbsp;&nbsp;&nbsp;"Dozvolite mi reći da žalim samo jedno, a to je što neću moći da se brinem o vama za vreme celog vašeg boravka. Moj godišnji odmor počinje prekosutra. No, ne brinite, moj zamenik je odlična osoba, reći ću mu za vas."
<BR>&nbsp;&nbsp;&nbsp;&nbsp;&nbsp;Suviše priča ovaj čovek: proveriću koliko vredi njegova ljubaznost.
<BR>&nbsp;&nbsp;&nbsp;&nbsp;&nbsp;"Da li biste mogli da mi pozajmite odelo? Kad sam se maločas kupao ostavio sam moje odelo na plaži, jedan talas ga je odneo."
<BR>&nbsp;&nbsp;&nbsp;&nbsp;&nbsp;"To će biti vrlo lako, vaša žena je ostavila neke stvari za vaš boravak iduće godine."
<BR>&nbsp;&nbsp;&nbsp;&nbsp;&nbsp;Simona, talas topline mi udara u lice: znoj mi izbija na čelu. Njeno ime je izazvalo ubrzanje mog srčanog ritma. Da li je zbog toga što je otišla sa Kaningemom, ostavila moju odeću kao dosadnu uspomenu?
<BR>&nbsp;&nbsp;&nbsp;&nbsp;&nbsp;Flaerti me odvodi do jednog bungalova, drukčijeg od onog u kom smo imali običaj da stanujemo. Čini mi se da se Simonin dah još u njemu oseća, da je krevet njim natopljen. Moja koža se uvek seća dodira njenog tela. Ja sam je toliko snažno želeo!
<BR>&nbsp;&nbsp;&nbsp;&nbsp;&nbsp;Oblačim nekoliko mojih starih letnjih delova odeće, pozdravljam se sa Flaertijem, zatraživši da mi za večeras rezerviše sobu. Bepo me oduševljeno dočekuje: nisam verovao da sam ostao u toliko dobroj uspomeni vlasniku krčme. Sedam preko puta ognjišta od crvenih opeka u kom dogoreva nešto ugljevlja.
<BR>&nbsp;&nbsp;&nbsp;&nbsp;&nbsp;"Ponovo ćemo raspaliti sve to, sinjor Žiare. Jedna 'pica di mare', kao obično?"
<BR>&nbsp;&nbsp;&nbsp;&nbsp;&nbsp;Pristajem. Obično, kakva divna reč, kako se dobro odnosi na sto od plastike, boje granita na kome su na strogo određenim mestima postavljeni tanjir i pribor, čaša i začin, kako što pristoji prisnom čovekolikom biću koje stavlja na ognjište naramke suvog drveta, kako se tačno podudara sa mrtvom prirodom koju čine testo za hleb, maslinovo ulje, oljušteni paradajzi, crne masline, beli luk, majoran i 'calamaretti, palpetti, vongole, gamberette, scampi, mus sole' uobičajena pica za stalnog gosta. Moralni konfor donet iz iscrpnosti mirisnih mesta. Nijedna civilizacija neće uspeti da ukine zadovoljstvo za trpezom, osnovni uspeh, bitno umetnički. Ide mi voda na usta. Čaša ružice, sintetičko vino, ali vino. Mi smo gotovo sasvim izgubili ukus iz prošlih vekova, naši proizvodi su bolje urađeni no kad su bili gajeni u zemlji.
<BR>&nbsp;&nbsp;&nbsp;&nbsp;&nbsp;"Ecco la pizza di mai-e, signor Žiar."
<BR>&nbsp;&nbsp;&nbsp;&nbsp;&nbsp;Uživam u toj rečenici. Opčinjava me miris plodova mora, pomešan sa paradajzom i mirišljavim uljima. Ja sam u jelu i ja sam time prožet. Bepo lepo miriše na hleb.
<BR>&nbsp;&nbsp;&nbsp;&nbsp;&nbsp;"Šta ima novo otkad sam otišao?"
<BR>&nbsp;&nbsp;&nbsp;&nbsp;&nbsp;"Ništa naročito, svašta, eto!"
<BR>&nbsp;&nbsp;&nbsp;&nbsp;&nbsp;"Je li Norž Kaningem još tu?"
<BR>&nbsp;&nbsp;&nbsp;&nbsp;&nbsp;"Ne znam, on nije naš stalni gost."
<BR>&nbsp;&nbsp;&nbsp;&nbsp;&nbsp;"Ali vi ste ga već viđali sa mojom ženom; pedesetih godina, mlad, brčići prirodne boje, tanke usne."
<BR>&nbsp;&nbsp;&nbsp;&nbsp;&nbsp;Bepo se zamisli, obrve i čelo mu se nabra, izražavajući vidljiv napor rezervisan za goste.
<BR>&nbsp;&nbsp;&nbsp;&nbsp;&nbsp;"Već sam ga video, ali ne sa vašom ženom."
<BR>&nbsp;&nbsp;&nbsp;&nbsp;&nbsp;"Nemojte se truditi, ja znam da oni zajedno žive."
<BR>&nbsp;&nbsp;&nbsp;&nbsp;&nbsp;"Ako oni krše zakonske veze, trebalo bi da ih prijavite. Ja sam za dobro sređen život, šest meseci rada, šest meseci slobode, ostalo me se ne tiče."
<BR>&nbsp;&nbsp;&nbsp;&nbsp;&nbsp;Izgledao je ljut. Nemoguće je ponovo naći osećaj ugodnosti koji je postojao pre obroka. Pica je bez ukusa, ja žvaćem testo koje se ohladilo i omekšalo. Plodovi mora izgledaju kao da su odavno skuvani. Oni verovatno potiču iz iste konzerve iz fabrike u Palermu; jedino uobrazilja dopušta da se nadčulno prihvate ta sleđena jela. Sreća stalnog gosta je takođe krhka.
<BR>&nbsp;&nbsp;&nbsp;&nbsp;&nbsp;Žureći da me otprati Bepo se sudara sa humanoidom koji je ravnodušno stajao pred pećnicom. Ono načini nekoliko čudnih pokreta da bi uspostavilo ravnotežu. Zatim, besno, polete da tuče svog slugu.
<BR>&nbsp;&nbsp;&nbsp;&nbsp;&nbsp;"Bepo, nećete ga valjda tući, on je samo mašina."
<BR>&nbsp;&nbsp;&nbsp;&nbsp;&nbsp;Zadržan u svom poletu on me na trenutak odmeri, opuštenih ruku, sa podsmešljivim osmehom na usnama:
<BR>&nbsp;&nbsp;&nbsp;&nbsp;&nbsp;"Pa ako vi želite da ubijete vašu ženu, onda i ja mogu da tučem ovu gomilu proteza!"
<BR>&nbsp;&nbsp;&nbsp;&nbsp;&nbsp;Izlazim bez reči. Treba da otkrijem Kaningemov trag. Idem prema Portopalou gde kupališne zgrade isturaju njihov niz dorskih stubova. Što se više približavam, uspomene pritiču, žive, jasne: ja volim to pamćenje još vlažno od stvarnosti. Simona mi je stezala ruku, vetar je podrhtavao u eukaliptusima. Neotklonjiva melanholija.
<BR>&nbsp;&nbsp;&nbsp;&nbsp;&nbsp;Na kraju popločanog dvorišta guram jedna bronzana vrata i nalazim se licem u lice sa Noržom Kaningemom.
<BR>&nbsp;&nbsp;&nbsp;&nbsp;&nbsp;"Helo Felise, milo mi je što vas vidim, kojim dobrom dolazite?"
<BR>&nbsp;&nbsp;&nbsp;&nbsp;&nbsp;Zbunjeno ga gledam. Ne znam da li ću jednog dana uspeti da mu dam neki odogovor.
<BR>&nbsp;&nbsp;&nbsp;&nbsp;&nbsp;"Pa, nešto nije u redu? Sekundarne tegobe kao posledica analogičnog putovanja? Pričajte mi o tome."
<BR>&nbsp;&nbsp;&nbsp;&nbsp;&nbsp;Izgleda da je specijalista pokazivao iskreno interesovanje prema meni. Vraća mi se sposobnost govora:
<BR>&nbsp;&nbsp;&nbsp;&nbsp;&nbsp;"Zdravo, Norže, da, treba da razgovaram sa vama o onom što osećam. Katkad imam osećanje da se sećam događaja iz budućnosti. Tako vidim sebe kako vas ubijam."
<BR>&nbsp;&nbsp;&nbsp;&nbsp;&nbsp;On se vrlo jednostavno smeje:
<BR>&nbsp;&nbsp;&nbsp;&nbsp;&nbsp;"To je svakako neki san, stari moj. No ja ću se ozbiljno zauzeti oko vas. Ovog trenutka sezona je mrtva, imam vremena da se posvetim vama. Možda biste hteli početi s jednim putovanjem?"
<BR>&nbsp;&nbsp;&nbsp;&nbsp;&nbsp;Kaningem se okrete prema električnom računaru i pripremi se da sastavi seriju programa.
<BR>&nbsp;&nbsp;&nbsp;&nbsp;&nbsp;"Ne treba, sada znam da se krećem sasvim sam."
<BR>&nbsp;&nbsp;&nbsp;&nbsp;&nbsp;"Ha, ha, odlična šala!"
<BR>&nbsp;&nbsp;&nbsp;&nbsp;&nbsp;Ponašao se kao neka karikatura, toliko liči na lik koji sam imao o njemu.
<BR>&nbsp;&nbsp;&nbsp;&nbsp;&nbsp;"Ja sam zbog Simone došao da razgovaram sa vama; zar ne živite sa njom?"
<BR>&nbsp;&nbsp;&nbsp;&nbsp;&nbsp;"Vi mi se činite malo van toka; kako bih rekao, vi se više ne usklađujete sa realnošću. Naša avantura je odavno završena; a vi to znate pošto ste otišli zajedno s njom. Čini mi se da vam je potrebno jedno malo lečenje."
<BR>&nbsp;&nbsp;&nbsp;&nbsp;&nbsp;Primam recept koji mi je napisao.
<BR>&nbsp;&nbsp;&nbsp;&nbsp;&nbsp;"Kroz nekoliko nedelja biću u Parcuenu, doći ću da vas vidim. Siguran sam da će vas ove pilule smiriti. A ako hoćete da ponovo pođete na analogično putovanje, stojim vam na raspolaganju."
<BR>&nbsp;&nbsp;&nbsp;&nbsp;&nbsp;Napuštam ga kod tog predloga, pritisnut jakim osećanjem tuge. Toliko bih voleo da ovaj svet natovarim na ramena, kao neki stari kaput, ali tkanina mu je od lima.
<BR>&nbsp;&nbsp;&nbsp;&nbsp;&nbsp;Marzamemi se rastura, sjaj mu je oronuo. Danas se njegovi krovovi od sintetičkih crepova penušaju, stubovi drobe, kvari se veštačka kaldrma na ulicama, čak i zidovi od ostarele plastike prekriveni su novim pukotinama, sve te beznačajne pojedinosti patinu pretvaraju u prljavštinu, zlatastu izmaglicu u glibovitu maglu, istorijska obnova u ruševini bez privlačnosti. Bilo bi uzaludno hteti se skloniti u toj iluziji. Toliko sam želeo da me prošlost usisa i uglibi u svoju tajnu nežnost, u miris uspomena, krpe; melanholija i opet melanholija.
<BR>&nbsp;&nbsp;&nbsp;&nbsp;&nbsp;Sećanje može zasititi sadašnjost dok je ne uspava, ono onda omogućuje prepuštanje sanjarenju, da odbije delovanje, da se uspava u spokojstvu. Ali tom vremenu je kraj, ja se moram suočiti sa budućnošću da bih dobio moć da potčinim događaje vlastitim željama.
<BR>&nbsp;&nbsp;&nbsp;&nbsp;&nbsp;Tek sam napustio Marzamemi ukrašen svetlostima zalazećeg sunca. Iznad ravni akropole, ružičaste i crvene minijature nameće se ravan Paruena od okovane istopine. Grad se pruža preda mnom, pao je mrak, svetlosti se pojaviše, blistavo svitanje, višebojno, u kom preovlađuje belo-plavo. Mlaznjak ubrzo aterira na aerodrom.
<BR>&nbsp;&nbsp;&nbsp;&nbsp;&nbsp;Prvi koraci. Strepnja. Uzimam direktni metro za kvart Siren. Odbacujem sva mirisna i vizuelna osećanja koja bi mogla da me uznemire. Treba da sačuvam svu svoju svesnost da bih mogao da se suočim sa Simonom i sa samim sobom.
<BR>&nbsp;&nbsp;&nbsp;&nbsp;&nbsp;Zapadni vetar vuče za sobom oblake, vrh zgrade u kojoj stanujem para ih. Kad sam zakupio ceo stosedamnaesti sprat, Simona se prisetila da on neće biti dovoljan za smeštaj svih naših stvari. Kad sam otputovao na godišnji odmor, police, fioke, plakari, zidovi su ih bili puni. Pošto je zabranjeno imati slike, knjige, umetničke predmete, mi se tešimo sakupljajući ostatke potrošačkog društva. Većina naših prijatelja čini to isto. Fabrike imitacije su u punom zamahu već više od pola veka. No ja sam sa mojom nastranošću dogurao da sakupljam razne svetske imitacije starih paketa sa praškom za pranje i boce od penušavih pića iz iste epohe.
<BR>&nbsp;&nbsp;&nbsp;&nbsp;&nbsp;Lift usporava i staje. Vrata se polako otvaraju, zadržavam dah. Po tavanici se miču senke. Ovaj deo stana je mračan. Bacam pogled u sobu za dnevni boravak, zbunjen najednom zbog zbrkanog prisustva zbirki kutija od konzervi i kutija za pakovanje. Iz dečje spavaće sobe dopire smeh. Još se oseća miris supe i hleba sa premazom. Idem sigurnim koracima kroz nameštaj: čuje se moj glas:
<BR>&nbsp;&nbsp;&nbsp;&nbsp;&nbsp;"Džon-Džone, nemoj biti šašav!"
<BR>&nbsp;&nbsp;&nbsp;&nbsp;&nbsp;"Hajde deco, vreme je, ne palite više svetlost. A ti Džon-Džone drži noge u dnu kreveta. Ne spava se zgrčen, to je rđavo za zdravlje."
<BR>&nbsp;&nbsp;&nbsp;&nbsp;&nbsp;Prepoznajem boju Simoninog glasa i krišom se približavam svetlosti. Moja kćer leži u drugom krevetu koji skriva automat za Koka-kolu. Simona ima na sebi kućnu haljinu koju ja ne poznajem, Džon-Džon ispruža noge i mlatara nogama ispod čaršava. Felis ga posmatra ljutito. Moje srce polako kuca, osećam se hladan i udaljen, kao bezličan. Ja nikad nisam imao dara za manuelne radove i to se oseća po ukrućenom stavu mojih udova; na sreću ova atmosfera me drži, inače odmah bih pao sputan mojim ličnim telom.
<BR>&nbsp;&nbsp;&nbsp;&nbsp;&nbsp;Ovaj svet me istovremeno odbija i privlači, ja volim njegovu slučajnost, ali odbijam zavisnost. Ne bih voleo da se zateknem na mestu tog Felisa Žiara, a da ne znam za sve druge mogućnosti koje mi se pružaju na beskrajnom broju planeta. Marzamemi, hotelijer, Bepova krčma, Norž Kaningem, ja ubuduće povraćam sve te simbole svakodnevnog života, bljutava uzbuđenja, laku osetljivost. Hoću da istražujem milion prošlosti, milion budućnosti da bih upoznao sve te Felise Žiare, koje je ordinator Zemlje sintetizovao i koje su razne društva izobličila. Dakle, proučavajući njihovu okolinu, rasturajući istorijski i društveni mehanizam koji je izgradio njihov karakter, moći ću da ih jednog po jednog lišim njihovih prnja civilizovanih Ijudi i najzad upoznam samog Felisa Žiara, mene, slobodnog, podvrgnutog samo vlastitoj volji.
<BR>&nbsp;&nbsp;&nbsp;&nbsp;&nbsp;Ja se telepatski uvlačim u duhove parova: ja hvatam domaću toplinu njihovih osećanja, ja gonim varku koja je njihov život. Zatim se probijam u Žiarovu najdublju podsvest, tamo gde je trebalo da se skloni onaj koji je začeo moju majku, mašinu. U tom skrovištu tinja tiha vatra. Taj Felis Žiar je pobeđen, on je samo mogao da se skloni u neki tajni svet da bi ga uredio po svojoj volji. Ja vidim pustinjsku planetu koja se vrti u njegovim snovima, on će se na njoj spasti analogičnim putovanjem. Od pre nekoliko meseci on tamo odvlači i Simonu. Oni oboje grade tu skicu planete koja se vrti oko izmišljenog sunca. Kad bude dovršena skloniće se na njoj, u nedra večnih godišnjih odmora. Potpuno sklonište, čarobna igračka.
<BR>&nbsp;&nbsp;&nbsp;&nbsp;&nbsp;Sve me to udaljava, ja mrzim taj svoj lik; ja znam način kako da od njega pobegnem i da ga uništim. Idem napred i otkrivam se preneraženom paru. Neki ogormni talas me odguruje.
</P></TD></TR></TABLE>
<P class="next">
<A HREF=p31.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
