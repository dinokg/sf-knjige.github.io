<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2. PREOSETLJIVOST NA MIRISE
<P>&nbsp;&nbsp;&nbsp;&nbsp;&nbsp;Iz jednog vozila u obliku ptice pojavi se jedan čovek; on mi pruži ruku:
<BR>&nbsp;&nbsp;&nbsp;&nbsp;&nbsp;"Ulazite, brzo, potrebno vam je da budete zaštićeni!"
<BR>&nbsp;&nbsp;&nbsp;&nbsp;&nbsp;Njegovi mišićavi prsti ščepaće moje prste; njegovi šiljati nokti grebu moj dlan. Više se ne mogu od njega osloboditi. On me privlači k sebi: ja ulazim u crvenu pticu. Lakim pritiskom ruke pozva me da se ispružim na jednu sofu od svilenog damaskog platna. Ja ležem; on mi se pridruži i jednim pokretom daje mi znak da ćutim i da se odmaram. Slušam ga. Umoran sam od borbe, umoran od dodira sa ovom Zemljom ne razumevajući to.
<BR>&nbsp;&nbsp;&nbsp;&nbsp;&nbsp;Unutrašnjost ptice presvučena je veštačkim perjem grličice sa znalačkim odstupanjem nijanse kad se gleda odozdo na gore; tu i tamo izdiže se veliko ptičje pero i vraća se prema nekom dobro sastavljenom programu. Paperjasto kretanje oživljava unutrašnjost. Nasuprot osećanju pojačane otuđenosti, sviđa mi se ovaj odmor. Bio sam pod uticajem niza nepovezanosti! Potrebno mi je da u mom mozgu stvorim trenutak praznine, da se prepustim slatkoj otupelosti. Hteo bih da najzad čulima osetim melodiju ovog univerzuma. Bekstvo nije rešenje.
<BR>&nbsp;&nbsp;&nbsp;&nbsp;&nbsp;Taj čovek je nagnut nad jednom velikom loptom u čijoj je unutrašnjosti neka panorama; on šapuće neke jednosložne reči, pokatkad rukom pomiluje loptu. Velika skupina zgrada koju sam posetio nestaje iza brda. Voleo bih znati gde se nalazi ovaj arhaični predeo šumaraka i polja na kojima su razasute usamljene kuće koje nadletamo. Sećam se da sam slične ispitivao proučavajući razvoj seoske kuće do dvadeset prvog veka, sa ciljem da dobijem moju diplomu arhitekte. Iznenada počinjem da se smejem, ali nikakav zvuk ne izlazi iz mog grla. Arhitekta, kakva poruga! Moja uloga ograničava se na verno reprodukovanje vladinih planova građanskih ćelija predodređenih za stanove u vezi sa budućim glavnim gradom Ganža. Prema ordinatorovim rečima, ja sam takođe sagradio jednu planetu... Moj prošli život je gnjila put nekog otvorenog voća tvrdih i crnih koštica. Simona, moja ljubav u toku petnaest godina, stavljena je u jednu fioku bez ključa. Pijanstvo: policajci su odveli u policijsku stanicu neku osobu u napitom stanju - administrativni stil. Ja ipak ne osećam snagu da mrzim to prevaziđeno postojanje; ono mi se još lepi za pamćenje. Sačekajmo da se situacija rasvetli da bismo učinili poređenja i videli da li mi je zbilja ponuden neki izbor.
<BR>&nbsp;&nbsp;&nbsp;&nbsp;&nbsp;"Više nema čega da se bojiš."
<BR>&nbsp;&nbsp;&nbsp;&nbsp;&nbsp;Čovek me gleda; njegovo lice koje osvetljava navigaciona lopta ne izražava nikakvo osećanje. Moj pogled se zadržava na neobičnoj senki koju čini njegov kukasti nos na obrazima sa isturenim jagodicama. Dužica siva kao led, bušeći njegovu mrku kožu, još više pojačava karakter grabljivice kog izdaju njegove crte. Ja nikad nisam hteo da prihvatim prvi utisak; želim da moj pristup bude postepen:
<BR>&nbsp;&nbsp;&nbsp;&nbsp;&nbsp;"Hvala što ste mi pomogli."
<BR>&nbsp;&nbsp;&nbsp;&nbsp;&nbsp;Da nisam dopustio da se u ovom pojavi laka ironija? Njegove oči se zatvoriše na nekoliko trenutaka; tanke arterijice stvaraju snop crnih crta koje se stiču na unutrašnjim krajevima njegovih trepavica.
<BR>&nbsp;&nbsp;&nbsp;&nbsp;&nbsp;"Ja ti nisam pomogao; mene je poslao savet."
<BR>&nbsp;&nbsp;&nbsp;&nbsp;&nbsp;Ja se ne mičem; predpostavljam da je ovaj čovek psihijatar koji je došao da od mene izvuče moju tajnu.
<BR>&nbsp;&nbsp;&nbsp;&nbsp;&nbsp;"Mi se posebno interesujemo za putnike iz paralelnih svetova."
<BR>&nbsp;&nbsp;&nbsp;&nbsp;&nbsp;"To jest?"
<BR>&nbsp;&nbsp;&nbsp;&nbsp;&nbsp;"To jest, mi eliminišemo sva lica koja su prešla dimenziju Sigma, sem tebe, Felise Žiare."
<BR>&nbsp;&nbsp;&nbsp;&nbsp;&nbsp;On ima neki sebi svojstven način govora u kom nema nikakvog oblika učtivosti. Dovde nisam pridavao značaja mom imenu, ali u ovom svetu ono ima vrlo određeni smisao. Čovek izgleda da je odlučio da govori; puštam ga.
<BR>&nbsp;&nbsp;&nbsp;&nbsp;&nbsp;"Znaš li zašto? Zato što na našoj Zemlji ne postoji neki drugi Felis Žiar."
<BR>&nbsp;&nbsp;&nbsp;&nbsp;&nbsp;Nova činjenica; ordinator ovu pojedinost nije pomenuo. Šteta, mogao sam da se pre smrti ispitam poslednji put; opasan narcizam. Postajem blok agresivnosti. Moja ruka miluje zid od drhtavog perja; ona su mlaka kao trbuh golubice.
<BR>&nbsp;&nbsp;&nbsp;&nbsp;&nbsp;"...Sasvim prirodno."
<BR>&nbsp;&nbsp;&nbsp;&nbsp;&nbsp;Čovek je izgovorio nekoliko rečenica od kojih sam čuo samo poslednje reči. Ne znam šta da činim s njegovim objašnjenjem.
<BR>&nbsp;&nbsp;&nbsp;&nbsp;&nbsp;"Jeste li vi zaduženi da me podvrgnete ispitivanju?"
<BR>&nbsp;&nbsp;&nbsp;&nbsp;&nbsp;"Tako je, Baltazar N. Kima. Ali ti se varaš, nije reč o tome da uz mučenje priznaš svoj identitet; to nisu običaji našeg društva. Ja moram da tačno obavestim savet da li si pogodan da se uklopiš u naš svet."
<BR>&nbsp;&nbsp;&nbsp;&nbsp;&nbsp;"A ako odbijem?"
<BR>&nbsp;&nbsp;&nbsp;&nbsp;&nbsp;"Vratićeš se tamo odakle si došao."
<BR>&nbsp;&nbsp;&nbsp;&nbsp;&nbsp;Zadah. Seta. Mesto na koje me je N'Kima odveo besčulno je; moje telo ne prima oblik koji ga održava u prostoru, moj pogled se gubi u bezbojnost i nemorfologiju onog što ga okružuje, tišina nije remećena nikakvim zvučnim treperenjem, moj jezik ne poznaje više ukus mojih usta. Ali zadah je tu, svemoćan, uveličan odsustvom svakog drugog izvora nadražaja čula. Dostojanstveno, on pogađa moj miris u čitavoj njegovoj celosti i ne štedi nijednu od uspomena vezanih za njega. Nos otkriva njegov sintetičan karakter ne uspevajući da ga odredi. Čim je neko osećanje, neka uspomena, neki prizor, vezan za njega, zadah se tanano pretvara i izaziva druge prizore, druge uspomene, druga osećanja koji ga sa svoje strane deformišu. Prilikom svakog preobražaja razlika je najneznatnija; međutim, proganjanje početnog zadaha koji sam pre više časova osetio odvlače me na doterivanje moje prošlosti. Ja poznajem početak i kraj mog života, on predstavlja celinu koja ne može biti ukaljana ničim novim, kao da sam iznenada umro; moje pamćenje se rađa, odnosi se na univerzum koji više nikad neću videti. Ja mogu ispitati bilo koju tačku tog života, koji sadrži uvod, razvoj, ali nikakav zaključak.
<BR>&nbsp;&nbsp;&nbsp;&nbsp;&nbsp;Zadah. Seta. Lavirintski miris tera me da uživam u svakoj anegdoti, da nalazim zadovoljstvo u svim drugostepenim događajima koji su nastanili moj život. Moj život je tu, debela crta, ona me navodi na melanholiju. Ja mogu preturati po mom mozgu-grobu, pošto bih podigao nadgrobnu ploču sa mog temena i crpstii iz mekanog tkiva mojih moždanih vijuga. Beležnica? Ne, njegov sadržaj je puniji, povezanost je bolja, moja prošlost koja je postala uspomena romansirala se, u njoj se meša fikcija u tolikoj meri da je ne mogu odvojiti od stvarnosti. Dosad su mi se događaji pojavljivali u zbrkanom vidu; oni su me iznenađivali a da ja nisam bivao predupređivan, ili su izmicali mojim istraživanjima, sad su zauzeli svoje mesto u povezanosti te mi je njihova logika postala očiglednija.
<BR>&nbsp;&nbsp;&nbsp;&nbsp;&nbsp;Sa zadahom popuštam mojim uspomenama, njihova čvrsta masa se odvaja od mene; one se odnose na nekog drugog malo voljenog Felisa Žiara; ovaj nije ni dete, ni mladić, ni odrastao. Uspomenu na njega mogu oživeti u svim etapama njegovog rašćenja, ali ja njegovim godinama raspolažem kako ja hoću; on može izvršiti koje hoće svoje delo u nekoj epohi koja nije ona u kojoj je stvarno izvršio. Mogućno je pomešati sve datume njegovog postojanja, tako da se stvori debela gomila stisnuta uspomenama koje ga u celosti predstavljaju. On je tad miris mora, iridijum i gvožđe, kobaltni čelik, hladan metal još u obliku oksida, zatim sve odvajam, kiseonik pamćenja se oslobađa, izražavajući arabeske svog života u vrtlozima modern style.
<BR>&nbsp;&nbsp;&nbsp;&nbsp;&nbsp;Onaj trenutak kad sam sreo Simonu u dvorani 23 muzeja devetnaestog veka, u kom je izložena, sleđena u jednom providnom bloku, prva pisaća mašina, može se spojiti sa starim mirisom mošusa i biblioteka, fine bakalnice i štamparske boje koji sam, čini mi se, primetio, kako naglo nestaje kroz prijatan miris. Simonu, ogroman trenutak mog života, uvek spojenu sa mojom mladošću, miris neprestano oživljava; tanani zadah njenog znoja izmešan sa mirisom neke rastvorene kolonjske vode, njen penjoar, zadah njenih zuba, njenih ušiju, njene kose; uporna Simona, čija je pojava podržana onim što je imala najneopipljivije. Njena rukavica na mojoj ruci, njena ruka, koža, narukvica koju nosi na svojoj ruci, njena usta na mojim ustima. Naši zagrljaji nižu se sa nekom izvanrednom usporenošću, niz slika u brzini poređanih kao na nekoj traci filmskih novosti koja ukratko iznosi karijeru neke slavne ličnosti koja je prerano nestala. Prerano je nestala njena ruka koja je držala moj dignuti seks pokretom ponude svojim usnama. Njene usne otvorene, zatvorene, ružičaste, njene usne bez ruža. Nestao je njen trbuh ispupčeni, satinirani Kranah koji se šaleći se otima da bi pobegao stisku mojih ruku. Svi ti prizori postali su vazdušasti i odmiču tokom vremena koje mi više ne pripada; oni praskajući otkidaju duboke delove, tajne sluzokože pamćenja.
<BR>&nbsp;&nbsp;&nbsp;&nbsp;&nbsp;Hoću, mogu da u toku nekoliko sekundi dohvatim oblinu njenog desnog bedra i da ga glačam, glačam, TRES! Lopta se rasprskava! Zadah je mistificirao moja čula. Na taj način činim da vreme praska, da moj život praska, praskalice-uspomene čim ih potpalim; fitilj je kratak.
<BR>&nbsp;&nbsp;&nbsp;&nbsp;&nbsp;Želim da ta Simona ode, obavijena u mojoj mladosti, upakovana u moje studije, uvijena u moj rad, ulepljena u naše godišnje odmore i u naše domaće brige; ona ne treba više da bude deo novog Felisa Žiara koji se izgrađuje.
<BR>&nbsp;&nbsp;&nbsp;&nbsp;&nbsp;Zadah postaje ženskiji, siva ambra, pačulija, rezeda, prah zavodljivog cveća i svirepi vonj mešaju se jureći pomamno; moje grozničave nozdrve je hvataju. Neko lice istovremeno se pojavljuje - nestaje u nizu vrlo kratkih fleševa, pretopljenih u crnilo. Simona otvara usta da bi mi rekla, da bi izgovorila reči koje se rastvaraju već u prvom slogu. Fe, crno, bi, crno, Mon, crno, Da, crno, Ja, crno i svaki put predosećam šta hoće reći, zamisao rečenice obrazovaće se u mom mozgu, TRES! Ništa više, pa sledeći slog.
<BR>&nbsp;&nbsp;&nbsp;&nbsp;&nbsp;Ludi zadah, bučan miris, seta je sad daleko, pre je bol, pre je cepanje, sećanje mi je sasvim otupljeno, Simona se otima od mene, dug uzdah uzdrhtava moja prsa.
<BR>&nbsp;&nbsp;&nbsp;&nbsp;&nbsp;Zadah nestaje. Više ništa ne osećam. Jedan pano koji se otvara, otkriva neku pregradu, odlazim u novu stvarnost.
</P></TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
