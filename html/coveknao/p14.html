<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3. RODITI SE JE POTREBA
<P>&nbsp;&nbsp;&nbsp;&nbsp;&nbsp;"Žiare, kad si i gde si rođen?"
<BR>&nbsp;&nbsp;&nbsp;&nbsp;&nbsp;N'Kima mi postavlja to pitanje u trenutku kad izlazim iz bezobličnog mesta u kom je vladao zadah. Potrebno mi je da češem donji deo desne noge. Pitanje je nerazumljivo.
<BR>&nbsp;&nbsp;&nbsp;&nbsp;&nbsp;"Ne razumem to pitanje."
<BR>&nbsp;&nbsp;&nbsp;&nbsp;&nbsp;On mi ga po drugi put postavlja sa različitim izrazom lica i tonom; zatim dodaje:
<BR>&nbsp;&nbsp;&nbsp;&nbsp;&nbsp;"U tvojoj podsvesti ne postoji nikakav trag o prvim danima posle tvog rođenja, kao da si rođen bez semena. Šta si učinio s tim uspomenama, gde ih skrivaš, da li si našao neki način da se odupreš preosetljivosti na mirise kojoj sam te izložio."
<BR>&nbsp;&nbsp;&nbsp;&nbsp;&nbsp;"To je... to je nehotice. Ne znam."
<BR>&nbsp;&nbsp;&nbsp;&nbsp;&nbsp;"Pokušaj da usredsrediš svoje misli na to razdoblje." Penjem se punom brzinom uz vreme i snažno sudaram sa jednim zidom. Ispružen sam na zemlji; okrugao prozor, više metara u prečniku, otvoren je prema zenitu. Nebo je crveno. Trepćem. Moje preosetljive trepavice klize po mojim očnim jabučicama i osećaju njihov oblik, čvrst i uglačan, dva strana kamenčića uglavljena u očnim dupljama. N'Kima me zabrinuto gleda; njegovo mrko lice još tamnije je u zasenku. On se naginje nada mnom, hvata me rukama za ramena i izdiže me do sebe. Ja posrćem. On šapuće:
<BR>&nbsp;&nbsp;&nbsp;&nbsp;&nbsp;"Da li se već osetio isti šok pokušavajući da misliš na dan kad si se rodio?"
<BR>&nbsp;&nbsp;&nbsp;&nbsp;&nbsp;"Ne, ne, nikad!"
<BR>&nbsp;&nbsp;&nbsp;&nbsp;&nbsp;Hteo bih da se setim, hteo bih da dodirujem taj deo prošlosti koji mi je izmakao, ali, istovremeno me spopada neki grozan strah. U uobrazilju ja se ponovo razmrskavam o fantastični zid koji izdvaja taj deo mog postojanja. Ne treba da podnosim taj šok, ne bih mu se odupreo. I uostalom ko se može sećati dana svog rođenja, ko može opisati trenutak kad su se sreli spermatozoid i jajnik?
<BR>&nbsp;&nbsp;&nbsp;&nbsp;&nbsp;"U pravu si, Felise, niko se tog ne seća; ali ga je podsvest registrovala a preosetljivost na mirise uvek ga izaziva. Međutim, u pravu si što si oprezan. Ja, sad, imam dobar opšti pogled na tvoj život; ako hoćeš mi ćemo se zajedno svemu tom ponovo vratiti, prilazeći polako tvojoj najdaljoj prošlosti. Mogućno da ćemo na taj način moći da izbegnemo šok."
<BR>&nbsp;&nbsp;&nbsp;&nbsp;&nbsp;N'Kima mora da čita moje misli kad to želi, a naročito kad se ja tom ne odupirem. To intimno silovanje moje ličnosti osećam kao ranu. Da li mu treba priznati olakšavajuće okolnosti? Da li on zbilja hoće da mi pomogne? Zasad on mene ispituje; kasnije ću pokušati da situaciju preokrenem.
<BR>&nbsp;&nbsp;&nbsp;&nbsp;&nbsp;"Treba li da počnem od poslednjeg godišnjeg odmora u Marzamemiju?"
<BR>&nbsp;&nbsp;&nbsp;&nbsp;&nbsp;"Kako hoćeš."
<BR>&nbsp;&nbsp;&nbsp;&nbsp;&nbsp;N'Kima se palcem i srednjim prstom hvata za čelo; trlja slepoočnice s vidljivim zadovoljstvom. On baca pogled na sobu u kojoj se nalazim: po belim okruglim zidovima isti oblaci koji prolaze nebom, viđeni kroz prozor na tavanici, prolaze uvećani. Pre no što ću nastaviti sa pričom o mom životu, treba da znam da li ću u tom prećutati neke epizode. Nije mi stalo da pominjem moj boravak na Zemlji II. Čini mi se da je moj boravak na pustinjskoj planeti izmakao N'Kiminoj istrazi. Da ga nije blokirao ordinator, on možda hoće da sačuva u tajnosti činjenicu da sam ja stvorio taj univerzum. Čista pretpostavka. Posle krize nametnute patološkim ushićenjem pamćenja moja prošlost na Zemlji I smanjila se kao na nekom infinitezimalnom mikrofilmu. Naprotiv, moj život na Zemlji II raširio se na džinovskom ekranu moje uobrazilje.
<BR>&nbsp;&nbsp;&nbsp;&nbsp;&nbsp;N'Kimim prsti se sastavljaju na njegovom čelu, zatim se spuštaju između obrva, prelaze grebenom njegovog nosa, trljaju njegove suhe strane:
<BR>&nbsp;&nbsp;&nbsp;&nbsp;&nbsp;"Bolje je da ja rukovodim istragom, brže ćemo svršiti. Nije to zbog tog što se nama žuri, već će to biti tačnije, slažeš li se?"
<BR>&nbsp;&nbsp;&nbsp;&nbsp;&nbsp;"Jeste li vi psihijatar?"
<BR>&nbsp;&nbsp;&nbsp;&nbsp;&nbsp;"To je jedna grana moje profesije. Recimo bolje da sam stručnjak za pamćenje i podsvest."
<BR>&nbsp;&nbsp;&nbsp;&nbsp;&nbsp;Osećam neku simpatiju prema njemu. Ja ne znam šta mu je cilj, ali mi izgleda drukčiji od onog kom teži ordinator. Ja ne poznajem svet u kom on živi, ja čak i ne znam da li taj svet postoji (pokretni zid svetlosti i boja, maglovit grad, ordinator, fabrike, čudovišni bakalin, besmrtnici i mističari koji muče decu, jedna žena-varka, jedna originalna ispitna dvorana u kojoj postoji samo jedno od pet čula, jedan okrugli salon, jedan čovek koji za sebe veli da je stručnjak za pamćenje - da li oni predstavljaju jedan svet?) ali iz N'Kime izbija neka uzdržana osećajnost, neki mir toliko dalek od mene da postaje privlačan. Njegov osmeh mi smeta, ne znam čemu da ga pripišem. Tišina koja prati njegovo razmišljanje nije ona koja će me uspokojiti. Jarka ružičasta boja oblaka u predvečerje, išaranih senkama, boji zidove okrugle dvorane.
<BR>&nbsp;&nbsp;&nbsp;&nbsp;&nbsp;"Prvo što me zanima to je analogično putovanje samo po sebi. Pre no što si došao ovde, da li si znao za taj način bežanja?"
<BR>&nbsp;&nbsp;&nbsp;&nbsp;&nbsp;Kao što sam predvidao, N'Kima ništa nije znao o mom prvom putovanju na pustinjsku planetu.
<BR>&nbsp;&nbsp;&nbsp;&nbsp;&nbsp;"Ne, njega je pronašao u tajnosti Norž Kaningem na Zemlji I. Tajni opiti doveli su ga do tog otkrića."
<BR>&nbsp;&nbsp;&nbsp;&nbsp;&nbsp;Psihijatar me posmatra; moja ispružena ruka zadržava se u prostoru, palac, kažiprst i srednji prst rašireni, a domali i mali prst upola savijeni. Ja sam nag. Oslobodili su me odeće koju sam uzajmio. Moje telo lepo odnegovano, preplanulo, pokazuje ipak početak gojaznosti koje otkriva ovaj nabor iznad moje bedrene kosti. Bivolja tromost odraslog. N'Kima je mršav i suv, njegova ćoškasta glava izbija iz jednog redengota sa više naslaga perja, kao neka grabljivica sa vrha ariša, zračak zabave oživljava njegove sive oči. Ja obično volim moje držanje, njegova senzualna i naslađivačka strana liči na mene. N'Kimin pogled me obeshrabruje.
<BR>&nbsp;&nbsp;&nbsp;&nbsp;&nbsp;"Dakle Kaningemov pronalazak je umro zajedno s njim, kao što je ordinator hteo."
<BR>&nbsp;&nbsp;&nbsp;&nbsp;&nbsp;Psihjatar sigurno ima sva obaveštenja koja se odnose na taj slučaj, sem onih koja se odnose na Zemlju II, čemu vodi ovo ispitivanje?
<BR>&nbsp;&nbsp;&nbsp;&nbsp;&nbsp;"A ne misliš li ti da bi neki drugi stanovnik Zemlje I mogao da pronađe nešto slično? Ta potreba za bežanjem odgovara vašoj neuravnoteženosti."
<BR>&nbsp;&nbsp;&nbsp;&nbsp;&nbsp;Njegovo tumačenje me razdražuje:
<BR>&nbsp;&nbsp;&nbsp;&nbsp;&nbsp;"Mogućno je, ali ti stanovnici Zemlje postoje, a ja sumnjam da ste vi stvarni!"
<BR>&nbsp;&nbsp;&nbsp;&nbsp;&nbsp;"Ja ti to neću da dokazujem, ali činjenice će to same po sebi učiniti. Ordinator tvrdi da ti za naš univerzum ne predstavljaš neku opasnost, jer Felis Žiar sa Zemlje III je umro malo posle svog rođenja. Ti ne dolaziš u opasnost da budeš dematerijalizovan. Ja sam samo zabrinut da saznam da li razlozi koji su te ovde doveli ne skrivaju osvajačke namere koje su izmakle i tebi i ordinatoru."
<BR>&nbsp;&nbsp;&nbsp;&nbsp;&nbsp;"Osvajačke? To je neverovatno!"
<BR>&nbsp;&nbsp;&nbsp;&nbsp;&nbsp;Ja još jedanput zadržavam moj gest protesta svestan njegove nezrelosti. Pred ovim ledenim bićem imam utisak da se tresem kao lutan.
<BR>&nbsp;&nbsp;&nbsp;&nbsp;&nbsp;"Hoćeš li neko odelo?"
<BR>&nbsp;&nbsp;&nbsp;&nbsp;&nbsp;Pristajem; on nestaje kroz neku okruglu rupu koja se otvara u zidu, on nestaje u jednoj okrugloj rupi koja nestaje sa zida, on nestaje. Očekujem da i okrugla odaja nestane i ostavi me ovakvog, nagog, usred sivog i mlakog ništavila koje je otkrila noć. Moje misli su kao fetus. Da li sam ja ikad bio fetus? Skoro će doći vreme da to postanem.
<BR>&nbsp;&nbsp;&nbsp;&nbsp;&nbsp;N'Kima mi veselo dobacuje neku vrstu pončoa načinjenog od tkanine istovremeno gipke i ispucale kao Ijuštura neke larve. Navlačim ga. Bolje se osećam. Zašto? U pustinji sam bio ponosit što sam nag. Psihijatar nastavlja sa svojim pitanjima.
<BR>&nbsp;&nbsp;&nbsp;&nbsp;&nbsp;"I tako, ti si siguran da nije reč o nekom planu osvajanja paralelnih svetova?"
<BR>&nbsp;&nbsp;&nbsp;&nbsp;&nbsp;"To je besmisleno, iz kog razloga?"
<BR>&nbsp;&nbsp;&nbsp;&nbsp;&nbsp;"Iz istog kao za nas; prenaseljenost."
<BR>&nbsp;&nbsp;&nbsp;&nbsp;&nbsp;Reći ću mu šta znam; ako treba dati potpun dokaz iskrenosti da bih dobio moje pravo građanstva na Zemlji III, spreman sam da se tom pokorim.
<BR>&nbsp;&nbsp;&nbsp;&nbsp;&nbsp;"Pojam o paralelnom univerzumu na Zemlji I pojavio se krajem dvadesetog veka hrišćanske ere. U toku dvadeset prvog veka prvi istraživači svemira otkrili su na planetama sunčevog sistema tragove nerazumljive u odnosu na našu sredinu i na našu istoriju, a koji su pri svemu tom poticali sa Zemlje I. Vremenom, dokazi su se nakupili: prilikom izvesnih interferencija, stanovnici jedne planete paralelne sa našom iskrcali su se u 'naš' sunčev sistem. Danas teorija hoće reći da postoji čitav beskraj univerzuma paralelnih sa našim u trima dimenzijama prostora i vremena. Ako se ne bi uzimala u obzir ta druga dimenzija koju nazivate Sigma, one se gotovo nadomeću na našu. Pored sveg tog, sve se događa kao da su oni nepristupačni, i u svakom trenutku načelo neodređenosti stvara sitne fizičke razlike između tih zatvorenih sredina. Lokalne neodređenosti, u početku neznatno, nagomilale su se tokom ere tako da su dale jako posebno obeležje svakom univerzumu, naročito u biološkom i kulturnom pogledu. Ta teorija zasnovana samo na računici, bila je izvor bezbrojnih šala. Niz vladinih kampanja imale su za cilj da pojačaju njenu smešnu stranu. To je bilo dok Kaningem nije otkrio da geometrijska sličnost između univerzuma dopušta prelaz iz jednog u drugi i za to mi podnosi eksperimentalni dokaz, analogično putovanje."
<BR>&nbsp;&nbsp;&nbsp;&nbsp;&nbsp;"A ti ne veruješ da vlada..."
<BR>&nbsp;&nbsp;&nbsp;&nbsp;&nbsp;"Sasvim slučajno sam se u tom oprobao. Tad sam bio bojažljiv; godišnji odmor, život koji sam vodio na Zemlji I mora biti da su mi teško padali, tako da sam morao da pristanem na njega. U našem društvu godišnji odmori su kao bajke; u toku tog razdoblja niko stvarno nema utisak da živi. Tako da se može raditi bilo šta!"
<BR>&nbsp;&nbsp;&nbsp;&nbsp;&nbsp;"Situacija kakva se samo može poželeti da bi se okušalo analogično putovanje."
<BR>&nbsp;&nbsp;&nbsp;&nbsp;&nbsp;"Nije, vlada igra izvesnu ulogu u bajkama, ali ne ulogu ale. A sem toga kako se uopšte može pomišljati na osvajanje neke paralelne Zamlje, kad se onaj koji odlazi i njegov dvojnik uništavaju međusobno?
<BR>&nbsp;&nbsp;&nbsp;&nbsp;&nbsp;I ako bi stanovnici Zemlje koju žele osvojiti bili ubijeni odmah pri njihovom rađanju?"
<BR>&nbsp;&nbsp;&nbsp;&nbsp;&nbsp;Baltazar N'Kima leži na leđima na samom tlu (tlo prekriveno vatom, to moja noga zapaža), obe njegove šake pljoštimice miluju noćno tkivo. Pružam se pored njega. Jedna zvezda probija rupu u uvali neba između dva oblaka. Sasvim običan polumesec pravi ogromne brkove psihijatru koji gleda kroz prozor.
<BR>&nbsp;&nbsp;&nbsp;&nbsp;&nbsp;On vreba moje misli. Puštam ga da pije na izvoru mog uma, ali on može prodreti moje tajne samo pomoću veštačkih postupaka. Izgleda da ovde ne postoje sporazumi koji drugom zabranjuju da putem telepatije prodire u intimnost sebi sličnog. Osećam kako se u meni rađa neka nepoznata snaga koja nosi moje misli prema njemu i koja bi mi mogla poslužiti da i ja njega duboko proučim. Da li bih postao telepat posle postizanja besmrtnosti na pustinjskoj planeti? Otkud mi dolaze para-normalne osobine? Sačekajmo taj čas; ako hoću upoznati N'Kimin svet, moram to učiniti odjednom, jer kad ga budem napao postoji opasnost da se zauvek zatvori.
<BR>&nbsp;&nbsp;&nbsp;&nbsp;&nbsp;U istom trenutku osećam stvarnu beznadežnost. Tajna koja je u meni, ostaje nedokučiva. U pogledu mog rođenja bio sam zavaravan čitavog života. Rođenje. Užasno isparenje patnje, ja sam projektil, ja sam brzina, ja još jedanput kucam po tom bezvučnom prostoru koji se nalazi u začecima mog života; takođe vrtoglavica, takođe grčenje moje utrobe, traženje pomoći.
<BR>
<BR>&nbsp;&nbsp;&nbsp;&nbsp;&nbsp;STAŠASTAŠATASTAŠATAGSTAŠATAGSTAŠATAG
<BR>&nbsp;&nbsp;&nbsp;&nbsp;&nbsp;STAŠATAGASTAŠASTAGSTAŠASTAGSTAŠASTAG
<BR>
<BR>&nbsp;&nbsp;&nbsp;&nbsp;&nbsp;Mašina se zaustavila uz poslednji štucaj. N'Kima je nagnut nada mnom. Taj prizor vidim po drugi put. Postoji nešto našta ja u slučaju opasnosti ne treba nikad da mislim; ono je tu obrazovano u naborima mog mozga. Neka zabrinutost se ogleda na psihijatrovom licu. Dve ljubičaste crte podvlače duboke nabore koje ocrtavaju donji deo njegovog čela, između obrva.
<BR>&nbsp;&nbsp;&nbsp;&nbsp;&nbsp;"Biće potrebno da odložimo za kasnije nastavak našeg ispitivanja. Reanimator ima teškoća da te iz tog izvuče."
<BR>&nbsp;&nbsp;&nbsp;&nbsp;&nbsp;Iz tog; iz čega? Ja tražim odgovor, no pri tom neki unutrašnji signal blokira sve moje moći razmišljanja. Po mom izgubljenom izgledu N'Kima veruje da sam izgubio sećanje na sve moje nedavne doživljaje. Nagađam pukotinu u njegovom duhu, ali više volim da sačekam pre no što ću proniknuti u njegovu misao.
<BR>&nbsp;&nbsp;&nbsp;&nbsp;&nbsp;"Seti se, Felise, ti si još na Zemlji, ali ti si uskočio između dva različita univerzuma. Ovde, mi smo u jednom svetu u kom ljudska bića i ordinator kog su oni stvorili idu za tim da usavrše čovečanstvo."
<BR>&nbsp;&nbsp;&nbsp;&nbsp;&nbsp;Njegovo obraćanje na 'ti' dobilo je prizvuk simpatije; ranije me je ta familijarnost razdraživala, čini mi se da je sad razumem. Ona odgovara nekoj većoj saglasnosti odnosa između pojedinaca: Smešim se.
<BR>&nbsp;&nbsp;&nbsp;&nbsp;&nbsp;"Ne uznemiravaj se, Baltazare, sa mnom je sve u redu."
<BR>&nbsp;&nbsp;&nbsp;&nbsp;&nbsp;Njegovo veliko telo ispruži se unazad, usne mu se otvaraju i propuštaju mali uzdah zadovoljstva. Njegovi zubi su savršeni: sastoje se od dve trake slonovače koju nijedan međuprostor ne prekida. Pitam ga za svaki slučaj:
<BR>&nbsp;&nbsp;&nbsp;&nbsp;&nbsp;"Jeste li vi besmrtni?"
</P></TD></TR></TABLE>
<P class="next">
<A HREF=p15.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
