<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5. ZLOČIN BEZ UBICE
<P>&nbsp;&nbsp;&nbsp;&nbsp;&nbsp;"Uprkos vašim uveravanjima, nisam imao utisak da idem na organizovano putovanje."
<BR>&nbsp;&nbsp;&nbsp;&nbsp;&nbsp;Zašto tako napadno? Ja ne treba da ispoljim bilo kakvo neprijateljstvo ako hoću da naš razgovor bude koristan. Meni je potreban Norž Kaningem, pronalazač analogičnog putovanja. Uostalom, zabranio sam Simoni da mi se pridruži kako naš dijalog ne bi bio poremećen strasnim upadicama. On me hladno odmeri:
<BR>&nbsp;&nbsp;&nbsp;&nbsp;&nbsp;"To je bio jedan od rizika, upozorio sam vas, tu nema moje odgovornosti."
<BR>&nbsp;&nbsp;&nbsp;&nbsp;&nbsp;"Čujte, Norže, pokušajte da shvatite, ja vam ništa ne predbacujem; naprotiv, hoću da moj slučaj bude od koristi pokretaču analogičnih putovanja."
<BR>&nbsp;&nbsp;&nbsp;&nbsp;&nbsp;Namerno sam ga zvao njegovim imenom; njegov brk se savi u luk:
<BR>&nbsp;&nbsp;&nbsp;&nbsp;&nbsp;"Znate li za Simonu i mene?"
<BR>&nbsp;&nbsp;&nbsp;&nbsp;&nbsp;"Da. Ona će vam objasniti. To je vrlo jednostavno, ona je slobodna."
<BR>&nbsp;&nbsp;&nbsp;&nbsp;&nbsp;Tišina. Naizmenični dekor koji je ukrašavao ured bio je smenjen jednobojnim zidovima. To obožavanje starudija me ogorčava, ono potiskuje smisao za stvaranjem.
<BR>&nbsp;&nbsp;&nbsp;&nbsp;&nbsp;"Oprostite, Norže, nije uvek lako biti moderan čovek; naša podsvest kasni nekoliko godina."
<BR>&nbsp;&nbsp;&nbsp;&nbsp;&nbsp;"Mogu li vas nešto zamoliti?"
<BR>&nbsp;&nbsp;&nbsp;&nbsp;&nbsp;"Biće mi zadovoljstvo, a šta to?"
<BR>&nbsp;&nbsp;&nbsp;&nbsp;&nbsp;Trudi se da bude simpatičan i jeste to.
<BR>&nbsp;&nbsp;&nbsp;&nbsp;&nbsp;"Recite mi, da li vam je vlada poverila zadatak da otkrijete put koji vodi u paralelne svetove?"
<BR>&nbsp;&nbsp;&nbsp;&nbsp;&nbsp;On se povuče u sebe, više puta zatrepta:
<BR>&nbsp;&nbsp;&nbsp;&nbsp;&nbsp;"Očekivao sam da ćete mi postaviti takvo pitanje. Odgovor je, nije; naravno, nije. Ja sam fizičar Države, a vi znate šta to znači... U našem specijalizovanom društvu nijedna jedinka nema enciklopedijsko znanje. Mi smo ono što znamo, tako se definiše naše postojanje. U četvrtoj godini psiholozi su utvrdili Kaningemov intelektualni količnik i sklonosti, kao i moje ili svakog drugog čoveka; audovizuelna nastava ispunila ga je znanjem poput dirižabla helijumom, zatim su ga pustili, sigurni da njegovi dometi neće nikad premašiti cilj za koji je programiran. Događa se da ne uspe to ispiranje mozga, ali to krije onaj kome je to od koristi."
<BR>&nbsp;&nbsp;&nbsp;&nbsp;&nbsp;"...Posvetio sam sve svoje dokolice tom otkriću. Niko, sem Simone i vas..."
<BR>&nbsp;&nbsp;&nbsp;&nbsp;&nbsp;"Znam za razlog zašto ste me izabrali kao zamorče! Simona vam je govorila o mojim pogledima na društvo, na porodicu."
<BR>&nbsp;&nbsp;&nbsp;&nbsp;&nbsp;On se nasmeši:
<BR>&nbsp;&nbsp;&nbsp;&nbsp;&nbsp;"Pre no što sam sreo Simonu, verovao sam da ću ja biti prvi putnik."
<BR>&nbsp;&nbsp;&nbsp;&nbsp;&nbsp;Odjednom oboje ućutasmo. On nije hteo da se oslobodi jednog suparnika, pružio mi je način da se spasem. No, zašto li je Simona zaslepljena jednim čovekom koji liči na mene? Ona je toliko ponosna što je postala sastavni deo društva, toliko zabrinuta da ne skrene sa pravog puta. Zašto izabrati neko drugo nedruštveno biće? Čudna privlačnost maštara; ona ponovo počinje sa drugim ono što smo zajedno promašili.
<BR>&nbsp;&nbsp;&nbsp;&nbsp;&nbsp;"Iskreno rečeno, hteo sam da se kod vas raspitam u vezi sa putovanjem, a nisam se usuđivao, kakva budalaština! Govorite mi o vizijama koje ste primali, kako su se pojavljivale, kakav su utisak na vas ostavljale?"
<BR>&nbsp;&nbsp;&nbsp;&nbsp;&nbsp;"Teško je reći; ti mehurasti prizori, koji su mi tad izgledali stvarni isto kao pustinja, danas su vazdušasti kao najudaljenije uspomene. Verujem ipak da svi ne potiču iz moje prošlosti."
<BR>&nbsp;&nbsp;&nbsp;&nbsp;&nbsp;"To je mogućno; to će, dakle, biti otkinuti odlomci prostora i vremena, koje je od njihove sredine odvojio neki fenomen sličan analogičnom putovanju."
<BR>&nbsp;&nbsp;&nbsp;&nbsp;&nbsp;Pustio sam ga da sanjari u tom pogledu. Treba da ga nagovorim da ode do plaže. Osećam da je vreme za to.
<BR>&nbsp;&nbsp;&nbsp;&nbsp;&nbsp;"O svemu tom poduže ću vam govoriti. Pre tog bih hteo da ponovo vidim transfernu mašinu."
<BR>&nbsp;&nbsp;&nbsp;&nbsp;&nbsp;Norž me gleda neiznenađeno. Slaže se.
<BR>&nbsp;&nbsp;&nbsp;&nbsp;&nbsp;Idemo popločanim ulicama Marzamemija. Ubrzo prolazimo pored voćne i riblje pijace; potok hrane teče malom krivudavom uličicom. Uzvici automatskih prodavaca slivaju se i stvaraju žagor koji ometa svako verbalno opštenje. Ova pijaca koja je u drugim vekovima trebalo da bude prljava i uzavrela, dobila je estetski i higijenski izgled. Niko ne kupuje te breskve, jagode, trešnje, ananase, kajsije, dinje, paradajz brižljivo imitiran. Zaželi se čovek da zagrize tako da procuri sok kroz napuklu i mrkocrvenu boju te kajsije; međutim, roba nije ni kvarljiva, ni jestiva. lsto tako znalačko izlaganje tih celih riba, isečenih na komade ili odreske, baršunasti sjaj kamenica, skorupaste beline školjki sv. Jakova, gomile vlažnih i tamnih morskih ježeva - predodređeno je samo da bi se prikazala slika za uživanje. Niko ne može kupiti tu robu, opipati škrge riba da bi proverio njihovu svežinu. Istorijska rekonstrukcija jedne pijace Palerma izvršena je samo da bi zabavila one koji dolaze na godišnji odmor; to je džinovska mrtva priroda na stupnju naše civilizacije koja je u agoniji. Ovde sam se letos često zabavljao sa Simonom. Danas mi ovaj dekor izaziva strepnju.
<BR>&nbsp;&nbsp;&nbsp;&nbsp;&nbsp;Jedno džinovsko sunce pritiska horizont svojom crvenkastom masom. Ono izaziva to da iz kaldrme curi crvena tečnost svetlosti. Naše sandale s oputama gaze po jednoj barici koja se nalazi u blizini jednog mesarskog panja. Idemo pored Apolonovog hrama silazeći brzim koracima prema mramornom molu koji deli luku. U ovom času većina godišnjeodmoraca je po kućama i sedi ispred televizora. Poneki retki prolaznik promakne, kao izliven u bakru i nestaje u svom bungalovu. Norž Kaningem ide ne gledajući šta ga okružuje. Posmatram njegove nepomične crte: one su uzorne. Genetska selekcija rađa savršene ljudske primerke koje hirurgija još poboljšava. Uvek se više može voleti nežan osmeh jednog nenormalnog bića od odlučne sigurnosti jednog funkcionalnog deteta, ali u toku četiri godine oni koji ne mogu da se specijaliziraju, nestaju. Eutanazija. Simona i ja napustili smo našeg prvog sina, jednog vrlo lepog idiota; bio je pretvoren u energiju. Ova ćutljiva šetnja izaziva u meni žaljenja.
<BR>&nbsp;&nbsp;&nbsp;&nbsp;&nbsp;Otkad sam se vratio u ovaj univerzum, imam osećanje da sam poslušan, kao glumac u nekom scenariju. Približavamo se laboratoriji i imam osećanje da se moji koraci utiskuju na mestu tačno gde treba da stanu, kao da me neko vodi. Ako bih pokušao da skrenem sa moje putanje, sudario bih se sa čudovišnim pritiscima.
<BR>&nbsp;&nbsp;&nbsp;&nbsp;&nbsp;"Eto", reče Norž, "stigli smo."
<BR>&nbsp;&nbsp;&nbsp;&nbsp;&nbsp;Pejzaž ostavlja snažan utisak na moju mrežnjaču; otisak na emajlu tačno postavljen iznad pejzaža koji mi se pojavio u pustinji. More glatko i mračno prekriveno sivom fosforescencijom. Planine oko zaliva u okviru su granica jedne razglednice. Danas prepoznajem Etnu i njen vrh. Hidrogliseri dvorogih oblika klate se po volji nekog blagog vetrića. Međutim, čini mi se, po izvesnim pojedinostima koje ne mogu da tačno odredim, kao što su intenzitet svetlosti ili položaj svakog predmeta od kojih je sastavljen prizor, da će nam biti potrebno da čekamo još više minuta pre no što dođe do događaja kog se bojim.
<BR>&nbsp;&nbsp;&nbsp;&nbsp;&nbsp;"Ovaj deo žala je izabran za tačku prelaza između dva univerzuma."
<BR>&nbsp;&nbsp;&nbsp;&nbsp;&nbsp;"Da li postoji neki određeni razlog za taj izbor?"
<BR>&nbsp;&nbsp;&nbsp;&nbsp;&nbsp;Norž sa dva prsta pređe preko svojih brkova.
<BR>&nbsp;&nbsp;&nbsp;&nbsp;&nbsp;"Ja ne znam, to je obična stvar, standardna obala, okvir."
<BR>&nbsp;&nbsp;&nbsp;&nbsp;&nbsp;"Ali da li se može iz jednog paralelnog univerzuma preći ovim kanalom analogičnih prizora, jednostavno zato što neki bitni zakon zahteva da stvari ponovo zauzmu svoja mesta?"
<BR>&nbsp;&nbsp;&nbsp;&nbsp;&nbsp;"Nemogućno je da jedno telo sklizne, samo po sebi, iz jednog univerzuma u drugi. Vas je transferna mašina vratila. Odavde ona pazi na sletanje svetova i bira pogodan trenutak za putovanje. Ono zahteva da pri polasku budete odgurnuti, bez čega biste bili prilepljeni za univerzum u kom se nalazite."
<BR>&nbsp;&nbsp;&nbsp;&nbsp;&nbsp;Htedoh ga upitati zašto se nisam vratio na istu plažu sa koje sam pošao; on mi dade znak da hoće da nastavi sa svojim izlaganjem.
<BR>&nbsp;&nbsp;&nbsp;&nbsp;&nbsp;"Pored tog postoji mnogo planeta koje se nadomeću u paralelnim dimenzijama, tako da postoji oko jedan od milijardu izgleda da se ponovo nađete na pustinjskoj planeti koju ste posetili, a verovatnoća da se na nju vratite u vremenu kad ste je napustili još više smanjuje taj procenat."
<BR>&nbsp;&nbsp;&nbsp;&nbsp;&nbsp;Izgledalo je kao da mu je lice izražavalo neku vrstu srdžbe.
<BR>&nbsp;&nbsp;&nbsp;&nbsp;&nbsp;"Ipak pretpostavite da sam stekao mogućnost da upamtim prizore paralelnih univerzuma i da se u njih prenesem bez pomoći vaše transferne mašine?"
<BR>&nbsp;&nbsp;&nbsp;&nbsp;&nbsp;"To je samo pretpostavka, ali ja sumnjam da bi se ona potvrdila."
<BR>&nbsp;&nbsp;&nbsp;&nbsp;&nbsp;"Da li biste prihvatili, pre mog povratka, da je mogla postojati neka toliko primitivna zemlja kao ona na koju ste me poslali?"
<BR>&nbsp;&nbsp;&nbsp;&nbsp;&nbsp;"Kamere kojima sam se koristio nikad nisu prenele drugi izgled od dela obale koji su snimile. U svakom slučaju, sumnjam da jednog dana možemo upoznati sve izglede Zemalja koje prolaze pored nas."
<BR>&nbsp;&nbsp;&nbsp;&nbsp;&nbsp;Pejzaž je postao savršeno isti kao pre. Svojim osvetljenjem, položajem svakog od elemenata od kojih je sastavljen sad liči na mehurasti prizor.
<BR>&nbsp;&nbsp;&nbsp;&nbsp;&nbsp;Grubo, pre no što sam imao vremena da se na to pripremim, neka ogromna težina se sruči na moja ramena, moje telo poče da drhti, svi moji mišići zaigraše. Neka nepoznata sila osvaja moj mozak. Znam da ću učiniti iste pokrete koje sam činio u pustinji pre nekoliko nedelja. Neko drugi biće ubica Norža Kaningema. Pokušavam da se pobunim, da se usprotivim toj sili koja me osvaja. Uzalud. Ja nemam oružje da izvršim zločin, moja ruka se diže, iz nje sevnu munja. Norž koji je stajao ispred mene uhvati se rukama za trbuh; gleda me netremice:
<BR>&nbsp;&nbsp;&nbsp;&nbsp;&nbsp;"Zašto, Žiare, zašto?"
<BR>&nbsp;&nbsp;&nbsp;&nbsp;&nbsp;Hteo bih da mu objasnim da nemam nikakve veze s tim ubistvom, da bih želeo da Simona i on žive srećno. Ne mogu. On kleknu na pesak i izgledalo je kao da je pre smrti hteo da mi da neki savet. Njegove usne počeše da oblikuju prve reči neke rečenice koju ne uspe da izgovori. On se zatetura i pade bokom na pesak. Njegova ruka u jednom trenutku zamlatara po vazduhu, zatim pade.
<BR>&nbsp;&nbsp;&nbsp;&nbsp;&nbsp;Plaža, more, sivilo, teško ulje mojih uspomena, neka praznina u jedinstvu mog bića - sve se zgomilalo. Ovaj nestvarni leš se ovaplotio; to zadovoljava moj smisao za logiku.
<BR>&nbsp;&nbsp;&nbsp;&nbsp;&nbsp;Kroz nekoliko trenutaka okrenuću se i videću dva policajca koje je Simona morala upozoriti u nameri da zaštiti Kaningema; oni su neophodni. Sila koja me je obuzela postepeno popušta. Osećam se prazan i umoran. Ova dva tipa me posmatraju; njihova lica izražavaju neku začuđenost. Onaj čiju uniformu ukrašava crveni širit na ramenu obraća mi se:
<BR>&nbsp;&nbsp;&nbsp;&nbsp;&nbsp;"Vaša žena..."
<BR>&nbsp;&nbsp;&nbsp;&nbsp;&nbsp;Poznajem tu rečenicu. Treba da odgovorim. Sama činjenica razmišljanja odvlači me u zaslepljenost.
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
