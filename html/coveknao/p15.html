<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4. SKICA JEDNOG DRUŠTVA
<P>&nbsp;&nbsp;&nbsp;&nbsp;&nbsp;N'Kima je primetio moj pogled.
<BR>&nbsp;&nbsp;&nbsp;&nbsp;&nbsp;"Da, to je jedna od promena, svi besmrtnici imaju slivene zube."
<BR>&nbsp;&nbsp;&nbsp;&nbsp;&nbsp;Mala nelagodnost se uvlači u naše odnose. Isto je tako često kad morfološke karakteristike dvaju bića nisu sasvim slične. Zbrka iz koje se može roditi rasizam.
<BR>&nbsp;&nbsp;&nbsp;&nbsp;&nbsp;Taj pojam besmrtnosti mi je još stran; ta reč postoji u mom rečniku, ali ona odgovara nečem neodređenom. O njoj moji doživljaji u pustinji nisu me ništa naučili. Žena me podseća na ljubavne obrede, na igre, milovanja, činove, čitav niz uzdržanosti koje ne mogu ni objasniti niti uvek vezati za tačno određene situacije; međutim, ta reč je ukusna, nadmašujući svoj lični smisao. Hrana, putovanja, vreme i toliko drugih pojmova koji, kod mene izazivaju isto osećanje prisnosti.
<BR>&nbsp;&nbsp;&nbsp;&nbsp;&nbsp;Besmrtnost, obeležje nečeg što nije podložno smrti. Smrt mi je bliža. Kaže se: bog je besmrtan, jer ono što ne postoji ne može umreti. Ali, jedan besmrtan čovek, šta to znači?
<BR>&nbsp;&nbsp;&nbsp;&nbsp;&nbsp;N'Kima mi pomaže da izađem iz reanimatora; to je lepa pravougaona kutija; ako sudim po svetlosnim signalnim uređajima koji je okružuju, ona mora da je višenamenski. Prekoputa na zidu jedna neobična aparatura liči na ono kako ja zamišljam naučni materijal krajem devetnaestog veka, bakar, bakelit, drvo, beli emajl, brojčanici, poluge, kalemi...
<BR>&nbsp;&nbsp;&nbsp;&nbsp;&nbsp;"Zanima te to, a? Na Zemlji III ono što ima praktičnu funkciju nije obavezno i funkcionalno."
<BR>&nbsp;&nbsp;&nbsp;&nbsp;&nbsp;Pridržava me istom koščatom rukom kojom me je maločas dohvatio da bi me uvukao u pticu vozilo. Osećam se vrlo slab. Pošto sam prošao kroz dva zida koji su se otvorili i zatvorili kao dijafragma, N'Kima me smešta na jedan prostrani divan, uključen u oklop neke džinovske kornjače. Plava ljuštura ispušta neku svetlost boje ćilibara vrlo nežnu. On privlači jednu veliku naslonjaču u obliku šupljeg nosoroga, koja se nadima kad se on smešta u nju. Obuzima me neko čudno zadovoljstvo.
<BR>&nbsp;&nbsp;&nbsp;&nbsp;&nbsp;"Kakva je razlika između besmrtnika i mističara?"
<BR>&nbsp;&nbsp;&nbsp;&nbsp;&nbsp;"Je li ti sad postavljaš pitanja? Možda tek tako. Tebi je potreban odmor posle šokova koje si podneo. Da li bi nešto popio?"
<BR>&nbsp;&nbsp;&nbsp;&nbsp;&nbsp;Slažem se. Na tavanici se obrazuje jedna velika kap, riđa i likerasta. Ona je oživljena nekim kružnim pokretima koji je odlepljuju od nevidljivog otvora odakle se pojavila. Kap veličine pesnice približava se mojim usnama; uvlačim jezik u nju, neki divan sok namirisa moje nepce. Gledam kako se kap udaljava od mene vrteći se oko sebe, omekšana. Kad je budem zaželeo ona će se ponovo zalepiti za moje usne.
<BR>&nbsp;&nbsp;&nbsp;&nbsp;&nbsp;"Nektar, kao cvet i leptir!"
<BR>&nbsp;&nbsp;&nbsp;&nbsp;&nbsp;N'Kima trlja čelo svojim uobičajenim pokretom.
<BR>&nbsp;&nbsp;&nbsp;&nbsp;&nbsp;"Da ti govorim o razlici između mističara i besmrtnika, to je teško. Pre svega tu je psihološka razlika. Oko pre dve stotine godina ljudi koji to požele bili su oslobođeni procesa razaranja nervnih ćelija, one ostaju uvek u istom broju čim izaberu da dobiju besmrtnost. Njihova tela se sama po sebi regenerišu. Ja sam se među prvima okoristio tim otkrićem. Međutim, izgleda da se nervni sistem većine nas rđavo prilagođava tom nadživljenju. Mi patimo od manje-više ozbiljnih nervnih tegoba, koje su teške smetnje tokom našeg drugog postojanja. Tako, otkad te ispitujem morao sam dvaput ići čistaču da ne bih umro od gušenja."
<BR>&nbsp;&nbsp;&nbsp;&nbsp;&nbsp;"Možete li umreti prirodnom smrću?"
<BR>&nbsp;&nbsp;&nbsp;&nbsp;&nbsp;"Teorijski ne. Međutim, mogu se dogoditi nesrećni slučajevi, premor može dovesti do samoubistva. Mi u vezi s tim nemamo još neko dovoljno trajno iskustvo."
<BR>&nbsp;&nbsp;&nbsp;&nbsp;&nbsp;Volim senovit i jasan N'Kimin glas; on divno prati to razmišljanje o vremenu koje počinje da razvija:
<BR>&nbsp;&nbsp;&nbsp;&nbsp;&nbsp;"Zatim postoji problem pamćenja. Čovečja ličnost je potpuno holografska, svaka njegova ćelija daje njegov pun otisak. Uspomene i činjenice gomilaju se i preopterećuju naše pamćenje, koče našu slobodu. Postajemo tromiji, teži, iz naših misli treba odagnati sve te kabaste anegdote koje su nekad imale neko važno mesto u našem životu. Mi pokušavamo da u nama učinimo prazninu kad imamo osećaj da menjamo egzistenciju, u tom delimično uspevamo, ali sve te mrtve stvari još vrve u nama, kao larve, nepotrebne."
<BR>&nbsp;&nbsp;&nbsp;&nbsp;&nbsp;"Neuspeh, u stvari?"
<BR>&nbsp;&nbsp;&nbsp;&nbsp;&nbsp;Moje ga pitanje trže. Oči mu oživeše:
<BR>&nbsp;&nbsp;&nbsp;&nbsp;&nbsp;"Šta te primorava da tako misliš? Besmrtnost predstavlja jednu nadu koju čovek ima da pobegne od svoje besmislene životinjske sudbine; samo ona može da mu omogući da sebe prevaziđe i da stigne u stadijum natčoveka, čemu čovek teži. Jednostavno, potrebno je vremena, a to je katkad bolno."
<BR>&nbsp;&nbsp;&nbsp;&nbsp;&nbsp;Izgleda da ga je moje pitanje uznemirilo. On isturi svoje duge noge van nosoroga koji splasnu kao neka lopta; učini nekoliko koračaji da bi se opustio. N'Kimi je stalo da ostane gospodar situacije.
<BR>&nbsp;&nbsp;&nbsp;&nbsp;&nbsp;"Kad je besmrtnost bila otkrivena, vere kao hrišćanska, muslimanska, budistička, šintoistička, glasom svojih duhovnih vođa iz osnove su se suprotstavile tome da čovek prisvoji to bogovsko pravo. Takvo reagovanje obezbedilo je uspeh onima koje danas nazivamo mističarima. Većina ljudskih bića bilo iz straha od dosade, bilo iz straha od nekog predugog života, bilo iz čisto verskih pobuda, odbila je da se koristi ovom izvanrednom šansom koja im se nudila."
<BR>&nbsp;&nbsp;&nbsp;&nbsp;&nbsp;"Kakva je bila ordinatorova uloga u tom sukobu?"
<BR>&nbsp;&nbsp;&nbsp;&nbsp;&nbsp;"Ordinatora smo stvorili mnogo godina kasnije. I baš posle nastanka jednog razumnog sistema svetske vlade, obrazovanja saveta i federacije, opozicija je izgubila svoju žestinu. Prema tome kako su nauke napredovale, kako je školovanje poboljšavalo intelektualni stupanj ljudskih bića, s obzirom na rastuću simbiozu između čoveka i mašine, religije su se povukle, te su neke od njihovih pristalica počele da smatraju da besmrtnost ne predstavlja prekoračenje božanskih prava, jer je bilo mogućno da se prekine u bilo kom trenutku. Ukratko, broj besmrtnika je toliko porastao da je premašio broj mističara. Prema novoj povelji ljudskih prava, svako po svom nahođenju može izabrati smrt ili besmrtnost, a da mu za to ne bude traženo opravdanje, kao što može polagati pravo na bilo koje zanimanje i promeniti ga onoliko puta koliko hoće u toku svog postojanja. U našem svetu sve se postiže dijalogom, sve je dozvoljeno pod uslovom da se poštuje jedinka.
<BR>&nbsp;&nbsp;&nbsp;&nbsp;&nbsp;Ovaj univerzum ima sva obeležja utopije, ali ta logična apstrakcija, koju je doneo slučaj, ne prilagođava se nijednoj od mojih dubokih navika." N'Kima je naglo prestao da govori, kao da je izgubio dodir sa spoljnim svetom. Njegova ravnodušnost me iznenađuje; ne krije li ona neku neumoljivu hladnoću? A ako se besomučni individualizam ovog sveta prelio u egocentričnost? Sećam se prezira koji su prolaznici ispoljavali prema detetu koje je bežalo.
<BR>&nbsp;&nbsp;&nbsp;&nbsp;&nbsp;"Ako poštujete individue zašto mrzite decu?"
<BR>&nbsp;&nbsp;&nbsp;&nbsp;&nbsp;"To si video u Nantu, bez sumnje? Istovremeno dok osvajamo besmrtnost, mi stižemo na prag prenaseljenosti planete; dvadeset pet milijardi ljudskih bića. Otad se ta brojka zadržala; ali mi svi znamo da se ona ne može premašiti a da se ne izgube naše privilegije, sunčev sistem nije sposoban za život, mi nismo tehnološki dovoljno napredovali da jednoj planeti damo oblik zemlje i mi nemamo sredstava da dostignemo druga sunca. Tako se, deca, vidiš, potajno rađaju; roditelji ih se oslobađaju kod federalnih organa. Njihov broj je planiran. Katkad ih ponovo viđamo posle njihovog punoletstva."
<BR>&nbsp;&nbsp;&nbsp;&nbsp;&nbsp;"To nije razlog da ih mrzite."
<BR>&nbsp;&nbsp;&nbsp;&nbsp;&nbsp;"Znam, Felise, ima razloga za pobunu: svi oni koji su pokušali bili su slomljeni. Nema društva bez nepravde."
<BR>&nbsp;&nbsp;&nbsp;&nbsp;&nbsp;N'Kima izabra jednu knjigu sa svoje police i pruži mi je:
<BR>&nbsp;&nbsp;&nbsp;&nbsp;&nbsp;"Tu ćeš naći zanimljiva obaveštenja o Zemlji II, to je neka vrsta enciklopedije u kojoj je svaki izraz objašnjen u funkciji sa drugim. Može se odjednom pročitati ili se koristiti njom kao rečnikom."
<BR>&nbsp;&nbsp;&nbsp;&nbsp;&nbsp;Iznenađuje me vlaknasta materija omota. Nikad nisam dodirnuo nešto slično. Opipavam rub i povez, omot fino zategnut. Unutrašnji listovi su rapaviji i kao potopljeni u žutom. Miris mastila i drveta. Hartija, trošna, prska. Kako mogu osećati toliku setu u vezi s jednim predmetom koji mi nikad nije bio blizak drukčije no kroz vitrine nekog muzeja.
<BR>&nbsp;&nbsp;&nbsp;&nbsp;&nbsp;"Te male mašine za sanjarenje su nezamenjive. Ni sa čim ne može biti upoređeno zadovoljstvo koje se ima kad se čovek prepusti da uđe u kalup koji je neko drugi spremio, da u jednom trenutku uzme njegov oblik i da ga se oslobodi da bi pronašao sto drugih poimanja svog lika."
<BR>&nbsp;&nbsp;&nbsp;&nbsp;&nbsp;"Imam grozničavu želju da prelistavam njene stranice i da očima milujem reči."
<BR>&nbsp;&nbsp;&nbsp;&nbsp;&nbsp;"Sve dok budeš ovde moći ćeš to činiti u potpunom miru."
<BR>&nbsp;&nbsp;&nbsp;&nbsp;&nbsp;Psihijatar je ovu rečenicu izgovorio vrlo polako, kao da je oklevao pre svake reči. Da li je on još bio sposoban za stvarnost?
<BR>&nbsp;&nbsp;&nbsp;&nbsp;&nbsp;"A zar deca ne trpe zbog toga što nemaju roditelje, što su odvojena od porodične sredine?"
<BR>&nbsp;&nbsp;&nbsp;&nbsp;&nbsp;"Što se toga tiče, to bi bio uspeh. Mladi ljudi koji izlaze iz koledža nikad nisu bili toliko inteligentni ni toliko sposobni da prihvate svoju individualnu slobodu."
<BR>&nbsp;&nbsp;&nbsp;&nbsp;&nbsp;N'Kima se okreće prema zidu i izgleda kao da razmišlja. U ovom trenutku moja osećajnost je doprla do svog vrhunca, dašak vetra bi me naterao na plač. Suze već vlaže osnovicu mojih trepavica.
<BR>&nbsp;&nbsp;&nbsp;&nbsp;&nbsp;Sa strepnjom osećam podrhtavanje mojih misli: one učestvuju u uzrujanosti mojih nerava, mojih ćelija. Ljuštura sofe krateći se lako postepeno oživljava. Uvlačim moja usta u kap koja visi i sušim je. To me smiruje. Pružam se koliko sam dug; moje lopatice, moji bubrezi, deo nogu ispod kolena prihvataju svilene tkanine kreveta.
<BR>&nbsp;&nbsp;&nbsp;&nbsp;&nbsp;"Čuj Felise, reci reči koje ti padaju na pamet."
<BR>&nbsp;&nbsp;&nbsp;&nbsp;&nbsp;"Voda, voda, opet, so. Drhtim na nekoj plaži; moje lice je pokriveno peskom. Moji budući vaspitači su tu, po prvi put ih vidim. Oni su masni i smeše se, na njihovim licima lebdi raznežen dah gluposti. Bojim se, bojim se da će me uklopiti u njihovu masnu put, da će me izjednačiti sa sobom, da će me proždrati, istovremeno želim i njihovu zaštitu, potrebno mi je da se priljubim uz njih. Vrištim. Najmekše, najbolje od oba stvorenja iz njihove ejakulacije, iz njihovog dodirivanja, tih bezobličnih oblika, amorfnih masa koje se prevrću jedna preko druge, na koji način one prodiru jedna u drugu? Da me neće oni odvesti u njihovo gnezdo premazano balama, gnezdo naduvenih indijskih lasti, bundevastih lasti?
<BR>&nbsp;&nbsp;&nbsp;&nbsp;&nbsp;Ja mrzim punačku ruku koja me sad miluje svojim izgriženim prstima, mekanim i sunđerastim, ja mrzim sirupasto kvašenje koje prati ta golicanja. Drugi debeli je tu, on dahće i pokazuje svoje široke zube. On me silom odvlači i baca mi u lice budalaštine. Oboje su topli i dobro odišu na mleko. Ja sam između njihovih grudi i osećam pokrete njihovog disanja koje me malo gnječi, prijatno i popušta. Zatvaram oči. Tako, sve je iznenada blagost, maženje, umiljavanje.
<BR>&nbsp;&nbsp;&nbsp;&nbsp;&nbsp;Oni me ostavljaju na plaži. Njihova tela su prekrivena šarenim tkaninama koje su im široke i duge. Sve više i više su slonasti, nezgrapni, nespretni. Ja udaram nogama o zemlju i vičem. Užas od bockanja peska, neke vlage koja dopire iz mora. Užas samoće. Oni me ponovo uzimaju. Ja balavim."
<BR>&nbsp;&nbsp;&nbsp;&nbsp;&nbsp;Prizor nestaje, ćutim, zgranut.
<BR>&nbsp;&nbsp;&nbsp;&nbsp;&nbsp;"Imaš li drugih uspomena iz te epohe?"
<BR>&nbsp;&nbsp;&nbsp;&nbsp;&nbsp;"Ne, to je jedina, posle toga sve je sivo, bez dana, bez noći. Moj otac i moja mati me peru, hrane, vaspitavaju, vode me na letovanje i igraju se sa mnom. Kad mi je bilo deset godina dali su mi pretplatnu kartu za jednu vazduhoplovnu liniju uz odobrenje da ako sam dobar, dođem svake nedelje kod njih, zatim su me odveli u institut za audio-vizuelnu formaciju. Naučio sam da ih svake nedelje zaboravljam gozbama, vožnjama čamcem, popodnevnim odmorima. Sa petnaest godina kad sam saznao da ću postati arhitekt, moje posete su se proredile, zatim su oni umrli."
<BR>&nbsp;&nbsp;&nbsp;&nbsp;&nbsp;Raznežih se nad ovim uspomenama iz detinjstva koje imaju ukus slatka:
<BR>&nbsp;&nbsp;&nbsp;&nbsp;&nbsp;"Katkad su govorili o nekoj tajni uz male ljubazne osmehe, ali oni nisu imali ni vremena ni, možda, želje da mi je povere."
<BR>&nbsp;&nbsp;&nbsp;&nbsp;&nbsp;"Mislim da je znam", reče N'Kima, "to nisu tvoji roditelji."
<BR>&nbsp;&nbsp;&nbsp;&nbsp;&nbsp;Urličem od straha.
</P></TD></TR></TABLE>
<P class="next">
<A HREF=p16.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
