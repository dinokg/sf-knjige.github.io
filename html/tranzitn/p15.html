<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>15.
<P>&nbsp;&nbsp;&nbsp;&nbsp;&nbsp;Dvanaest dijamantskih boca, davno ispražnjenih, stajalo je sada u blistavom nizu na gredi iznad kamina. Muzička kutija, jedan od najdražih mu poklona, bila je smeštena u jedan od plakara, bezbedna od svakog mogućeg oštećenja. Enoh se prenu, i prilično žalosno pomisli kako tokom svih ovih godina, premda kutiju nije baš tako retko uzimao u ruke, ni izdaleka nije iscrpeo svu listu mogućih kompozicija. Bilo ih je toliko koje su prosto mamile da ih ponovo čuje, tako da jedva da je prevalio polovinu puta na skali sa zarezima.
<BR>&nbsp;&nbsp;&nbsp;&nbsp;&nbsp;Hazeri, svo petoro, navratili su još mnogo puta: činilo se da su u ovoj stanici, a možda i u čoveku koji ju je opsluživao, uočili nešto što im se veoma dopalo. Pomagali su mu da nauči veganski jezik, i doneli su mu dosta svitaka sa delima veganske književnosti i drugih tekstova; postali su mu, izvan svake sumnje, najbolji prijatelji od svih stranaca (sa izuzetkom Ulisa) koje je upoznao. A onda, jednog dana, prestadoše da dolaze; dugo se vremena pitao šta je po sredi, raspitujući se o njima kod drugih Hazera koji su navraćali u Stanicu. Međutim, nikada nije saznao šta se sa njima dogodilo.
<BR>&nbsp;&nbsp;&nbsp;&nbsp;&nbsp;Sada je o Hazerima i o njihovoj umetnosti, o njihovim tradicijama i običajima, o njihovoj istoriji, znao neuporedivo više nego onog prvog dana, daleke 1915. godine, kada je o njima sačinio belešku u svom dnevniku. Ipak, i dalje je bio veoma daleko od toga da pojmi mnoga od shvatanja koja su za Hazere bila i ostala tek opšta mesta.
<BR>&nbsp;&nbsp;&nbsp;&nbsp;&nbsp;Mnogo ih je svratilo do Stanice od onog dana 1915, ali jednog među njima posebno je zapamtio - bio je star i mudar, filosof, i umro je tu, na podu, kraj njegove sofe.
<BR>&nbsp;&nbsp;&nbsp;&nbsp;&nbsp;Sedeli su na sofi i pričali; ali pamtio je gotovo svaku reč tog razgovora. Starac mu je pričao o krajnje neobičnim etičkim načelima, iracionalnim i komičnim u isti mah, što ih je izgradila jedna zanimljiva biljna rasa koju je upoznao prilikom neke od svojih poseta jednoj zabačenoj planeti na drugoj strani galaktičke spirale. Stari Hazer već je smestio nekoliko čašica pića ispod svog pojasa i bio je izvrsno raspoložen: pripovedao je jednu zgodu za drugom s očiglednim uživanjem.
<BR>&nbsp;&nbsp;&nbsp;&nbsp;&nbsp;Iznenada, usred rečenice, on prestade da govori i bezglasno se presamiti unapred. Zaprepašćen, Enoh posegnu rukom prema njemu; ali pre no što ga je mogao dohvatiti stari vasionac tiho se skljoka na pod.
<BR>&nbsp;&nbsp;&nbsp;&nbsp;&nbsp;Zlatasta izmaglica, sporo svetlucajući, lagano izblede i njegovo telo ostade da leži, uglasto i koštunjavo i gotovo skaredno, užasavajući tuđe sada tu na podu, istovremeno i čudovišno i žaljenja dostojno. Čudovišnije, činilo se Enohu, no išta od tuđinskog sveta što je dotad ugledao.
<BR>&nbsp;&nbsp;&nbsp;&nbsp;&nbsp;Za života je to bilo čudesno stvorenje, ali sada, u času smrti, predstavljalo je tek staru vreću gnusnih kostiju, koja kao da je bila sačinjena od izrošavljenog pergamenta razapetog da kosti drži na okupu. Zapravo je ona zlaćana izmaglica, pomisli Enoh zagrcnuvši se i gotovo se užasnuvši, Hazera činila toliko divnim i tako lepim, živim, živahnim i bistroumnim - ona, da, koja ga je ispunjavala dostojanstvenošću. Zlatasta izmaglica bila je, u stvari, njihov život, i kad bi nje nestalo pretvarali bi se u prizor užasa u koji, jednostavno, čovek nije smeo ni da pogleda.
<BR>&nbsp;&nbsp;&nbsp;&nbsp;&nbsp;Da li je moguće, upita se on, da je taj zlatni sjaj predstavljao životnu silu Hazera, koju su oni nosili sa sobom kao ogrtač, kao masku što ih je sasvim prekrivala? Da li je njihova životna sila prebivala izvan njihovih tela, za razliku od svih drugih bića, koja su je nosila negde duboko u sebi?
<BR>&nbsp;&nbsp;&nbsp;&nbsp;&nbsp;Povetarac je žalosno cvileo visoko u zabatima, i Enoh kroz prozor ugleda iscepkane pramičke oblaka kako se povlače povremeno zaklanjajući mesec, koji je već prevalio polovinu svog puta preko istočnog neba.
<BR>&nbsp;&nbsp;&nbsp;&nbsp;&nbsp;Svu Stnaicu najednom preplaviše hladnoća i usamljenost - i osećaj samotnosti protezao se daleko, u nedogled, mnogo, mnogo dalje no što bi samotnost Zemlje same mogla dopreti.
<BR>&nbsp;&nbsp;&nbsp;&nbsp;&nbsp;Enoh se okrenu od mrtvog tela i drvenim koracima pređe preko sobe, pristupivši aparatu za odašiljanje poruka. Zatraživši direktnu vezu sa Galaktičkom Centralom, bezglasno stežući obema šakama ručice na aparatu, on zastade, iščekujući.
<BR>&nbsp;&nbsp;&nbsp;&nbsp;&nbsp;Prijem, javi se Galaktička Centrala.
<BR>&nbsp;&nbsp;&nbsp;&nbsp;&nbsp;Kratko, ali što je mogao potpunije, Enoh podnese izveštaj o onome što se dogodilo. Na drugoj strani nije bilo ni oklevanja niti dodatnih pitanja. Samo najsažetije moguće uputstvo (kao da su se takve stvari događale svakodnevno) o tome kako treba da postupi. Putnik sa Vege mora ostati na planeti na kojoj je umro, a sa njegovim telom trebalo je postupiti u skladu sa običajima koji su na toj planeti vladali. Takav je, naime, bio zakon na Vegi, i istovremeno, znak počasti. Svaki Veganac, koga smrt zadesi na tuđinskoj planeti, morao je na njoj i ostati, i to mesto zauvek je postajalo deo Vege XXI. Takvih je mesta već bilo, stajalo je u poruci Galaktičke Centrale, širom galaksije.
<BR>
<BR>&nbsp;&nbsp;&nbsp;&nbsp;&nbsp;Ovde je običaj (poruči Enoh) da se mrtvi sahranjuju.
<BR>&nbsp;&nbsp;&nbsp;&nbsp;&nbsp;Sahranite ga, onda.
<BR>&nbsp;&nbsp;&nbsp;&nbsp;&nbsp;Prilikom pogreba, pročitamo stih ili dva iz Svete knjige.
<BR>&nbsp;&nbsp;&nbsp;&nbsp;&nbsp;Postupite, onda, tako i u slučaju Veganca. Možete li sve to sami?
<BR>&nbsp;&nbsp;&nbsp;&nbsp;&nbsp;Mogu. Ali ovde to obično čini neki sveštenik - zvaničnik religije. Međutim, pod datim okolnostima to se baš ne čini uputnim.
<BR>&nbsp;&nbsp;&nbsp;&nbsp;&nbsp;U pravu ste (odgovori Galaktička Centrala). Možete li to obaviti sami?
<BR>&nbsp;&nbsp;&nbsp;&nbsp;&nbsp;Mogu.
<BR>&nbsp;&nbsp;&nbsp;&nbsp;&nbsp;Najbolje je, u tom slučaju, da to sami obavite.
<BR>&nbsp;&nbsp;&nbsp;&nbsp;&nbsp;Da li će neki rođak ili prijatelj doći na pogreb?
<BR>&nbsp;&nbsp;&nbsp;&nbsp;&nbsp;Neće.
<BR>&nbsp;&nbsp;&nbsp;&nbsp;&nbsp;Hoćete li ih vi obavestiti?
<BR>&nbsp;&nbsp;&nbsp;&nbsp;&nbsp;Naravno, ali samo formalno. Jer, oni već znaju.
<BR>&nbsp;&nbsp;&nbsp;&nbsp;&nbsp;Ali, umro je takoreći maločas.
<BR>&nbsp;&nbsp;&nbsp;&nbsp;&nbsp;Bez obzira. Znaju.
<BR>&nbsp;&nbsp;&nbsp;&nbsp;&nbsp;A kako stoji stvar sa smrtovnicom?
<BR>&nbsp;&nbsp;&nbsp;&nbsp;&nbsp;Nije potrebna. Znaju već od čega je umro.
<BR>&nbsp;&nbsp;&nbsp;&nbsp;&nbsp;A njegov prtljag? Imao je jedan sanduk.
<BR>&nbsp;&nbsp;&nbsp;&nbsp;&nbsp;Zadržite ga. Sada pripada vama. To vam je plata za trud oko dostojnog pogreba. Zakon tako propisuje.
<BR>&nbsp;&nbsp;&nbsp;&nbsp;&nbsp;Možda se u prtljagu nalazi nešto od naročite važnosti?
<BR>&nbsp;&nbsp;&nbsp;&nbsp;&nbsp;Zadržaćete sav prtljag. Odbiti ga, značilo bi povrediti uspomenu na pokojnika.
<BR>&nbsp;&nbsp;&nbsp;&nbsp;&nbsp;Još nešto? (upita Enoh). Je li to sve?
<BR>&nbsp;&nbsp;&nbsp;&nbsp;&nbsp;To je sve. Postupite, dakle, kao da je Veganac jedan od vaših.
<BR>
<BR>&nbsp;&nbsp;&nbsp;&nbsp;&nbsp;Enoh izbrisa poruku na aparatu i vrati se do Hazera. Jedva suzdržavajući gađenje, on se saže, podiže telo i smesti ga na sofu, uzdrhtavši od samog dodira. Delovalo je nekako nečisto i užasavajuće, gotovo kao poruga onom blistavom stvorenju s kojim je do maločas sedeo i razgovarao.
<BR>&nbsp;&nbsp;&nbsp;&nbsp;&nbsp;Budući da je često sretao Hazere zavoleo ih je i divio im se, željno iščekujući svaku njihovu novu posetu - bilo koga od njih. A evo ga, sada, kako samo stoji, drhtava kukavica, koja se jedva usuđuje da dotakne mrtvo telo jednog od njih.
<BR>&nbsp;&nbsp;&nbsp;&nbsp;&nbsp;Nije to bio samo osećaj užasnutosti, jer je tokom godina, kao čuvar Stanice, video svu silu užasnih prizora - sadržanih u nizu tuđinskih obličja. Već se sasvim osposobio da potisne taj osećaj užasnutosti, da ne obraća pažnju na spoljašnji izgled tuđinaca, da na sve oblike života gleda kao na beskrajni niz različitih pojavnosti, da ih sve prihvata kao ishodište razuma.
<BR>&nbsp;&nbsp;&nbsp;&nbsp;&nbsp;Nešto je drugo bilo u pitanju, osećao je, nešto potpuno nepoznato, sasvim različito od osećaja užasa. Pa ipak, podseti on sebe, to telo što sada tu leži pripadalo je nekome ko ti je bio prijatelj. I, kao mrtvom prijatelju, trebalo mu je odati svu moguću počast, trebalo mu je podariti ljubav i nežnost.
<BR>&nbsp;&nbsp;&nbsp;&nbsp;&nbsp;Gotovo odsutno, on se lati posla. Podigavši telo, ustanovi da je gotovo bez ikakve težine, kao da je u smrti izgubio najveći deo sebe, kao da je postao manji i beznačajniji. Da li je moguće, upita se, da je ona zlatasta izmaglica imala neku svoju, vlastitu težinu?
<BR>&nbsp;&nbsp;&nbsp;&nbsp;&nbsp;On položi telo na sofu, postaravši se da ga, što je bolje umeo, sasvim ispruži. Zatim iziđe napolje i, upalivši lampu u šupi, uputi se ka ambaru.
<BR>&nbsp;&nbsp;&nbsp;&nbsp;&nbsp;Prošle su već dvegodine otkako je poslednji put ušao u ambar, ali, malo se toga bilo promenilo. Zaštićen čvrstim krovom od nevremena, ambar je bio suv i topao. Sa greda unaokolo visila je paučina, i posvuda su ležali debeli slojevi prašine. Zaostali plastovi davnašnjeg sena, smešteni gore na tavanu, probijali su se kroz rupe na daskama od kojih je bio načinjen pod senare. Čitav ambar odisao je suvoćom, slatkošću i prašinom, i još se osećao zadah životinja i đubreta kojih već odavno tu nije bilo.
<BR>&nbsp;&nbsp;&nbsp;&nbsp;&nbsp;Enoh okači lampu o klin na jednoj od nekoliko podupirućih greda i pope se uz lestvice do senare. Pipajući po mraku, jer se nije usuđivao da donese lampu gore, među svu tu sasušenu i gotovo u prah pretvorenu slamu, on najzad, duboko pod strehom, uspe da pronađe naramak hrastovih dasaka.
<BR>&nbsp;&nbsp;&nbsp;&nbsp;&nbsp;Ovde, priseti se on, pod ovim iskošenim strehama, nalazila se jedna tobožnja pećina u kojoj je on, kao dečak, kada mu rđavo vreme nije dozvoljavalo da boravi napolju, proveo mnogo srećnih kišnih dana. Tu je izigravao Robinsona Krusoa na njegovom pustom ostrvu, ili kakvog bezimenog odmetnika što se krije od potere, ili trapera koji u svom utvrđenju odoleva krvožednim Indijancima. Imao je i pušku, istina drvenu, koju je sam izdeljao iz komada drveta, koristeći rende i nož i komad stakla da je uglača. Pušku je brižljivo čuvao kao najdragoceniju stvar tokom svih svojih dečačkih godina - sve do onog dana kada mu je, u dvanaestoj godini, po povratku s puta u varoš, otac doneo pravu pušku, koja je otad bila samo njegova.
<BR>&nbsp;&nbsp;&nbsp;&nbsp;&nbsp;U tmini je opipavao daske, nastojeći da na osnovu dodira ustanovi koje bi mogao iskoristiti. Izdvojivši ih, vrati se do lestvica i siđe niz njih.
<BR>&nbsp;&nbsp;&nbsp;&nbsp;&nbsp;Silazeći niz lestvice, za trenutak zastade kod mesta gde je bilo spremište za alat. Podigavši poklopac velikog sanduka za alat, ugleda u njemu nekoliko davno napuštenih mišjih gnezda. Izbacivši ostatke slame i trave koje su glodari dovukli da sebi stvore udobnije domaćinstvo, on najzad pronađe alat. Alat je izgubio svaki sjaj; sivkasta patina, usled duge neupotrebe, prekrivala mu je površinu, ali nije bilo ni traga rđe; na sečivima se videlo da su još dobro izbrušena.
<BR>&nbsp;&nbsp;&nbsp;&nbsp;&nbsp;Odabravši alat koji mu je bio potreban, on siđe na tle i prionu na posao. Pre gotovo stotinu godina, pomisli on, obavljao je isti ovaj posao, deljući pri svetlosti lampe mrtvački kovčeg. Tada je, međutim, telo njegovog oca ležalo tamo u kući.
<BR>&nbsp;&nbsp;&nbsp;&nbsp;&nbsp;Hrastove daske bile su suve i tvrde, ali i alat je bio dovoljno oštar tako da mu to nije pričinjavalo posebne teškoće. Skrojio je i izravnao i međusobno prikucao daske; u ambaru se osećao miris piljevine, bilo je toplo i tiho, jer su gomile sena gore u senari prigušivale žalosno cviljenje vetra napolju.
<BR>&nbsp;&nbsp;&nbsp;&nbsp;&nbsp;Konačno, privede kraju posao na izradi kovčega; kako je bio teži no što je pretpostavljao, on potraži stara kolica koja su stajala naslonjena na pregradu odeljka koji je nekad bio namenjen konjima, i natovari kovčeg na njih. Pažljivo, često se zaustavljajući da predahne, on odgura kovčeg do malog groblja u dnu nekadašnjeg voćnjaka sa jabukama.
<BR>&nbsp;&nbsp;&nbsp;&nbsp;&nbsp;I tu, kraj očevog groba, stade kopati novi grob, pomoću lopate i krampa koje je doneo sa sobom. Grob nije bio dubok onoliko koliko je on to želeo, čak ni nepuna dva metra propisana zakonom, jer je znao da, ukoliko bude kopao suviše duboko, neće biti u stanju da položi kovčeg u njega. Stoga iskopa tek nešto više od metra u dubinu, radeći pod svetlošću lampe koja je, postavljena na vrh iskopane zemlje, čkiljavo svetlucala. Neka sova doleprša iz šume i zastade nekoliko trenutaka, nevidljiva, negde među lišćem, mrmljajući i brboćući između huktaja. Mesec zađe negde na zapadu i tanki oblaci još se više prorediše, i nebo se osu zvezdama.
<BR>&nbsp;&nbsp;&nbsp;&nbsp;&nbsp;Konačno, posao je bio završen: grob je bio iskopan, i on položi kovčeg u njega. Lampa je već samo tinjala, jer je gas bio pri samom kraju, i staklo je bilo gotovo sasvim crno od dima na strani prema kojoj je lampa stajala nagnuta.
<BR>&nbsp;&nbsp;&nbsp;&nbsp;&nbsp;Vrativši se u Stanicu Enoh se dade u potragu za čaršavom u koji bi uvio telo. Zatim stavi Bibliju u džep i podiže telo uvijeno u pokrov, i pri prvoj bledoj svetlosti koja prethodi praskozorju, vrati se u jabukov voćnjak. Tu položi telo u kovčeg i zakova poklopac, a potom istupi iz sveže iskopanog groba.
<BR>&nbsp;&nbsp;&nbsp;&nbsp;&nbsp;Stojeći kraj otvorene rake on dohvati Bibliju iz džepa i pronađe u njoj željeno mesto. Zatim stade naglas čitati, gotovo bez ikakve potrebe da napreže oči pri mutnoj svetlosti dolazećeg dana, jer je tekst bio iz poglavlja koje je čitao već mnogo puta:
<BR>&nbsp;&nbsp;&nbsp;&nbsp;&nbsp;U kući mog Oca brojne su odaje; da nije tako, rekao bih ti...
<BR>&nbsp;&nbsp;&nbsp;&nbsp;&nbsp;Dok je čitao razmišljao je o tome koliko su ove reči odgovarajuće; kako mora biti bezbroj odaja da bi se u njih smestile sve duše u galaksiji - i iz svih drugih galaksija što su se protezale, možda u beskraj, širom vaseljene. Mada, uz malo razumevanja, i jedna jedina mogla je biti sasvim dovoljna.
<BR>&nbsp;&nbsp;&nbsp;&nbsp;&nbsp;On završi s čitanjem a onda po sećanju, izgovori posmrtnu molitvu, što je bolje mogao, nimalo siguran da navodi prave reči. Ipak, pomisli on, i u tome što je izgovorio bilo je dovoljno smisla. A onda, zagrabi lopatom zemlju.
<BR>&nbsp;&nbsp;&nbsp;&nbsp;&nbsp;Mesec i zvezde su iščezli i vetar se sasvim smirio. U potpunoj tišini, na istoku, nebom se proli biserastorumeni pramen zore.
<BR>&nbsp;&nbsp;&nbsp;&nbsp;&nbsp;Enoh je i dalje stajao kraj sveže humke, naslonjen na lopatu.
<BR>&nbsp;&nbsp;&nbsp;&nbsp;&nbsp;"Zbogom, prijatelju", prošapta on.
<BR>&nbsp;&nbsp;&nbsp;&nbsp;&nbsp;Zatim se okrenu, i sa prvim bleskom svitanja vrati se u Stanicu.
</P></TD></TR></TABLE>
<P class="next">
<A HREF=p16.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
