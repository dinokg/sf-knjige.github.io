<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>18.
<P>&nbsp;&nbsp;&nbsp;&nbsp;&nbsp;Trebalo je da ih obojicu ubijem, pomisli on. Ni jedan ni drugi nisu zalužili da žive.
<BR>&nbsp;&nbsp;&nbsp;&nbsp;&nbsp;On spusti pogled na svoju pušku i tek tada shvati da mu je ruke i dalje stišću, do te mere da su mu i prsti postali beli i ukrućeni, čudno odudarajući od satenske mrkoće drveta od koga je bio izrađen kundak.
<BR>&nbsp;&nbsp;&nbsp;&nbsp;&nbsp;Enoh nekoliko puta duboko uzdahnu, nastojeći da stiša gnev što je ključao u njemu uz ozbiljnu pretnju da eksplodira. Da su još samo koji trenutak duže ostali, da mu nije pošlo za rukom da ih otera, znao je da bi se, u toj poplavi besa što je u sebi osećao, svašta moglo dogoditi.
<BR>&nbsp;&nbsp;&nbsp;&nbsp;&nbsp;Ipak, naravno, bilo je bolje, mnogo bolje, što se sve ovako završilo. Pomalo je, i sam, bio začuđen što je ipak uspeo da se obuzda.
<BR>&nbsp;&nbsp;&nbsp;&nbsp;&nbsp;Bilo mu je milo što je uspeo. S obzirom na to kako su stvari već stajale, bilo je više nego dovoljno rđavo.
<BR>&nbsp;&nbsp;&nbsp;&nbsp;&nbsp;Sada će svima pričati kako je Enoh Volas pravi ludak; kako ih je oterao preteći im puškom. Moguće je, čak, da će početi da pričaju kako je oteo Lusi i kako je drži protiv njene volje. Neće, bez sumnje, ni od čega prezati, samo da ga uvale u što je moguće veće nevolje.
<BR>&nbsp;&nbsp;&nbsp;&nbsp;&nbsp;Nije imao nikakvih iluzija u pogledu onoga što su još mogli preduzeti, budući da je suviše dobro poznavao taj soj, osvetoljubiv u svojoj sićušnosti - te zlobne male insekte ljudske rase.
<BR>&nbsp;&nbsp;&nbsp;&nbsp;&nbsp;Stajao je ispred verande i pratio ih pogledom dok su se spuštali niz padinu, pitajući se kako je jedno tako slatko devojče, poput Lusi, moglo proisteći iz jednog takvog zaostalog plemena. Možda joj je, upravo, gluvonemost od rođenja poslužila kao bedem protiv vrste ljudi kakvi su bili pripadnici njene vlastite porodice; ta prirodna ometenost pomogla joj je da ne postane onakva kakvi su oni bili. Možda bi, samo da je mogla s njima razgovarati ili čuti ih, vremenom i sama postala isto onoliko neobuzdana i zlobna koliko su to i oni bili.
<BR>&nbsp;&nbsp;&nbsp;&nbsp;&nbsp;Znao je, bila je velika greška što je dozvolio da u sve to bude uvučen. Čovek u njegovom položaju nije nikako smeo dozvoliti da bude upetljan u ovakve stvari. Mogao je toliko mnogo da izgubi; trebalo je, stoga, da ostane po strani.
<BR>&nbsp;&nbsp;&nbsp;&nbsp;&nbsp;Pa ipak, šta je drugo mogao da učini? Da li je mogao uskratiti Lusi zaštitu, pogotovo pošto je video kako joj krv, što je tekla iz otvorenih rana na leđima, natapa haljinu? Da li je trebalo da se ogluši o očajnički, bespomoćni, preklinjući izraz na njenom licu?
<BR>&nbsp;&nbsp;&nbsp;&nbsp;&nbsp;Ipak, pomisli on, mogao je stvar obaviti i na neki drugi način. Mora biti da je postojao neki drugačiji, promišljeniji način da sredi čitavu stvar. Ipak, nije bilo dovoljno vremena da smisli išta pametnije. Bilo je tek toliko vremena da smesti Lusi na sigurno mesto, i da potom iziđe pred kuću i suoči se sa progoniteljima.
<BR>&nbsp;&nbsp;&nbsp;&nbsp;&nbsp;Ali sada, dok je o svemu tome razmišljao, pade mu na pamet da bi možda najbolje bilo da uopšte nije ni izlazio iz kuće. Da je samo ostao unutra, u Stanici, ništa se, zapravo, ne bi ni dogodilo.
<BR>&nbsp;&nbsp;&nbsp;&nbsp;&nbsp;Postupio je suviše impulsivno, rešivši da iziđe pred kuću, i suoči se s njima. Možda je bilo ljudski postupiti tako, ali nije bilo nimalo mudro. Međutim, postupio je kako je postupio, i sada mu više nije bilo uzmaka. Razume se, kada bi to morao ponovo da učini - postupio bisasvim drugačije; ali nije imalo smisla razmišljati o tome, jer drugu priliku neće imati.
<BR>&nbsp;&nbsp;&nbsp;&nbsp;&nbsp;On se umorno okrenu i vrati u Stanicu.
<BR>&nbsp;&nbsp;&nbsp;&nbsp;&nbsp;Lusi je još sedela na sofi, onako kako ju je ostavio, i u ruci je držala neki blistavi predmet. Zaneseno ga je posmatrala, i Enoh na njenom licu ugleda onaj isti živ i napet izraz koji je već video onog jutra kada ju je zatekao s leptirom.
<BR>&nbsp;&nbsp;&nbsp;&nbsp;&nbsp;On spusti pušku na sto i ćutke zastade kraj njega; međutim, mora biti da je nekako osetila da je ušao u sobu, jer brzo podiže pogled. A onda joj se oči ponovo spustiše na blistavi predmet koji je držala u rukama.
<BR>&nbsp;&nbsp;&nbsp;&nbsp;&nbsp;Tek tada on shvati da u rukama drži piramidu sfera: sve sfere lagano su se obrtale, čas napred čas nazad, i dok su se obrtale isijavale su svetlost i blistale, svaka svojom zasebnom bojom, kao da je negde duboko u svakoj od sfera postojao izvor meke, tople svetlosti.
<BR>&nbsp;&nbsp;&nbsp;&nbsp;&nbsp;Enoh zadrža dah, opčinjen lepotom i čudesnošću prizora - stojeći pred odgovorom na svoje staro, nerešivo pitanje šta je taj predmet mogao predstavljati i kakva mu je svrha mogla biti. Stotinama puta ga je držao u ruci, zagledan u njega, uvek pred zagonetkom, neuspešan u nastojanju da išta određenije uoči u njemu. Koliko je do ovog trenutka bio u stanju da shvati bio je to predmet stvoren da bude radost za oči - mada je, sve vreme, nosio u sebi osećaj da je predmet imao i neku svrhu, da je, u stvari, u pitanju bio mehanizam koji je samo trebalo pokrenuti.
<BR>&nbsp;&nbsp;&nbsp;&nbsp;&nbsp;I evo ga, sada, u punom dejstvu! Stotinama puta pokušavao je, neuspešno, da dokona u čemu je stvar, a evo, sada, tek što ga se tako reći dotakla, Lusi je pošlo za rukom da pronikne u njegovu suštinu.
<BR>&nbsp;&nbsp;&nbsp;&nbsp;&nbsp;Nije mu promakla zanesenost s kojom je posmatrala predmet. Da li je bilo moguće, upita se on, da je uspela da otkrije njegovu svrhu? On pređe preko sobe do nje i dotače je po ramenu i ona podiže oči i zagleda se u njega, i u njenim očima on ugleda odsjaj beskrajne, uzbuđujuče sreće.
<BR>&nbsp;&nbsp;&nbsp;&nbsp;&nbsp;On načini upitni pokret rukom, pokazavši prema piramiti, pokušavajući da od nje dobije odgovor da li je uspela da shvati šta je u pitanju. Kao da nije razumela njegovo pitanje. U stvari, možda je i razumela, ali i shvatila da ne postoji ni najmanja mogućnost da mu protumači svrhu piramide. Ona samo načini onaj isti, razdragani pokret rukama, pokazujući na stočić prepun najrazličitijih tuđinskih predmeta i razvuče usne u osmeh - ili se, bar, činilo da je osmeh obasjao njeno lepo lice.
<BR>&nbsp;&nbsp;&nbsp;&nbsp;&nbsp;Kao pravo dete, pomisli Enoh, suočeno sa kutijom do vrha ispunjenom novim, divnim igračkama. Da li su to za nju bile samo igračke? Da li ju je činila srećnom i razdraganom samo činjenica da je, iznenada, postala svesna lepote i novine svih tih stvarčica nagomilanih na stočiću?
<BR>&nbsp;&nbsp;&nbsp;&nbsp;&nbsp;Enoh se umorno okrenu i vrati do svog pisaćeg stola. Dohvativši pušku, odnese je do kamina i okači o klin.
<BR>&nbsp;&nbsp;&nbsp;&nbsp;&nbsp;Lusi nije trebalo da se nalazi u Stanici. Nijedno ljudsko biće, osim njega, nije nikad trebalo ni da kroči ovamo. A sada, pustivši je u Stanicu, prekršio je neizrečeni dogovor koji je imao sa tuđincima koji su podigli Stanicu i njega naimenovali za njenog čuvara. Mada, s druge strane, ukoliko je uopšte postojalo neko ljudsko stvorenje koje je mogao uvesti u Stanicu, napravivši izuzetak od neizrečenog pravila, Lusi je, izvan svake sumnje, jedina mogla biti to stvorenje. U najmanju ruku, nikome, ama baš nikome, ne bi mogla saopštiti šta je u Stanici videla.
<BR>&nbsp;&nbsp;&nbsp;&nbsp;&nbsp;Ipak, znao je, nije mogla ostati u Stanici. Bilo mu je jasno da je mora odvesti kući. Jer ukoliko se ne bi pojavila, veoma brzo bi započela masovna potraga za izgubljenom devojkom - gluvonemom lepoticom.
<BR>&nbsp;&nbsp;&nbsp;&nbsp;&nbsp;Ne bi prošlo ni nekoliko dana i novinari bi se sjatili oko priče o iščezloj devojci. Uskoro bi bila svuda: u novinama, i na radiju, i na televiziji, i sva okolina bila bi preplavljena tragačima.
<BR>&nbsp;&nbsp;&nbsp;&nbsp;&nbsp;Henk Fišer bi svima ispričao kako je pokušao da uđe u kuću i kako nije uspeo, i bilo bi još mnogo onih koji bi takođe bezuspešno pokušali da prodru u kuću, i nastao bi pravi pakao.
<BR>&nbsp;&nbsp;&nbsp;&nbsp;&nbsp;Dok je razmišljao o svemu tome, Enoha obli hladan znoj.
<BR>&nbsp;&nbsp;&nbsp;&nbsp;&nbsp;Sve ove godine koje je proveo držeći radoznalce podalje od kuće, sve ove godine nastojanja da ostane što je moguće nenametljiviji, bile bi u tom slučaju zaludan trud. Čudna kuća što se uzdizala na jednom usamljenom grebenu postala bi tajanstveni izazov za čitav svet, izazov i meta za sve ludake ovog sveta.
<BR>&nbsp;&nbsp;&nbsp;&nbsp;&nbsp;Enoh se uputi prema polici s lekovima, da uzme lekovitu mast što se, pored drugih medikamenata, nalazila u kompletu kojim ga je snabdela Galaktička Centrala.
<BR>&nbsp;&nbsp;&nbsp;&nbsp;&nbsp;Skinuvši je s police, on otvori malenu kutiju. Bilo je još dosta lekova u njoj: tokom godina povremeno ih je uzimao, ali štedljivo. U stvari, nije ni imao neku naročitu potrebu za njima.
<BR>&nbsp;&nbsp;&nbsp;&nbsp;&nbsp;On ponovo pristupi Lusi, prišavši joj s leđa. Pokazavši joj teglicu s mašću, on znacima pokuša da joj objasni njenu namenu. Lusi smače haljinu s ramena, i on se saže da izbliza pogleda rane nanesene udarcima biča.
<BR>&nbsp;&nbsp;&nbsp;&nbsp;&nbsp;Krvi više nije bilo, ali je tkivo bilo crveno i natečeno.
<BR>&nbsp;&nbsp;&nbsp;&nbsp;&nbsp;On blago, što je nežnije mogao, premaza rane mašću.
<BR>&nbsp;&nbsp;&nbsp;&nbsp;&nbsp;Izlečila je leptira, pomisli on, ali svoje vlastite rane nije mogla da zaleči.
<BR>&nbsp;&nbsp;&nbsp;&nbsp;&nbsp;Na stočiću ispred nje piramida sfera i dalje se iskrila i svetlucala, prosipajući senke blistavih boja svud unaokolo po sobi.
<BR>&nbsp;&nbsp;&nbsp;&nbsp;&nbsp;Mehanizam je bio u dejstvu, ali šta je bio ishod toga?
<BR>&nbsp;&nbsp;&nbsp;&nbsp;&nbsp;Mehanizam je, konačno, počeo da dejstvuje, ali nije bilo nikakvog vidljivog ishoda njegovog delovanja.
</P></TD></TR></TABLE>
<P class="next">
<A HREF=p19.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
