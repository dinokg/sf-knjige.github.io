<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>16.
<P>&nbsp;&nbsp;&nbsp;&nbsp;&nbsp;Enoh se diže od pisaćeg stola i ponese dnevnik do police i tu ga smesti na njegovo mesto u arhivi.
<BR>&nbsp;&nbsp;&nbsp;&nbsp;&nbsp;Zatim se okrenu i za trenutak zastade, oklevajući.
<BR>&nbsp;&nbsp;&nbsp;&nbsp;&nbsp;Bilo je još poslova koje je valjalo obaviti. Trebalo je, svakako, da pročita najnovije brojeve novina. Trebalo je, takođe, da nastavi sa vođenjem svog dnevnika. Najzad, bilo je i nekoliko članaka u poslednjim brojevima časopisa Journal of Geophysical Research koje je bezuslovno trebalo da pogleda.
<BR>&nbsp;&nbsp;&nbsp;&nbsp;&nbsp;Ali, nekako, nije imao volje ni za šta od svega toga. Bilo je toliko stvari o kojima je valjalo razmisliti, toliko briga koje su ga opsedale, toliko razloga za žaljenje.
<BR>&nbsp;&nbsp;&nbsp;&nbsp;&nbsp;Osmatrači su još bili tamo napolju. Izgubio je, po svemu sudeći zauvek, svoje fantomske prijatelje. Najzad, svet se sve više primicao ivici novog rata.
<BR>&nbsp;&nbsp;&nbsp;&nbsp;&nbsp;Mada, na kraju krajeva, verovatno nije bilo potrebe da brine šta će se dogoditi sa svetom. Mogao je da se odrekne sveta, da digne ruke od ljudske rase kada god bi to poželeo. Ako više nikada ne bi kročio napolje, ako nikada više ne bi ni vrata otvorio, za njega više nikakvu razliku ne bi predstavljalo šta bi svet mogao učiniti sa sobom, ili šta bi se sa njim moglo dogoditi. Jer on je imao jedan drugi svet. Imao je na raspolaganju svet ogromniji no što bi to iko izvan njegove Stanice bio u stanju i da zamisli. Zemlja mu nije bila potrebna.
<BR>&nbsp;&nbsp;&nbsp;&nbsp;&nbsp;Dok je još o tome razmišljao, dobro je znao da su te misli lažne. Iz nekog čudnog i gotovo smešnog razloga, Zemlja mu je i dalje bila potrebna. Enoh se odšeta do vrata, izgovori uobičajene reči, i vrata se bešumno otvoriše. On zakorači u šupu i vrata se za njim smesta zatvoriše.
<BR>&nbsp;&nbsp;&nbsp;&nbsp;&nbsp;Zatim zaobiđe oko kuće i spusti se na stepenište što je vodilo na verandu.
<BR>&nbsp;&nbsp;&nbsp;&nbsp;&nbsp;Ovde je, pomisli on, nekad sve ovo započelo. Sedeo je tu, onog davno minulog letnjeg dana, a onda su zvezde pružile svoju dugu ruku iz bezdane dubine svemira i ukazale prstom na njega.
<BR>&nbsp;&nbsp;&nbsp;&nbsp;&nbsp;Sunce se već dobrano spustilo prema zapadu, i uskoro je trebalo da stigne veče. Dnevna žega jenjavala je, i slabašan, svež povetarac zastruja kroz usek što je vodio dole, prema rečnoj dolini. Tamo u dolji, na samom obodu šume, nebom su kružile vrane, grakćući.
<BR>&nbsp;&nbsp;&nbsp;&nbsp;&nbsp;Bilo bi mu veoma teško, bi mu jasno, da tek tako zatvori vrata i da ih ostavi zauvek zabravljenim. Teško bi mu palo da više nikad ne oseti sunce ili vetar, da više nikad ne doživi smene godišnjih doba na svojoj rodnoj planeti. Čovek, reče on u sebi, još nije bio spreman za to. Čovek još nije do kraja postao biće sredine koju je sam stvorio, da bi se u potpunosti mogao odvojiti od fizičkih obeležja svoje rodne planete. Da bi ostao čovek, bili su mu potrebni i sunce i zemlja i vetar.
<BR>&nbsp;&nbsp;&nbsp;&nbsp;&nbsp;Trebalo bi češće ovo da uradim, pomisli Enoh, da iziđem iz kuće i posedim ovde, ništa posebno ne radeći, samo posmatrajući, zagledan u drveće i reku na zapadu i plave obrise brda Ajove s druge strane Misisipija, zureći u vrane što kruže na nebu i povremeno skrećući pogled prema golubovima što su se šepurili na slemeništu ambara.
<BR>&nbsp;&nbsp;&nbsp;&nbsp;&nbsp;Ne bi značilo da traći vreme ukoliko bi to svakodnevno činio, jer - šta je za njega predstavljao jedan čas više? Nije mu bilo potrebno da štedi svoje časove - sada, bar, nije osećao nikakvu potrebu za tim. Moguće je da će doći trenutak kada će mu svaki sat izgledati dragocen, ali kada taj dan najzad ipak dođe biće, svakako, u mogućnosti da prištedi svaki sat, svaki minut, čak i svaki sekund, makar i na najbedniji način za koji bude sposoban.
<BR>&nbsp;&nbsp;&nbsp;&nbsp;&nbsp;Odjednom, on začu topot nečijih nogu u trku, buku koja je dolazila s druge strane kuće: bio je to trk nekoga ko se spoticao, iscrpljen trk, kao da je taj neko trčao izdaleka.
<BR>&nbsp;&nbsp;&nbsp;&nbsp;&nbsp;On skoči na noge i iziđe u dvorište da osmotri došljaka, i ugleda ga - ugleda je - kako mu, spotičući se, juri u susret, raširenih ruku. On ispruži ruku i dohvati je kada mu se sasvim približila, čvrsto je privivši uza se kako ne bi pala.
<BR>&nbsp;&nbsp;&nbsp;&nbsp;&nbsp;"Lusi!" uzviknu on. "Lusi, dete, šta se dogodilo?"
<BR>&nbsp;&nbsp;&nbsp;&nbsp;&nbsp;Istog časa, on oseti da su mu ruke što ih je držao na njenim leđima tople i lepljive, i on ispruži jednu ruku i zagleda se u nju: bila je umrljana krvlju. Tek tada uoči da joj je haljina na leđima bila tamna i umazana krvlju.
<BR>&nbsp;&nbsp;&nbsp;&nbsp;&nbsp;On je ščepa za ramena i odvoji od sebe, kako bi joj mogao videti lice. Bilo je mokro od suza i u očima joj se ogledao užas - užas, i molbu da je zaštiti.
<BR>&nbsp;&nbsp;&nbsp;&nbsp;&nbsp;Lusi se sasvim odvoji od njega i okrenu mu leđa. Zatim podiže ruke i smače haljinu sa ramena, puštajući da joj sklizne do bokova. Ramena su joj bila izbrazdana dugim rumenim prugama iz kojih je još tekla sukrvica.
<BR>&nbsp;&nbsp;&nbsp;&nbsp;&nbsp;Ona ponovo navuče haljinu i okrete se licem prema njemu. Učinivši pokret kao da ga moli, ona pokaza unazad prema kosini, u pravcu polja što se pružalo do oboda šume.
<BR>&nbsp;&nbsp;&nbsp;&nbsp;&nbsp;Enoh uoči neko kretanje u tom pravcu: neko je dolazio iz šume, približavajući se obodu starog, napuštenog polja.
<BR>&nbsp;&nbsp;&nbsp;&nbsp;&nbsp;Mora biti da je i ona uočila kretanje, jer se još čvršće privi uz njega, podrhtavajući, kao da traži da je zaštiti.
<BR>&nbsp;&nbsp;&nbsp;&nbsp;&nbsp;On se saže i, uzevši je u naručje, potrča prema šupi. Na njegovu zapovest vrata se otvoriše, i on stupi u Stanicu. Iza njegovih leđa vrata se ponovo, gotovo bešumno zatvoriše.
<BR>&nbsp;&nbsp;&nbsp;&nbsp;&nbsp;Našavši se u Stanici, držeći Lusi Fišer u naručju, odmah shvati da je počinio ozbiljnu grešku - da tako nešto, da je bio pri sebi, ne bi nikad učinio, i da, da je samo malo razmislio, to nikako ne bi učinio.
<BR>&nbsp;&nbsp;&nbsp;&nbsp;&nbsp;Ali delao je potpuno nagonski, uopšte ne razmišljajući. Devojka je od njega zatražila zaštitu, i ovde, u Stanici, bila je savršeno bezbedna: ništa na celom svetu ne bi joj ovde moglo nauditi. Ali ona je bila ljudsko biće, a nijedno ljudsko biće, osim njega samog, nije smelo da prekorači prag Stanice.
<BR>&nbsp;&nbsp;&nbsp;&nbsp;&nbsp;Ipak, povratka nije bilo: ono što je učinio - učinio je. Sada, kada je ušla u Stanicu, tu se više ništa nije moglo promeniti.
<BR>&nbsp;&nbsp;&nbsp;&nbsp;&nbsp;Enoh je ponese preko sobe i spusti na sofu, a onda se odmače od nje. Sedela je tu, gledajući ga ravno u oči, bledo se smešeći, kao da se pitala da li je uopšte dozvoljeno smešiti se na jednom ovakvom mestu. Zatim podiže ruku, u nastojanju da obriše suze što su joj se zadržale na obrazima.
<BR>&nbsp;&nbsp;&nbsp;&nbsp;&nbsp;Zatim se hitro obazre oko sebe po sobi, i na usnama joj se ocrta izraz zaprepašćenosti.
<BR>&nbsp;&nbsp;&nbsp;&nbsp;&nbsp;On čučnu i nekoliko puta potapka po sofi, a onda pokaza prstom na nju, nadajući se da će shvatiti da je time mislio da joj kaže kako bi tu trebalo da ostane, da ne sme nikuda poći. Zatim načini kružni pokret rukom, obuhvatajući celu Stanicu, i zavrte glavom što je strože bio u stanju.
<BR>&nbsp;&nbsp;&nbsp;&nbsp;&nbsp;Posmatrala ga je, gotovo opčinjeno, a onda se ponovo nasmeši i klimnu, kao da mu daje na znanje da ga je dobro razumela.
<BR>&nbsp;&nbsp;&nbsp;&nbsp;&nbsp;On ispruži ruku i stavi njenu šaku u svoje, nežno je, što je nežnije mogao, tapšući, u nastojanju da je smiri, da je uveri da će sve biti u najboljem redu sve dok bude ostala mirna upravo tu gde se sada nalazila.
<BR>&nbsp;&nbsp;&nbsp;&nbsp;&nbsp;Lusi mu se sada široko osmehivala, više se, po svemu sudeći, ne pitajući da li postoji neki razlog zbog kojeg se ne bi smela osmehivati.
<BR>&nbsp;&nbsp;&nbsp;&nbsp;&nbsp;Zatim ispruži slobodnu ruku i lepršavim pokretom pokaza prema stočiću, prepunom neobičnih stvarčica koje je on dobio na poklon od vasionskih putnika.
<BR>&nbsp;&nbsp;&nbsp;&nbsp;&nbsp;On potvrdno klimnu i ona uze jedan od predmeta, zadivljeno ga okrećući u ruci.
<BR>&nbsp;&nbsp;&nbsp;&nbsp;&nbsp;Enoh se uspravi i ode do zida na kojem je stajala puška i skide je.
<BR>&nbsp;&nbsp;&nbsp;&nbsp;&nbsp;A onda iziđe iz Stanice, da se suoči sa onima koji su progonili Lusi - ma ko oni bili.
</P></TD></TR></TABLE>
<P class="next">
<A HREF=p17.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
