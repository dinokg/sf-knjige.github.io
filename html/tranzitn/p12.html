<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>12.
<P>&nbsp;&nbsp;&nbsp;&nbsp;&nbsp;Enoh se okrenu od tanka i dohvati valjkasti komad drveta. Ispod drveta ostade malena lokva, presijavajući se na podu sobe.
<BR>&nbsp;&nbsp;&nbsp;&nbsp;&nbsp;Prenevši drvo preko sobe do jednog prozora, on se zagleda u njega. Drvo je bilo teško i crno i veoma gustog tkiva, i na jednoj od ivica zadržalo se malo kore. Očito, bilo je pretesterisano. Neko ga je isekao do veličine koja je mogla stati u tank, u kojem se Tubanac sada odmarao.
<BR>&nbsp;&nbsp;&nbsp;&nbsp;&nbsp;Enoh se priseti nekog članka koji je pročitao u jednom od dnevnih listova dan ili dva pre toga, u kojem se neki naučnik veoma trudio da objasni kako se nikakva ozbiljna inteligencija ne bi mogla razviti u tečnoj životnoj sredini.
<BR>&nbsp;&nbsp;&nbsp;&nbsp;&nbsp;Ali naučnik je, očigledno, bio u zabludi, jer se tubanska rasa razvila upravo u takvoj sredini, a bilo je i drugih tečnih svetova koji su bili pripadnici galaktičkog bratstva. Bilo je mnoštvo stvari, reče Enoh u sebi, koje je Čovek još trebalo da nauči, kao i mnogo predrasuda koje je trebalo da odbaci, ukoliko je želeo da ikad pojmi raznovrsje galaktičke kulture.
<BR>&nbsp;&nbsp;&nbsp;&nbsp;&nbsp;Jedna od tih stvari bila je i postavka o konačnosti brzine svetlosti.
<BR>&nbsp;&nbsp;&nbsp;&nbsp;&nbsp;Jer, ukoliko se ništa nije moglo kretati brzinom većom od svetlosti, u tom se slučaju čitav sistem galaktičkog transporta ne bi mogao ni zamisliti.
<BR>&nbsp;&nbsp;&nbsp;&nbsp;&nbsp;Ali, podseti se on, nije trebalo krivo prosuđivati Čoveka zbog toga što je brzinu svetlosti proglasio konačnom brzinom u vaseljeni. Posmatranja su bila sve što je Čovek - ili bilo ko drugi, kada je već o tome reč - imao na raspolaganju kao činjenice na kojima će zasnovati svoje pretpostavke. A kako ljudska nauka sve dosad nije uspela da uđe u trag ničemu što bi se dosledno kretalo brzinom većom od brzine svetlosti, činilo se da sasvim ispravna treba ili mora, biti pretpostavka da veće brzine ni ne postoje. Ispravna samo kao pretpostavka, i ništa više od toga. Jer, mreža impulsa koja je ova tuđinska bića prebacivala od jedne zvezde do druge gotovo se trenutno uspostavljala, bez obzira na razdaljinu.
<BR>&nbsp;&nbsp;&nbsp;&nbsp;&nbsp;Stajao je sada tu i razmišljao o tome i čoveku je još, priznade on sebi, bilo teško da u to poveruje.
<BR>&nbsp;&nbsp;&nbsp;&nbsp;&nbsp;Pre samo nekoliko trenutaka ono stvorenje iz tanka nalazilo se u nekom drugom tanku, na nekoj drugoj stanici, i materijalizator ga je ponovo vaspostavio - ne samo tkanje njegovog tela, već i njegovih životnih energija, onoga što mu je davalo život. A onda ga je mreža impulsa gotovo trenutno prebacila preko bezdana vaseljene, do prijemnika na ovoj Stanici, gde je mašinerija stavljena u pokret kako bi duplirala i telo i um i sećanja i život tog stvorenja što je sada počivalo, mrtvo, mnogo svetlosnih godina daleko odavde. I u tanku su telo i um i sećanje i život gotovo trenutno poprimili novi oblik - postavši u celosti novo biće, mada istovetno starom, tako da se ni svet ni identitet nimalo nisu izmenili (čak se i sama misao tek za trenutak prekinula), te je, po svemu, po težnjama i strahovima, biće ostalo neizmenjeno.
<BR>&nbsp;&nbsp;&nbsp;&nbsp;&nbsp;Bilo je, ipak, izvesnih ograničenja i u odnosu na mrežu impulsa, ali to nije imalo nikakve veze sa brzinom, jer su impulsi mogli prostrujati čitavom galaksijom sa jedva primetnim vremenskim zaostajanjem. Pod izvesnim okolnostima, međutim, mreža se raspadala i zbog toga su morale postojati mnoge stanice - mnogo hiljada stanica. Oblaci prašine ili gasova ili područja visoke jonizovanosti, činilo se, nepovoljno su delovali na opstajanje mreže, i u tim galaktičkim sekcijama, gde su vladali takvi uslovi, razdaljine među stanicama bile su bitno smanjene, kako bi se mreža uvek držala u operativnom stanju. Bilo je pojedinih područja koja je valjalo zaobići, zbog visokih koncentracija ometajućih gasova i prašine.
<BR>&nbsp;&nbsp;&nbsp;&nbsp;&nbsp;Enoh se zapita koliko je mrtvih tela stvorenja što se sada odmaralo u tanku ostalo na drugim stanicama, tokom putovanja što ga je preduzelo - kao što će, kroz samo nekoliko časova, i ovo sadašnje njegovo telo ostati mrtvo u tanku, čim njegova formula bude odaslata dalje, da jezdi na talasima impulsa.
<BR>&nbsp;&nbsp;&nbsp;&nbsp;&nbsp;Dugački tragovi smrti, pomisli on, pružali su se između zvezda, i svako je od mrtvih tela bilo razloženo u kiselini i sprano u doboko postavljenim tankovima; ali sama ta bića nastavljala su svoj put sve dok ne bi konačno stigla na odredište, ispunivši svrhu svog putovanja.
<BR>&nbsp;&nbsp;&nbsp;&nbsp;&nbsp;A te svrhe, upita se Enoh, kakve su one bile - mnoge svrhe mnogih bića što su prošla kroz stanice razasute širom galaksije? Bilo je trenutaka kada su mu pojedini putnici, dok je čavrljao s njima, pripovedali o svrsi svojih putovanja, ali od najvećeg broja među njima nikada ništa o tome nije saznao - niti je osećao da ima ikakvog prava da se o tome kod njih raspituje. Jer on je bio samo opslužitelj Stanice.
<BR>&nbsp;&nbsp;&nbsp;&nbsp;&nbsp;Domaćin, pomisli on, premda ne uvek, budući da je bilo podosta tih bića koja nisu osećala nikavu potrebu za domaćinom. U svakom slučaju, čovek koji se starao o Stanici i rukovao njome, koji je pripremao mašinu za putnike i odašiljao ih, kada trenutak za to dođe, dalje put zvezda. I koji je obavljao poslove i nalazio im se pri ruci u svemu što bi im moglo ustrebati.
<BR>&nbsp;&nbsp;&nbsp;&nbsp;&nbsp;On se ponovo zagleda u komad drveta koji mu je Tubanac doneo na poklon, pomislivši do koje će mere Vinslou biti njime očaran. Retko se nekome pružala prilika da dođe u posed jednog takvog crnog i lepo oblikovanog komada drveta.
<BR>&nbsp;&nbsp;&nbsp;&nbsp;&nbsp;Šta li bi samo Vinslou pomislio, upita se on, da je znao da su komadi drveta od kojih je rezao svoje figure izrasli na planetama dalekim bezbroj svetlosnih godina. Vinslou se, pretpostavljao je, morao često pitati odakle su ti komadi drveta poticali i kako je njegov prijatelj do njih došao. Ali nikada mu o tome nije postavljao nikakva pitanja. Sigurno je, međutim, sasvim dobro uočavao da u vezi s tim čovekom s kojim se svakog dana sastajao kod poštanskog sandučeta postoji nešto krajnje neobično. Ipak, ni o tome ga nikad ništa nije zapitao.
<BR>&nbsp;&nbsp;&nbsp;&nbsp;&nbsp;To je, bez sumnje, bilo pravo prijateljstvo, primeti Enoh u sebi.
<BR>&nbsp;&nbsp;&nbsp;&nbsp;&nbsp;I ovo parče drveta, koje je sada držao u rukama, takođe je predstavljalo znak prijateljstva - izraz naklonosti zvezda prema jednom izuzetno skromnom čuvaru jedne daleke i zabačene stanice smeštene na jednom kraku galaktičke spirale, daleko od središta galaksije.
<BR>&nbsp;&nbsp;&nbsp;&nbsp;&nbsp;P svemu sudeći, tokom godina i širom beskraja, raščulo se da je čuvar upravo ove stanice sakupljač egzotičnih primeraka drveta - i tako su stalno novi komadi pristizali. Ne samo od onih rasa koje je smatrao svojim prijateljima, već i od potpunih stranaca, kao što je bio i onaj grumen materije što se sada odmarao u tanku.
<BR>&nbsp;&nbsp;&nbsp;&nbsp;&nbsp;On odloži drvo na sto i ode do hladnjaka. Odatle izvuče krišku starog sira koji mu je Vinslou kupio pre nekoliko dana, kao i jedan paketić s voćem što mu ga je jedan putnik sa Siraha X ostavio prethodnog dana.
<BR>&nbsp;&nbsp;&nbsp;&nbsp;&nbsp;"Sastav proveren", rekao mu je, "i možeš ga jesti bez ikakvih posledica. Neće pričiniti nikakve teškoće tvom metabolizmu. Možda si ga već probao? Nisi, znači. Baš mi je žao. Izvanredno je ukusno. Sledeći put, ukoliko ti se dopadne, doneću ti još."
<BR>&nbsp;&nbsp;&nbsp;&nbsp;&nbsp;Sa police iza hladnjaka on dohvati jednu malu, pljosnatu veknu hleba, deo sledovanja što mu ga je redovno slala Galaktička Centrala. Načinjen od žitarica što nisu nalikovale ničemu sličnom na Zemlji, hleb je imao prepoznatljiv orašast ukus, sa veoma blagim primesama nekog vanzemaljskog začina.
<BR>&nbsp;&nbsp;&nbsp;&nbsp;&nbsp;On postavi hranu na sto koji je nazivao kuhinjskim, mada tu uopšte nije bilo kuhinje. Zatim pristavi lonče za kafu na štednjak i vrati se za pisaći sto.
<BR>&nbsp;&nbsp;&nbsp;&nbsp;&nbsp;Pismo je još bilo tu, širom otvoreno; on ga dohvati, stavi natrag koverat i gurnu u ladicu.
<BR>&nbsp;&nbsp;&nbsp;&nbsp;&nbsp;Nakon toga skide mrke omotnice sa novina i stavi ih u stranu. Odabravši sa hrpe novina Njujork Tajms, on se zavali u svoju omiljenu naslonjaču i stade čitati.
<BR>&nbsp;&nbsp;&nbsp;&nbsp;&nbsp;POSTIGNUT DOGOVOR O NOVOJ MIROVNOJ KONFERENCIJI, glasio je glavni naslov na prvoj strani.
<BR>&nbsp;&nbsp;&nbsp;&nbsp;&nbsp;Kriza se ubrzavala već jedno mesec ili nešto više dana, jedna od onih u dugoj seriji kriza što su već godinama potresale svet. Najgore je bilo to, primeti Enoh u sebi, što su većina među njima bile svesno podsticane krize, tokom kojih je čas jedna čas druga strana nastojala da stekne prednost u šahovskoj partiji što se u svetskoj politici odigravala još od završetka drugog svetskog rata.
<BR>&nbsp;&nbsp;&nbsp;&nbsp;&nbsp;Izveštaji o konferenciji koje je Tajms donosio sadržali su neki beznadežan, gotovo fatalistički prizvuk, kao da je izveštačima, bilo unapred jasno da će se konferencija okončati bez ikakvog ishoda - osim ukoliko i to, zapravo, nije trebalo da posluži da se kriza još više produbi.
<BR>
<BR>&nbsp;&nbsp;&nbsp;&nbsp;&nbsp;Posmatrači ovde (pisao je dopisnik Tajmsovog vašingtonskog biroa) nimalo nisu ubeđeni da će, u ovoj prilici, konferencija poslužiti svrsi kojoj su slične konferencije služile u prošlosti - da ili odgode sukob oko predmeta spora, ili da unaprede izglede za njegovo razrešenje. Jedva da se prikriva zabrinutost ovde da bi konferencija, umesto toga, mogla samo još više da produbi suprotnosti, a da istovremeno, putem ustupaka, ne ostvari nikakav putokaz ka mogućem kompromisu. U najširim slojevima stanovništva od jedne ovakve konferencije se obično očekuje da obezbedi vreme i mesto za trezveno razmatranje činjenica i argumenata, ali mali je broj onih koji u sazivanju ove konferencije vide bilo kakav nagoveštaj da bi to i ovom prilikom mogao biti slučaj.
<BR>
<BR>&nbsp;&nbsp;&nbsp;&nbsp;&nbsp;Voda u lončetu za kafu stade da vri i Enoh odbaci novine i pojuri prema štednjaku da ga ukloni. Zatim sa police na zidu skide jednu šolju, vrati se za sto i ponovo sede.
<BR>&nbsp;&nbsp;&nbsp;&nbsp;&nbsp;Ali pre no što započe sa obedom on ponovo ustade i ode do pisaćeg stola; otvorivši ladicu, izvuče kartu-grafikon i razastre je pred sobom. Još jednom se zapita koliko mu je karta mogla biti od koristi, mada se, u pojedinim trenucima, činilo da nije morala biti sasvim lišena smisla.
<BR>&nbsp;&nbsp;&nbsp;&nbsp;&nbsp;Načinio ju je na osnovu mizarske statističke teorije, mada je bio prinuđen, zbog prirode predmeta svog proučavanja, da izmeni neke činioce, da drukčije izrazi neke vrednosti. Sada se, po hiljaditi put, upita nije li negde načinio neku grešku. Ili su, možda, njegove izmene i prilagođavanja uneli poremećaj u sam sistem? Ukoliko se to dogodilo, kako da ispravi greške koje je počinio da bi sistemu povratio njegovu vrednost?
<BR>&nbsp;&nbsp;&nbsp;&nbsp;&nbsp;Evo činilaca, pomisli on: nivo nataliteta i ukupno stanovništvo Zemlje; stepen mortaliteta; vrednost novca; povećanje troškova života; stepen posete svetilištima i hramovima; napredak medicine; tehnološki razvoj; indeksi industrijskog rasta; tržište radne snage; pravci razvoja svetske trgovine - i mnogi drugi, uključujući i one koji na prvi pogled možda nisu izgledali od značaja: cena umetničkih dela na javnim prodajama, turizam i njegove tendencije, brzine u prevozu i rasprostranjenost mentalnih oboljenja. Bilo mu je dobro poznato da bi statistički metod koji su razvili matematičari sa Mizara, ukoliko bi se pravilno primenjivao, morao biti uspešan u svakom pogledu i na bilo kom mestu. Ali prevodeći okolnosti što su postojale na jednoj tuđinskoj planeti na okolnosti što su vladale na Zemlji bio je prinuđen da ga prilagođava - i stoga, imajući u vidu to prilagođavanje, pitao se da li je metod sačuvao svoje osnovno svojstvo posvemašnje primenljivosti?
<BR>&nbsp;&nbsp;&nbsp;&nbsp;&nbsp;Posmatrajući grafikon, on sleže ramenima. Ukoliko nije načinio nikakvu grešku, ukoliko je u svemu ispravno postupio, ukoliko prilikom prevođenja, nije u nečemu izvitoperio sam koncept, u tom slučaju, Zemlja je glavačke srljala prema još jednom sveopštem ratu, prema nesagledivoj nuklearnoj katastrofi.
<BR>&nbsp;&nbsp;&nbsp;&nbsp;&nbsp;On ukloni ruke sa ivica grafikona, i ovaj se odmah vrati u svoj pređašnji cilindrični oblik.
<BR>&nbsp;&nbsp;&nbsp;&nbsp;&nbsp;Zatim se zamišljeno maši voća koje mu je ostavio posetilac sa Siraha, i zagrize ga. Nekoliko trenutaka zadrža komadić na jeziku, uživajući u njegovoj slasti. Zaista je, priznade on konačno, to neobično tuđinsko voće bilo slasno baš onoliko koliko mu je ono neobično stvorenje obećalo da će biti.
<BR>&nbsp;&nbsp;&nbsp;&nbsp;&nbsp;Jedno je vreme, priseti se, u njemu tinjala nada da bi grafikon koji je izradio na osnovu mizarske teorije mogao ukazati na način na koji bi, bar, bilo moguće sačuvati mir, ukoliko već ne bi bilo moguće zauvek isključiti sve ratove. Međutim, grafikon mu, nijednog trenutka, nije pružio ni najmanji nagoveštaj puta koji bi vodio ka miru. Neumoljivo, nepopustljivo, ishod je uvek bio rat.
<BR>&nbsp;&nbsp;&nbsp;&nbsp;&nbsp;Koliko bi još zapravo ratova, upita se on, Zemljani mogli podneti?
<BR>&nbsp;&nbsp;&nbsp;&nbsp;&nbsp;Niko to, naravno, ne bi umeo tačno da kaže, ali bilo je razumno pretpostaviti - samo još jedan. Jer oružja koja bi u sledećem sukobu bila upotrebljena još niko nije upoznao u njihovoj punoj moći, i niko još, ni izdaleka, nije uspeo da proceni posledice do kojih bi njihova upotreba mogla dovesti.
<BR>&nbsp;&nbsp;&nbsp;&nbsp;&nbsp;Rat beše dovoljno rđava stvar i u vreme dok su se ljudi međusobno sukobljavali sa hladnim oružjem u rukama, ali u svakom savremenom ratu orijaški vesnici uništenja, noseći svoje smrtonosne terete, sunuli bi put nebesa da bi, malo potom, progutali čitave gradove - usmereni ne samo na vojne ciljeve, već i na stanovništvo ogromnih teritorija.
<BR>&nbsp;&nbsp;&nbsp;&nbsp;&nbsp;Dohvativši ponovo grafikon, on ga vrati na njegovo mesto u stolu. Nije bilo nikakve potrebe da ga i dalje zagleda. Znao ga je već napamet. Nije, po njemu, bilo nikakve nade. Mogao ga je proučavati i postavljati mu bezbroj pitanja sve do same najave Sudnjeg dana, ali to ne bi ništa, ni za trunčicu, promenilo. Nije, zaista, bilo nikakve nade. Svet se još jednom zakotrljao, obuzet slepom, crvenom sumaglicom pomame i bespomoćja, put novog rata.
<BR>&nbsp;&nbsp;&nbsp;&nbsp;&nbsp;On ponovo zagrize tuđinsku voćku, i drugi zalogaj učini mu se još slasnijim nego malopređašnji. "Idući put", obećao mu je stranac, "doneću ti još." Možda će proći još dosta vremena pre no što ponovo ne dođe, a takođe je moguće i da se uopšte ne pojavi. Veliki broj ih je prošao kroz Stanicu samo jednom, mada ih je bilo i takvih koji su navraćali, maltene, jednom sedmično - stari, stalni putnici s kojima je već uspostavio prisno prijateljstvo.
<BR>&nbsp;&nbsp;&nbsp;&nbsp;&nbsp;A bilo je i takvih, priseti se, poput one malene družine Hazera koji su, pre podosta godina, sve uredili za jedan duži ostanak u Stanici; sedeli su, tako, za ovim istim stolom i satima ćeretali, odloživši svoj pozamašan prtljag i vadeći iz korpica jela i pića, baš kao da se nalaze na nekom izletu.
<BR>&nbsp;&nbsp;&nbsp;&nbsp;&nbsp;Potom su, potpuno iznenadno, prestali da dolaze, i već su prošle godine otkako nije video nijednog od njih. Zaista mu je zbog toga bilo žao; bila je to nesvakidašnje vesela družina.
<BR>&nbsp;&nbsp;&nbsp;&nbsp;&nbsp;On nasu sebi još jednu šolju kafe, dokono sedeći u naslonjači, razmišljajući o tim dobrim starim danima kada su Hazeri navraćali.
<BR>&nbsp;&nbsp;&nbsp;&nbsp;&nbsp;Do ušiju mu iznenada dopre neko slabašno šuškanje, i on brzo podiže pogled - i ugleda je kako sedi na sofi, u dugačkoj do članaka suknji, kakve su se nosile šezdesetih godina prošlog veka.
<BR>&nbsp;&nbsp;&nbsp;&nbsp;&nbsp;"Meri", reče on, "divno je što si ovde."
<BR>&nbsp;&nbsp;&nbsp;&nbsp;&nbsp;A odmah potom, naslonjenog na gredu iznad kamina, u plavoj uniformi Unije, sa sabljom okačenom za pojas i gustim crnim brkovima, ugleda i njega, još jednog od svojih prijatelja.
<BR>&nbsp;&nbsp;&nbsp;&nbsp;&nbsp;"Zdravo, druže", obrati mu se Dejvid Rensom. "Nadam se da ti ne smetamo?"
<BR>&nbsp;&nbsp;&nbsp;&nbsp;&nbsp;"Nipošto", odgovori Enoh. "Kako bi dvoje prijatelja ikad mogli biti na smetnji?"
<BR>&nbsp;&nbsp;&nbsp;&nbsp;&nbsp;On zastade kraj stola i prošlost ponovo beše suda oko njega, dobra i spokojna prošlost, bezbrižna i mirisom ruža oblivena prošlost koja ga nikad nije napustila.
<BR>&nbsp;&nbsp;&nbsp;&nbsp;&nbsp;Negde u daljini odjeknuše zov trube i tutanj doboša i neskladni topot konjske zaprege: momci su marširali polazeći u rat, sa pukovnikom u punom sjaju svoje uniforme na vranom ždrepcu na čelu, dok se pukovska zastava vijorila na junskom povetarcu.
<BR>&nbsp;&nbsp;&nbsp;&nbsp;&nbsp;On pređe preko sobe i zastade ispred sofe, lako se naklonivši Meri.
<BR>&nbsp;&nbsp;&nbsp;&nbsp;&nbsp;"S vašim dopuštenjem, gospo", obrati joj se.
<BR>&nbsp;&nbsp;&nbsp;&nbsp;&nbsp;"Naravno, samo izvolite", odgovori ona. "Ali, ako ste prezauzeti..."
<BR>&nbsp;&nbsp;&nbsp;&nbsp;&nbsp;"Nipošto", reče on. "Nadao sam se da ćete doći."
<BR>&nbsp;&nbsp;&nbsp;&nbsp;&nbsp;On sede na sofu, ne suviše blizu nje, i ugleda njene divne, negovane šake, koje je spustila u krilo. Požele, odjednom, da te ruke uzme u svoje i da ih tako zadrži koji trenutak, ali je predobro znao da to nije moguće.
<BR>&nbsp;&nbsp;&nbsp;&nbsp;&nbsp;Jer ona, u stvari, nije bila tu.
<BR>&nbsp;&nbsp;&nbsp;&nbsp;&nbsp;"Prošlo je gotovo već nedelju dana", reče Meri, "otkako se nismo videli. Kako poslovi, dragi?"
<BR>&nbsp;&nbsp;&nbsp;&nbsp;&nbsp;On odmahnu glavom. "Sve po starom. Osmatrači su još tu. A i grafikon kaže: rat."
<BR>&nbsp;&nbsp;&nbsp;&nbsp;&nbsp;Dejvid napusti svoje mesto kraj kamina i približi im se. Zatim sede na stolicu i pažljivo namesti svoju sablju.
<BR>&nbsp;&nbsp;&nbsp;&nbsp;&nbsp;"Rat, s obzirom na to kako se tuku danas", primeti on, "gadna je stvar. Ne kao u našim danima, prijatelju."
<BR>&nbsp;&nbsp;&nbsp;&nbsp;&nbsp;"Ne", odgovori Enoh, "ne kao u našim danima. I mada je rat sam po sebi dovoljno rđava stvar, ima još i nešto gore. Ukoliko se na Zemlji zapodene još jedan rat naša rasa neće još zadugo, ako ne i za sva vremena, dobiti pristup u galaktičku zajednicu."
<BR>&nbsp;&nbsp;&nbsp;&nbsp;&nbsp;"Možda stvari i ne stoje tako rđavo", primeti Dejvid. "Možda, samo, nismo još spremni da se pridružimo ostalima u galaksiji."
<BR>&nbsp;&nbsp;&nbsp;&nbsp;&nbsp;"Možda, zaista, i nismo", složi se Enoh. "U stvari, ne mislim da jesmo. Ali možda ćemo ipak biti, jednog dana. Ali siguran sam da će taj dan, ukoliko se upustimo u još jedan rat, biti pomeren negde daleko u budućnost. Moraš se, makar, pretvarti da si civilizovan ukoliko želiš da te prihvate druge rase u galaksiji."
<BR>&nbsp;&nbsp;&nbsp;&nbsp;&nbsp;"Ipak", primeti Meri, "možda nikad ne bi ni saznali. Mislim, za rat. Ionako ne izlaze nikud izvan Stanice."
<BR>&nbsp;&nbsp;&nbsp;&nbsp;&nbsp;Enoh odmahnu glavom. "Saznali bi. Mislim, zapravo, da nas sve vreme posmatraju. U svakom slučaju, saznali bi iz novina."
<BR>&nbsp;&nbsp;&nbsp;&nbsp;&nbsp;"Novina na koje si pretplaćen?"
<BR>&nbsp;&nbsp;&nbsp;&nbsp;&nbsp;"Čuvam ih za Ulisa. Eno ih tamo, čitava gomila, u uglu. Kad god dođe ovamo, ponese ih sa sobom u Galaktičku Centralu. Znate, budući da je ovde proveo dosta vremena, veoma se interesuje za sve što je u vezi sa Zemljom. Sve mi se čini da, pošto ih on iščita, novine iz Galaktičke Centrale odlaze u sve krajeve galaksije."
<BR>&nbsp;&nbsp;&nbsp;&nbsp;&nbsp;"Možeš li i zamisliti", dobaci Dejvid, "šta bi sve propagandna odeljenja tih novina mogla izvesti kada bi samo pomislila gde one sve stižu."
<BR>&nbsp;&nbsp;&nbsp;&nbsp;&nbsp;Enoh širom razvuče usta, uživajući u toj pomisli.
<BR>&nbsp;&nbsp;&nbsp;&nbsp;&nbsp;"Znaš one novine, tamo dole u Džordžiji", upita Dejvid, "pokrivaju Jug kao rosa. Trebalo bi da razmislite o nečemu čime bi mogli da pokriju čitavu galaksiju."
<BR>&nbsp;&nbsp;&nbsp;&nbsp;&nbsp;"Rukavicom", dobaci Meri hitro, "da strpaju čitavu galaksiju u rukavicu. Šta misliš o tome?"
<BR>&nbsp;&nbsp;&nbsp;&nbsp;&nbsp;"Izvanredna ideja", složi se Dejvid.
<BR>&nbsp;&nbsp;&nbsp;&nbsp;&nbsp;"Jadni Enoh", reče Meri skrušeno. "Mi ovde teramo šegu, a Enoh je pun problema."
<BR>&nbsp;&nbsp;&nbsp;&nbsp;&nbsp;"Nije, razume se, na meni da ih rešavam", odvrati joj Enoh. "Ipak, brinem zbog njih. Naravno, sve što ja treba da činim jeste da ne mrdam iz Stanice, i problema neće biti. Jer onog časa kada zatvoriš ova vrata, svi problemi sveta ostaju sasvim sigurno zaključani tamo napolju."
<BR>&nbsp;&nbsp;&nbsp;&nbsp;&nbsp;"Ti to nisi u stanju da učiniš."
<BR>&nbsp;&nbsp;&nbsp;&nbsp;&nbsp;"Ne, nisam", složi se Enoh.
<BR>&nbsp;&nbsp;&nbsp;&nbsp;&nbsp;"Pomišljam da si, najzad, u pravu", primeti Dejvid, "u pogledu toga da nas te druge rase posmatraju. Preko ramena možda, ali nas posmatraju da bi nas jednog dana pozvali da im se pridružimo. Zbog čega bi inače uopšte uspostavljali svoju Stanicu ovde na Zemlji?"
<BR>&nbsp;&nbsp;&nbsp;&nbsp;&nbsp;"Sve vreme proširuju svoju mrežu", objasni Enoh. "Potrebna im je stanica u sunčevom sistemu, kako bi se mogli širiti prem novom kraku galaktičke spirale."
<BR>&nbsp;&nbsp;&nbsp;&nbsp;&nbsp;"Da, to je tačno", saglasi se Dejvid, "pa ipak, nije to baš morala biti Zemlja. Mogli su, na primer, podići tu svoju stanicu i na Marsu i za čuvara uzeti nekog od svojih. I na taj bi način postigli željeni cilj."
<BR>&nbsp;&nbsp;&nbsp;&nbsp;&nbsp;"Često sam razmišljala o tome", umeša se Meri. "Želeli su da imaju stanicu baš na Zemlji, i Zemljanina kao njenog čuvara. Mora biti da postoji neki razlog za to."
<BR>&nbsp;&nbsp;&nbsp;&nbsp;&nbsp;"I ja sam verovao da postoji", složi se Enoh, "ali se bojim da su stigli prerano. Suviše rano za ljudsku rasu. Još nismo sazreli. Prema njihovim merilima, još smo takoreći deca."
<BR>&nbsp;&nbsp;&nbsp;&nbsp;&nbsp;"Baš šteta", reče Meri. "Imali bismo toliko toga da naučimo. Oni znaju mnogo više od nas. Na primer, o njihovom konceptu religije."
<BR>&nbsp;&nbsp;&nbsp;&nbsp;&nbsp;"Nisam siguran", polako će Enoh, "da je tu uopšte reč o religiji. Mada se, s druge strane, čini da postoje izvesni atributi koje mi po pravilu povezujemo s religijom. Najzad, nije zasnovana ni na veri. U stvari, ne mora ni da bude. Zanovana je, u stvari, na saznanju. Vidite, taj svet zna toliko toga."
<BR>&nbsp;&nbsp;&nbsp;&nbsp;&nbsp;"Misliš, reč je o nekoj duhovnoj sili?"
<BR>&nbsp;&nbsp;&nbsp;&nbsp;&nbsp;"Duhovna sila postoji", odgovori Enoh, "to je isto toliko izvesno koliko je izvesno i da postoje druge sile koje čine vasiljenu. Postoji duhovna sila, baš kao što postoje i vreme i prostor i gravitacija i svi drugi činioci što čine nematerijalnu vaseljenu. Ona postoji, i oni su u stanju da sa njom uspostave vezu..."
<BR>&nbsp;&nbsp;&nbsp;&nbsp;&nbsp;"Zar ne misliš", upita Dejvid, "da je i ljudska rasa može bar osetiti? Ljudi je još nisu spoznali, tu duhovnu silu, ali je osećaju. I pokušavaju da je dosegnu. Pošto ne raspolažu dovoljnim znanjem preostaje im jedino vera koju moraju iskoristiti kako najbolje znaju i umeju. Pri tome, ta vera seže veoma daleko u prošlost, možda čak i do praistorijskih dana. Bila je to tada, možda, sirova vera, ali je ipak bila vera, ili težnja za verom."
<BR>&nbsp;&nbsp;&nbsp;&nbsp;&nbsp;"Verovatno si u pravu", složi se Enoh. "Međutim, nisam mislio samo na duhovnu silu. Postoje i mnoge druge, materijalne stvari, metodi i načini mišljenja koje bi ljudska rasa mogla veoma dobro iskoristiti. Uzmi bilo koju naučnu disciplinu, i videćeš da u svakoj ima ponečeg za nas, i uvek je to znatno više od onoga što mi sami znamo."
<BR>&nbsp;&nbsp;&nbsp;&nbsp;&nbsp;Misli mu, međutim, ponovo odlutaše prema toj čudnoj duhovnoj sili i još čudnijem aparatu koji je načinjen pre mnogo eona, i uz čiju su pomoć galaktički narodi uspeli da sa tom silom stupe u vezu. Taj je aparat, razume se, imao i svoje ime, ali u engleskom jeziku nije postojala reč koja bi, makar izdaleka, mogla izraziti njegovu suštinu. 'Talisman' bi možda bila reč koja bi ponajbolje odgovarala, ai je čak i ona bila suviše tvrda. Mada je, istini za volju, Ulis upravo tu reč upotrebio kada su, pre mnogo godina, o tome razgovarali.
<BR>&nbsp;&nbsp;&nbsp;&nbsp;&nbsp;Bilo je toliko mnogo stvari u galaksiji, pomisli on, toliki broj različitih ideja koje nije bilo moguće na odgovarajući način izraziti nijednim zemaljskim jezikom. 'Talisman' je u sebe nosio više no što je bilo značenje koje smo mi toj reči davali, a i aparat koji se tim izrazom određivao bio je nešto neuporedivo više od puke mašine. Povezana sa svim tim, kao i s izvesnim mehaničkim konceptima, bila je i ideja o psihičkom, zapravo o nekoj vrsti psihičke energije potpuno nepoznate na Zemlji. Enoh je pročitao i nešto literature o duhovnoj sili i o 'talismanu', ali priseti se sada, još dok je čitao savršeno je dobro shvatio koliko su i on, i ljudska rasa u celini, još daleko od toga da je pojme.
<BR>&nbsp;&nbsp;&nbsp;&nbsp;&nbsp;'Talismanom' su mogla rukovati samo određena lica, s određenim umovima i još nečim pored toga (nije li u pitanju bila, upita se on, neka vrsta duše?). 'Vidovitost' je bila reč koju je upotrebljavao, u svojim mentalnim pokušajima prevođenja, da odredi svojstva tih bića, ali ni ovoga puta, nikako nije bio siguran da li izraz po svemu odgovara. 'Talisman' je poveren najsposobnijima, najvičnijima, ili najodanijima (ma šta to, inače, moglo značiti) među tim galaktičkim 'vidovnjacima', koji su ga prevlačili od jedne zvezde do druge u nekoj vrsti stalnog širenja. Na svakoj novoj planeti žitelji su ostvarivali ličnu i intimnu vezu sa duhovnom silom posredstvom i delovanjem 'talismana' i njegovih staratelja.
<BR>&nbsp;&nbsp;&nbsp;&nbsp;&nbsp;Enoh zateče sebe kako drhti pri samoj pomisli na to - pri pomisli o opojnoj zanosnosti posezanja i stupanja u dodir sa duhovnošću što je preplavljivala svu galaksiju, i nema sumnje, čitavu vaseljenu. Saznanje bi se sigurno javilo, pomisli on, saznanje o tome da život ima posebno mesto u velikom tkanju postojanja, da je svako, ma koliko malen, slabačak i beznačajan bio, uvek na nešto mogao računati u beskrajnom talasanju vremena i prostora.
<BR>&nbsp;&nbsp;&nbsp;&nbsp;&nbsp;"Šta te muči, dragi?" upita ga Meri.
<BR>&nbsp;&nbsp;&nbsp;&nbsp;&nbsp;"Ništa", odvrati Enoh, "samo sam se bio zamislio. Izvinite. Neću vas više zanemarivati."
<BR>&nbsp;&nbsp;&nbsp;&nbsp;&nbsp;"Govorio si", ponovo započe Dejvid, "o onome što bismo mogli zateći u galaksiji. Na primer, o onoj neobičnoj vrsti matematike. Jednom si nam već pričao o tome, i bilo je to nešto..."
<BR>&nbsp;&nbsp;&nbsp;&nbsp;&nbsp;"Misliš na matematiku Arkturusa", reče Enoh. "Ne znam o njoj ništa više nego što sam znao kada sam vam prvi put o njoj pričao. Ipak, pretpostavlja puno saučestvovanje, budući da je zasnovana na simbolici ponašanja."
<BR>&nbsp;&nbsp;&nbsp;&nbsp;&nbsp;Bio je u nedoumici, reče on u sebi, da li se to uopšte moglo nazvati matematikom; ipak, nakon bližeg proučavanja moralo bi se doći do zaključka da je ona to, najverovatnije, i bila. Bilo je to, u svakom slučaju, nešto što bi zemaljski naučnici mogli korisno upotrebiti da društvene nauke učine isto onoliko logičnim i delatnim koliko su to bila i tehnička dostignuća na Zemlji i čiji se nastanak temeljio na drugim, običnim vidovima matmatike.
<BR>&nbsp;&nbsp;&nbsp;&nbsp;&nbsp;"A šta je sa biologijom one rase iz područja Andromede?" upita Meri. "One, koja je naselila sve te šašave planete?"
<BR>&nbsp;&nbsp;&nbsp;&nbsp;&nbsp;"Da, znam. Međutim, Zemlja bi morala još da sazri, kako intelektualno tako i emocionalno, da bismo se smeli usuditi da s njom činimo ono što i oni s Andromede. Pri svemu tome, verujem da bismo nešto od njihovog iskustva mogli i sami primeniti."
<BR>&nbsp;&nbsp;&nbsp;&nbsp;&nbsp;On nemušto sleže ramenima, pomislivši šta su sve oni s Andromede učinili na području biologije. Bio je to, znao je, nepobitan dokaz da je još bio Zemljanin, da se još koprcao u mreži predrasuda i ograničenosti ljudskog uma. Jer ono što su oni s Andromede uradili bila je jasna posledica zdravog razuma. Ukoliko niste u mogućnosti da naselite neki novi svet u svom prirodnom obličju, onda menjate to obličje. Pretvarate sebe u vrstu bića koje je sposobno da živi u toj novoj sredini, i ovladavate njome u tom svom različitom obličju. Ukoliko je neophodno da poprimite obličje crva - onda postajete crv; ili insekt, ili kakav ljuskar, ili bilo šta drugo, i ne samo što menjate svoje telo, već menjate i svoj um, pretvarajući ga u um neophodan da bi se moglo opstati na toj planeti.
<BR>&nbsp;&nbsp;&nbsp;&nbsp;&nbsp;"Pa, onda, i svi oni lekovi", podseti ga Meri, "i medicina, uopšte. Medicinsko znanje koje bi se moglo iskoristiti i na Zemlji. Sećaš li se onog paketića što ti ga je poslala Galaktička Centrala?"
<BR>&nbsp;&nbsp;&nbsp;&nbsp;&nbsp;"Paketić sa lekovima", potvrdi Enoh, "što mogu da izleče gotovo svaku bolest za koju znamo ovde na Zemlji. To me, možda, najviše i pritiska. To, što znam da su tu negde na polici, u stvari, na ovoj našoj planeti, dok su tolikim ljudima neophodni."
<BR>&nbsp;&nbsp;&nbsp;&nbsp;&nbsp;"Možda bi", predloži Dejvid, "mogao jedan uzorak poslati poštom kakvom lekarskom udruženju ili nekom iz farmaceutske industrije."
<BR>&nbsp;&nbsp;&nbsp;&nbsp;&nbsp;Enoh zavrte glavom. "Naravno, razmišljao sam i o tome. Međutim, moram imati u vidu čitavu galaksiju. Imam obaveza prema Galaktičkoj Centrali: preduzeli su najstrože mere predostrožnosti da postojanje Stanice ne bude otkrivneo. Tu su, zatim, Ulis i ostali moji prijatelji s drugih planeta. Ne mogu da dovedem u pitanje njihove planove. Ne mogu ih izdati. Kada se dobro razmisli, Galaktička Centrala i njena delatnost važniji su od same Zemlje."
<BR>&nbsp;&nbsp;&nbsp;&nbsp;&nbsp;"Dobro jutro, čaršijo",primeti Dejvid, sa blagom porugom u glasu.
<BR>&nbsp;&nbsp;&nbsp;&nbsp;&nbsp;"Upravo tako, u pravu si. U jednom trenutku, pre mnogo godina, razmišljao sam o tome da napišem nekoliko članaka i da ih pošaljem pojedinim naučnim časopisima. Ne medicinskim časopisima, razume se, jer o medicini nemam pojma. Lekovi su, naravno, ovde, tamo na polici, zajedno sa uputstvom za njihovu upotrebu, ali su to ipak samo pilule, ili prah, ili masti, ili šta god drugo mogli biti. Ali bilo je tu i drugih stvari o kojima sam znao mnogo više, u koje sam uspeo da proniknem. Nije ih, prirodno, bilo preterano mnogo, ali u svakom slučaju, bili bi to nagoveštaji koji bi otvarali nove puteve. Dovoljno da nekog usmere u dobrom pravcu. Nekog ko bi tačno znao šta će s njima."
<BR>&nbsp;&nbsp;&nbsp;&nbsp;&nbsp;"Čekaj, čekaj", prekinu ga Dejvid, "ipak ti to ne bi uspelo. Nemaš nikakvog ni tehničkog ni istraživačkog iskustva, kao ni diplomu nekog fakulteta. Nisi povezan ni sa jednom školom ili koledžom. Ti časopisi jednostavno ne objavljuju nikog ko već nema ime."
<BR>&nbsp;&nbsp;&nbsp;&nbsp;&nbsp;"Razume se, i to mi je bilo jasno. Upravo iz tog razloga nikad nisam ni napisao te članke. Znao sam da bi bilo beskorisno. Ipak, ne možeš krivicu prebaciti na časopise. Oni snose izvesnu odgovornost, i ne mogu svoje stranice otvarati bilo kome. Pored toga, čak i da su ustanovili da su članci vredni pažnje, da su se odnosili prema njima s dovoljno poštovanja i da su poželeli da ih objave, sasvim sigurno bi pokušali da nešto više saznaju o njihovom autoru. A to bi ih dovelo pravo do ove Stanice."
<BR>&nbsp;&nbsp;&nbsp;&nbsp;&nbsp;"Međutim, čak i da si uspeo da sa tim iziđeš na kraj", primeti Dejvid, "položaj bi ti i dalje bio krajnje zamršen. Maločas si, naime, priznao da snosiš odgovornost i prema Galaktičkoj Centrali."
<BR>&nbsp;&nbsp;&nbsp;&nbsp;&nbsp;"Da sam u tim posebnim slučajevima uspeo da se nekako izvučem, zavaravši pred radoznalcima trag, sve ostalo bi bilo u redu", odvrati Enoh. "Ukoliko bih samo usmerio pažnju zemaljskih naučnika u jednom pravcu, a onda ih pustio da sami rade dalje, razvijajući prvobitnu ideju, ne verujem da bi Galaktička Centrala bila oštećena. Glavno bi pitanje, naravno, bilo ne otkriti pravi izvor informacije."
<BR>&nbsp;&nbsp;&nbsp;&nbsp;&nbsp;"Pa ipak, čak i tako", nastavi Dejvid, "bilo je zapravo veoma malo toga što bi im ti mogao otkriti. U stvari, hoću da kažem da, čak i u najopštijim crtama, ni sam nisi dovoljno znao. Toliko mnogo tog galaktičkog saznanja leži izvan već uhodanih tračnica."
<BR>&nbsp;&nbsp;&nbsp;&nbsp;&nbsp;"Znam", potvrdi Enoh. "Eto, uzmimo na primer mentalni inženjering na Mankalinenu III. Kada bi na Zemlji njime ovladali, naši bi ljudi bez sumnje mogli pronaći ključ za postupak prema neurotičnim i mentalno poremećenim osobama. Mogli bismo, u tom slučaju, isprazniti sve klinike u koje su takve osobe bile smeštene, porušiti ih ili ih upotrebiti u neke druge svrhe. Jednostavno, više ne bi bilo potrebe za njima. Međutim, jedino bi nam na Mankalinenu III mogli otkriti o čemu je tu zapravo reč. Ja, samo, znam da su oni čuveni po svom mentalnom inženjeringu, ali to je ujedno sve što znam. Ne raspolažem ni najmanjim nagoveštajem o čemu je tu zapravo reč. To bi nam samo tamo na Mankalinenu mogli reći."
<BR>&nbsp;&nbsp;&nbsp;&nbsp;&nbsp;"U stvari, ono o čemu sve vreme govoriš", umeša se Meri, "jesu sve one bezimene nauke - one o čijem postojanju nijedno ljudsko biće pojma nema."
<BR>&nbsp;&nbsp;&nbsp;&nbsp;&nbsp;"Poput nas, možda", upade Dejvid.
<BR>&nbsp;&nbsp;&nbsp;&nbsp;&nbsp;"Dejvide!" viknu Meri.
<BR>&nbsp;&nbsp;&nbsp;&nbsp;&nbsp;"Nema nikakvog smisla", ljutnu se Dejvid, "pretvarati se da smo ljudska bića."
<BR>&nbsp;&nbsp;&nbsp;&nbsp;&nbsp;"Ali vi to jeste", primeti Enoh napeto. "Za mene, vi jeste ljudska bića. Jedina koja imam. U čemu je stvar, Dejvide?"
<BR>&nbsp;&nbsp;&nbsp;&nbsp;&nbsp;"Pa, rekao bih", odgovori Dejvid, "da je došao trenutak da kažemo šta smo mi, zapravo. Da smo, naime, tek priviđenja. Da smo stvoreni i da postojimo samo sa jednom svrhom - da povremeno dolazimo ovamo i razgovaramo s tobom, da ti nadomestimo ljudska bića od krvi i mesa koja ne možeš imati."
<BR>&nbsp;&nbsp;&nbsp;&nbsp;&nbsp;"Meri", uzviknu Enoh, "nemoguće je da i ti tako misliš, zar ne? Nemoguće!"
<BR>&nbsp;&nbsp;&nbsp;&nbsp;&nbsp;On posegnu rukom prema njoj, ali na pola puta zastade - užasnuvši se pri pomisli na svoju nameru. Bilo je to prvi put da je uopšte pokušao da je dodirne. Bilo je to prvi put, tokom svih ovih godina, da se zaboravio.
<BR>&nbsp;&nbsp;&nbsp;&nbsp;&nbsp;"Izvini, Meri. Nije trebalo da to učinim."
<BR>&nbsp;&nbsp;&nbsp;&nbsp;&nbsp;U njenim očima blistale su suze.
<BR>&nbsp;&nbsp;&nbsp;&nbsp;&nbsp;"Želela bih da možeš", reče ona. "Oh, kako bih želela!"
<BR>&nbsp;&nbsp;&nbsp;&nbsp;&nbsp;"Dejvide", pozva on, ne okrećući glavu.
<BR>&nbsp;&nbsp;&nbsp;&nbsp;&nbsp;"Dejvid je otišao", reče Meri.
<BR>&nbsp;&nbsp;&nbsp;&nbsp;&nbsp;"I neće se više vratiti", upita Enoh.
<BR>&nbsp;&nbsp;&nbsp;&nbsp;&nbsp;Meri zavrte glavom.
<BR>&nbsp;&nbsp;&nbsp;&nbsp;&nbsp;"U čemu je stvar, Meri? O čemu je reč? Šta sam to učinio?" "Ništa", odgovori Meri, "osim što si nas suviše poistovetio s ljudima. Tako smo sve više postajali ljudska bića, sve dok to nismo sasvim postali. Ne više samo lutke, ne više samo lepe marionete, već stvarna ljudska bića. Mislim da Dejvid to više nije mogao podneti - ne što je postao ljudsko biće, već što je, postavši ljudsko biće, i dalje ostao samo sen. To nije bilo toliko važno dok smo bili marionete i lutke, jer tada nismo bili ljudska bića. Jer nismo imali ljudska osećanja."
<BR>&nbsp;&nbsp;&nbsp;&nbsp;&nbsp;"Meri, molim te", zavapi Enoh. "Meri, molim te, oprosti mi."
<BR>&nbsp;&nbsp;&nbsp;&nbsp;&nbsp;Ona se naže prema njemu, i lice joj beše obasjano dubokom nežnošću. "Nema ničega što bi trebalo da ti oprostim", reče ona. "U stvari, mislim da bi trebalo da ti budemo na svemu zahvalni. Stvorio si nas svojom ljubavlju prema nama i iz potrebe za nama, a odista je divno saznanje da si voljen i da si nekome potreban."
<BR>&nbsp;&nbsp;&nbsp;&nbsp;&nbsp;"Ali to više nije slučaj", uzviknu Enoh. "Nekad, davno, morao sam vas stvarati, zazivajući vas, ali to sada više nije slučaj. Sada mi dolazite u posetu po svojoj slobodnoj volji."
<BR>&nbsp;&nbsp;&nbsp;&nbsp;&nbsp;Koliko je godina prošlo od tada? upita se on. Možda i svih pedeset. Najpre je to bila Meri, a za njom je došao i Dejvid. Između svih, koji su potom došli, oni su mu bili najbliži i najdraži.
<BR>&nbsp;&nbsp;&nbsp;&nbsp;&nbsp;A pre toga, pre no što je uopšte i pokušao da ih zazove, godine je proveo proučavajući tu bezimenu nauku čudotvoraca sa Alfarada XXII.
<BR>&nbsp;&nbsp;&nbsp;&nbsp;&nbsp;Postojali su, nekad, dani i stanje duha kada su to nazivali crnom magijom, ali to uopšte nije bila crna magija. U stvari, predstavljalo je to izraz znalačkog baratanja izvesnim prirodnim svojstvima vaseljene, o kojima ljudska rasa nije ni sanjala. Svojstvima, štaviše, kojih Čovek možda nikada neće ni postati svestan. Bar u ovom trenutku, nije bilo nikakvog usmerenja naučnog duha u tom pravcu, nikakvog podsticaja da se započne s istraživanjem koje mora prethoditi svakom otkriću.
<BR>&nbsp;&nbsp;&nbsp;&nbsp;&nbsp;"Dejvid je stekao utisak", reče Meri, "da nismo mogli ovako nastaviti zauvek, sa tim svojim ospokojavajućim posetama. Morao je doći trenutak kada je trebalo da se suočimo s onim što smo zaista."
<BR>&nbsp;&nbsp;&nbsp;&nbsp;&nbsp;"A šta je s ostalima?"
<BR>&nbsp;&nbsp;&nbsp;&nbsp;&nbsp;"Žao mi je, dragi. I s njima je isto."
<BR>&nbsp;&nbsp;&nbsp;&nbsp;&nbsp;"A ti? Kako stoji stvar s tobom, Meri?"
<BR>&nbsp;&nbsp;&nbsp;&nbsp;&nbsp;"Ne znam", odgovori ona. "Sa mnom je drukčije. Ja te veoma volim."
<BR>&nbsp;&nbsp;&nbsp;&nbsp;&nbsp;"A ja..."
<BR>&nbsp;&nbsp;&nbsp;&nbsp;&nbsp;"Ne, nisam to imala na umu. Zar ne razumeš! Zaljubljena sam u tebe."
<BR>&nbsp;&nbsp;&nbsp;&nbsp;&nbsp;Zapanjen, on ponovo sede, zureći u nju, i svuda oko njega kao da sav svet zaječa: činilo mu se da stoji nepokretan usred bure, dok svet i vreme nepojamnom brzinom protiču mimo njega.
<BR>&nbsp;&nbsp;&nbsp;&nbsp;&nbsp;"Kad bi samo", prozbori ona, "moglo i dalje biti kao što je bilo u početku. Tada smo jednostavno bili zadovoljni zbog samog svog postojanja, naša osećanja još nisu bila pokrenuta i činilo nam se da smo odista srećni. Poput male, srećne dece, što radosno trčkaraju na suncu. Ali onda smo svi odrasli. I rekla bih, ja ponajviše od svih."
<BR>&nbsp;&nbsp;&nbsp;&nbsp;&nbsp;Ona mu uputi osmeh, ali u očima su joj bile suze.
<BR>&nbsp;&nbsp;&nbsp;&nbsp;&nbsp;"Nemoj to primiti k srcu, dragi. Mogli bismo..."
<BR>&nbsp;&nbsp;&nbsp;&nbsp;&nbsp;"Draga moja", reče on, "bio sam zaljubljen u tebe još od prvog trenutka kada sam te ugledao. Čini mi se, čak, još i pre toga."
<BR>&nbsp;&nbsp;&nbsp;&nbsp;&nbsp;On ponovo posegnu rukom prema njoj, ali je odmah povuče, setivši se.
<BR>&nbsp;&nbsp;&nbsp;&nbsp;&nbsp;"Nisam to znala", odgovori ona. "Možda nije trebalo ni da ti kažem sve ovo. Mogao si živeti s tim sve dok nisi saznao da i ja tebe volim."
<BR>&nbsp;&nbsp;&nbsp;&nbsp;&nbsp;On nemoćno klimnu.
<BR>&nbsp;&nbsp;&nbsp;&nbsp;&nbsp;Ona pognu glavu. "Bože dragi, zaista nismo ovo zaslužili. Nismo učinili ništa, zbog čega bismo ovo zaslužili."
<BR>&nbsp;&nbsp;&nbsp;&nbsp;&nbsp;Zatim podiže glavu i zagleda se u njega. "Kad bih samo mogla da te dodirnem."
<BR>&nbsp;&nbsp;&nbsp;&nbsp;&nbsp;"Možemo nastaviti", žustro primeti on, "kao i dosad. Možeš mi dolaziti ovamo kad god to zaželiš. Mogli bismo..."
<BR>&nbsp;&nbsp;&nbsp;&nbsp;&nbsp;Ona odmahnu glavom. "Nećemo uspeti", prekinu ga ona. "Ni ti ni ja ne bismo to mogli podneti."
<BR>&nbsp;&nbsp;&nbsp;&nbsp;&nbsp;Znao je, naravno, savršeno dobro, da je bila u pravu. Bilo mu je jasno da je sve bilo gotovo. Tokom čitavih pedeset godina, ona i drugi, dolazili su mu u pohode. Od sada ih više neće biti. Vilinski san se okončao, i čarolije više nije bilo. Od sada će biti sam - samotniji no ikad, usamljeniji, čak, nego što je to bio pre no što ju je upoznao.
<BR>&nbsp;&nbsp;&nbsp;&nbsp;&nbsp;Ona mu više neće dolaziti i on više nikada neće biti u stanju da nagna sebe da je zazove, čak i kada bi to bilo moguće, i njegov svet senki, kao i njegova nemoguća ljubav, jedina ljubav koju je ikad upoznao, nestaće zauvek.
<BR>&nbsp;&nbsp;&nbsp;&nbsp;&nbsp;"Zbogom, najdraža moja", prošaputa on.
<BR>&nbsp;&nbsp;&nbsp;&nbsp;&nbsp;Ali bilo je prekasno. Ona je već nestala.
<BR>&nbsp;&nbsp;&nbsp;&nbsp;&nbsp;Kao da dolazi iz nepregledne daljine, tako mu se bar učinilo, do njega dopre žalobni pisak: nova poruka je prispela.
</P></TD></TR></TABLE>
<P class="next">
<A HREF=p13.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
