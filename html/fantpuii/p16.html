<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>SAM!
<P>&nbsp;&nbsp;&nbsp;&nbsp;&nbsp;Smrt jeste nešto užasno; ali kao da ju je lakše podneti ako si u dobrom društvu.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Dežnjev senior
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;65.
<BR>&nbsp;&nbsp;&nbsp;&nbsp;&nbsp;Morison je, doduše, pratio šta se dešava, ali sa primetnom neizvesnošću. Nije smatrao da je potrebno da aktivno učestvuje. Ipak, mislio je, ako bi mu nešto važno prošlo kroz um, ne bi se dvoumio da to i objavi. Jer bi se u suprotnom ponašao neprofesionalno.
<BR>&nbsp;&nbsp;&nbsp;&nbsp;&nbsp;Kalinjina je, sa njegove leve strane, delovala snuždeno i besposleno je dobovala prstima. On se nagnu ka njoj i prošapta:
<BR>&nbsp;&nbsp;&nbsp;&nbsp;&nbsp;"Jesi li nam vratila kod L-glukoze?"
<BR>&nbsp;&nbsp;&nbsp;&nbsp;&nbsp;Ona ćutke klimnu.
<BR>&nbsp;&nbsp;&nbsp;&nbsp;&nbsp;"Poznaješ li hipotezu Nastjaspenskaje?" nastavi on.
<BR>&nbsp;&nbsp;&nbsp;&nbsp;&nbsp;"Nije iz mog područja. Nisam nikada ništa čula o njoj."
<BR>&nbsp;&nbsp;&nbsp;&nbsp;&nbsp;"A veruješ li u nju?"
<BR>&nbsp;&nbsp;&nbsp;&nbsp;&nbsp;Kalinjina, međutim, vešto izbeže zamku.
<BR>&nbsp;&nbsp;&nbsp;&nbsp;&nbsp;"Nisam dovoljno stručna da bih verovala, ni da ne bih. Ali on veruje, jer želi da veruje."
<BR>&nbsp;&nbsp;&nbsp;&nbsp;&nbsp;"Osećaš li šta?"
<BR>&nbsp;&nbsp;&nbsp;&nbsp;&nbsp;"Ništa intenzivnije nego pre."
<BR>&nbsp;&nbsp;&nbsp;&nbsp;&nbsp;Dežnjev je, naravno, bio tih. Boranovoj bi, s vremena na vreme preko usana prešla po koja reč, ali pomisli Morison, krajnje neubedljivo. Izgleda da je samo Konjev još bio pun entuzijazma. U jednom trenutku, on povika:
<BR>&nbsp;&nbsp;&nbsp;&nbsp;&nbsp;"Jeste li čuli? Je l' neko čuo? Cirkularni ritam! Cirkularni ritam!"
<BR>&nbsp;&nbsp;&nbsp;&nbsp;&nbsp;Niko mu ne odgovori. Posle izvesnog vremena, Morison zapita:
<BR>&nbsp;&nbsp;&nbsp;&nbsp;&nbsp;"Šta misliš da to znači, Jurij?"
<BR>&nbsp;&nbsp;&nbsp;&nbsp;&nbsp;No, ne dobi nikakav odgovor. Čak i Konjev napokon utihnu, i stade da zuri napred, osmatrajući kako se brod kreće kroz fluidnu struju.
<BR>&nbsp;&nbsp;&nbsp;&nbsp;&nbsp;"Pa, Jurij", oglasi se Boranova.
<BR>&nbsp;&nbsp;&nbsp;&nbsp;&nbsp;Konjev, pod prinudom, odgovori rapavim glasom:
<BR>&nbsp;&nbsp;&nbsp;&nbsp;&nbsp;"Ni je ne razumem."
<BR>&nbsp;&nbsp;&nbsp;&nbsp;&nbsp;"Jurij, sinko", poče Dežnjev, "čini mi se da je ovaj neuron vrlo nevaljao i da, štaviše, zabušava. Moraćemo da probamo sa nekim drugim, i možda, još nekim. Onaj malopređašnji je morao biti tek puka početnička sreća."
<BR>&nbsp;&nbsp;&nbsp;&nbsp;&nbsp;Konjev ga ljutito pogleda.
<BR>&nbsp;&nbsp;&nbsp;&nbsp;&nbsp;"Nemamo posla sa pojedinačnim ćelijama. Nalazimo se u ćelijskoj grupi, oko milion njih, ili više, koja, ako je suditi prema Albertovoj teoriji, predstavlja centar kreativnog mišljenja. Ono što 'misli' jedna, to 'misle' i sve ostale, sa beznačajnim varijacijama."
<BR>&nbsp;&nbsp;&nbsp;&nbsp;&nbsp;"Pravilno", saglasi se Morison.
<BR>&nbsp;&nbsp;&nbsp;&nbsp;&nbsp;"Znači, nećemo ispitivati ćeliju po ćeliju?" navaljivao je Dežnjev.
<BR>&nbsp;&nbsp;&nbsp;&nbsp;&nbsp;"To bi bilo beskorisno", odgovori Morison.
<BR>&nbsp;&nbsp;&nbsp;&nbsp;&nbsp;"Odlično", izgovori Dežnjev i huknu, "jer u suprotnom ne bismo imali dovoljno energije, a ni vremena. Pa, šta ćemo sad?"
<BR>&nbsp;&nbsp;&nbsp;&nbsp;&nbsp;U tišini koja nastupi, začu se ponovo Konjevljev glas:
<BR>&nbsp;&nbsp;&nbsp;&nbsp;&nbsp;"Ne razumem, i dalje. Možda je moguće da Nastjaspenskaja greši."
<BR>&nbsp;&nbsp;&nbsp;&nbsp;&nbsp;U tom trenutku, Kalinjina sa odlučnim izrazom na licu, razveza svoj opasač i ustade:
<BR>&nbsp;&nbsp;&nbsp;&nbsp;&nbsp;"Želim nešto da kažem, i molim vas da me ne prekidate. Natalija, slušaj me. Daleko smo stigli. Ovo je eksperiment koji je trebalo izvršiti, iako je, prema mom mišljenju, od početka bio osuđen na neuspeh. Pa, čini mi se da nismo uspeli."
<BR>&nbsp;&nbsp;&nbsp;&nbsp;&nbsp;Ona uperi prst na Konjeva, ne gledajući ga izravno.
<BR>&nbsp;&nbsp;&nbsp;&nbsp;&nbsp;"Neki od nas bi želeli da uobličavaju Vaseljenu po svom nahođenju. Sve što im ne odgovara nastojaće da izmene čistom snagom volje, zaboravljajući pri tom da je Vaseljena nešto što se nalazi van domašaja ličnih želja, ma koliko se trudili da joj ih nametnemo.
<BR>&nbsp;&nbsp;&nbsp;&nbsp;&nbsp;Ja ne znam da li je Nastjaspenkaja u pravu, ili da li možda greši. Ne znam ni da li su Albertove teorije ispravne ili nisu. Ali jedno znam: i ona i on zasnovali su svoje teorije imajući u vidu zdrav, 'ispravan' ljudski mozak. Mozak akademika Šapirova nije zdrav. Dvadeset procenata njegovog tkiva ne funcioniše, mrtvo je. Ostatak je, sudeći prema tome da koma u kojoj se nalazi traje nedeljama, verovatno već poprilično oštećen.
<BR>&nbsp;&nbsp;&nbsp;&nbsp;&nbsp;Svaki razuman čovek doći će do zaključka da Šapirov u ovom trenutku nije sposoban da misli kao normalno, razumno biće. Njegov mozak je vojska, poražena i neorganizovana. Fabrika iz koje izlaze defektni proizvodi. On, mozak, povremeno, nasumično zaiskri, emitujući razlomljene misli, zgužvane fragmente, otpadne materije sećanja. Neki ljudi", ona ponovo uperi prst, "to ne žele da priznaju čak ni sebi samima, jer veruju da će se, ukoliko navaljuju i insistiraju dovoljno agresivno, očigledno povući, a nemoguće zauzeti njegovo mesto."
<BR>&nbsp;&nbsp;&nbsp;&nbsp;&nbsp;I Konjev se odvezao i sada je stajao. On se lagano okrenu i pogleda u Kalinjinu. (Morison je bio zapanjen: zaista ju je gledao. I na njegovom licu nije bilo vidljivog znaka besa, mržnje ili prezira. Bio je to, Morison beše siguran, potišten, gotovo samosažaljiv pogled.)
<BR>&nbsp;&nbsp;&nbsp;&nbsp;&nbsp;Ali mu je glas, kada je progovorio, obraćajući se Boranovoj, bio i dalje tvrd i neumoljiv:
<BR>&nbsp;&nbsp;&nbsp;&nbsp;&nbsp;"Natalija, da li je išta slično ovome što smo sada čuli razmatrano pre polaska na put?"
<BR>&nbsp;&nbsp;&nbsp;&nbsp;&nbsp;"Pitaš li me to, Jurij, da li je Sofija nešto slično rekla pre ovog trenutka?! Ne, nije."
<BR>&nbsp;&nbsp;&nbsp;&nbsp;&nbsp;"Ima li kakvog razloga da dopuštamo da nas članovi posade koji nemaju vere u poduhvat odvraćaju od njega? Pitam, dalje, zašto su se ti članovi posade uopšte i otisnuli na ovaj put?"
<BR>&nbsp;&nbsp;&nbsp;&nbsp;&nbsp;"Zato što sam naučnik", prasnu Kalinjina, takođe se obraćajući Boranovoj. "Zato što sam želela da ispitam uticaj veštačkih elektronskih kodova u biohemijskom okruženju. To je rezultiralo uspehom, te se, stoga, s mog stanovišta, ovaj poduhvat može smatrati uspešnim. I s Arkadijevog, isto tako, jer se brod pod njegovim rukama ponašao kako treba, i za Alberta, takođe, jer on sada ima čvršći oslonac za svoje teorije, pa i za tebe, Natalija, jer si nas dovde dovela bez problema, i sva je prilika da ćeš nas bez problema i izvesti odavde. Ali za jednog od nas", prst se ponovo optužujući podiže, "ovo putovanje nije bilo uspešno, i njegova lična mentalna higijena bila bi mu vrlo zahvalna kada bi se pomirio sa neuspehom."
<BR>&nbsp;&nbsp;&nbsp;&nbsp;&nbsp;(Pa, dobro mu je vratila, pomisli Morison.)
<BR>&nbsp;&nbsp;&nbsp;&nbsp;&nbsp;No, Konjev ne ustuknu pred napadom. Naprotiv, glas mu je bio ledeno miran:
<BR>&nbsp;&nbsp;&nbsp;&nbsp;&nbsp;"Stvari ne stoje tako, usprotivi se on", ponovo se obraćajući Boranovoj. "Istina je upravo suprotna onome što se ovde tvrdi. Od samog početka je bilo jasno da se Šapirovljev mozak neće ponašati onako kako bi to činio da nije pretrpeo nikakva oštećenja. Od ranije smo znali da će do nas, putem talasa, stizati i misli od vitalnog značaja, baš kao i besmislice. Da, znali smo. Nadao sam se da će nam se primarne misli ukazati snažnije i izrazitije neposredno po prelasku sinapse. Tu smo iznevereni. To, međutim, nikako ne znači da je zadatak što stoji pred nama neostvarljiv, već da je samo unekoliko otežan.
<BR>&nbsp;&nbsp;&nbsp;&nbsp;&nbsp;Već smo napabirčili oko stotinu rečenica i slika iz Šapirovljevih misli. Nemojte zaboraviti nu puta c jednako je m kroz s, što mislim da je od najvećeg značaja. Tu misao svakako nećemo proglasiti za besmislicu, zar ne?"
<BR>&nbsp;&nbsp;&nbsp;&nbsp;&nbsp;"Jesi li razmatrao mogućnost, Jurij, da je taj matematički fragment rezultat nečega za čime je Šapirov tragao i pri tom proglasio beznačajnim?" upita Boranova.
<BR>&nbsp;&nbsp;&nbsp;&nbsp;&nbsp;"Jesam, razmatrao sam i tu mogućnost. Ali zbog čega bi se onda taj fragment zakačio za njegov um? U svakom slučaju, stvar je više nego vredna daljeg razmatranja. Pomislite, samo, koliko se toga što trenutno smatramo bespredmetnim, od onoga što imamo, kao podatak, može pokazati presudnim, osvetljeno iz pravog ugla? Ako nastavimo dalje, možda ćemo dobiti priliku da popunjavamo prazna mesta u slagalici. Jedno je, međutim, sasvim sigurno, a to je da u ovom trenutku nemamo nikakvog razloga da naš poduhvat proglasimo neuspešnim. Bilo koji segment poduhvata."
<BR>&nbsp;&nbsp;&nbsp;&nbsp;&nbsp;Boranova lako klimnu glavom.
<BR>&nbsp;&nbsp;&nbsp;&nbsp;&nbsp;"Pa, nadajmo se, Jurij, da si u pravu. Ali kao što je Arkadij već pitao, šta nam je sada činiti? Šta po tvom mišljenju treba da činim?"
<BR>&nbsp;&nbsp;&nbsp;&nbsp;&nbsp;Primetno opušteniji, Konjev nastavi:
<BR>&nbsp;&nbsp;&nbsp;&nbsp;&nbsp;"Postoji jedna stvar koju još nismo isprobali. Probali smo sa detekcijom van neurona, unutar neurona, unutar aksona, dendrita, neposredno posle sinapse. Međutim, svi ti pokušaji činjeni su iz unutrašnjosti broda, unutar zidova koji se možda ponašaju kao izolatori."
<BR>&nbsp;&nbsp;&nbsp;&nbsp;&nbsp;"Koliko shvatam tvoj predlog, želiš da pokušamo sa detekcijom izvan broda, u samoj ćelijskoj tečnosti? Priseti se da bi osmatrač i dalje bio omeđen ronilačkom opremom."
<BR>&nbsp;&nbsp;&nbsp;&nbsp;&nbsp;"Plastična odora nije toliko debela kao zidovi broda i izolacioni efekat će, prema tome, biti neuporedivo slabiji. Osim toga, sam kompjuter ne mora da se nalazi u unutrašnjosti odela."
<BR>&nbsp;&nbsp;&nbsp;&nbsp;&nbsp;Morison oseti, vrlo jasno, znak za uzbunu.
<BR>&nbsp;&nbsp;&nbsp;&nbsp;&nbsp;"A koga imaš na umu za taj poduhvat?"
<BR>&nbsp;&nbsp;&nbsp;&nbsp;&nbsp;Konjevljev hladni pogled zaustavi se na njemu.
<BR>&nbsp;&nbsp;&nbsp;&nbsp;&nbsp;"Postoji, Alberte, jedna jedina mogućnost. Kompjuter je u potpunosti tvoj proizvod i usklađen je sa tvojim mozgom. Ti si, dakle, najosetljiviji na Šapirovljeve misli. Bilo bi, dakle, naprosto sumanuto, poslati napolje nekog drugog. Odgovor na tvoje pitanje glasi: tebe imam na umu."
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;66.
<BR>&nbsp;&nbsp;&nbsp;&nbsp;&nbsp;Morison oseti kako mu se creva vezuju u čvor. Ne! Ne to! Ne mogu to još jednom od njega tražiti!
<BR>&nbsp;&nbsp;&nbsp;&nbsp;&nbsp;On pokuša da to i izgovori, ali usta kao da su mu se potpuno osušila i to u magnovenju. Uspeo je da iz sebe istisne tek neko jedva razgovetno krkljanje. Kroz misao mu prođe činjenica da je počeo da veruje kako više nije strašljivac već hrabri avanturista u pohodu kroz moždanu ćeliju no, strahovi mu se, odjednom, potpuno, vratiše.
<BR>&nbsp;&nbsp;&nbsp;&nbsp;&nbsp;"Ne to!" začu se krik, ali to nije bio njegov glas. Jer ovaj je bio viši za oktavu. Bila je to Kalinjina.
<BR>&nbsp;&nbsp;&nbsp;&nbsp;&nbsp;Zurila je u Boranovu, bleda lica, pridržavajući se rukama za naslon sedišta:
<BR>&nbsp;&nbsp;&nbsp;&nbsp;&nbsp;"To ne, Natalija!" uzvikivala je uzbuđeno, dok su joj se grudi nadimale. "Predlog je kukavički! Jadni Albert je jednom već bio izvan broda. Gotovo da se nije vratio živ, a da nam se nije vratio, verovatno bismo još tražili put iz pogrešnog kapilara, i verovatno do nervnih ćelija nikada ne bismo ni stigli! Zašto bi on morao da to učini još jednom? Sasvim je sigurno da je sada red na nekog drugog, a pošto je to njegova ideja (niko nije osetio potrebu da postavi pitanje: 'ko, on') neka on to i izvede. Zašto bi to tražio od nekog drugog?"
<BR>&nbsp;&nbsp;&nbsp;&nbsp;&nbsp;Morison pronađe malo snage da, mimo svojih strahova, postavi sebi pitanje da li je ovaj izliv Kalinjine bio posledica njenih osećanja prema njemu ili ga je tako žustro uzela u odbranu jedino stoga što je iznenada dobila priliku da se Konjevu još jednom suprotstavi. Negde, u najskrivenijem kutku svoga uma, Morison je bio dovoljno pragmatičan da ipak presudi u korist ovog drugog.
<BR>&nbsp;&nbsp;&nbsp;&nbsp;&nbsp;Konjevljevo lice postajalo je sve zakrvavljenije dok je Sofija govorila.
<BR>&nbsp;&nbsp;&nbsp;&nbsp;&nbsp;"Nema u tome nikakvog kukavičluka!" (Naglasio je tu reč, da bude jasno kako ga je to najviše pogodilo.) "Moj predlog predstavlja jedinu razumnu mogućnost. Ako bih ja kročio napolje, što bih i mogao i bio spreman da učinim, morao bih upotrebiti Albertovu mašinu, koja, međutim, ako je ja budem koristio, neće pokazati svoje optimalne performanse. Nemamo izbora. To mora biti neko ko može da iz mašine izvuče najviše. Ne postavlja se, uopšte, pitanje ko je to, suviše je jasno."
<BR>&nbsp;&nbsp;&nbsp;&nbsp;&nbsp;"Tačno", složi se Morison, ali tek pošto se uverio da ga glas neće ponovo izdati. "Međutim, nema razloga za pomisao da će prijem talasa izvan broda biti bolji nego iz broda."
<BR>&nbsp;&nbsp;&nbsp;&nbsp;&nbsp;"Onoliko koliko nema, toliko i ima razloga", odvrati Konjev. "Osim toga, kao što je Dežnjev rekao, zalihe energije nam se smanjuju. Kao i vreme, uostalom. Nemamo vremena za premišljanje. Moraćeš da iziđeš iz broda, kao i prošli put i to odmah."
<BR>&nbsp;&nbsp;&nbsp;&nbsp;&nbsp;Morison izgovori dubokim glasom, nadajući se da će to možda biti poslednja reč:
<BR>&nbsp;&nbsp;&nbsp;&nbsp;&nbsp;"Žao mi je. Ja iz broda ne izlazim."
<BR>&nbsp;&nbsp;&nbsp;&nbsp;&nbsp;Ali u tom trenutku, Boranova kao da se konačno odlučila.
<BR>&nbsp;&nbsp;&nbsp;&nbsp;&nbsp;"Alberte, bojim se da ćeš morati", reče ona tiho.
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Jurij je u pravu. Samo ti i tvoja mašina možete nam dati podatke koje tražimo."
<BR>&nbsp;&nbsp;&nbsp;&nbsp;&nbsp;"Siguran sam da neće biti nikakvih informacija."
<BR>&nbsp;&nbsp;&nbsp;&nbsp;&nbsp;Boranova odbrambeno ispruži ruke.
<BR>&nbsp;&nbsp;&nbsp;&nbsp;&nbsp;"Možda si u pravu, ali takve stvari ne ostavljaju se slučaju. Hajde da probamo."
<BR>&nbsp;&nbsp;&nbsp;&nbsp;&nbsp;"Ali..."
<BR>&nbsp;&nbsp;&nbsp;&nbsp;&nbsp;"Alberte", nastavi Boranova, "obećavam ti, kad se vratimo u spoljni svet, da će tvoje zasluge, tvoj udeo u poduhvatu, kad tome dođe vreme, biti u najvećoj meri istaknuti. Bićeš poznat kao čovek koji je načinio teoriju mišljenja, čovek koji je izumeo mašinu koja mu pomaže da u praksi primenjuje svoju teoriju, kao čovek koji je spasao brod od propasti u kapilaru, i najzad, kao čovek koji je otkrio smisao Šapirovljevih misli izišavši u neuron, kao što je to učinio i u krvnom sistemu."
<BR>&nbsp;&nbsp;&nbsp;&nbsp;&nbsp;"Hoćeš da kažeš, ako odbijem, ta istina nikada neće biti obelodanjena?"
<BR>&nbsp;&nbsp;&nbsp;&nbsp;&nbsp;"Prisiljavaš me da se ponašam pokvareno", uzdahnu Boranova, i to naočigled svih. "Više bih volela da mi nisi postavio to pitanje. Da, ako odbiješ, istina možda neće biti obelodanjena. To je, na kraju krajeva, jedino oružje koje mi je trenutno na raspolaganju. Ne možemo te naterati da iziđeš iz broda, jer tvoje bivstvovanje van broda je, kao takvo, sasvim beskorisno. Moraš osluškivati Šapirovljeve misli, a za to nam je potreban voljan i saglasan saradnik. Za to ćemo te i nagraditi."
<BR>&nbsp;&nbsp;&nbsp;&nbsp;&nbsp;Morison se panično obazre oko sebe, očekujući pomoć od nekoga od svojih saputnika. Boranova zuri u njega kao zmija. Konjev ga odozdo posmatra kao pobednik. Dežnjev gleda u stranu, očigledno mu je neprijatno, ali ne želi da se izjašnjava. A Kalinjina... njegova jedina nada...
<BR>&nbsp;&nbsp;&nbsp;&nbsp;&nbsp;On je pogleda zamišljeno i upita.
<BR>&nbsp;&nbsp;&nbsp;&nbsp;&nbsp;"Šta ti kažeš na sve ovo, Sofija?"
<BR>&nbsp;&nbsp;&nbsp;&nbsp;&nbsp;Kalinjina je trenutak oklevala, a onda odgovori čvrstim glasom:
<BR>&nbsp;&nbsp;&nbsp;&nbsp;&nbsp;"Mislim da je pogrešno ovako postupati sa tobom. Zadatak koji treba da se obavi mora biti obvaljen uz dobru volju. Ne pod pritiskom."
<BR>&nbsp;&nbsp;&nbsp;&nbsp;&nbsp;Dežnjev, koji je mumlao nešto za sebe, dodade:
<BR>&nbsp;&nbsp;&nbsp;&nbsp;&nbsp;"Moj stari je govorio: 'Nema jačeg pritiska od pritiska rođene savesti, a to je ono što život čini tako nepotrebno gorkim.'"
<BR>&nbsp;&nbsp;&nbsp;&nbsp;&nbsp;"Sa svojom savešću u ovom trenutku nemam problema", odbrusi Morison. "Da glasamo?"
<BR>&nbsp;&nbsp;&nbsp;&nbsp;&nbsp;"Nema potrebe", reče Boranova. "Ja sam ovde zapovednik i u ovakvim slučajevima ja donosim odluku."
<BR>&nbsp;&nbsp;&nbsp;&nbsp;&nbsp;"Hoćeš li mi verovati ako odlučim da iziđem, i ipak ništa ne uhvatim?"
<BR>&nbsp;&nbsp;&nbsp;&nbsp;&nbsp;"Hoću", klimnu Boranova. "Najzad, uvek možeš da izmisliš nešto što će biti dovoljno da nas uveri, i za šta bi dobio našu zahvalnost. A ako se vratiš praznih ruku, ili sa nedovoljnim informacijama, čini mi se da bih ti pre verovala nego da se zakuneš da si čuo nešto od velike važnosti."
<BR>&nbsp;&nbsp;&nbsp;&nbsp;&nbsp;"Mene ćeš, međutim, teško prevariti", upade Konjev. "Ako se vratiš sa nečim za šta misliš da je važno, tek ću ja to zbilja i potvrditi. A sad dosta razgovora. Na posao!"
<BR>&nbsp;&nbsp;&nbsp;&nbsp;&nbsp;Morison, uskovitlana srca i stegnuta grla, uspe samo da procedi:
<BR>&nbsp;&nbsp;&nbsp;&nbsp;&nbsp;"Dobro. Idem. Ali samo na kratko."
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;67.
<BR>&nbsp;&nbsp;&nbsp;&nbsp;&nbsp;Morison se skinu. Prvi put (tek, možda, nekoliko časova ranije) činilo mu se to kao bestidno izlaganje intimnosti. Sada je to bila gotovo rutina. Bio je prilično svestan koliko duboko može da uvuče stomak, dok se uz pomoć Kalinjine, uvlačio u ronilačko odelo. Uprkos dobrom doručku, vodi, čokoladi, njegov stomak bio je prazan i Morison se oseti srećnim što je tako. On oseti, za sekund, mučninu kada se nađe potpuno zatvoren u odelu, no, povraćanje u skafanderu bi verovatno bilo još mučnije. Još malopre su ga ponovo ponudili čokoladom i on je odbio.
<BR>&nbsp;&nbsp;&nbsp;&nbsp;&nbsp;Najzad mu staviše kompjuter u ruke i Boranova povika spolja:
<BR>&nbsp;&nbsp;&nbsp;&nbsp;&nbsp;"Hoćeš li moći da upravljaš mašinom?"
<BR>&nbsp;&nbsp;&nbsp;&nbsp;&nbsp;Morison ju je čuo, čak dosta dobro. Znao je da više neće moći da čuje glasove kada jednom bude bio van broda. On podiže kompjuter jednom rukom (bio je gotovo bez težine) i drugom rukom pokuša da nešto otkuca na tastaturi.
<BR>&nbsp;&nbsp;&nbsp;&nbsp;&nbsp;"Mislim da ću moći", viknu u znak odgovora.
<BR>&nbsp;&nbsp;&nbsp;&nbsp;&nbsp;Potom, prilično nespretno, uveza kompjuter za oba ručna zgloba dugačkim, ali čvrstim plastičnim nitima (bez sumnje, isti materijal od kojeg je sačinjeno i odelo).
<BR>&nbsp;&nbsp;&nbsp;&nbsp;&nbsp;"Da ga ne izgubiš", začu se Boranova.
<BR>&nbsp;&nbsp;&nbsp;&nbsp;&nbsp;I opet, prema komori. Oseti kako ga obavija tkanina, kako se vazduh ispunpava i nađe se van broda.
<BR>&nbsp;&nbsp;&nbsp;&nbsp;&nbsp;Ponovo van broda. Doduše, maločas je naglasio 'samo na kratko', ali, šta je to vredelo? Šta ako ne budu želeli da ga puste unutra? Gotovo da oseti bes što je dopustio da ga nagovore pod bilo kojim pretnjama i ucenama, ali odmah potisnu taj osećaj. Ionako nije bilo pomoći.
<BR>&nbsp;&nbsp;&nbsp;&nbsp;&nbsp;Morison tutnu kompjuter pod levu mišku, delom zbog toga što nije baš sasvim verovao plastičnim vezama a delom zbog toga što je želeo da ga što manje izlaže dodiru ćelijske tečnosti. Zatim stade da pipa po površini broda ne bi li pronašao neku pogodnu tačku oslonca, gde bi se međusobno oprečna naelektrisanja između broda i odela uzajamno privukla.
<BR>&nbsp;&nbsp;&nbsp;&nbsp;&nbsp;Konačno pronađe i tu tačku, i priljubi se leđima uz brod. Osećao je da električno polje nije tako jako kao pre i da mu dopušta prilično slobodnog prostora za manevar. Nije ni čudo, pomisli, jer sad mu je telo bilo veličine atoma. Verovatno je bilo teško koncentrisati električni kod na maloj površini njegovog tela.
<BR>&nbsp;&nbsp;&nbsp;&nbsp;&nbsp;Ili možda i nije bilo tako? Možda su i elektroni, koji su izvor naelektrisanja, i sami mikrominijaturizovani? Za trenutak posumnja u teoriju minijaturizacije ali, istog časa, oslobodi se i te misli.
<BR>&nbsp;&nbsp;&nbsp;&nbsp;&nbsp;Bio je tek polusvestan svog kretanja kroz međućelijsku struju, jer su se i drugi predmeti kretali uporedo sa njim. Ipak, pred očima mu se panorama menjala. Sada je lakše gledao: prvo, plastični sloj između njegovih očiju i slobodnog prostora bio je tanji, a drugo, mekša plastika dozvoljavala je da glavu slobodno pokreće u svim pravcima.
<BR>&nbsp;&nbsp;&nbsp;&nbsp;&nbsp;Vodeni molekuli bili su i dalje prisutni, sudarajući se i tarući se jedan o drugi, kao jedva vidljivi baloni. Primetio je, takođe, kako lagano i nezainteresovano plove kraj njega u svim pravcima. Povremeno bi se neki od njih priljubio uz njega, zahvaljujući odgovarajućem naelektrisanju, ali bi se brzo oslobađao i odlazio dalje. Kao da su želeli prisniji dodir sa njim, a da, ipak svoju želju nisu bili sposobni da sprovedu u delo.
<BR>&nbsp;&nbsp;&nbsp;&nbsp;&nbsp;U daljini je već primetio i veće molekule, od kojih su neki bili gotovo veličine broda. Svetlost koja se od njih odbijala na promenljiv, prizmatičan način dopuštala je da budu vidljivi. Zapravo, nije mogao da ih vidi: javljala mu se samo njihova slika u umu, tamo gde bi se svetlost pojavila. Pitao se da li je to tek puka iluzija, ili naprosto, posledica toga što je znao da se svetlost mora odbijati upravo od molekula.
<BR>&nbsp;&nbsp;&nbsp;&nbsp;&nbsp;Štaviše, činilo mu se da može da uoči i skeletnu strukturu ćelijske unutrašnjosti; pozamašni oblici koji su stajali napokretno, bez obzira na kretanje tečnosti davali su ćeliji manje-više izgled čvrstog tela. Te strukture kao da su promicale toliko brzo da ih je bilo teško i primetiti; u narednom trenutku bi već nestajale. Sve zajedno davalo je utisak kretanja velikom brzinom, kojom se kretao i brod, i on zajedno sa njim.
<BR>&nbsp;&nbsp;&nbsp;&nbsp;&nbsp;Ali dosta sa posmatranjem. Vreme je bilo da obrati pažnju na kompjuter. Zašto? Ništa neće otkriti. Morison je bio u to sasvim siguran, pa opet, nije mogao da se preda tako lako. Jer postojala je malena verovatnoća da on greši. Sebi samom, pa i posadi u brodu, dugovao je makar to da pokuša.
<BR>&nbsp;&nbsp;&nbsp;&nbsp;&nbsp;On pokuša da svojim trapavim pritiskom obavijenim rukama podesi kompjuter na najviši nivo osetljivosti, jedva sposoban da izdaje pravilne naredbe svojoj mašini. Ah, ako ništa drugo bar su baterije u redu. On još jednom pokuša da sebe natera da se usredsredi i da uhvati neke, možda, važne talase.
<BR>&nbsp;&nbsp;&nbsp;&nbsp;&nbsp;Da, naprava je radila. Vodeni molekuli i dalje su lenjo plovili oko njega. Skeptični talasi iznova se ukazaše na ekranu, bistriji, jasniji, prefinjeniji i artikulisaniji nego ikada do tada. Uprkos svemu tome, osetio je prisustvo tek nekakvog slabašnog, šištavog šapata koji se nije uobličavao ni u senke, ni u reči, već je samo izazivao čudan osećaj tuge...
<BR>&nbsp;&nbsp;&nbsp;&nbsp;&nbsp;Stani! Kako je mogao znati da je šapat tužan? To je samo njegov subjektivan zaključak. Ili možda, ipak, upravo prima emociju? Da li je moguće da je Šapirov, oštećena mozga, i u komi, tužan? I ako jeste, da li je to, kao otkriće, nešto iznenađujuće.
<BR>&nbsp;&nbsp;&nbsp;&nbsp;&nbsp;Morison se obazre preko ramena u pravcu broda. Sigurno je da je ovo bilo sasvim dovoljno. Uhvatio je tužnu prazninu i ništa više. Da li da im signalizira da želi da se vrati na brod? Hoće li mu izići u susret? I ako uđe i saopšti Boranovoj kako nije uhvatio ništa, hoće li se Konjev ljutito ustremiti na njega govoreći kako je napolju proveo tek dva-tri minuta? Zar Konjev ne bi insistirao da pokuša ponovo?
<BR>&nbsp;&nbsp;&nbsp;&nbsp;&nbsp;A da počeka još malo?
<BR>&nbsp;&nbsp;&nbsp;&nbsp;&nbsp;Naravno, mogao je da čeka još malo. Na ovom stupnju minijaturizacije (ili iz bilo kog drugog razloga) nije osećao toplotu.
<BR>&nbsp;&nbsp;&nbsp;&nbsp;&nbsp;Ali ako bi čekao još duže (recimo, još dva minuta ili pet ili čitav čas) Konjev bi opet rekao: 'Nije bilo dovoljno.'
<BR>&nbsp;&nbsp;&nbsp;&nbsp;&nbsp;Mogao je da razazna Konjevljeve obrise, tamnu, svetlucavu senku. Kalinjina je bila odmah iza njega, i ona je bila na nogama, nagnuta preko Morisonovog sedišta. Uznemireno je posmatrala napolje.
<BR>&nbsp;&nbsp;&nbsp;&nbsp;&nbsp;On uhvati njen pogled. Kao da mu nešto signalizira. Ali priđe Boranova, uhvati je za ramena i odgurnu unazad. Kalinjina se vrati i sede u svoje sedište. (Morala je, reče u sebi Morison, da posluša, jer joj je dužnost bila da na oku drži električne kodove broda, kao i njega samog i ni po koju cenu nije smela ostaviti svoj posao. Ne u ovom trenutku.)
<BR>&nbsp;&nbsp;&nbsp;&nbsp;&nbsp;Da bi stekao potpun utisak, Morison pokuša da vidi i Dežnjeva, ali ugao posmatranja bio je neprikladan i nije mogao toliko da iskrene glavu. Umesto toga, video je Konjeva, koji je, sudeći po pokretima, bio nestrpljiv i radozano.
<BR>&nbsp;&nbsp;&nbsp;&nbsp;&nbsp;Morison odvrati pogled, ni ne pokušavši da uputi bilo kakvu informaciju, a onda, odjednom postade svestan nečega u daljini što se ka njimu valjalo velikom brzinom. Nije mogao da uoči ništa detaljnije, ali se, instiktivno, priljubi uz brod, u nameri da sačeka da stuja odnese brod dalje.
<BR>&nbsp;&nbsp;&nbsp;&nbsp;&nbsp;No, stvar stiže kao furija, i Morison se sav pripi uz površinu broda.
<BR>&nbsp;&nbsp;&nbsp;&nbsp;&nbsp;Brod je, zapravo, izbegao sudar, ali za dlaku. Ipak, u trenutku kada je čudovište promicalo pokraj njega, Morison oseti kako ga otkačinje sa broda i povlači za sobom.
<BR>&nbsp;&nbsp;&nbsp;&nbsp;&nbsp;Kroz um mu, u tom momentu, sevnu da je Kalinjina, verovatno, u njegovo odelo ugradila neki slučajni elektronski kod koji se, da stvar bude još besmislenija, apsolutno uklapao u kod te stvari sa kojom se brod mimoišao.
<BR>&nbsp;&nbsp;&nbsp;&nbsp;&nbsp;Pod normalnim okolnostima, sve bi to bilo nevažno. Brod i monstrum bi se mimoišli brzinom koja ne bi dozvolila da se njegovo telo otrgne od broda. Ali sada je bio tek bedno telašce, bez mase i inercije. Za trenutak se oseti kao na raspeću, kao da su se stvar i brod borili ko će ga privući. Njegove oči, sledećeg sekunda, ugledaše kako brod popušta i udaljuje se, nošen strujom.
<BR>&nbsp;&nbsp;&nbsp;&nbsp;&nbsp;Morison uputi dug pogled za brodom koji se već gubio u tami. Još trenutak i potpuno nestade.
<BR>&nbsp;&nbsp;&nbsp;&nbsp;&nbsp;I pre no što je dospeo da shvati šta se dogodilo, nađe se sam i bespomoćan, telašca, veličine jednog jedinog atoma, u jednoj nervnoj ćeliji. Jedina njegova veza sa životom, i stvarnošću, brod, zauvek je nestao.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;68.
<BR>&nbsp;&nbsp;&nbsp;&nbsp;&nbsp;Izgubio je, sigurno, nekoliko minuta tokom kojih mu nije bilo jasno šta se dogodilo i gde se nalazi. Bio je svestan isključivo apsolutne panike, i ubeđenja da se nalazi na pragu smrti.
<BR>&nbsp;&nbsp;&nbsp;&nbsp;&nbsp;Kada je, međutim, osetio kako život teče dalje, gotovo da mu bi žao. Da je nastupila smrt, sve bi bilo gotovo. Sada je, pak, morao još da čeka na nju.
<BR>&nbsp;&nbsp;&nbsp;&nbsp;&nbsp;Koliko će mu još potrajati rezerve vazduha. Hoće li se javiti toplota i vlaga, doduše, sporije nego pređašnji put, ali u istom obliku. Hoće li mu svetiljka utrnuti pre nego život. Hoće li umreti u potpunom mraku, ako već mora da umre potpuno sam. Kako ću znati da sam mrtav, pitao se, kada će biti potpuno mračno i pre i posle? Seti se, istog časa, Ajaksa kako moli Zevsa da, ako umre, umre pri dnevnoj svetlosti. I neka ga makar jedna jedina osoba drži za ruku.
<BR>&nbsp;&nbsp;&nbsp;&nbsp;&nbsp;Šta da se čini?
<BR>&nbsp;&nbsp;&nbsp;&nbsp;&nbsp;Čekati?
<BR>&nbsp;&nbsp;&nbsp;&nbsp;&nbsp;Šta je, uopšte zatajilo?
<BR>&nbsp;&nbsp;&nbsp;&nbsp;&nbsp;Nije još bio mrtav. Strah se povukao utoliko što je ostavio malo mesta za radoznalost i za želju da se bori i nastavi da živi.
<BR>&nbsp;&nbsp;&nbsp;&nbsp;&nbsp;Može li nekako da se oslobodi od ove stvari? Bilo je ponižvajuće, stiže mu odnekud misao, umreti kao muva prilepljena za lepak. A brod se udaljavao, svakog trenutka. Istovremeno, on pomisli: šta god da učinim, već je predaleko.
<BR>&nbsp;&nbsp;&nbsp;&nbsp;&nbsp;Ta pomisao dade mu mahnitu snagu i poriv da se osobodi. Nije išlo, i on stade, shvativši da na taj način gubi snagu. A i da povećava toplotu u ronilačkoj odeći.
<BR>&nbsp;&nbsp;&nbsp;&nbsp;&nbsp;On posegnu rukama da dodirne telo koje ga je držalo, telo i dalje nerazgovetno, ali mu šake skliznuše na drugu stranu. Kao što se odbijaju međusobno suprotna naelektrisanja.
<BR>&nbsp;&nbsp;&nbsp;&nbsp;&nbsp;Pipao je levo, desno, gore, dole. Negde mora da se nalazi povoljno naelektrisanje. Možda će moći da pronađe oslonac i da onda pokuša da se otrgne. (Da li mu to cvokoću zubi? Strah? Očaj? Ili oboje?)
<BR>&nbsp;&nbsp;&nbsp;&nbsp;&nbsp;A onda njegova desna ruka napipa srećno mesto i odmah se prilepi za to tuđe telo. Napeo se u pokušaju da rastavi atomsku vezu, ako je uopšte bilo ikakve veze, izuzev samog naelektrisanja.
<BR>&nbsp;&nbsp;&nbsp;&nbsp;&nbsp;Za trenutak, učini mu se da se to tuđe telo opire čvršćem stisku, ponašajući se poput sunđera. A onda se, bez upozorenja, rastvori u njegovoj šaci. On zastade u čudu, nastojeći da razabere šta se desilo; nije osetio ni trzaj, ni kidanje, ni cepanje, ništa slično. Kao da je delić tog tuđeg tela jednostavno nestao.
<BR>&nbsp;&nbsp;&nbsp;&nbsp;&nbsp;Morison pokuša ponovo, hvatajući ovde i tamo, dok se sve ne ponovi još jednom. Šta se to dešavalo.
<BR>&nbsp;&nbsp;&nbsp;&nbsp;&nbsp;Čekaj malo! Boranova je rekla da se minijaturizovano polje proteže tek nešto malo van broda. Znači protezalo se malo i van odela! Dakle, kad bi stisnuo onu materiju što je jače mogao, neki od atoma koje bi dodirnuo minijaturizovali bi se, i na taj način, poremetili atomsko zdanje i odvojili se od drugih atoma. Dakle, sve što bi Morison dodirnuo, ukoliko bi mu samo stisak bio dovoljno snažan, bilo bi minijaturizovano.
<BR>&nbsp;&nbsp;&nbsp;&nbsp;&nbsp;Znači, atom, ili delić koji bi on na taj način minijaturizovao postajao bi čestica mnogo manje mase nego i sam elektron. Nestao bi gotovo brzinom svetlosti, prošao kroz materiju kao da materije i nema, i nestao.
<BR>&nbsp;&nbsp;&nbsp;&nbsp;&nbsp;Može li to biti? Moralo je biti tako. Ništa drugo čega se mogao setiti nije imalo smisla.
<BR>&nbsp;&nbsp;&nbsp;&nbsp;&nbsp;Misao mu još i ne prođe čestito kroz glavu, a već je stiskao i trgao na sve strane. Ikonačno se oslobodio.
<BR>&nbsp;&nbsp;&nbsp;&nbsp;&nbsp;Više nije bio prilepljen uz to tuđe telo. Bio je nezavisno telo koje plovi međućelijskom strujom.
<BR>&nbsp;&nbsp;&nbsp;&nbsp;&nbsp;Nije više bio u brodu, ali mu je bar bio na tragu (Blesavo! Blesavo! Kakve koristi od toga? Prema ovdašnjem stanju stvari, od broda se morao nalaziti udaljen desetine i desetine kilometara, ako ne i više.)
<BR>&nbsp;&nbsp;&nbsp;&nbsp;&nbsp;A onda mu se javi još jedna misao koja ga potpuno sledi. Minijaturizovao je atome da bi se oslobodio, ali to je zahtevalo utrošak određene energije. Ne velike, na ovom stupnju, jer u pitanju je bila mala masa koju je trebalo pokrenuti; ali bez obzira, odakle je poticala ta energija.
<BR>&nbsp;&nbsp;&nbsp;&nbsp;&nbsp;Jedini odgovor je bio: od samog minijaturizovanog polja koje je činilo njegovo odelo. Znači, svaki minijaturizovani atom je u nekoliko oslabio to polje. Koliko ga je, u stvari, oslabio u svom pokušaju da se oslobodi?
<BR>&nbsp;&nbsp;&nbsp;&nbsp;&nbsp;Nije li to razlog što ne oseća toplotu? Da li je minijaturizacija objekata oko njega usisala i toplotu, ako je već sa sobom odnela i energiju. Ne, nije to mogao biti slučaj, jer toplotu nije osećao ni pre pokušaja oslobađanja.
<BR>&nbsp;&nbsp;&nbsp;&nbsp;&nbsp;Javi mu se onda nova misao, koja ga baci u još veći očaj. Ako je utrošio energiju sopstvenog polja da bi se oslobodio, i ako je to polje sada oslabljeno, znači da se malo deminijaturizovao. Zar to nije bio razlog za spontanu deminijaturizaciju?
<BR>&nbsp;&nbsp;&nbsp;&nbsp;&nbsp;Boranova je govorila nešto o mogućnosti takve spontane deminijaturizacije. Mogućnost je rasla ukoliko je minijaturizovani objekat bio manji. A on je bio mali.
<BR>&nbsp;&nbsp;&nbsp;&nbsp;&nbsp;Dokle god je bio u brodu, bio je deo sveobuhvatnog minijaturizovanog polja čitavog broda. Bio je deo jednog objekta-molekula. Dok je bio zakačen za onaj citoskelet, još je bio deo većeg objekta. Ali sada je bio sam, odvojen, ni za šta vezan. Bio je telo veličine atoma.
<BR>&nbsp;&nbsp;&nbsp;&nbsp;&nbsp;Sada su, znači, izgledi za spontanu deminijaturizaciju porasli. Samo što ona neće biti spontana. Njen uzrok će biti slabljenje polja usled minijaturizacije okolnih, normalnih objekata.
<BR>&nbsp;&nbsp;&nbsp;&nbsp;&nbsp;A kako je, uopšte, mogao dokučiti da je započeo da se deminijaturizuje? Proces bi trajanjem dobijao na ubrzanju. Znači, prvo bi se uvećavao sasvim lagano, a kasnije, kako bi dobijao na veličini, sve brže i brže; a potom, pošto bi, kao veći uticao na sve veću površinu okolnog materijala, opet sve brže i brže, dok, konačno, ne bi došlo do eksplozije u kojoj bi našao smrt.
<BR>&nbsp;&nbsp;&nbsp;&nbsp;&nbsp;Pa, kakve veze ima ako se deminijaturizujem? Ako je već tako, za nekoliko sekundi ću biti mrtav, a da toga ni ne budem svestan. U jednom trenutku, živ, a u sledećem - ništavilo...
<BR>&nbsp;&nbsp;&nbsp;&nbsp;&nbsp;Kako je i mogao poželeti bolju smrt od te? Zašto bi i morao znati u kom trenutku umire.
<BR>&nbsp;&nbsp;&nbsp;&nbsp;&nbsp;Zato što je bio živ, i što je bio čovek, a želja za znanjem od pukog predmeta čini život i čoveka.
<BR>&nbsp;&nbsp;&nbsp;&nbsp;&nbsp;Kako će znati?
<BR>&nbsp;&nbsp;&nbsp;&nbsp;&nbsp;Morison je gledao u pomrčinu oko sebe, gledao je kretanje vodenih molekula, uobičajeno u svim pravcima, i klizio sa njima duž struje.
<BR>&nbsp;&nbsp;&nbsp;&nbsp;&nbsp;Ako se on uvećava, oni bi morali izgledati manji.
<BR>&nbsp;&nbsp;&nbsp;&nbsp;&nbsp;Gledao je? Da, smanjivali su se. Je li to smrt? Ili samo iluzija?
<BR>&nbsp;&nbsp;&nbsp;&nbsp;&nbsp;Ne, ne uvećavaju se. Rastu. Napinju se kao baloni. Znači on se smanjuje.
<BR>&nbsp;&nbsp;&nbsp;&nbsp;&nbsp;Hoće li sići na subatomski nivo? Hoće li postati subelektron? Ili će poleteti brzinom svetlosti i eksplodirati kada bude bio na pola puta do meseca, umirući u vakuumu pro no što shvati da je oko njega vakuum?
<BR>&nbsp;&nbsp;&nbsp;&nbsp;&nbsp;Ne. Molekuli se smanjuju, ne uvećavaju se...
<BR>&nbsp;&nbsp;&nbsp;&nbsp;&nbsp;Morison sklopi oči i duboko udahnu. Ludilo. Ili mu je mozak otkazao?
<BR>&nbsp;&nbsp;&nbsp;&nbsp;&nbsp;Onda bolje da umre. Bolje nego da ostane živ, sa bolesnim mozgom.
<BR>&nbsp;&nbsp;&nbsp;&nbsp;&nbsp;Ili možda to vodeni molekuli samo pulsiraju? Ali zašto bi pulsirali?
<BR>&nbsp;&nbsp;&nbsp;&nbsp;&nbsp;Razmisli, Morisone. Razmisli. Naučnik si. Pronađi odgovor. Zašto bi pulsirali?
<BR>&nbsp;&nbsp;&nbsp;&nbsp;&nbsp;Znao je zašto njegovo polje slabi - zbog tendencije da minijaturizuje svoju okolinu. Zašto bi jačalo?
<BR>&nbsp;&nbsp;&nbsp;&nbsp;&nbsp;Morao bi dobijati energiju da bi jačalo... Ali odakle?
<BR>&nbsp;&nbsp;&nbsp;&nbsp;&nbsp;A okolni molekuli? Imali su prosečno veću toplotnu energiju po zapremini, nego on, jer su bili na većoj temperaturi. Pod normalnim okolnostima, toplota bi trebalo da se kreće od okoline u njegovo odelo, dok se on sam ne nađe na temperaturi krvi i dok ne umre usled nemogućnosti da se oslobodi temperature koju je akumulirao, kao što se zamalo i desilo prilikom njegovog pređašnjeg izlaska van broda.
<BR>&nbsp;&nbsp;&nbsp;&nbsp;&nbsp;Ali nije u pitanju bio samo intenzitet toplotne energije njegovog tela; bila je tu i energija minijaturizovanog polja. I dok se, povremeno, sudarao sa vodenim molekulima, energija se nije ulivala u njega u vidu toplote, već u vidu agensa minijaturizacije. Znači, polje je trebalo da jača, a on da se smanjuje.
<BR>&nbsp;&nbsp;&nbsp;&nbsp;&nbsp;To mora da se događalo kad god bi se miniaturizovani objekat našao okružen telima normalne veličine, ali više temperature. Energija se mogla ulivati iz okoline u minijaturizovani objekat ili u vidu toplote ili u vidu intenziteta polja. I biće da se događalo sledeće: što je objekat bio manji, intenzivnije minijaturizovan, to je više polje primalo energiju, a ne sam objekat.
<BR>&nbsp;&nbsp;&nbsp;&nbsp;&nbsp;Verovatno je i sam brod pulsirao, neprestano rastući i smanjujući se, ali ipak nedovoljno izrazito da bi se to i primetilo. To je, po svoj prilici, bio razlog što se Braunovo kretanje nije osećalo onoliko koliko bi moralo, i što su rashladni uređaji radili uz sasvim malo teškoća. Minijaturivovano polje se u oba slučaja ponašalo kao prigušivač.
<BR>&nbsp;&nbsp;&nbsp;&nbsp;&nbsp;Ali on, Morison, sam u ćeliji, bio je mnogo manji, posedovao je mnogo manju masu, i zato je u njegovom slučaju priliv energije dolazio mnogo više u vidu dalje minijaturizacije nego u vidu toplote.
<BR>&nbsp;&nbsp;&nbsp;&nbsp;&nbsp;On bespomoćno stisnu pesnice i odbaci kompjuter, bez i malo žaljenja. Bez sumnje su ostali, prevashodno Boranova i Konjev, morali za to znati i objasniti mu. Još jednom su ga pustili da bez upozorenja srlja u opasnost.
<BR>&nbsp;&nbsp;&nbsp;&nbsp;&nbsp;A sada, kada se nalazio u sosu, sam, i kada je mogao da se osloni samo na sopstvene snage, kakvo dobro od toga? Odjednom otvori oči.
<BR>&nbsp;&nbsp;&nbsp;&nbsp;&nbsp;Da, osećao je pulsacije. Sada, kada je znao šta da očekuje, bio ih je savršeno svestan. Vodeni molekuli su se grčili i naduvavali u nepravilnom ritmu, prepuštajući energiju polju i ponovo je iz njega crpeći.
<BR>&nbsp;&nbsp;&nbsp;&nbsp;&nbsp;Morison je posmatrao; ritam ga je polako obuzimao i on shvati kako mrmlja: manji, veći, manji, veći, manji, veći...
<BR>&nbsp;&nbsp;&nbsp;&nbsp;&nbsp;Znači, ne mogu biti veći nego što jesu, reče on samom sebi. Njihovo uvećavanje zapravo je predstavljalo odraz njegovih vlastitih kontrakcija, te je, znači, dotok energije u njega bio taman toliki da se obezbedi stalna kontrakcija. Sadržaj ćelije mogao je imati temperaturu tačno određene visine. S druge strane, od njega su mogli uzeti velike količine energije, i čim bi uzeli dovoljno, ono što bi preostalo ubrzano bi počelo da ističe i on bi konačno eksplodirao.
<BR>&nbsp;&nbsp;&nbsp;&nbsp;&nbsp;Dakle, dok su se vodeni molekuli uvećavali (a on smanjivao) bio je siguran. Ne bi se mogao previše smanjiti. Ali kada bi se oni počeli skupljati (a on rasti), postajalo je opasno. Ukoliko bi, pak, vodeni molekuli nastavili da se smanjuju do te mere da konačno prestanu da budu vidljivi, značilo bi to da je počeo da se kreće pravo ka eksploziji.
<BR>&nbsp;&nbsp;&nbsp;&nbsp;&nbsp;Veći, manji, veći... prekinite s tim!
<BR>&nbsp;&nbsp;&nbsp;&nbsp;&nbsp;Morison zaustavi dah, ali molekuli nastaviše sa kontrakcijom.
<BR>&nbsp;&nbsp;&nbsp;&nbsp;&nbsp;Opet, i opet. Svaki pu, hoće li kontrakcije prestati?
<BR>&nbsp;&nbsp;&nbsp;&nbsp;&nbsp;Kao da se neko igra sa njim. Uostalom, ionako nije bilo važno. Nema veze ako i dođe do ivice i do razaranja samog sebe; neka se to dogodi i milion puta, nema veze. Ranije ili kasnije, nestaće mu vazduha i on će sporo i teško umreti ugušivši se.
<BR>&nbsp;&nbsp;&nbsp;&nbsp;&nbsp;Brza smrt je ipak mnogo bolja.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;69.
<BR>&nbsp;&nbsp;&nbsp;&nbsp;&nbsp;Kalinjina je vrištala. Prva je primetila šta se zbilo.
<BR>&nbsp;&nbsp;&nbsp;&nbsp;&nbsp;"Nema ga! Nema ga!" uzvikivala je neprestano.
<BR>&nbsp;&nbsp;&nbsp;&nbsp;&nbsp;"Koga?" upita Boranova, nesvesna neprimerenosti svog pitanja.
<BR>&nbsp;&nbsp;&nbsp;&nbsp;&nbsp;Kalinjina je izbezumljeno pogleda.
<BR>&nbsp;&nbsp;&nbsp;&nbsp;&nbsp;"Koga? Kako možeš da pitaš? Alberta nema!"
<BR>&nbsp;&nbsp;&nbsp;&nbsp;&nbsp;Boranova je zabezeknuto gledala u tačku u kojoj se Morison do maločas nalazio, a gde ga sada više nije bilo.
<BR>&nbsp;&nbsp;&nbsp;&nbsp;&nbsp;"Šta se dogodilo?"
<BR>&nbsp;&nbsp;&nbsp;&nbsp;&nbsp;Dežnjev hrapavim glasom promrmlja.
<BR>&nbsp;&nbsp;&nbsp;&nbsp;&nbsp;"Nisam siguran. Očešali smo se o nešto. Albert je, verovatno, suviše štrčao. Pokušao sam da skrenem brod i mimoiđem se s tim, šta god da je bilo u pitanju, ali bilo je prekasno."
<BR>&nbsp;&nbsp;&nbsp;&nbsp;&nbsp;"Nepokretna makromolekularna organela", javi se Konjev, pošto izroni iz svog prethodnog položaja (naime, zagnjurio je glavu u šake). Otrgla ga je. Moramo natrag, ka njemu. Možda je došao do nekih informacija..."
<BR>&nbsp;&nbsp;&nbsp;&nbsp;&nbsp;Boranova kao da je tek sada u potpunosti rezumela situaciju, te se hitro odveza i ustade.
<BR>&nbsp;&nbsp;&nbsp;&nbsp;&nbsp;"Informacije?" prosikta ona. "To ti najteže pada, zar ne, Jurij? Infirmacija? Znaš li ti, uopšte, šta će se sada dogoditi? Albertovo minijaturizovano polje je sada izolovano i on je tek veličine atoma. Njegovi izgledi za spontanu deminijaturizaciju su najmanje pedeset puta veći nego naši. Daj mu dovoljno vremena, i imaće još veće izglede. A ako se on deminijaturizuje, ubiće Šapirova, a ubiće i nas."
<BR>&nbsp;&nbsp;&nbsp;&nbsp;&nbsp;"Samo se dogovaramo", reče Konjev. "Svi ga želimo natrag. Individualni razlozi su sada sekundarna stvar."
<BR>&nbsp;&nbsp;&nbsp;&nbsp;&nbsp;"Nije trebalo ni da ga šaljemo napolje!" uzviknu Kalinjina. "Znala sam!"
<BR>&nbsp;&nbsp;&nbsp;&nbsp;&nbsp;"S tim je svršeno", dobaci joj Boranova suvo, "i nastavljamo odatle. Arkadije!"
<BR>&nbsp;&nbsp;&nbsp;&nbsp;&nbsp;"Već pokušavam", odazva se on. "Nemoj učiti pijanca da štuca."
<BR>&nbsp;&nbsp;&nbsp;&nbsp;&nbsp;"Ne učim te ničemu, budalo matora, naređujem ti! Okreći! Nazad, nazad!"
<BR>&nbsp;&nbsp;&nbsp;&nbsp;&nbsp;"Ne", odvrati Dežnjev. "Matora budala ti kaže da je to smešno. Hoćeš da napravim zaokret i da krenem da se borim sa strujom? Da se probijam uzvodno?"
<BR>&nbsp;&nbsp;&nbsp;&nbsp;&nbsp;"Ako budemo mirni, na mestu, struja će ga možda sama doneti dovde", reče Boranova.
<BR>&nbsp;&nbsp;&nbsp;&nbsp;&nbsp;"Prikačen je za nešto. Ništa ga neće samo od sebe doneti", odvrati Dežnjev. Moramo otići do drugog kraja dendrita i pustiti da nas povratna struja vrati na mesto nesreće."
<BR>&nbsp;&nbsp;&nbsp;&nbsp;&nbsp;Boranova zagnjuri lice u šake.
<BR>&nbsp;&nbsp;&nbsp;&nbsp;&nbsp;"Izvini, Arkadije, zbog onog 'matora budalo'. Ali ako krenemo nazad povratnom strujom možemo ga i promašiti."
<BR>&nbsp;&nbsp;&nbsp;&nbsp;&nbsp;"Nemamo izbora", složi se Dežnjev. "Nemamo dovoljno energije da se probijamo uzvodno."
<BR>&nbsp;&nbsp;&nbsp;&nbsp;&nbsp;U to se oglasi Konjev, umornim, ali očigledno, i dalje trezvenim glasom:
<BR>&nbsp;&nbsp;&nbsp;&nbsp;&nbsp;"Neka Arkadij radi ono što misli da treba, Natalija. Nećemo izgubiti Alberta."
<BR>&nbsp;&nbsp;&nbsp;&nbsp;&nbsp;"Otkud to znaš, Jurij?"
<BR>&nbsp;&nbsp;&nbsp;&nbsp;&nbsp;"Jer ga čujem. Ili bolje rečeno, osećam. U stvari, osećam Šapirovljeve misli putem njegovog instrumenta, koji je čitav i neoštećen negde u ćeliji."
<BR>&nbsp;&nbsp;&nbsp;&nbsp;&nbsp;Za trenutak, zavlada tišina. Boranova, vidno zainteresovana, upita:
<BR>&nbsp;&nbsp;&nbsp;&nbsp;&nbsp;"Hvataš li štogod?"
<BR>&nbsp;&nbsp;&nbsp;&nbsp;&nbsp;"Naravno. U onom pravcu", odgovori Konjev, uperivši prst.
<BR>&nbsp;&nbsp;&nbsp;&nbsp;&nbsp;"Kako određuješ pravac?"
<BR>&nbsp;&nbsp;&nbsp;&nbsp;&nbsp;"Ne znam ni sam kako. Osećam. U onom pravcu!"
<BR>&nbsp;&nbsp;&nbsp;&nbsp;&nbsp;"Arkadije, učini kako si namerio", naloži Boranova.
<BR>&nbsp;&nbsp;&nbsp;&nbsp;&nbsp;"Već to činim, Natalija, bez obzira na to šta kažeš. Ti si kapetan, ali ja sam navigator, a smrt mi se kezi u lice. Šta imam da izgubim? Kao što bi rekao moj otac: 'Ako visiš o konopcu iznad ambisa, ne obaziri se na to što ti ispada novčanik.' Bilo bi, naravno, mnogo bolje da imam pravi navigatorski mehanizam, umesto ova tri prilagođena motora."
<BR>&nbsp;&nbsp;&nbsp;&nbsp;&nbsp;Boranova ga nije slušala. Bila je, beskorisno, zagledana u tamu.
<BR>&nbsp;&nbsp;&nbsp;&nbsp;&nbsp;"Šta čuješ, Jurij?" upita ona. "Šta kažu Šapirovljeve misli?"
<BR>&nbsp;&nbsp;&nbsp;&nbsp;&nbsp;"Ništa, ovog trenutka. Samo šum... duševna patnja."
<BR>&nbsp;&nbsp;&nbsp;&nbsp;&nbsp;Kalinjina promrmlja, kao za sebe:
<BR>&nbsp;&nbsp;&nbsp;&nbsp;&nbsp;"Misliš li da deo Šapirovljevog mozga zna da je njegov vlasnik u komi? Misliš li da zna da je zarobljen i da se bori? Kao i Albert, zarobljen? Kao i mi, zarobljeni?"
<BR>&nbsp;&nbsp;&nbsp;&nbsp;&nbsp;Boranova je oštro prekide:
<BR>&nbsp;&nbsp;&nbsp;&nbsp;&nbsp;"Mi nismo zarobljeni, Sofija. Pomeramo se. Pronaći ćemo Alberta. Izići ćemo iz ovog organizma. Razumeš li, Sofija?"
<BR>&nbsp;&nbsp;&nbsp;&nbsp;&nbsp;Ona je uhvati za ramena i duboko joj utisnu nokte u kožu.
<BR>&nbsp;&nbsp;&nbsp;&nbsp;&nbsp;"U redu je, molim te", odgovori Kalinjina, bolno trepnuvši. "Razumela sam."
<BR>&nbsp;&nbsp;&nbsp;&nbsp;&nbsp;Boranova se okrenu ka Konjevu.
<BR>&nbsp;&nbsp;&nbsp;&nbsp;&nbsp;"To je sve? Duševna patnja?"
<BR>&nbsp;&nbsp;&nbsp;&nbsp;&nbsp;"Ali, vrlo snažno je osećam." Potom, radoznalo, upita Boranovu: "A ti? Ne osećaš ništa?"
<BR>&nbsp;&nbsp;&nbsp;&nbsp;&nbsp;"Ništa."
<BR>&nbsp;&nbsp;&nbsp;&nbsp;&nbsp;"Ali, tako je snažno? Snažnije nego bilo šta što sam osetio dok je Albert bio u brodu. Dobro je što je sada van broda."
<BR>&nbsp;&nbsp;&nbsp;&nbsp;&nbsp;"Hvataš li neke određene misli? Reči?"
<BR>&nbsp;&nbsp;&nbsp;&nbsp;&nbsp;"Moguće je da sam predaleko. Možda Albert nije dovoljno usmerio mašinu. Ti, zbilja, ne osećaš ništa?"
<BR>&nbsp;&nbsp;&nbsp;&nbsp;&nbsp;Boranova odlučno odmahnu glavom i okrznu pogledom Kalinjinu, koja, trljajući i dalje rame, dubokim glasom izusti:
<BR>&nbsp;&nbsp;&nbsp;&nbsp;&nbsp;"Ni ja ne osećam ništa."
<BR>&nbsp;&nbsp;&nbsp;&nbsp;&nbsp;Od Dežnjeva stiže samo jedno razočarano:
<BR>&nbsp;&nbsp;&nbsp;&nbsp;&nbsp;"Ja nikad ne primim ništa od tih tajnovitih poruka!"
<BR>&nbsp;&nbsp;&nbsp;&nbsp;&nbsp;"Šta hoćeš, ti si čuo 'Hoking'. Albert je rekao da ima različitih tipova mozga, kao i različitih krvnih grupa, i da su njegov i moj mozak bliski. Možda je u pravu", prekori ga Konjev.
<BR>&nbsp;&nbsp;&nbsp;&nbsp;&nbsp;"Iz kog pravca ti sada dolazi podsticaj?" upita Boranova, obraćajući se Konjevu.
<BR>&nbsp;&nbsp;&nbsp;&nbsp;&nbsp;"Odande." Konev ovog puta pokaza u smeru koji je označavao pramac broda. "Zaokrenuo si brod, zar ne, Arkadije?"
<BR>&nbsp;&nbsp;&nbsp;&nbsp;&nbsp;"Jesam", odgovori ovaj. "I vrlo sam blizu granice između dve struje. Nameravam da u novu uplovim tek ovlaš, kako nas ne bi prebrzo povukla unazad."
<BR>&nbsp;&nbsp;&nbsp;&nbsp;&nbsp;"Dobro", složi se Boranova. "Ne smemo da ga promašimo. Jurij, možeš li da odrediš intenzitet? Da li se pojačava?"
<BR>&nbsp;&nbsp;&nbsp;&nbsp;&nbsp;"Da. Pojačava se. Konjev kao da je bio pomalo iznenađen, kao da nije primetio porast intenziteta dok to Boranova nije i sama pomenula.
<BR>&nbsp;&nbsp;&nbsp;&nbsp;&nbsp;"Iluzija, šta misliš?"
<BR>&nbsp;&nbsp;&nbsp;&nbsp;&nbsp;"Mogla bi biti", odgovori Konjev. "Nismo mu se, zapravo, približili. Tek sada smo u zaokretu. U stvari, kao da se on približava nama."
<BR>&nbsp;&nbsp;&nbsp;&nbsp;&nbsp;"Možda se otrgao od onoga što ga je držalo. U tom slučaju, struja će ga doneti ovamo, ukoliko ostanemo približno na ovom istom mestu."
<BR>&nbsp;&nbsp;&nbsp;&nbsp;&nbsp;"Možda."
<BR>&nbsp;&nbsp;&nbsp;&nbsp;&nbsp;"Slušaj, Jurij", uzviknu Boranova besno, "usredsredi se na osećaj. Omogući Arkadiju da u svakom trenutku zna iz kog pravca će stići, što znači da treba da mu stalno daješ uputstva. Ti, Arkadije, kada se približiš Albertu, moraćeš ponovo da vratiš brod u prvobitnu struju i da mu se približiš što je više moguće. Kada budemo uporedo plovili, biće lako da mu se, uz pomoć motora, sasvim primaknemo."
<BR>&nbsp;&nbsp;&nbsp;&nbsp;&nbsp;"Biće lako, za onoga ko ne upravlja motorima", zareža Dežnjev.
<BR>&nbsp;&nbsp;&nbsp;&nbsp;&nbsp;"Lako ili teško", Boranova spusti svoje veličanstvene obrve, "učinićeš to. Ako ne... Ali, nema 'ako ne'. Učinićeš to."
<BR>&nbsp;&nbsp;&nbsp;&nbsp;&nbsp;Dežnjevljeve usne se kao pokrenuše, no on ne reče ništa, i na brod se spusti tišina. Ako se, naravno, izuzme podsticaj koji je Konjevljev um primao, a koji do ostala tri mozga nije dopirao.
<BR>&nbsp;&nbsp;&nbsp;&nbsp;&nbsp;Konjev je stajao, licem okrenut u pravcu odakle je osećao da podsticaj navire, mrmljajući:
<BR>&nbsp;&nbsp;&nbsp;&nbsp;&nbsp;"Sada van svake sumnje jača..." Posle izvesnog vremena, opet: "Kao da mogu gotovo da osetim reči. Možda, ako se dovoljno približi..."
<BR>&nbsp;&nbsp;&nbsp;&nbsp;&nbsp;Izraz na licu postade mu još napregnutiji, kao da želi da doprinese intenzitetu proživljenog, da ga ucrta u svoj um, da razloži šum i uobliči ga u reči. A onda, odjednom, on odlučno upre prst i reče:
<BR>&nbsp;&nbsp;&nbsp;&nbsp;&nbsp;"Arkadije, počni da zaokrećeš nalevo i budi spreman da se uključiš u prvobitnu struju. Brzo! Ne daj da nam pobegne!"
<BR>&nbsp;&nbsp;&nbsp;&nbsp;&nbsp;"Koliko god mi motori to dopuštaju", odvrati Dežnjev. Onda dodade, tišim glasom: "Kad bih samo mogao da upravljam brodom tom lakoćom sa kojom svi vi osećate te vaše poruke..."
<BR>&nbsp;&nbsp;&nbsp;&nbsp;&nbsp;"Pravo na opnu", naloži mu Konjev, prečuvši prethodnu rečenicu.
<BR>&nbsp;&nbsp;&nbsp;&nbsp;&nbsp;Kalinjina prva ugleda odblesak.
<BR>&nbsp;&nbsp;&nbsp;&nbsp;&nbsp;"Eno, tamo!" povika ona. "Eno svetla na njegovom odelu!"
<BR>&nbsp;&nbsp;&nbsp;&nbsp;&nbsp;"Ne moram čak ni da gledam", izjavi Konjev, obraćajući se Boranovoj. "Šum je jak kao vulkanska erupcija na Kamčatki."
<BR>&nbsp;&nbsp;&nbsp;&nbsp;&nbsp;"Samo šum, Jurij? Nema reči?"
<BR>&nbsp;&nbsp;&nbsp;&nbsp;&nbsp;"Strah", reče on. "Nesuvisli strah."
<BR>&nbsp;&nbsp;&nbsp;&nbsp;&nbsp;"Tako bih se i ja osećala da sam zarobljena u komatoznom telu", primeti Boranova. "Ali kako da sada pomišlja na strah? Ranije smo primali reči, ili mirne slike."
<BR>&nbsp;&nbsp;&nbsp;&nbsp;&nbsp;"Možda smo mu nešto učinili sa ovim brodom", reče Dežnjev, dopuštajući da ga uhvati uzbuđenje potere, nesvesno zadržavajući dah. "Možda smo uskovitlali njegov mozak."
<BR>&nbsp;&nbsp;&nbsp;&nbsp;&nbsp;"Suviše smo mali", odvrati prezrivo Konjev. "Ne možemo čak da uskovitlamo ni ovu jednu ćeliju, uz makar malo efekta?"
<BR>&nbsp;&nbsp;&nbsp;&nbsp;&nbsp;"Primičemo se Albertu", upozori ih Dežnjev.
<BR>&nbsp;&nbsp;&nbsp;&nbsp;&nbsp;"Sofija", upita Boranova, "možeš li da otkriješ električni kod?"
<BR>&nbsp;&nbsp;&nbsp;&nbsp;&nbsp;"Jedva da ga hvatam, Natalija."
<BR>&nbsp;&nbsp;&nbsp;&nbsp;&nbsp;"Pa, upni se da nađeš nešto što će ga čvrsto privući."
<BR>&nbsp;&nbsp;&nbsp;&nbsp;&nbsp;"Kao da je porastao, Natalija."
<BR>&nbsp;&nbsp;&nbsp;&nbsp;&nbsp;"Oscilira, sigurna sam", reče Boranova natmureno. "Kada se, jednom, bude prikačio uza zid broda, postaće deo našeg sveukupnog minijaturizovanog polja i njegova veličina će se prilagoditi našoj. Hitro, Sofija."
<BR>&nbsp;&nbsp;&nbsp;&nbsp;&nbsp;Začu se samo tup udarac u trenutku kada Morisonovo telo bi elektronski zakačeno uz spoljni zid broda.
</TD></TR></TABLE>
<P class="next">
<A HREF=p17.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
