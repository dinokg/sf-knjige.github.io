<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1.
<P>&nbsp;&nbsp;&nbsp;&nbsp;&nbsp;Kada su dani bili oblačni, Robert Nevil nikada nije bio siguran kada će sunce zaći, tako da su se ponekad pojavljivali na ulicama pre nego što bi on uspeo da se povuče.
<BR>&nbsp;&nbsp;&nbsp;&nbsp;&nbsp;Da je bio malo analitičniji, mogao je da izračuna približno vreme njihovog dolaska, ali on je i dalje određivao prema nebu kada će pasti noć; na žalost, ovaj metod nije funkcionisao kada bi dani bili oblačni. Zbog toga je u takvo vreme obično ostajao u blizini kuće. Šetao se oko zgrade u jednoličnom sivilu popodneva, sa cigaretom koja mu je visila u uglu usana, puštajući vlaknaste pramenove dima preko ramena. Proverio bi svaki prozor da bi video da li su daske popustile. Nakon žestokih napada, one su često bile rascepljene ili delimično izvaljene tako da je morao da ih potpuno zamenjuje: a to je mrzeo više od svega. Danas je nedostajala samo jedna daska. Nije li to čudno, pomislio je.
<BR>&nbsp;&nbsp;&nbsp;&nbsp;&nbsp;U zadnjem delu dvorišta obisao je staklenu baštu i rezervoar za vodu. Ponekad bi konstrukcija oko rezervoara popustila ili bi se slivnici za kišnicu iskrivili i polomili. S vremena na vreme, oni bi bacali kamenje preko visoke živice koja je okruživala staklenu baštu; njihovi hici ponekad bi uspevali da probiju mrežu koja se nalazila iznad krova, tako da je on onda morao da zamenjuje staklene ploče. Srećom, ni rezervoar ni staklena bašta ovoga puta nisu bili oštećeni.
<BR>&nbsp;&nbsp;&nbsp;&nbsp;&nbsp;Vratio se u kuću po čekić i eksere. Kada je otvorio ulazna vrata, ugledao je svoj iskrivljen lik u polomljenom ogledalu koje je tu postavio pre mesec dana. Reckasti komadići stakla sa posrebrenim naličjem počeće uskoro da otpadaju. Neka ih đavo nosi, pomisli on. To je poslednje prokleto ogledalo koje je stavio na vrata; uostalom, malo je bilo koristi od njih. Moraće da ih zameni belim lukom. Beli luk je uvek efikasan.
<BR>&nbsp;&nbsp;&nbsp;&nbsp;&nbsp;Prošao je polako kroz zamračeni mir dnevne sobe, zatim skrenuo levo u mali hodnik i konačno ušao u spavaću sobu.
<BR>&nbsp;&nbsp;&nbsp;&nbsp;&nbsp;Nekada je ova soba bila prijatno nameštena, ali to vreme je davno prošlo. Sada je predstavljala potpuno funkcionalnu prostoriju a kako su Nevilova postelja i pisaći sto zauzimali malo mesta, on je ostali deo sobe pretvorio u radionicu.
<BR>&nbsp;&nbsp;&nbsp;&nbsp;&nbsp;Duž celog zida pružala se velika tezga na čijoj su se drvenoj plohi nalazili gruba testera, drveni čekrk, tocilo i mengele. Iznad tezge, na zidu, nalazila se polica sa alatom koji je Robert Nevil koristio.
<BR>&nbsp;&nbsp;&nbsp;&nbsp;&nbsp;Uzeo je čekić sa tezge i izvadio nekoliko eksera iz kutije pune raznih predmeta. Zatim je ponovo izišao napolje i prikucao dasku za kapak prozora. Neiskorišćene eksere upotrebio je da pričvrsti polurazvaljena vrata.
<BR>&nbsp;&nbsp;&nbsp;&nbsp;&nbsp;Nekoliko trenutaka stajao je na travnjaku pred kućom, lutajući pogledom duž utihle ulice Kimaron. On je bio visok trideset šestogodišnjak, u čijim je venama tekla englesko-nemačka krv; imao je neupadljive crte lica, osim izduženih i naglašenih usana i svetloplavih očiju, koje su nemirno klizile preko zgarišta kuća sa obe strane ulice. Sam je zapalio susedne zgrade, kako bi njih sprečio da se odatle domognu njegovog krova.
<BR>&nbsp;&nbsp;&nbsp;&nbsp;&nbsp;Posle nekoliko minuta on udahnu duboko i polako, a zatim se vrati u kuću. Pošto je ostavio čekić na kauč u dnevnoj sobi zapalio je cigaretu i nasuo svoje prepodnevno piće. Nakon toga je mrzovoljno otišao u kuhinju da izbaci đubre koje se prilično nakupilo za poslednjih pet dana. Papirnate tanjire i posuđe obično bi zapalio, a zatim obrisao prašinu sa nameštaja, oprao kantu za đubre, kadu i klozetsku šolju, promenio čaršave i jastučnice na krevetu - ali danas nije bio raspoložen za sav ovaj posao.
<BR>&nbsp;&nbsp;&nbsp;&nbsp;&nbsp;On je bio muškarac, i to još sam, tako da mu te stvari nisu mnogo značile.
<BR>
<BR>&nbsp;&nbsp;&nbsp;&nbsp;&nbsp;Bilo je gotovo podne. Robert Nevil se nalazio u staklenoj bašti pripremajući češnjeve belog luka.
<BR>&nbsp;&nbsp;&nbsp;&nbsp;&nbsp;U početku mu je pripadala muka od neprijatnog mirisa i neprekidno je osećao mučninu u stomaku. Međutim, sada je taj miris već preplavio celu kuću, uvukao mu se u odeću, a ponekad mu se činilo da čak izbija i iz njega samog. Uopšte ga više nije primećivao.
<BR>&nbsp;&nbsp;&nbsp;&nbsp;&nbsp;Kada je sakupio dovoljno glavica, vratio se u kuću i položio ih na osušen poklopac kante za đubre. Pritisnuo je prekidač na zidu, ali je svetlost nekoliko trenutaka čkiljila pre no što je zasijala normalnim sjajem. On procedi neku kletvu kroz zube. Opet nešto nije u redu sa generatorom. Moraće ponovo da izađe napolje kako bi ispitao te proklete osigurače i proverio vodove. Ukoliko kvar bude težak, preostaje mu samo da instalira nov generator.
<BR>&nbsp;&nbsp;&nbsp;&nbsp;&nbsp;On ljutito primače šamlicu do kante za đubre, uze nož i dade se na posao uz mrzovoljno gunđanje.
<BR>&nbsp;&nbsp;&nbsp;&nbsp;&nbsp;Najpre je razdvojio glavice u male, srpaste kriške. Zatim je svaku od tih ružičastih, ljuskastih kriškica presekao na pola, izdvajajući mesnatu klicu iz središta. U vazduhu se osećao mošušast, oštar miris. Kada je zadah postao nepodnošljiv, on je uključio uređaj za ventilaciju koji je ubrzo provetrio prostoriju. Zatim je sa police na zidu uzeo šilo kojim je probušio svaku polutku kriške, a onda ih je strpljivo nizao na žicu sve dok nije dobio dvadeset pet češnjeva.
<BR>&nbsp;&nbsp;&nbsp;&nbsp;&nbsp;U početku je vešao ovakve češnjeve iznad prozora. Ali od kada su oni počeli da ga gađaju kamenjem, bio je prinuđen da razbijena okna prekrije roletnama. Međutim, kada ni to nije pomoglo, zakucao je daske preko prozora. Ovo zatvaranje učinilo je da kuća liči na grobnicu, ali i to je bilo bolje nego da mu u sobu uleću kamenice uz prasak polomljenog stakla. Doduše, stvar se malo poboljšala nakon što je instalirao tri uređaja za ventilaciju. Uostalom, čovek se navikne na sve kada mora.
<BR>&nbsp;&nbsp;&nbsp;&nbsp;&nbsp;Kada je završio sa nizanjem kriški belog luka, izašao je napolje i zakucao češnjeve iznad prozora, skinuvši prethodno stare koji su već ostali sasvim bez mirisa.
<BR>&nbsp;&nbsp;&nbsp;&nbsp;&nbsp;Ovaj posao je morao da obavlja dva puta nedeljno. Sve dok ne bude pronašao nešto bolje, ovo će mu biti prva linija odbrane.
<BR>&nbsp;&nbsp;&nbsp;&nbsp;&nbsp;Odbrane? - često se pitao. Od čega?
<BR>&nbsp;&nbsp;&nbsp;&nbsp;&nbsp;Čitavo popodne pravio je kolčeve.
<BR>&nbsp;&nbsp;&nbsp;&nbsp;&nbsp;Izrađivao ih je od debelih letvi koje je najpre sekao po meri od devet inča. Zatim bih ih oštrio na tocilu sve dok ne bi postali oštri kao bodež.
<BR>&nbsp;&nbsp;&nbsp;&nbsp;&nbsp;Bio je to zamoran i jednoličan posao; vazduh je ubrzo bio ispunjen toplim mirisom trinja koji mu se uvlačio u svaku poru i prodirao u pluća, nagoneći ga da kašlje.
<BR>&nbsp;&nbsp;&nbsp;&nbsp;&nbsp;Pa ipak, kolčeva kao da nikada nije bilo dovoljno; bez obzira na to koliko ih napravio, sve bi ih brzo potrošio. Osim toga, i letvi je bilo sve manje. Na kraju će biti prinuđen da koristi ramove od prozora.
<BR>&nbsp;&nbsp;&nbsp;&nbsp;&nbsp;Nije li to smešno? - pomisli on ljutito.
<BR>&nbsp;&nbsp;&nbsp;&nbsp;&nbsp;Sve je ovo počinjalo da biva mučno; preostalo mu je samo da pronađe neki novi metod. Ali kako to da učini kada mu oni nisu ostavljali ni trenutak predaha kada bi mogao da sedne i na miru razmisli? Dok je radio, slušao je preko zvučnika instaliranog u spavaćoj sobi ploče sa Betovenovom muzikom: treću, sedmu i devetu simfoniju: bilo mu je drago što je još u ranoj mladosti naučio od majke da uživa u ovoj vrsti muzike. Ona mu je sada pomagala da ispuni užasnu prazninu jednoličnih časova.
<BR>&nbsp;&nbsp;&nbsp;&nbsp;&nbsp;Kada je prošlo četiri sata, neprestano je bacao pogled na zidni časovnik. Radio je u tišini, čvrsto stisnutih usana, sa cigaretom u uglu usana i očima uprtim u iverje koje je letelo na sve strane i taložilo se na pod, stvarajući svetlucavu prašinu. Četiri i petnaest. Pola pet. Sada je već petnaest do pet.
<BR>&nbsp;&nbsp;&nbsp;&nbsp;&nbsp;Još jedan sat i ona prljava kopilad biće ponovo oko kuće. Čim nestane svetlosti.
<BR>
<BR>&nbsp;&nbsp;&nbsp;&nbsp;&nbsp;Stajao je ispred velikog frižidera, pripremajući večeru. Umoran pogled klizio mu je od odrezaka mesa preko smrznutog povrća do maslaca, pašteta, voća i sladoleda.
<BR>&nbsp;&nbsp;&nbsp;&nbsp;&nbsp;Odabrao je dve jagnjeće šnicle, boraniju i malu konzervu soka od pomorandže. Izvadio je kutije iz frižidera i laktom zatvorio vrata. Zatim se uputio do velike gomile konzervi koja je dosezala čak do tavanice. Izabrao je jednu limenku sa sokom od paradajza, a zatim izišao iz sobe koja je nekada pripadala Keti; sada je u nju ulazio samo kada je gladan.
<BR>&nbsp;&nbsp;&nbsp;&nbsp;&nbsp;Lagano je koračao kroz dnevnu sobu, gledajući tapiseriju koja je prekrivala stražnji zid. Ona je prikazivala rub grebena koji se nadnosi nad zeleno-plavi okean čiji se talasi razbijaju i lome o crno stenje. Visoko gore, na vedrom plavom nebu, beli galebovi jedrili su po vetru, dok se sa desne strane neko čvornovato drvo naginjalo preko litica sa tamnim granama uprtim put neba.
<BR>&nbsp;&nbsp;&nbsp;&nbsp;&nbsp;Nevil je ušao u kuhinju i izručio namirnice na sto, bacivši pri tom pogled na časovnik. Dvadeset do šest. Uskoro.
<BR>&nbsp;&nbsp;&nbsp;&nbsp;&nbsp;Nasuo je nešto vode u mali sud i stavio ga na plotnu štednjaka. Zatim je izvadio šnicle i metnuo ih na roštilj. U međuvremenu, voda je provrila i on spusti u nju smrznutu boraniju, poklopivši posudu. Na um mu pade da je možda štednjak ispraznio generator.
<BR>&nbsp;&nbsp;&nbsp;&nbsp;&nbsp;Otišao je do stola i odrezao dve kriške hleba a zatim nalio čašu soka od paradajza. Onda je seo i neko vreme netremice gledao veliku crvenu sekundaru zidnog časovnika kako se polako okreće. Gadovi će uskoro biti ovde. Kada je ispio sok od paradajza, otišao je do prednjih vrata i izišao na trem. Zatim krenu preko travnjaka i siđe na trotoar.
<BR>&nbsp;&nbsp;&nbsp;&nbsp;&nbsp;Nebo je već bilo tamno i vazduh je postao hladniji. Pogledao je niz oba kraja ulice Kimaron, dok mu je svež povetarac mrsio plavu kosu. To je bilo ono što nije valjalo kada su dani bili oblačni: teško se moglo odrediti kada će doći.
<BR>&nbsp;&nbsp;&nbsp;&nbsp;&nbsp;Uostalom, oni su ipak bili bolji od ovih prokletih prašnjavih oluja. Slegnuvši ramenima, vratio se preko travnjaka i ušao u kuću, zaključavši vrata za sobom i vrativši debelu gredu na staro mesto. Zatim je otišao u kuhinju okrenuo šnicle i isključio plotnu na kojoj se kuvala boranija.
<BR>&nbsp;&nbsp;&nbsp;&nbsp;&nbsp;Upravo je sipao hranu u tanjir, kada se naglo trže. Pogled mu brzo skrenu na časovnik. Šest i dvadeset pet. Bio je to glas Bena Kortmana.
<BR>&nbsp;&nbsp;&nbsp;&nbsp;&nbsp;"Iziđi, Nevile!"
<BR>&nbsp;&nbsp;&nbsp;&nbsp;&nbsp;Duboko uzdahnuvši, Robert Nevil sede za sto i poče da jede.
<BR>
<BR>&nbsp;&nbsp;&nbsp;&nbsp;&nbsp;Sedeo je u dnevnoj sobi, pokušavajući da čita. Pripremio je viski sa sodom u malom baru i sada je držao hladnu čašu u ruci dok mu se u drugoj nalazila neka knjiga o fiziologiji. Iz zvučnika iznad ulaznih vrata dopirala je zvonka Šenbergova muzika.
<BR>&nbsp;&nbsp;&nbsp;&nbsp;&nbsp;Pa ipak, nije bila dovoljno zvonka. I dalje je čuo njihovo komešanje, tumaranje i krike: ponekad bi doprlo i škrgutanje zubima kada bi borba među njima postala odveć žestoka. S vremena na vreme, neka kamenica ili komad cigle zabubnjali bi po kući. Odnekuda se čulo i lajanje pasa.
<BR>&nbsp;&nbsp;&nbsp;&nbsp;&nbsp;Svi su oni bili tu iz istog razloga.
<BR>&nbsp;&nbsp;&nbsp;&nbsp;&nbsp;Robert Nevil zatvori oči za trenutak i stisnu usne. Zatim ih ponovo otvori i zapali cigaretu, duboko uvlačeći dim u pluća.
<BR>&nbsp;&nbsp;&nbsp;&nbsp;&nbsp;Žalio je što nije imao vremena da napravi zvučnu izolaciju kuće. Sve bi bilo znatno bolje kada ne bi morao da ih sluša. Čak i posle pet meseci to mu je išlo na živce.
<BR>&nbsp;&nbsp;&nbsp;&nbsp;&nbsp;Odavno je prestao da ih posmatra. U početku je napravio malu rupu u prozoru kroz koju ih je gledao. Ali onda su ga opazile žene i počele skarednim pozama da ga izmamljuju napolje. To nije mogao da izdrži.
<BR>&nbsp;&nbsp;&nbsp;&nbsp;&nbsp;Odložio je knjigu i tupo se zagledao u ćilim, slušajući kako iz zvučnika dopiru tonovi 'Verklarte Nacht'. Mogao je nečim da zapuši uši kako ih više ne bi čuo, ali onda bi se lišio i muzike; osim toga, tada bi se osećao kao da su ga priterali uza zid.
<BR>&nbsp;&nbsp;&nbsp;&nbsp;&nbsp;Ponovo je zatvorio oči. Žene su bile te koje su mu otežavale položaj, pomisli on, žene koje su se neprestano ponašale kao poročne lutke u nadi da će on, gledajući ih, odlučiti da iziđe na ulicu. Osetio je kako ga podilazi jeza. Svake noći ponavljalo se isto. On bi čitao ili slušao muziku. Zatim bi počeo da razmišlja o zvučnoj izolaciji kuće, a na kraju bi mu na um uvek došle žene.
<BR>&nbsp;&nbsp;&nbsp;&nbsp;&nbsp;Duboko u njemu, topli porivi ponovo su se razbuktali i on čvrsto stisnu usne sve dok nisu sasvim pobledele. To osećanje bilo mu je dobro poznato i u sebi je besneo što ne može da ga obuzda. Ono je postajalo sve jače i jače, tako da on konačno više nije mogao na miru da sedi. Tada bi ustao i počeo da korača sa stisnutim pesnicama uz telo, u kojima više nije bilo ni kapi krvi. Mogao je da gleda neki film preko projektora, da ponovo jede, da se napije ili da pojača muziku sve dok ga uši ne bi zabolele. U svakom slučaju, nešto je moralo da se uradi kako situacija ne bi postala neizdrživa. Osećao je kako mu se mišići trbuha grče kao da se obmotavaju oko nekog kalema. Ponovo je uzeo knjigu i pokušao da čita, dok su mu usne izgovarale svaku reč, lagano i bolno. Ali samo trenutak kasnije, knjiga mu je skliznula u krilo. On baci pogled na policu koja se nalazila naspram njega. Svekoliko znanje u ovim knjigama nije moglo da prituli plamen u njemu. Sve reči vekova nisu bile u stanju da priguše nemuštu, bezumnu čežnju njegovog tela.
<BR>&nbsp;&nbsp;&nbsp;&nbsp;&nbsp;Sve mu se odavno smučilo. Bilo je to ponižavajuće za čoveka. U redu, seks je prirodna potreba, ali sada više nije imao načina da joj da oduška. Oni su ga primorali da bude bez žene i sa tim je morao da se pomiri. Ali ti imaš um, zar ne? - često je govorio sebi. Pa, onda ga upotrebi.
<BR>&nbsp;&nbsp;&nbsp;&nbsp;&nbsp;Okrenuo je dugme na gramofonu i još više pojačao muziku, a zatim je prisilio sebe da pročita celu stranicu bez prekida. Čitao je o krvnim ćelijama koje prodiru kroz membrane, o bledoj limfi koja nosi štetne materije kroz krvne sudove zakrčene limfnim čepovima, o limfocitnim i fagocitnim ćelijama.
<BR>&nbsp;&nbsp;&nbsp;&nbsp;&nbsp;"...da bi se ispraznila, u levom ramenom regionu, nedaleko od grudnog koša, u veliku venu krvnog, cirkulacionog sistema."
<BR>&nbsp;&nbsp;&nbsp;&nbsp;&nbsp;Knjiga se zatvori uz tup zvuk.
<BR>&nbsp;&nbsp;&nbsp;&nbsp;&nbsp;Zašto ga ne ostave na miru? Zar stvarno misle da svi mogu da ga imaju? Da li je moguće da su toliko glupi? Zbog čega se uporno vraćaju svake noći? Posle pet meseci bilo bi normalno očekivati da odustanu i pokušaju na nekom drugom mestu.
<BR>&nbsp;&nbsp;&nbsp;&nbsp;&nbsp;Otišao je do bara i pripremio novo piće. Kada se vratio do stolice začuo je kamenice kako dobuju po krovu i uz potmule zvuke padaju u žbunje oko kuće. Međutim, glas Bena Kortmana nadjačavao je ostalu buku.
<BR>&nbsp;&nbsp;&nbsp;&nbsp;&nbsp;"Iziđi, Nevile!"
<BR>&nbsp;&nbsp;&nbsp;&nbsp;&nbsp;Jednog dana pašće mi šaka ovaj gad, pomisli on, ispivši veliki gutljaj iz čaše. Jednoga dana zabiću kolac pravo kroz njegove smrdljive grudi. Spremiću specijalno za njega kolac od jednog metra ukrašen trakama.
<BR>&nbsp;&nbsp;&nbsp;&nbsp;&nbsp;Sutra. Sutra ću napraviti zvučnu izolaciju kuće. Prsti mu se zgrčiše u bledu pesnicu. I dalje ga je proganjala pomisao na one žene. Kada ih ne bi čuo, možda ne bi ni mislio na njih. Sutra. Sutra.
<BR>&nbsp;&nbsp;&nbsp;&nbsp;&nbsp;Muzika se svršila i on skide svežanj ploča sa gramofona, a zatim ih vrati u kartonske omote. Sada je mogao još jasnije da ih čuje. On posegnu za prvom novom pločom koja mu je došla pod ruku, stavi je na gramofon i okrenu dugme za jačinu zvuka do kraja. Prostorijom se razlegoše zvuci kompozicije Rodžera Lija 'Godina kuge'. Violine su škripale i cvilile, timpani su bubnjali kao udarci umirućeg srca, a flaute su stvarale sablasne, neprirodne tonove.
<BR>&nbsp;&nbsp;&nbsp;&nbsp;&nbsp;Jedva suzbijajući bes u sebi, on strže ploču sa gramofona i prelomi je preko desnog kolena. Odavno je nameravao da to učini. Teškim korakom otišao je do kuhinje i bacio komade ploče u kantu za otpatke. Zatim je stajao nekoliko trenutaka u tami kuhinje, zaklopljenih očiju, stisnutih zuba, i sa čvrsto pritisnutim dlanovima na ušima. Ostavite me na miru, ostavite me na miru, ostavite me na miru! Uzaludno je, ne vredi da im se suprotstavljaš noću. Nema nikakve svrhe. To je njihovo vreme. Pokušao bi nešto vrlo glupo kada bi se sada uhvatio u koštac sa njima. Da li da pogleda neki film? Ne, sada nema živaca da se petlja oko projektora. Najbolje da ode u krevet i da nečim zapuši uši. Uostalom, tako se okončavalo svako veče.
<BR>&nbsp;&nbsp;&nbsp;&nbsp;&nbsp;Trudeći se da ne misli ni na šta, on brzo ode do spavaće sobe i svuče se. Zatim je obukao donji deo pidžame i ušao u kupatilo. Nikada nije nosio gornji deo: tu naviku stekao je za vreme rata u Panami. Kada se oprao, bacio je pogled na ogledalo, osmotrivši svoja široka pleća prekrivena kovrdžavim crnim maljama koje su se pružale od vrata do stomaka. Zatim mu pogled pade na ukrašen krst koji je istetovirao jedne noći u Panami kada je bio pijan. Kakva sam budala bio onda, pomisli on. Uostalom, možda mu je taj krst spasao život.
<BR>&nbsp;&nbsp;&nbsp;&nbsp;&nbsp;Brižljivo je oprao zube, upotrebivši posle toga zubnu vodicu. Nastojao je da dobro vodi računa o zubima pošto je sada sam sebi bio zubar. Neke stvari mogu da krenu nagore, ali ne i njegovo zdravlje, pomisli on. Zbog čega onda ne prestaneš da se nalivaš alkoholom, upita se. Zašto izazivaš sudbinu?
<BR>&nbsp;&nbsp;&nbsp;&nbsp;&nbsp;Prošao je kroz celu kuću, gaseći svetla. Nekoliko trenutaka gledao je u tapiseriju, pokušavajući da ubedi sebe kako je okean pred njim pravi. Ali kako je mogao da veruje u to uz sve ono lupanje, grebanje, urlanje, lajanje i kričanje koje se orilo u noći.
<BR>&nbsp;&nbsp;&nbsp;&nbsp;&nbsp;Isključio je svetiljku u trpezariji i ušao u spavaću sobu.
<BR>&nbsp;&nbsp;&nbsp;&nbsp;&nbsp;Oteo mu se uzdah nezadovoljstva kada je ugledao iverje po postelji. Otresao ga je, udarivši nekoliko puta odsečno po prekrivaču, razmišljajući pri tom kako bi bilo dobro da podigne paravan između radionice i prostora u kome je spavao. Bilo bi dobro ovo, bilo bi dobro ono, pomisli on zlovoljno. Postojalo je premnogo nevažnih stvari koje je trebalo da uradi.
<BR>&nbsp;&nbsp;&nbsp;&nbsp;&nbsp;On ugura vatu u uši i najednom se nađe usred duboke tišine. Zatim je ugasio svetlo i zavukao se među čaršave. Pogledao je u fosforescentni časovnik i video da je tek deset i pet. Baš dobro, pomisli. Tako ću bar rano da ustanem.
<BR>&nbsp;&nbsp;&nbsp;&nbsp;&nbsp;Ležao je na leđima, duboko udišući tamu i nastojeći da zaspi. Ali tišina mu nije mnogo pomogla. I dalje je video one bledolike utvare kako se šunjaju oko njegove kuće, požudno tražeći način da prodru unutra kako bi ga se dočepali. Neki od njih su se kretali četvoronoške kao psi, upirući svetlucave oči prema kući, dok su im zubi muklo škrgutali. Kretali su se napred-nazad kao plima i oseka.
<BR>&nbsp;&nbsp;&nbsp;&nbsp;&nbsp;A žene...
<BR>&nbsp;&nbsp;&nbsp;&nbsp;&nbsp;Zar opet da misli na njih? Okrenuo se na stomak uz psovku i zaronio glavu u topli jastuk. Ležao je tako neko vreme, teško dišući, dok mu je telo blago podrhtavalo. Samo da svane. Um mu je ponovo počeo da govori reči koje je ponavljao svake noći. Blagi bože, samo da svane. Sanjao je Virdžiniju; zavapio je u snu, a prsti mu se kao mahnite kandže zariše u čaršav.
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
