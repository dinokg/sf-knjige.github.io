<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10.
<P>&nbsp;&nbsp;&nbsp;&nbsp;&nbsp;Odeljenje za nauku nalazilo se na drugom spratu. Koraci Roberta Nevila šuplje su odjekivali mermernim stepenicama javne biblioteke u Los Anđelosu. Bio je 7. april 1976. godine.
<BR>&nbsp;&nbsp;&nbsp;&nbsp;&nbsp;Posle pola nedelje opijanja do besvesti i mučnog samoispitivanja, konačno je shvatio da samo gubi vreme. Pojedinačni eksperimenti nisu mogli da donesu nikakav uspeh, to je postalo jasno. Ukoliko je postojao racionalno rešenje celog problema (a on je verovao da je to slučaj), mogao je da dođe do njega samo veoma studioznim istraživanjem.
<BR>&nbsp;&nbsp;&nbsp;&nbsp;&nbsp;Pokušaja radi, ali i zbog toga da bi povećao vlastito znanje, pošao je od jednog problema čiji je značaj bio nesumnjiv: bila je to krv. Smatrao je da je izabrao valjanu polaznu osnovu. Korak broj jedan bio je, dakle, pomno izučavanje svega onoga što se odnosilo na krv.
<BR>&nbsp;&nbsp;&nbsp;&nbsp;&nbsp;Potpunu tišinu biblioteke narušavao je jedino bat njegovih koraka dok se kretao hodnikom na drugom spratu. Spolja bi se ponekad oglasile ptice, ali i onda kada se nisu čule izgledalo je da postoji nekakav stalan šum. Iako je to možda bilo pomalo nepojmljivo, na otvorenom nikada nije izgledalo tako mrtvo kao u zatvorenim prostorijama.
<BR>&nbsp;&nbsp;&nbsp;&nbsp;&nbsp;Ovo je pogotovo dolazilo do izražaja u ovoj ogromnoj kameno-sivoj zgradi u kojoj se nalazilo veliko znanje mrtvog sveta. Možda je u pitanju bilo to što je okružen zidovima, pomisli on, nešto isključivo psihološke prirode. Svest o tome, međutim, nije nimalo olakšala stvar. Nije bilo više psihijatara koji bi blebetali o zagonetnim neurozama i kolektivnim halucinacijama. Poslednji čovek na svetu bio je nepovratno zapleten u mrežu vlastitih zabluda.
<BR>&nbsp;&nbsp;&nbsp;&nbsp;&nbsp;Ušao je u Odeljenje za nauku.
<BR>&nbsp;&nbsp;&nbsp;&nbsp;&nbsp;Bila je to prostorija sa visokom tavanicom i prostranim, širokim prozorima. Naspram ulaza nalazio se veliki sto gde su se knjige izdavale u vreme kada se to još radilo.
<BR>&nbsp;&nbsp;&nbsp;&nbsp;&nbsp;Zastao je za trenutak, kružeći pogledom po utihloj prostoriji i odmahujući lagano glavom. Sve ove knjige, pomisli u sebi, srž inteligencije ove planete, uzaludni trzaji trošnih mozgova, nagomilana pokolenja, gomile artefakata koje nisu imale moć da spasu čovečanstvo od propadanja.
<BR>&nbsp;&nbsp;&nbsp;&nbsp;&nbsp;Cipele mu zvonko zaškripaše preko crnih pločica dok je prilazio policama sa leve strane. Potražio je pogledom signaturne kartice koje su obeležavale pojedine oblasti nauke. 'Astronomija', pročitao je; knjige o nebu. Prošao je pored te police. Nebo ga je sada najmanje interesovalo. Čovekovo uzdanje u zvezde umrlo je sa svim ostalim nadama. 'Fizika', 'Hemija', 'Mašinstvo'. Sve je to ostavio iza sebe i došao do glavne sekcije Odeljenja za nauku.
<BR>&nbsp;&nbsp;&nbsp;&nbsp;&nbsp;Zaustavio se i podigao pogled prema visokoj tavanici. Gore su se nalazila dva niza ugašenih neonskih svetiljki, a tavanica je bila podeljena na velike udubljene kvadrate koji su bili dekorisani ornamentima sa indijanskih mozaika. Jutarnje sunce prolamalo se kroz prašnjave prozore i on ugleda fini prah kako leluja u snopovima zrakova.
<BR>&nbsp;&nbsp;&nbsp;&nbsp;&nbsp;Zatim je bacio pogled na dugačak red drvenih stolova uz koje su bile postavljene stolice. Neko ih je veoma pažljivo poređao. Na dan kada je biblioteka zatvorena, pomisli on, neka pedantna mlada pripravnica sigurno je došla ovamo i vratila svaku stolicu na svoje mesto. Pažljivo, sa osećanjem za red, koje je još postojalo u njoj samoj.
<BR>&nbsp;&nbsp;&nbsp;&nbsp;&nbsp;Misli mu se usredsrediše oko te zamišljene dame. Umreti, pomisli on, a nikada ne osetiti najjaču radost i neuporedivo zadovoljstvo u zagrljaju voljenog čoveka. Utonuti u odvratnu komu, a zatim i u smrt, da bi se nakon toga možda vratilo jalovom strahotnom lutanju. Sve to bez svesti o tome šta znači voleti i biti voljen.
<BR>&nbsp;&nbsp;&nbsp;&nbsp;&nbsp;Bila je to strašnija tragedija nego postati vampir.
<BR>&nbsp;&nbsp;&nbsp;&nbsp;&nbsp;Zatresao je glavom. U redu, sada je dosta, reče u sebi, nemaš više vremena za sudbine devica.
<BR>&nbsp;&nbsp;&nbsp;&nbsp;&nbsp;Prošao je pored još nekoliko sekcija sve dok nije došao do 'Medicine'. To je bilo ono što je tražio. Bacio je pogled na naslove knjiga. Odnosili su se na higijenu, anatomiju, fiziologiju (opštu i posebnu), terapeutiku. A onda je, ispod, ugledao bakteriologiju.
<BR>&nbsp;&nbsp;&nbsp;&nbsp;&nbsp;Izdvojio je pet knjiga iz opšte fiziologije i više radova o krvi. Sve je to položio na jedan od prašnjavih stolova. Da li bi bilo dobro da pogleda i nešto iz bakteriologije? Stajao je za trenutak, gledajući neodlučno u nizove knjiga sa tvrdim povezom. Konačno se odlučio. Pa, ne mogu da mi naškode, pomisli. Neće biti zgoreg da i njih uzmem. Izvukao je nekoliko naslova nasumce i stavio ih na gomilu na stolu. Sada je imao devet knjiga. To je bilo više nego dovoljno za početak. Nadao se da će imati priliku da se vrati po nove.
<BR>&nbsp;&nbsp;&nbsp;&nbsp;&nbsp;Dok je izlazio iz Odeljenja za nauku, bacio je pogled na časovnik iznad vrata.
<BR>&nbsp;&nbsp;&nbsp;&nbsp;&nbsp;Crvene kazaljke bile su zaustavljene na četiri i dvadeset sedam minuta. Nije imao pojma kog se dana to dogodilo. Dok je silazio niz stepenice, noseći u naručju gomilu knjiga, upitao se u koje doba je sat stao. Da li je bila noć ili dan? Da li je padala kiša ili je bilo sunčano? Da li je nekoga bilo ovde kada se to desilo?
<BR>&nbsp;&nbsp;&nbsp;&nbsp;&nbsp;Nervozno je slegao ramenima. Za ime boga, zar je sve to sad važno? - upita se. Počinjalo je polako da mu se gadi od sve te tišteće nostalgije za prošlošću. Bila je to slabost, pomisli, slabost koje će morati da se oslobodi ako bude želeo nešto da uradi. Pa ipak, stalno je hvatao sebe kako se sve više udubljuje u ponore prošlosti. To je gotovo ležalo izvan njegove kontrole i počinjalo je polako ali neumitno da mu podriva ličnost.
<BR>&nbsp;&nbsp;&nbsp;&nbsp;&nbsp;Nije mogao da otvori velika ulazna vrata iznutra: bila su odveć dobro zaključana. Morao je opet da se provuće kroz polomljen prozor, izbacivši najpre knjige na pločnik, a zatim izašavši i sam. Ubacio je knjige u automobil i krenuo.
<BR>&nbsp;&nbsp;&nbsp;&nbsp;&nbsp;Kada je pritisnuo starter primetio je da se parkirao uz crveno obojen trotoar i to u pogrešnom pravcu jednosmerne ulice. Bacio je pogled niz oba kraja ulice.
<BR>&nbsp;&nbsp;&nbsp;&nbsp;&nbsp;"Policija!" začu sam sebe kako viče:
<BR>&nbsp;&nbsp;&nbsp;&nbsp;&nbsp;"Policija!"
<BR>&nbsp;&nbsp;&nbsp;&nbsp;&nbsp;Čitavu milju nakon toga smejao se bez prestanka, pitajući se istovremeno šta mu je to toliko smešno.
<BR>
<BR>&nbsp;&nbsp;&nbsp;&nbsp;&nbsp;Odložio je knjigu. Ponovo je čitao o limfatičnom sistemu. Samo se nejasno sećao onoga što je pročitao pre mesec dana, u dobu koje je sada nazivao svojim 'mahnitim periodom'. Međutim, ono što je tada pročitao nije ostavilo na njega nikakav utisak zato što mu nije govorilo ništa o onome što ga je zanimalo.
<BR>&nbsp;&nbsp;&nbsp;&nbsp;&nbsp;Ali sada mu se učinilo da je naišao na nešto.
<BR>&nbsp;&nbsp;&nbsp;&nbsp;&nbsp;Tanki zidovi krvnih sudova omogućuju krvnoj plazmi da prodre u tkivni prostor zajedno sa crvenim i belim krvnim zrncima. Ovaj materijal mogao je da se vrati u krvni sistem kroz limfne sudove, posredstvom tananog fluida nazvanog limfa. Za vreme tog povratnog puta, limfa prolazi kroz limfne čvoriće, koji filtriraju protok, izdvajalući čvrste tvari za telesnu ekskreciju i sprečavajući ih da uđu u krvni sistem.
<BR>&nbsp;&nbsp;&nbsp;&nbsp;&nbsp;Elem.
<BR>&nbsp;&nbsp;&nbsp;&nbsp;&nbsp;Postoje dve stvari koje aktiviraju limfocitni sistem: 1) disanje, koje uzrokuje da dijafragma pritiska utrobu, što omogućuje da krv i limfa teku nagore, uprkos sili teže; 2) fizički pokreti koji uzrokuju da skeletni mišići pritiskuju limfne sudove i na taj način obezbede protok limfe. Tako nastaje neprekidan cirkularni sistem, obezbeđen od svakog povratnog toka.
<BR>&nbsp;&nbsp;&nbsp;&nbsp;&nbsp;Međutim, vampiri ne dišu; kao ni mrtvaci, uostalom. To znači, grubo rečeno, da je polovina njihovog limfnog sistema prekinuta. Takođe, dalje znači da velika količina štetnih produkata ostaje u telu vampira.
<BR>&nbsp;&nbsp;&nbsp;&nbsp;&nbsp;Nevil se odlično sećao njihovog odvratnog smrada.
<BR>&nbsp;&nbsp;&nbsp;&nbsp;&nbsp;Nastavio je da čita.
<BR>&nbsp;&nbsp;&nbsp;&nbsp;&nbsp;"...Bakterija ulazi u krvni tok, gde..."
<BR>&nbsp;&nbsp;&nbsp;&nbsp;&nbsp;"...naša bela krvna zrnca igraju vitalnu ulogu u odbrani organizma od napada bakterija."
<BR>&nbsp;&nbsp;&nbsp;&nbsp;&nbsp;"Jaki sunčevi zraci ubijaju brzo mnoge mikrobe i..."
<BR>&nbsp;&nbsp;&nbsp;&nbsp;&nbsp;"Mnoge bakterijske bolesti čoveka mogu da se prenose mehanički, posredstvom mušica, komaraca..."
<BR>&nbsp;&nbsp;&nbsp;&nbsp;&nbsp;"...kada pod uticajem napada bakterija, centri za stvaranje belih krvnih zrnaca proizvode uvećane količine ovih odbrambenih telašaca."
<BR>&nbsp;&nbsp;&nbsp;&nbsp;&nbsp;Pustio je da mu knjiga padne u krilo i ona skliznu niz njegove noge i nađe se na tepihu.
<BR>&nbsp;&nbsp;&nbsp;&nbsp;&nbsp;Bilo je sve teže i teže boriti se, jer bez obzira na to šta je čitao, uvek su postojale neke veze između bakterija i oboljenja krvi. Međutim, za sve ovo vreme on je osećao izvestan prezir prema svima onima koji su umirali verujući u ispravnost teorije o klicama i ne priznajući istinsko postojanje vampira.
<BR>&nbsp;&nbsp;&nbsp;&nbsp;&nbsp;Ustao je i natočio novo piće. A onda je najednom zastao pored bara sa čašom u ruci. Polako je počeo da dobuje desnom pesnicom ritmički po šanku, dok mu je odsutan pogled bio uprt u suprotan zid. Klice.
<BR>&nbsp;&nbsp;&nbsp;&nbsp;&nbsp;Napravio je grimasu. Blagi bože, promrmlja u sebi, pa reči ne ujedaju, zar ne? Zašto ih se plašiti?
<BR>&nbsp;&nbsp;&nbsp;&nbsp;&nbsp;Duboko je udahnuo. U redu, postoji li bilo koji razlog zbog koga to ne bi bile baš klice?
<BR>&nbsp;&nbsp;&nbsp;&nbsp;&nbsp;Okrenuo se od bara, kao da je hteo da ostavi to pitanje iza sebe. Ali pitanja se ne vezuju za pojedinačna mesta; ona se prostiru svuda.
<BR>&nbsp;&nbsp;&nbsp;&nbsp;&nbsp;Seo je u kuhinju, netremice posmatrajući šolju kafe koja se pušila. Klice. Bakterije. Virusi. Vampiri. Zbog čega sam protiv njih? - pomisli u sebi. Da li je u pitanju bila samo tvrdoglava reakcija, ili se možda uplašio problema sa kojim bi morao da se suoči ako su to odista bile klice?
<BR>&nbsp;&nbsp;&nbsp;&nbsp;&nbsp;Nije znao tačno. Izabrao je srednje rešenje, svojevrstan kompromis. Zašto odbaciti ijednu teoriju? One se međusobno ne isključuju. Štaviše, najednom mu se učinilo kako između njih postoji čvrsta veza.
<BR>&nbsp;&nbsp;&nbsp;&nbsp;&nbsp;Bakterije mogu da budu odgovor za vampire.
<BR>&nbsp;&nbsp;&nbsp;&nbsp;&nbsp;Najednom kao da se sve sručilo na njega. Sam je sebi ličio na mališana koji je upao u nevolju, a zbog nedostatka iskustva nije u stanju da se izbavi iz nje. Preostalo mu je samo da se odrekne svoje prvobitne teorije. Tek kada to bude učinio, biće u stanju da nasluti prave odgovore na stara pitanja.
<BR>&nbsp;&nbsp;&nbsp;&nbsp;&nbsp;Zaraza se širila veoma brzo. Ko zna da li su vampiri bili jedini koji su je prenosili? Da li su njihova noćna orgijanja mogla da budu tako efikasna?
<BR>&nbsp;&nbsp;&nbsp;&nbsp;&nbsp;Odjednom mu u svesti sinu pravi odgovor. Samo ako se prihvati teorija o bakterijama može se objasniti fantastična brzina kojom se zaraza širila, žanjući žrtve geometrijskom progresijom.
<BR>&nbsp;&nbsp;&nbsp;&nbsp;&nbsp;Odložio je šolju kafe, dok su mu se u glavi preplitale desetine novih zamisli.
<BR>&nbsp;&nbsp;&nbsp;&nbsp;&nbsp;Mušice i komarci sačinjavali su deo toga. Širili su bolest, pomažući da ona munjevito hara svetom.
<BR>&nbsp;&nbsp;&nbsp;&nbsp;&nbsp;Da, bakterije objašnjavaju mnogo stvari: skrivanje u kućama preko dana, komu koju izazivaju klice da bi se odbranile od sunčevog zračenja.
<BR>&nbsp;&nbsp;&nbsp;&nbsp;&nbsp;I još nešto: šta ako bakterije predstavljaju snagu pravih vampira?
<BR>&nbsp;&nbsp;&nbsp;&nbsp;&nbsp;Osetio je kako ga žmarci podilaze niz kičmu. Da li je moguće da ista klica koja ubija žive, obezbeđuje u isti mah i energiju za mrtve?
<BR>&nbsp;&nbsp;&nbsp;&nbsp;&nbsp;Morao je to da sazna. Gotovo je skočio i istrčao iz kuće. Ali u poslednjem trenutku se trže i zastade na pragu. Pobogu, pomisli, zar sam sišao sa uma? Pa sad je noć.
<BR>&nbsp;&nbsp;&nbsp;&nbsp;&nbsp;Iscerio se i počeo besciljno da hoda po trpezariji.
<BR>&nbsp;&nbsp;&nbsp;&nbsp;&nbsp;Može li ta teorija da objasni i druge stvari? Kolac? Mozak poče grozničavo da mu radi, dovodeći u vezu sve mogućnosti koje je dopuštala nova hipoteza. Hajde! - viknu on nestrpljivo u sebi. Ali sve se pre ili kasnije svodilo na misao o iskrvavljenju, što nije moglo da se uskladi sa činjenicom da se ona žena u jednom trenutku raspala. Takođe ni srce nije bilo po sredi.
<BR>&nbsp;&nbsp;&nbsp;&nbsp;&nbsp;Brzo je prešao preko tih nedoumica, uplašen da će njegova tek naslućena teorija biti pobijena pre no što se uopšte uspostavi.
<BR>&nbsp;&nbsp;&nbsp;&nbsp;&nbsp;A onda krst. Ne, bakterije to ne mogu da objasne. Zemlja; ne, ni tu nije bilo izlaza. Tekuća voda, ogledalo, beli luk... Osećao je kako nekontrolisano drhti i požele da krikne iz petnih žila kako bi obuzdao zahuktalu mašineriju svog mozga. Morao je da pronađe nešto! Do đavola, opsova on u sebi. Ne smem da ispustim ovo!
<BR>&nbsp;&nbsp;&nbsp;&nbsp;&nbsp;Prisilio se da sedne. Spustio se drhteći na stolicu i ostao nepomičan neko vreme dok se nije malo primirio. Blagi bože, reče konačno u sebi, šta se to događa sa mnom? Dođem do jedne ideje, a kada ona odmah ne uspe da objasni sve, obuzme me panika. Mora da sam malo skrenuo.
<BR>&nbsp;&nbsp;&nbsp;&nbsp;&nbsp;Ponovo je posegao za čašom; piće mu je sada bilo neophodno. Ispravio je ruku ispred sebe i gledao je kako prestaje da drhti. U redu, momak, pokušao je da se našali sa sobom, smiri se malo. Božić-Bata stiže u grad sa pregršt lepih odgovora. Nećeš više biti siroti Robinzon Kruso, zarobljen na ostrvu noći, okružen okeanom smrti.
<BR>&nbsp;&nbsp;&nbsp;&nbsp;&nbsp;To ga je nasmejalo, i on se malo opustio. Baš fino, pomisli u sebi. Uostalom, i nije tako loše biti poslednji čovek na svetu. Pa dobro, dosta razmišljanja, vreme je za počinak. Za danas je bilo dosta lutanja. To ne možeš više da izdržiš. Upropastićeš sva osećanja.
<BR>&nbsp;&nbsp;&nbsp;&nbsp;&nbsp;Najpre je trebalo da nabavi mikroskop. To je prvi korak, uporno je ponavljao u sebi dok se svlačio pred posteljom, ne obraćajući pažnju na neurotični pritisak u stomaku, i s naporom potiskujući neodoljivu čežnju da se odmah lati istraživanja bez ikakvog odlaganja.
<BR>&nbsp;&nbsp;&nbsp;&nbsp;&nbsp;Gotovo se razboleo dok je ležao nepomično u mraku i besomučno razmišljao samo o tom jednom, prvom koraku. Shvatio je da ne postoji drugi način. To je prvi korak, to je prvi korak. Do đavola sa stomakom, najzad sam na pravom tragu.
<BR>&nbsp;&nbsp;&nbsp;&nbsp;&nbsp;Osmehnuo se u tami, radostan zbog posla koji ga očekuje sutra.
<BR>&nbsp;&nbsp;&nbsp;&nbsp;&nbsp;Pre nego što je zaspao, na um mu pade još jedna ideja. Ujedi, insekti, prenošenje sa čoveka na čoveka - da li je sve to dovoljno da objasni užasnu brzinu kojom se zaraza širila svetom?
<BR>&nbsp;&nbsp;&nbsp;&nbsp;&nbsp;Utonuo je u san razmišljajući o ovom problemu. Bilo je tri časa izjutra kada se probudio i otkrio da je u toku noći besnela peščana oluja. I najednom, u deliću sekunde, on je shvatio pravi odgovor.
</P></TD></TR></TABLE>
<P class="next">
<A HREF=p13.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
