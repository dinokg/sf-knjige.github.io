<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>13.
<P>&nbsp;&nbsp;&nbsp;&nbsp;&nbsp;Kada je ujutro izašao napolje video je da su mleko i kobasica nestali.
<BR>&nbsp;&nbsp;&nbsp;&nbsp;&nbsp;Pogledom je preleteo preko travnjaka. Na travi su se nalazile dve sklupčane žene, ali psa nije bilo. Sa usana mu je skliznuo uzdah olakšanja. Hvala ti, bože, pomisli u sebi. A onda se nasmeja kroz stisnute zube. Da sam stvarno pobožan, ovo bi bilo uslišenje moje molitve.
<BR>&nbsp;&nbsp;&nbsp;&nbsp;&nbsp;Pa ipak, odmah je počeo da prebacuje sebi što nije bio budan u vreme kada je pas došao. Mora da se to dogodilo odmah nakon svitanja, kada je na ulicama ponovo postalo bezbedno. Pas je sigurno već posedovao razvijen osećaj za opasnost. Ali on je u svakom slučaju trebalo da bude budan.
<BR>&nbsp;&nbsp;&nbsp;&nbsp;&nbsp;Utešila ga je nada da je verovatno pridobio psa hranom. U jednom trenutku zabrinula ga je pomisao da su možda vampiri uzeli hranu, a ne pas. Ali neki tragovi su brzo odagnali ovaj strah. Kobasica nije bila podignuta iz venca belog luka, već provučena kroz njega na betonsku ploču trema. Takođe su se svuda oko zdele videle barice mleka, još sveže, koje je sigurno napravio pas koji je halapljivo pio.
<BR>&nbsp;&nbsp;&nbsp;&nbsp;&nbsp;Pre no što je doručkovao, ponovo je izneo napolje mleko i kobasicu; stavio je hranu u hlad, kako mleko ne bi bilo suviše toplo. Razmišljao je nekoliko trenutaka, a onda je izneo i čanak sa hladnom vodom.
<BR>&nbsp;&nbsp;&nbsp;&nbsp;&nbsp;Pošto je obedovao, odneo je dve žene do velike lomače, a zatim se u povratku zaustavio kod supermarketa i uzeo dva sanduka najbolje hrane za pse, kao i po jednu kutiju kolača, bombona, sapuna, praška za buve i oštru četku za pranje četvoronožnih ljubimaca.
<BR>&nbsp;&nbsp;&nbsp;&nbsp;&nbsp;Blagi bože, neko bi pomislio da sam dobio bebu, pade mu na pamet dok se vraćao prema kolima sa rukama punim paketa. Na usnama mu zaigra osmeh. Zašto se pretvarati, upita se. Odavno nisam bio ovako uzbuđen. Ljutnja koju je osetio kada je video klicu kroz mikroskop nije bila ništa u poređenju sa emocionalnim šokom koji je doživeo kada je ugledao psa.
<BR>&nbsp;&nbsp;&nbsp;&nbsp;&nbsp;Odvezao se kući brzinom od osamdeset milja na čas. Kada je stigao oduzela ga je plima razočarenja, pošto su mleko i meso bili nedirnuti. Pa šta si očekivao, upita se sarkastično. Psi ne jedu svakih pola sata.
<BR>&nbsp;&nbsp;&nbsp;&nbsp;&nbsp;Spustivši hranu za pse i ostale stvari koje je doneo iz samoposluge na kuhinjski sto bacio je pogled na časovnik. Deset i petnaest. Pas će se sigurno vratiti kada bude ogladneo. Budi strpljiv, reče u sebi. Sačuvaj bar tu vrlinu.
<BR>&nbsp;&nbsp;&nbsp;&nbsp;&nbsp;Odložio je u ostavu kutije i pakete. Zatim je izašao napolje i proverio fasadu kuće i staklenu baštu. Morao je da pričvrsti jednu izvaljenu dasku i da zameni naprslu ploču na krovu staklene bašte.
<BR>&nbsp;&nbsp;&nbsp;&nbsp;&nbsp;Dok je skupljao kriške belog luka, ponovo se zapitao zbog čega se vampiri u napadima ne koriste vatrom. Takva taktika bila je više nego preporučljiva. Da li je moguće da se plaše plamena? Ili su možda, jednostavno, odveć glupi za to? U svakom slučaju, njihovi umovi nisu više onako pronicljivi kao pre. Prelaz iz života u pokretnu smrt, sigurno je dovodio do novih oštećenja.
<BR>&nbsp;&nbsp;&nbsp;&nbsp;&nbsp;Ne, ova teorija nije valjala, zato što su se oko njegove kuće noću skupljali i živi. Izgleda, ipak, da je sve u redu sa njihovim mozgovima.
<BR>&nbsp;&nbsp;&nbsp;&nbsp;&nbsp;Odustao je od daljeg razmišljanja zato što ga je čekalo mnogo poslova. Proveo je ostatak jutra pripremajući i vešajući češnjeve belog luka. Ponovo mu je palo na um pitanje zbog čega beli luk deluje na vampire. Legende su bez izuzetka govorile o podzemnom delu biljke belog luka. Slegao je ramenima. Nije bilo nikakve razlike. Beli luk je delovao podjednako odbojno, bez obzira na to koji se deo biljke uzeo.
<BR>&nbsp;&nbsp;&nbsp;&nbsp;&nbsp;Nakon ručka, seo je uz špijunku i s vremena na vreme bacao pogled prema čanku i tanjiru. Nije bilo nikakvog zvuka izuzev gotovo nečujnog brujanja klima-uređaja u spavaćoj sobi, kupatilu i kuhinji.
<BR>&nbsp;&nbsp;&nbsp;&nbsp;&nbsp;Pas je došao u četiri. Nevil je gotovo zadremao u stolici pored špijunke. A onda se trže i zabulji sa nevericom u psa koji je lagano i šepajući prelazio ulicu. Životinja je gledala prema kući opreznim očima okruženim prstenovima bele dlake. Nevil se zapitao šta se dogodilo sa njegovom šapom. Veoma je želeo da je izleči i tako stekne naklonost psa. Androklova sen, pomisli on u tami kuće.
<BR>&nbsp;&nbsp;&nbsp;&nbsp;&nbsp;S naporom se obuzdavao da ostane nepomičan i da posmatra. Osetio je gotovo neverovatnu plimu topline i prirodnosti gledajući psa kako loče mleko i jede kobasicu, zadovoljno mljackajući čeljustima. Nevil je sedeo sa blagim osmehom na licu, osmehom koga ni sam nije bio svestan. Bio je to baš lep pas.
<BR>&nbsp;&nbsp;&nbsp;&nbsp;&nbsp;Nešto mu se skupilo u grlu kada je pas završio sa jelom i počeo da se udaljava od trema. Skočivši sa stolice, on jurnu munjevito prema prednjim vratima.
<BR>&nbsp;&nbsp;&nbsp;&nbsp;&nbsp;A onda se naglo trže. Ne, to bi bilo pogrešno, odluči on zlovoljno. Samo ćeš ga preplašiti ako iziđeš. Pusti ga da ode sada, pusti ga da ode. Vratio se do špijunke i posmatrao psa kako šepajući prelazi ulicu i ponovo zalazi između one dve kuće. Osetio je gorčinu u grlu kada je psa nestalo. U redu je, pokušao je da se primiri, već će se vratiti.
<BR>&nbsp;&nbsp;&nbsp;&nbsp;&nbsp;Napustio je mesto pored špijunke i pošao da pripremi neko razblaženo piće. Sedeći u naslonjači i lagano pijuckajući, pitao se gde pas provodi noć. Najpre se osetio veoma zabrinutim zato što ne može da ga domami u kuću. Ali onda je shvatio da je pas sigurno veoma vešt u sakrivanju kada je uspeo da do sada preživi.
<BR>&nbsp;&nbsp;&nbsp;&nbsp;&nbsp;Bio je to, verovatno, jedan od onih nemogućih slučajeva, koji krše stoprocentne zakone. Na neki način, srećom, sklonim podudarnostima, ili možda izuzetnim umećem, pas je uspeo da preživi pomor kao i užasne žrtve zaraze.
<BR>&nbsp;&nbsp;&nbsp;&nbsp;&nbsp;Počeo je da razmišlja. Ako je jedan pas, sa svojom ograničenom inteligencijom, prošao kroz ceo taj pakao, zar onda čovek, čiji je um neuporedivo razvijeniji, ne bi imao više šansi za opstanak.
<BR>&nbsp;&nbsp;&nbsp;&nbsp;&nbsp;A onda mu na um pade nešto drugo. Svaka nada predstavljala je opasnost. Sa tim je odavno bio načisto.
<BR>&nbsp;&nbsp;&nbsp;&nbsp;&nbsp;Sledećeg jutra pas je ponovo došao. Ovoga puta Robert Nevil je otvorio prednja vrata i izašao na trem. Pas je u istom trenutku zaboravio na tanjir i zdelu i mahnito se sjurio niz ulicu, dok mu je desno uho nemoćno visilo. Nevil je jedva obuzdao nagon da potrči za njim. Šta je mirnije mogao, seo je na ivicu trema. Sa druge strane ulice pas je ponovo utrčao u prolaz između dve kuće i nestao. Posle petnaest minuta, Nevil se vratio u kuću.
<BR>&nbsp;&nbsp;&nbsp;&nbsp;&nbsp;Brzo je doručkovao, a zatim izneo napolje još hrane.
<BR>&nbsp;&nbsp;&nbsp;&nbsp;&nbsp;Pas je došao u četiri i Nevil je ponovo izašao na trem pošto se prethodno uverio da je pas završio sa obedom.
<BR>&nbsp;&nbsp;&nbsp;&nbsp;&nbsp;I ovoga puta kuče je munjevito uteklo. Ali sada je, videvši da ga niko ne goni, zastalo na drugom kraju ulice i za trenutak se osvrnulo.
<BR>&nbsp;&nbsp;&nbsp;&nbsp;&nbsp;"Ne boj se, momče", doviknu mu Nevil, ali na zvuk njegovog glasa, pas brzo šmugnu u prolazu. Nevil je ukočeno sedeo na tremu, nestrpljivo grizući donju usnu. Do đavola, pa šta mu je sad? Nisam ni prstom mrdnuo.
<BR>&nbsp;&nbsp;&nbsp;&nbsp;&nbsp;Počeo je da razmišlja o tome kroz šta je sve pas prošao. Beskrajne noći puzanja po tami, skriven bog bi ga znao gde, dok mu se mršave grudi strašljivo dižu i spuštaju, a oko drhtavog tela koračaju legije vampira. Mukotrpno traganje za hranom i vodom, borba za goli život u svetu koji je izgubio gospodare a povrh svega sa navikama koje su u potpunosti zavisile od čoveka.
<BR>&nbsp;&nbsp;&nbsp;&nbsp;&nbsp;Jadni mali dečko, pomisli on, biće ti mnogo bolje kada budeš došao da živiš sa mnom.
<BR>&nbsp;&nbsp;&nbsp;&nbsp;&nbsp;A onda mu na pamet pade da pas možda ima više šansi za opstanak nego čovek. Psi su bili manji i bila su im dostupna mesta do kojih vampiri nisu mogli da dođu. Možda su bili u stanju da na neki način osete njihovo neprijateljstvo, da ga namirišu.
<BR>&nbsp;&nbsp;&nbsp;&nbsp;&nbsp;Ova pomisao nije ga mnogo usrećila. On je i dalje, bez obzira na razum, gajio nadu da će jednoga dana pronaći nekoga sličnog sebi - nekog čoveka, ženu ili dete, sasvim svejedno. Seks je gotovo izgubio značaj čim je prestao da bude glavna tema dana. Sada je postojala jedino usamljenost.
<BR>&nbsp;&nbsp;&nbsp;&nbsp;&nbsp;Ponekad bi se uljuljkivao u sanjarenje kako je pronašao nekoga. Međutim, znatno češće je morao da uverava sebe kako ipak nije istina ono što je objektivno smatrao za neizbežno - da je jedini živi čovek na svetu. Ili barem u onom delu sveta koji njemu sada bio dostupan. Utonuvši u misli, gotovo je zaboravio da se približava noć.
<BR>&nbsp;&nbsp;&nbsp;&nbsp;&nbsp;A onda je krajičkom oka ugledao Bena Kortmana kako trči prema njemu sa druge strane ulice.
<BR>&nbsp;&nbsp;&nbsp;&nbsp;&nbsp;"Nevile!"
<BR>&nbsp;&nbsp;&nbsp;&nbsp;&nbsp;Munjevito je skočio sa trema i utrčao u kuću, zabravivši i poduprevši velikom gredom vrata iza sebe drhtavim rukama.
<BR>
<BR>&nbsp;&nbsp;&nbsp;&nbsp;&nbsp;Izvesno vreme izlazio bi na trem čim bi pas završio sa jelom. I svaki put kada bi se on pojavio, pas bi se dao u bekstvo, ali kako su dani prolazili on je trčao sve sporije, zaustavivši se na pola ulice, i zalajavši. Nevil nikada nije krenuo za psom, već bi samo seo na trem i posmatrao. Bila je to smišljena igra.
<BR>&nbsp;&nbsp;&nbsp;&nbsp;&nbsp;A onda je jednoga dana Nevil seo na trem pre no što je pas došao. Kada se kuče pojavilo sa druge strane ulice, on je ostao nepomično da sedi.
<BR>&nbsp;&nbsp;&nbsp;&nbsp;&nbsp;Petnaestak minuta pas je podozrivo kružio trotoarom, neodlučan da li da priđe hrani ili ne. Nevil je seo dovoljno daleko od tanjira i zdele, kako ne bi obeshrabrio svog novog prijatelja. Mahinalno je prekrstio noge i ovaj neočekivani pokret naterao je psa u trk. Nakon toga Nevil se više nije micao i kuče se vratilo posle nekog vremena, nastavivši da neodlučno kruži ulicom; pogled mu je neprestano puzio sa Nevila na hranu i natrag.
<BR>&nbsp;&nbsp;&nbsp;&nbsp;&nbsp;"Hajde, momče", reče Nevil. "Budi dobra kuca i pojedi ovo."
<BR>&nbsp;&nbsp;&nbsp;&nbsp;&nbsp;Prošlo je još deset minuta. Pas se sad nalazio na travnjaku, krećući se u koncentričnim lucima koji su postajali sve kraći.
<BR>&nbsp;&nbsp;&nbsp;&nbsp;&nbsp;A onda se zaustavio. Zatim je lagano, šapu pred šapu, počeo da se penje prema činiji i tanjiru; ne skidajući ni za trenutak pogled sa Nevila.
<BR>&nbsp;&nbsp;&nbsp;&nbsp;&nbsp;"Hrabro, momče", ponavljao je Nevil blago. Ovoga puta, pas se nije trgao niti utekao na zvuk njegovog glasa. Pa ipak, Nevil je i dalje sedeo nepokretno, kako ne bi zaplašio kuče nekim naglim pokretom.
<BR>&nbsp;&nbsp;&nbsp;&nbsp;&nbsp;Pas se polako primicao tanjiru, dok mu je telo, napeto kao opruga, čekalo neku Nevilovu kretnju.
<BR>&nbsp;&nbsp;&nbsp;&nbsp;&nbsp;"Sve je u redu", ponavljao je Nevil psu.
<BR>&nbsp;&nbsp;&nbsp;&nbsp;&nbsp;A onda se kuče sasvim primače i zgrabi meso iz tanjira. Nevilov veseo smeh pratio je njegovo mahnito, šepavo bežanje preko ulice.
<BR>&nbsp;&nbsp;&nbsp;&nbsp;&nbsp;"Brz si kao munja", doviknu Nevil sa simpatijom.
<BR>&nbsp;&nbsp;&nbsp;&nbsp;&nbsp;Zatim je seo na trem i posmatrao psa kako jede. On se zastavio na požutelom travnjaku sa druge strane ulice i halapljivo gutao kobasicu, posmatrajući neprestano Nevila krajičkom oka. Prijatno; pomisli Nevil, gledajući psa. Od sada ćeš da dobijaš hranu za pse. Sveže meso je odveć veliki luksuz za tebe.
<BR>&nbsp;&nbsp;&nbsp;&nbsp;&nbsp;Kada je završio sa jelom, pas se uspravi i ponovo krenu preko ulice ovoga puta manje oklevajući. Nevil je i dalje sedeo nepomično, osećajući kako mu srce nervozno udara u grudima. Pas je počinjao da mu veruje i to saznanje izazvalo je drhtavicu u njemu. Sedeo je na tremu, očiju uprtih u kuče.
<BR>&nbsp;&nbsp;&nbsp;&nbsp;&nbsp;"Samo mirno, momče", rekao je poluglasno. "Popij sada svoju vodu."
<BR>&nbsp;&nbsp;&nbsp;&nbsp;&nbsp;Usne mu se razvukoše u iznenadan osmeh prijatnosti kada je ugledao kako se zdravo uho psa načuljilo. Pa on me sluša, pomisli Nevil oduševljeno. On shvata da mu se obraćam i da mu želim dobro.
<BR>&nbsp;&nbsp;&nbsp;&nbsp;&nbsp;"Tako je, momče", ponavljao je blagim glasom. "Poloči svu vodu i mleko, dobro će ti činiti. Ne boj se ništa."
<BR>&nbsp;&nbsp;&nbsp;&nbsp;&nbsp;Pas je prišao tacni sa vodom i počeo požudno da pije. S vremena na vreme podizao bi glavu da baci pogled na njega, a zatim bi uronio natrag u vodu.
<BR>&nbsp;&nbsp;&nbsp;&nbsp;&nbsp;"Neću ti ništa", mrmljao je Nevil psu.
<BR>&nbsp;&nbsp;&nbsp;&nbsp;&nbsp;Vlastiti glas zvučao mu je veoma čudno. Ako neko ne čuje sebe čitavu godinu dana, onda mu sopstveni glas izgleda krajnje neobično. Čitava godina provedena u tišini predstavljala je veoma dugo razdoblje. Kada budeš došao da živimo zajedno, pomisli Nevil, zaglušiću ti uši pričanjem.
<BR>&nbsp;&nbsp;&nbsp;&nbsp;&nbsp;Pas je prestao da loče vodu.
<BR>&nbsp;&nbsp;&nbsp;&nbsp;&nbsp;"Hodi, momče", pozva Nevil psa, potapšavši se po nozi.
<BR>&nbsp;&nbsp;&nbsp;&nbsp;&nbsp;"Hodi."
<BR>&nbsp;&nbsp;&nbsp;&nbsp;&nbsp;Pas ga je radoznalo pogledao, dok mu se zdravo uho ponovo načuljilo. Te oči, pomisli Nevil. Postoje čitavi svetovi osećanja u njima! Neverica, strah, nada, usamljenost - sve se presijava u tim velikim smeđim očima. Jadno malo kuče.
<BR>&nbsp;&nbsp;&nbsp;&nbsp;&nbsp;"Hodi, momče, neću ti ništa", reče on blago. Pa ipak kada se podigao pas je pobegao. Nevil je dugo stajao gledajući za psom koji se udaljavao, lagano odmahujući glavom.
<BR>&nbsp;&nbsp;&nbsp;&nbsp;&nbsp;Prošla je jedna sedmica. Svakog dana Nevil bi sedeo na tremu dok je pas jeo; bilo je potrebno mnogo strpljenja pre no što je pas počeo da prilazi tanjiru i zdeli bez oklevanja, gotovo smelo, sa sigurnošću koju oseća prema dobrom gospodaru.
<BR>&nbsp;&nbsp;&nbsp;&nbsp;&nbsp;A svaki put Nevil bi mu se blago obraćao.
<BR>&nbsp;&nbsp;&nbsp;&nbsp;&nbsp;"Tako je, momče. Samo ti jedi. Prija ti hrana, zar ne? Naravno da ti prija. Ja sam ti prijatelj. Ja ti dajem hranu. Samo ti jedi, momče, to je sve za tebe. Ti si dobra kuca." Bilo je to beskrajno tepanje, primirivanje i odagnavanje svih mora iz preplašenog uma psa.
<BR>&nbsp;&nbsp;&nbsp;&nbsp;&nbsp;Svakoga dana Nevil bi sedao sve bliže i bliže, sve dok konačno nije bio tako blizu da je mogao da dodirne rukom psa, samo ako bi se malo ispružio. Pa ipak, on to nije učinio. Ne želim da rizikujem, govorio je u sebi. Neću da ga uplašim.
<BR>&nbsp;&nbsp;&nbsp;&nbsp;&nbsp;Ali bilo je teško obuzdati se. Osećao je u rukama neodoljiv poriv da posegne za glavom psa i da je pomiluje prstima. Imao je užasnu potrebu da ponovo voli nešto, a ovaj pas je bio baš lepo ružno kuče.
<BR>&nbsp;&nbsp;&nbsp;&nbsp;&nbsp;Nastavljao je da govori psu sve dok se nije opet navikao na zvuk vlastitog glasa. Kuče više nije podizalo pogled dok je on govorio. Sada je dolazilo bez zebnje, pojelo svoj obrok i na kraju kratko zalajalo u znak rastanka sa druge strane ulice. Uskoro ću moći da ga potapšem po glavi, reče Nevil u sebi. I tako, dani su se pretvorili u nedelje, a on je svakim časom postajao sve bliži novom prijatelju.
<BR>&nbsp;&nbsp;&nbsp;&nbsp;&nbsp;A onda jednoga dana pas nije došao.
<BR>&nbsp;&nbsp;&nbsp;&nbsp;&nbsp;Nevil je gotovo pomahnitao. Toliko se navikao na posete psa da su one postale glavni događaj dana; sve se vrtelo oko obeda kučeta, dok je na istraživanja sasvim zaboravio i sve odložio za kasnije, motivisan jedino željom da ima psa u kući.
<BR>&nbsp;&nbsp;&nbsp;&nbsp;&nbsp;Proveo je uspaničeno popodne pretražujući susedstvo i dozivajući psa na sav glas. Ali traganje nije urodilo plodom i on se vratio kući na bezukusnu večeru. Pas se nije pojavio na večeru te noći, niti na doručak sledećeg jutra. Nevil se ponovo dao u traganje, ali takođe sa mršavim ishodom. Oni su ga se dočepali, odjekivalo mu je u glavi, prljavi gadovi su ga uhvatili. Pa ipak, nije sasvim verovao u to. Nije smeo da dozvoli sebi da poveruje u tako nešto.
<BR>&nbsp;&nbsp;&nbsp;&nbsp;&nbsp;Popodne trećeg dana, dok je bio u garaži, začuo je kako je metalna činija iznenada zazvečala na tremu. Dah mu je zastao u grudima i on potrčao napolje koliko ga noge nose.
<BR>&nbsp;&nbsp;&nbsp;&nbsp;&nbsp;"Vratio si se!" povika.
<BR>&nbsp;&nbsp;&nbsp;&nbsp;&nbsp;Pas je preplašeno odskočio od tanjira, dok mu je sa čeljusti kapala voda.
<BR>&nbsp;&nbsp;&nbsp;&nbsp;&nbsp;Nevilovo srce zastade. Oči psa su se caklile, dah mu je bio otežan, a jezik visio napolje.
<BR>&nbsp;&nbsp;&nbsp;&nbsp;&nbsp;"Ne", zapavi Nevil, drhtavim glasom. "Oh, ne!"
<BR>&nbsp;&nbsp;&nbsp;&nbsp;&nbsp;Pas se polako vraćao preko travnjaka na klecavim nogama. Nevil se sruči na jednu stepenicu trema i zagnjuri glavu u ruke. Oh, ne, pomisli očajno, oh bože, ne.
<BR>&nbsp;&nbsp;&nbsp;&nbsp;&nbsp;Posmatrao je drhtavog psa dok je lokao vodu. Ne. Ne. Ne. Nije istina.
<BR>&nbsp;&nbsp;&nbsp;&nbsp;&nbsp;"Nije istina", mrmljao je, ni sam ne shvatajući značenje reči.
<BR>&nbsp;&nbsp;&nbsp;&nbsp;&nbsp;A onda, nagonski, on ispruži ruku. Pas odskoči malo unazad, iskezivši zube i zarežavši.
<BR>&nbsp;&nbsp;&nbsp;&nbsp;&nbsp;"Sve je u redu, momče", reče Nevil blago. "Neću ti ništa." Reči su izlazile iz njega sasvim nekontrolisano i mahinalno.
<BR>&nbsp;&nbsp;&nbsp;&nbsp;&nbsp;Nije mogao da spreči psa da ode. Pokušao je da ga prati ali kuče je nestalo pre no što je on uspeo da ustanovi gde se krije. Shvatio je da je to ispod neke kuće, ali mu to nije mnogo pomoglo.
<BR>&nbsp;&nbsp;&nbsp;&nbsp;&nbsp;Nije mogao da spava te noći. Proveo ju je nemirno, ispijajući šolje kafe i proklinjući lagani hod vremena. Morao je da pronađe psa, neizostavno je morao. I to veoma brzo. Trebalo je da ga izleči.
<BR>&nbsp;&nbsp;&nbsp;&nbsp;&nbsp;Ali kako? Nešto mu se skupi u grlu. Sigurno postoji način. Čak i uz ono malo što zna, mora da postoji nešto.
<BR>&nbsp;&nbsp;&nbsp;&nbsp;&nbsp;Sledećeg jutra seo je uz sam čanak i osetio kako mu usne podrhtavaju dok se pas polako približavao preko ulice. Nije ništa okusio. Oči su mu bile još tuplje i svetlucavije nego juče. Nevil je poželeo da se baci na njega i da ga ščepa, da ga unese u kuću i da ga leči.
<BR>&nbsp;&nbsp;&nbsp;&nbsp;&nbsp;Ali znao je da je sve propalo ako se baci i ne uhvati ga. Pas se onda možda nikada više ne bi vratio.
<BR>&nbsp;&nbsp;&nbsp;&nbsp;&nbsp;Tokom celog obeda podizao je ruku da potapše psa po glavi ali kad god bi to učinio, kuče bi se trglo i zarežalo. Pokušao je da bude malo žustriji. "Prekini sa tim!" rekao je čvrstim, ljutitim tonom, ali to je samo zaplašilo psa koji se povukao nekoliko koraka. Nevil je morao da mu priča čitavih petnaest minuta blagim tepavim glasom pre no što se pas vratio do zdele sa vodom.
<BR>&nbsp;&nbsp;&nbsp;&nbsp;&nbsp;Ovoga puta je odlučno pošao za psom, koji se lagano kretao, i otkrio je ispod koje se kuće krije. U blizini se nalazila mala limena ploča koju je mogao da metne na otvor, ali on to ipak nije učinio. Nije želeo da zaplaši psa. Osim toga, tada bi jedino mogao da dođe do njega kroz pod, a to bi mu oduzelo mnogo vremena. Morao je da se domogne psa što pre.
<BR>&nbsp;&nbsp;&nbsp;&nbsp;&nbsp;Kada se pas nije pojavio tog popodneva, on je uzeo zdelu sa mlekom i odneo je ispod kuće gde se kuče krilo. Sledećeg jutra zdela je bila prazna. Upravo je nameravao da donese još mleka, kada je shvatio da pas tako možda nikada neće napustiti svoj brlog. Vratio je zdelu na trem svoje kuće i počeo da se moli da pas bude dovoljno snažan za novi izlazak. Bio je suviše zabrinut da bi se prekoreo zbog ovog nepriličnog čina.
<BR>&nbsp;&nbsp;&nbsp;&nbsp;&nbsp;Pošto se pas nije pojavio tog popodneva, on je otišao da vidi u čemu je stvar. Neko vreme se šetao pred otvorom i gotovo ostavio zdelu sa mlekom. Ne, pas tako nikada neće izići.
<BR>&nbsp;&nbsp;&nbsp;&nbsp;&nbsp;Vratio se kući i proveo besanu noć. Pas se ni ujutru nije pojavio. Ponovo je otišao do kuće. Osluškivao je kod otvora, ali nije čuo nikakav šum disanja. Ili je pas bio suviše daleko od ulaza ili...
<BR>&nbsp;&nbsp;&nbsp;&nbsp;&nbsp;Vratio se do kuće i seo na trem. Propustio je doručak i ručak. Samo je sedeo i čekao.
<BR>&nbsp;&nbsp;&nbsp;&nbsp;&nbsp;Bilo je pozno popodne kada se pas pojavio, šepajući između kuća, i krenuo polako prema njemu. Nevil se s naporom obuzdao da ostane nepomičan sve dok pas nije stigao do hrane. A onda se munjevito bacio i ščepao ga. U istom trenutku pas je pokušao da ga ugrize, ali ga je on desnom rukom uhvatio za čeljusti i čvrsto ih stegao. Njegovo slabašno telo koje je ostalo gotovo bez krzna nemoćno se otimalo iz snažnog zagrljaja dok mu je iz grla dopiralo zaplašeno cvilenje.
<BR>&nbsp;&nbsp;&nbsp;&nbsp;&nbsp;"Ne boj se", ponavljao je Nevil. "Ne boj se, momče."
<BR>&nbsp;&nbsp;&nbsp;&nbsp;&nbsp;Brzo ga je uneo u sobu i spustio na mali ležaj od ćebadi koji je pripremio za ovu priliku. Čim mu je pustio čeljusti, pas je besno zarežao i žestoko se trgnuvši pojurio prema vratima. Nevil se u magnovenju bacio i preprečio mu put. Noge psa se okliznuše na glatkoj površini poda; izgubivši ravnotežu on se otkotrlja ispod kreveta.
<BR>&nbsp;&nbsp;&nbsp;&nbsp;&nbsp;Nevil se spusti na kolena i baci pogled ispod postelje. U tami je ugledao dva bleštava oka i začuo prigušeno dahtanje.
<BR>&nbsp;&nbsp;&nbsp;&nbsp;&nbsp;"Iziđi, momče", počeo je da moli psa. "Neću ti ništa. Ti si bolestan. Potrebna ti je pomoć." Pas se nije micao. Sa kletvom na usnama, Nevil se konačno podiže i izađe iz sobe, zatvorivši vrata za sobom. Otišao je na trem da uzme zdele, a onda ih napunio mlekom i vodom. Stavio ih je u spavaću sobu pored kreveta ispod koga se nalazio pas.
<BR>&nbsp;&nbsp;&nbsp;&nbsp;&nbsp;Zastao je pored svoje postelje za trenutak, osluškujući dahtanje psa, dok mu je lice izobličila bolna grimasa.
<BR>&nbsp;&nbsp;&nbsp;&nbsp;&nbsp;"Oh", promrmljao je tužnim glasom, "zašto mi ne veruješ?"
<BR>
<BR>&nbsp;&nbsp;&nbsp;&nbsp;&nbsp;Upravo je večerao kada se iz sobe razlegao užasan urlik i cviljenje.
<BR>&nbsp;&nbsp;&nbsp;&nbsp;&nbsp;Dok mu je srce stajalo u grlu, Nevil skoči od stola i pojuri preko trpezarije. Naglo je otvorio vrata spavaće sobe i upalio svetlo.
<BR>&nbsp;&nbsp;&nbsp;&nbsp;&nbsp;U uglu pored tezge pas je pokušavao da iskopa rupu u podu.
<BR>&nbsp;&nbsp;&nbsp;&nbsp;&nbsp;Jezivo cviljenje potresalo mu je telo dok je prednjim šapama mahnito grebao po linoleumu; ali pod je bio odveć gladak i čvrst tako da se samo klizao po njemu.
<BR>&nbsp;&nbsp;&nbsp;&nbsp;&nbsp;"Sve je u redu, momče!" reče Nevil brzo. Pas je počeo da se osvrće oko sebe, a zatim se vratio u ugao, nakostrešene dlake, iskeženih žućkastih zuba u čeljusti koja je podrhtavala, i tela koje se treslo kao u groznici.
<BR>&nbsp;&nbsp;&nbsp;&nbsp;&nbsp;I najednom, Nevil shvati šta nije u redu. Bila je noć i preplašeni pas je pokušavao da iskopa rupu u koju bi se ukopao.
<BR>&nbsp;&nbsp;&nbsp;&nbsp;&nbsp;Stajao je tu bespomoćno, nesposoban da bilo šta smisli; cvileći, pas je napustio mesto u uglu i zavukao se ispod tezge.
<BR>&nbsp;&nbsp;&nbsp;&nbsp;&nbsp;A onda Nevilu konačno sinu ideja. Brzo je prišao krevetu i skinuo gornje ćebe. Vrativši se do tezge, sagao se i pogledao ispod nje.
<BR>&nbsp;&nbsp;&nbsp;&nbsp;&nbsp;Pas se šćušurio uza zid, dok mu se telo besomučno treslo, a iz grla dopiralo prigušeno režanje.
<BR>&nbsp;&nbsp;&nbsp;&nbsp;&nbsp;"U redu je, momče", reče, "ne boj se ništa." Pas je ustuknuo kada je Nevil gurnuo ćebe pod tezgu, a zatim se uspravio. Ne skidajući pogled sa psa povukao se do vrata i ostao tamo nekoliko trenutaka. Kada bih samo mogao da uradim nešto, pomisli on bespomoćno. Ali ja čak ne mogu ni da mu se približim.
<BR>&nbsp;&nbsp;&nbsp;&nbsp;&nbsp;Ako se pas ne bude uskoro navikao na mene, odlučio je nevoljno, moraću da upotrebim malo hloroforma. Tada će konačno moći da uradi nešto sa psom, i da pokuša da ga izleči pošto ga prethodno dobro veže.
<BR>&nbsp;&nbsp;&nbsp;&nbsp;&nbsp;Vratio se u kuhinju, ali nije mogao da jede. Posle desetak minuta izručio je sadržaj tanjira u kantu za smeće i vratio kafu u džezvu. U trpezariji je napravio koktel i požudno ga ispio. I piće je bilo bezukusno i oporo. Odložio je čašu i vratio se u spavaću sobu mračnog izraza lica. Pas se zavukao ispod ćebeta, i dalje drhteći celim telom i neprestano cvileći. Nema nikakvog smisla pokušati nešto sa njim sada, pomisli Nevil; suviše je zaplašen.
<BR>&nbsp;&nbsp;&nbsp;&nbsp;&nbsp;Otišao je do postelje i seo na nju. Provukao je prste kroz kosu a zatim zagnjurio lice u šake. Izleči ga, izleči ga, ponavljao je u sebi, ruke mu se zgrčiše u pesnice i on poče polako da udara po madracu.
<BR>&nbsp;&nbsp;&nbsp;&nbsp;&nbsp;A onda, naglo se okrenuvši, isključio je svetlo i ispružio se na postelju potpuno odeven. Odupirući se nogom o nogu izuo je cipele koje uz tup zvuk padoše na pod.
<BR>&nbsp;&nbsp;&nbsp;&nbsp;&nbsp;Tišina. Ležao je nepomično zureći u tavanicu. Zbog čega ne ustanem? - upitao se. Zašto ne pokušam da preduzmem nešto, do đavola.
<BR>&nbsp;&nbsp;&nbsp;&nbsp;&nbsp;Okrenuo se na levu stranu. Najbolje da odspavam malo, pomisli. Ležao je u tami, slušajući cvilenje psa. On umire, umire, a ja sam sasvim bespomoćan.
<BR>&nbsp;&nbsp;&nbsp;&nbsp;&nbsp;Konačno, ne mogavši više da podnese skičanje, pružio je ruku i upalio lampicu na noćnom stočiću. Dok je prelazio preko sobe u čarapama, iznenada je začuo kako pas pokušava da se izmigolji iz ćebeta. Ali bio je odveć zapetljan i počeo je da skiči obuzet užasom, nastojeći uzaludno da se iskobelja iz vunenog omotača.
<BR>&nbsp;&nbsp;&nbsp;&nbsp;&nbsp;Nevil je klekao na pod i položio ruke na njegovo telo. Začuo je potmulo režanje i divlje škrgutanje zubima kada ga je dodirnuo preko ćebeta.
<BR>&nbsp;&nbsp;&nbsp;&nbsp;&nbsp;"Smiri se", reče mu. "Sad je dosta."
<BR>&nbsp;&nbsp;&nbsp;&nbsp;&nbsp;Pas se narogušio, ne prestajući da cvili, dok mu se mršavo telo nekontrolisano treslo. Nevil ga čvrsto steže za plećke i položi na pod, obraćajući mu se tiho i blago.
<BR>&nbsp;&nbsp;&nbsp;&nbsp;&nbsp;"Sve je u redu, momče, sve je u redu. Niko ti neće ništa. Smiri se sada. Opusti se i budi miran. Hajde, momče. Samo polako. Opusti se. Tako je, opusti se. Samo polako. Smiri se. Niko ti neće ništa. Pobrinućemo se za tebe."
<BR>&nbsp;&nbsp;&nbsp;&nbsp;&nbsp;Govorio je bez prestanka gotovo čitav sat, tihim, hipnotičkim glasom u tišini sobe. Polako, gotovo oklevajući, drhtanje psa lagano je jenjavalo. Nevilove usne razvukoše se u osmeh dok je nastavljao da priča.
<BR>&nbsp;&nbsp;&nbsp;&nbsp;&nbsp;"Tako je, samo se ti smiri. Pobrinućemo se za tebe."
<BR>&nbsp;&nbsp;&nbsp;&nbsp;&nbsp;Pas je ubrzo mirno ležao među njegovim snažnim rukama, dok su mu se samo grudi brzo nadimale. Nevil je počeo da ga tapše po glavi i da ga miluje desnom rukom po izgladnelom, napaćenom telu.
<BR>&nbsp;&nbsp;&nbsp;&nbsp;&nbsp;"Dobra si ti kuca", reče mu nežno. "Dobra kuca. Od sada ću se ja brinuti o tebi. Niko ti neće ništa. Ti me razumeš, zar ne, momče? Svakako me razumeš. Svakako. Ti si moj pas, zar ne?"
<BR>&nbsp;&nbsp;&nbsp;&nbsp;&nbsp;Polako je seo na hladan linoleum, i dalje milujući psa.
<BR>&nbsp;&nbsp;&nbsp;&nbsp;&nbsp;"Ti si dobra kuca, dobra kuca."
<BR>&nbsp;&nbsp;&nbsp;&nbsp;&nbsp;Glas mu je bio miran, ali se u njemu osećao prizvuk potištenosti.
<BR>&nbsp;&nbsp;&nbsp;&nbsp;&nbsp;Prošao je gotovo čitav čas pre no što je podigao psa. Kuče je za trenutak zarežalo i počelo da cvili, ali ga je Nevilovo tepanje ubrzo primirilo.
<BR>&nbsp;&nbsp;&nbsp;&nbsp;&nbsp;Seo je na postelju držeći na krilu psa umotanog u ćebe. Ostao je tako satima, milujući psa, mazeći ga i tepajući mu. Kuče je nepomično ležalo u njegovom krilu, lagano dišući.
<BR>&nbsp;&nbsp;&nbsp;&nbsp;&nbsp;Prošlo je jedanaest kada je Nevil polako odmotao jedan kraj ćebeta i ugledao glavu psa.
<BR>&nbsp;&nbsp;&nbsp;&nbsp;&nbsp;Nekoliko trenutaka, pas je uzmicao pred njegovom rukom prigušeno režući. Ali Nevil nije prestajao da mu priča, i posle izvesnog vremena, spustio je lagano ruku do njegovog toplog vrata koji je i dalje podrhtavao.
<BR>&nbsp;&nbsp;&nbsp;&nbsp;&nbsp;Osmehnuo se psu dok mu se grlo skupljalo.
<BR>&nbsp;&nbsp;&nbsp;&nbsp;&nbsp;"Uskoro će ti biti bolje", prošaputao je. "Stvarno bolje."
<BR>&nbsp;&nbsp;&nbsp;&nbsp;&nbsp;Pas ga pogleda svojim umornim, bolesnim očima, a zatim je prevukao hrapavim suvim jezikom preko dlana Nevilove desne ruke.
<BR>&nbsp;&nbsp;&nbsp;&nbsp;&nbsp;Nešto se prelomilo u Nevilovim grudima. Sedeo je dugo i nemo u tišini dok su mu se niz obraze lagano slivale krupne kapi suza.
<BR>&nbsp;&nbsp;&nbsp;&nbsp;&nbsp;Nedelju dana kasnije, pas je umro.
</P></TD></TR></TABLE>
<P class="next">
<A HREF=p16.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
