<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9.
<P>&nbsp;&nbsp;&nbsp;&nbsp;&nbsp;Jutro. Tišinu sunčevog rađanja remetio je samo hor ptica sa drveća. Nije bilo ni daška vetra koji bi zanjihao cvetne aleje oko kuće, grmlje, tamne krošnje drveća. Oblak utihle toplote ležao je nad svim u ulici Kimaron.
<BR>&nbsp;&nbsp;&nbsp;&nbsp;&nbsp;Srce Virdžinije Nevil prestalo je da kuca. Sedeo je pored nje na postelji i gledao u njeno bledo lice. Držao joj je prste u ruci i nesvesno stezao. Telo mu je bilo nepomično poput čvrstog, bezosećajnog bloka mesa i i kostiju. Oči su mu bile ugašene, usne ukočene u jednu liniju, a disanje tako slabo da je izgledalo kao da će se svakog trenutka zaustaviti.
<BR>&nbsp;&nbsp;&nbsp;&nbsp;&nbsp;Nešto mu se prelomilo u svesti.
<BR>&nbsp;&nbsp;&nbsp;&nbsp;&nbsp;U trenutku kada je osetio pod drhtavim prstima da njenog pulsa nema više, mozak kao da mu se okamenio, gubeći polako predstavu o stvarnosti, sve dok nije sasvim otupeo. Lagano, tražeći oslonac za obamrle noge, on iskliznu na postelju. A onda, nejasno; duboko u ponorima rastrzanog uma, on se zapita kako može da sedi ovde i kako ga očajanje nije odmah dokrajčilo. Pa ipak nije pao ničice na zemlju. Vreme se zaustavilo i nije više teklo. Sve je počivalo nepomično. Sa Virdžinijom, život i svet su nepomično stali.
<BR>&nbsp;&nbsp;&nbsp;&nbsp;&nbsp;Prošlo je trideset minuta; četrdeset.
<BR>&nbsp;&nbsp;&nbsp;&nbsp;&nbsp;A zatim, lagano, kao da otkriva neku prirodnu pojavu, on oseti kako mu telo podrhtava. Ne mestimično, već skroz. Telo mu se nekontrolsano treslo, kao da više nije moglo da obuzda nerve, čak ni najjača volja. A ono malo svesti što mu je preostalo shvatilo je da je to bila samo normalna reakcija.
<BR>&nbsp;&nbsp;&nbsp;&nbsp;&nbsp;Više od jednog sata ostao je u tom ustreptalom položaju, očiju nemo prikovanih za njeno lice.
<BR>&nbsp;&nbsp;&nbsp;&nbsp;&nbsp;A onda je, iznenada, sve prestalo; ispustivši nemušti jauk, on se podiže sa postelje i iziđe iz sobe.
<BR>&nbsp;&nbsp;&nbsp;&nbsp;&nbsp;Dok je sipao viski u čašu, obilato ga je izlivao na tepih. Ono što je uspeo da sipa, ispio je u jednom gutljaju. Osetio je kako ga nešto prožima u trbuhu i kako se pojačano razliva prema udovima. Oslonio se tromo o ispust prozora. Drhtavim rukama, napunio je ponovo čašu do vrha i počeo da ispija viski velikim, požudnim gutljajima.
<BR>&nbsp;&nbsp;&nbsp;&nbsp;&nbsp;To je samo san, pokušavao je da ubedi sebe.. Izgledalo je kao da mu to neki glas odjekuje u glavi.
<BR>&nbsp;&nbsp;&nbsp;&nbsp;&nbsp;"Virdžinija..."
<BR>&nbsp;&nbsp;&nbsp;&nbsp;&nbsp;Počeo je da se osvrće oko sebe, dok mu je pogled pretraživao sobu, u uzaludnom pokušaju da pronađe izlaz iz ove kuće užasa. Prigušeni glasovi neverice izlazili su mu iz grla. Stisnuo je ruke, stežući drhatave dlanove jedan o drugi i očajnički preplićući prste.
<BR>&nbsp;&nbsp;&nbsp;&nbsp;&nbsp;Pa ipak, ruke su mu se i dalje tresle, tako da više nije mogao da ih rastavi. Udahnuvši duboko vazduh, on ih naglo otrže i pritisnu na butine.
<BR>&nbsp;&nbsp;&nbsp;&nbsp;&nbsp;"Virdžinija!"
<BR>&nbsp;&nbsp;&nbsp;&nbsp;&nbsp;Koraknuo je napred, ali je u istom trenutku ispustio užasan krik kada se soba zalelujala pred njim. Bol mu se rasprsnuo u desnom kolenu, i vreli žmarci počeše da mu gamižu uz nogu. Zastenjao je, ustajući, i oteturao do trpezarije. Tu je počeo da se klati poput kamene statue pri zemljotresu, dok mu je ledeni pogled bio prikovan za vrata spavaće sobe.
<BR>&nbsp;&nbsp;&nbsp;&nbsp;&nbsp;Pred očima mu je ponovo iskrsnuo ceo događaj.
<BR>&nbsp;&nbsp;&nbsp;&nbsp;&nbsp;Velika vatra je praskala, plamenovi su se preplitali, a gusti i pepeljasti oblaci dima kuljali su u nebo. U rukama je nosio Ketino sićušno telo. Prišao je jedan čovek i uzeo je od njega kao da pridržava neki ćilim. Zatim se izgubio u mračnoj magli, noseći njegovu devojčicu. Nevil je ostao nepomično da stoji, osećajući kako ga preplavljuje plima užasa.
<BR>&nbsp;&nbsp;&nbsp;&nbsp;&nbsp;A onda, iznenada, jurnu napred sa očajničkim krikom na usnama.
<BR>&nbsp;&nbsp;&nbsp;&nbsp;&nbsp;"Keti!"
<BR>&nbsp;&nbsp;&nbsp;&nbsp;&nbsp;Ruke ga ščepaše. Ljudi obučeni u vatrostalna odela i sa maskama na licu odbaciše ga nazad. Pokušavajući da se odupre nogama, iskopao je dve plitke jame u zemlji. U glavi mu nešto puče i mahnit krik razleže mu se iz grla.
<BR>&nbsp;&nbsp;&nbsp;&nbsp;&nbsp;Osećao je nemušti bol u vilicama, dok su dan lagano zatamnjivali oblaci noći. Knedla mu je igrala u grlu, kašljao je, dahtao i ječao; a onda se ponovo obreo, tih i nepomičan, u kolima Bena Kortmana, zureći tupo u džinovski oblak dima koji se dizao iznad tla poput neke crne utvare svezemaljskog očaja.
<BR>&nbsp;&nbsp;&nbsp;&nbsp;&nbsp;Sećajući se toga, zatvorio je oći i počeo da stiska zube sve dok ga nisu zaboleli.
<BR>&nbsp;&nbsp;&nbsp;&nbsp;&nbsp;"Ne!"
<BR>&nbsp;&nbsp;&nbsp;&nbsp;&nbsp;Virdžinija ne sme tamo da završi. Makar ga ubili zbog toga.
<BR>&nbsp;&nbsp;&nbsp;&nbsp;&nbsp;Laganim i ukočenim korakom krenuo je prema prednjim vratima i stupio na trem. Zatim je izašao na požuteli travnjak i uputio se ka bloku gde je stanovao Ben Kortman. Blesak jutarnjeg sunca učinio je da mu se zenice sasvim suze. Ruke je držao mlitavo opuštene uz telo.
<BR>&nbsp;&nbsp;&nbsp;&nbsp;&nbsp;Zvono na vratima i dalje je sviralo početne taktove melodije: 'Oh, kako sam žedan'. Apsurdnost ovog zvuka izazvala je u njemu želju da slomi nešto u rukama. Sećao se kada je Ben instalirao zvono; tada mu je to izgledalo prilično veselo i zabavno.
<BR>&nbsp;&nbsp;&nbsp;&nbsp;&nbsp;Stajao je ukočeno pred vratima, osećajući puls u slepoočnicama. Baš me briga za zakon, ne plašim se njihove pretnje; neću je odneti tamo!
<BR>&nbsp;&nbsp;&nbsp;&nbsp;&nbsp;Počeo je pesnicom da udara u vrata.
<BR>&nbsp;&nbsp;&nbsp;&nbsp;&nbsp;"Bene!"
<BR>&nbsp;&nbsp;&nbsp;&nbsp;&nbsp;Iznutra nije dopro nikakav zvuk. Bele zavese visile su nepomično na prednjim prozorima. Video je crveni otoman, lampu sa abažurom i veliku lutku koja je stajala na ormanu. Najednom mu nešto pade na pamet. Koji je danas dan. Sasvim je to zaboravio, pošto više nije vodio računa o danima.
<BR>&nbsp;&nbsp;&nbsp;&nbsp;&nbsp;Zgrčio je ramena u nestrpljivom besu koji mu je munjevito ispunio vene adrenalinom.
<BR>&nbsp;&nbsp;&nbsp;&nbsp;&nbsp;"Bene!"
<BR>&nbsp;&nbsp;&nbsp;&nbsp;&nbsp;Ponovo je zalupao pesnicama o vrata, dok su mu se vilice stezale. Do đavola, gde li se samo deo? Nevil pritisnu ogorčeno na dugme i zvonce poče da ponovlja početne taktove melodije: "Oh, kako sam žedan, Oh, kako sam žedan, Oh, kako sam žedan..."
<BR>&nbsp;&nbsp;&nbsp;&nbsp;&nbsp;Mahnitim trzajem on gurnu vrata i ona se naglo otvoriše unutra, udarivši o postranični zid. Sve se odigralo tako brzo da nije imao vremena ni da se začudi što su nezaključana.
<BR>&nbsp;&nbsp;&nbsp;&nbsp;&nbsp;Zakoračio je u utihlu trepezariju.
<BR>&nbsp;&nbsp;&nbsp;&nbsp;&nbsp;"Bene", rekao je glasno, "Bene, potreban mi je tvoj auto."
<BR>&nbsp;&nbsp;&nbsp;&nbsp;&nbsp;Nalazili su se u spavaćoj sobi, ležeći nepomično na dva kraja bračnog kreveta, Ben u pidžami a Freda u svilenoj spavaćici; bili su opruženi na razmeštenoj postelji, dok su im se grudi nadimale od teškog disanja.
<BR>&nbsp;&nbsp;&nbsp;&nbsp;&nbsp;Stajao je nekoliko trenutaka na pragu, netremice ih posmatrajući. A onda je uočio rane na Fredinom belom vratu oko kojih je bilo malo zgrušane krvi. Pogled mu je skrenuo prema Benu. Na njegovom vratu nije se ništa videlo. Iznenada začu kako mu se kroz svest prolama samo jedna misao: kada bi sve ovo bio san!
<BR>&nbsp;&nbsp;&nbsp;&nbsp;&nbsp;Zatresao je glavom. Ne, nikakvo buđenje ovde nije pomagalo.
<BR>&nbsp;&nbsp;&nbsp;&nbsp;&nbsp;Pronašao je ključeve kola na pisaćem stolu i uzeo ih. Okrenuo se i izašao iz neme kuće. Bio je to poslednji put kada ih je video još žive.
<BR>&nbsp;&nbsp;&nbsp;&nbsp;&nbsp;Uključio je motor i pustio ga da se zagreva nekoliko minuta, gledajući kroz zamagljeni vetrobran. Jedna muva obletala mu je oko glave, zujeći u toplom i zagušljivom vazduhu kola. Posmatrao ju je kako besciljno kruži, dok je motor jednomerno podrtavao.
<BR>&nbsp;&nbsp;&nbsp;&nbsp;&nbsp;Nekoliko trenutaka kasnije pokrenuo je auto i izvezao ga na ulicu. Parkirao je na kolovozu pred svojom garažom i isključio motor.
<BR>&nbsp;&nbsp;&nbsp;&nbsp;&nbsp;Kuća je bila sumorna i tiha. Cipele mu bešumno uroniše u tepih, a zatim zaškripaše dok je prolazio preko nezastrtog poda hodnika.
<BR>&nbsp;&nbsp;&nbsp;&nbsp;&nbsp;Zastao je nepokretno na pragu, posmatrajući je netremice. Ležala je na leđima, sa rukama opruženim sa strane, dok su joj beli prsti bili blago zgrčeni. Izgledala je kao da spava.
<BR>&nbsp;&nbsp;&nbsp;&nbsp;&nbsp;Okrenuo se i vratio u trpezariju. Nije znao šta sada da uradi. Svaki izbor bio je besmislen. Kao da je važno šta će učiniti. Bez obzira na to kakvu odluku doneo, život će ostati podjednako besciljan. Stajao je ispred prozora i tupim pogledom gledao mirnu, sunčanu ulicu.
<BR>&nbsp;&nbsp;&nbsp;&nbsp;&nbsp;Zašto sam, onda, uzimao kola, upitao se. Knedla mu je zastala u grlu. Ne želim da je spalim. Neću! Šta mi onda preostaje! Pogrebna preduzeća su zatvorena. Ono malo grobara što je još ostalo u životu nije smelo da obavlja sahrane pošto je zakon to strogo zabranjivao. Svako je bez izuzetka morao odmah nakon smrti da bude prebačen na lomaču. Bio je to sada jedini način da se spreči dalje širenje zaraze. Samo je vatra mogla da uništi bakterije koje su prouzrokovale pomor.
<BR>&nbsp;&nbsp;&nbsp;&nbsp;&nbsp;Znao je to. Bio je to zakon. Ali koliko ga se ljudi pridržavalo? - upitao se, tražeći neki izgovor. Koliko je muževa odnelo svoje žene, sa kojima su delili sto i postelju i bacilo ih u plamen? Koliko je roditelja spalilo svoju obožavanu decu, i koliko je dece prinelo svoje voljene roditelje na zajedničko ognjište, prečnika sto jardi i dubine sto stopa?
<BR>&nbsp;&nbsp;&nbsp;&nbsp;&nbsp;Ne ako je još postojalo išta sveto, bila je to zakletva da neće dozvoliti da ona bude spaljena.
<BR>&nbsp;&nbsp;&nbsp;&nbsp;&nbsp;Prošao je čitav čas pre no što je doneo odluku.
<BR>&nbsp;&nbsp;&nbsp;&nbsp;&nbsp;Onda je otišao i uzeo iglu i konac.
<BR>&nbsp;&nbsp;&nbsp;&nbsp;&nbsp;Šio je sve dok joj jedino lice nije ostalo otkriveno. A onda, drhtavim prstima, dok mu je mučnina rasla u stomaku, zašio je ćebad preko njenih ustiju, nosa, očiju:
<BR>&nbsp;&nbsp;&nbsp;&nbsp;&nbsp;Kada je završio, otišao je u kuhinju i ispio još jednu čašu viskija. Piće gotovo uopšte nije delovalo na njega.
<BR>&nbsp;&nbsp;&nbsp;&nbsp;&nbsp;Konačno se vratio u spavaću sobu na klecavim nogama. Nekoliko dugih minuta stajao je dišući teško. Zatim se saže i podvuče ruke ispod njenog beživotnog tela.
<BR>&nbsp;&nbsp;&nbsp;&nbsp;&nbsp;"Idemo, devojčice", prošapta on.
<BR>&nbsp;&nbsp;&nbsp;&nbsp;&nbsp;Glasno izgovorene reči izazvale su plimu osećanja u njemu. Počeo je da drhti, osećajući kako mu suze lagano klize niz obraze, dok ju je nosio kroz trpezariju.
<BR>&nbsp;&nbsp;&nbsp;&nbsp;&nbsp;Položio ju je na zadnje sedište i ušao u kola. Duboko je uzdahnuo, a onda posegao za starterom.
<BR>&nbsp;&nbsp;&nbsp;&nbsp;&nbsp;Zatim zastade. Ponovo je izašao iz kola, otišao do garaže i uzeo lopatu.
<BR>&nbsp;&nbsp;&nbsp;&nbsp;&nbsp;Trgao se kada je izašao iz garaže, primetivši čoveka kako mu se približava sa druge strane ulice. Odložio je lopatu i ušao u kola.
<BR>&nbsp;&nbsp;&nbsp;&nbsp;&nbsp;"Čekajte!"
<BR>&nbsp;&nbsp;&nbsp;&nbsp;&nbsp;Glas je bio hrapav. Čovek je pokušao da potrči, ali nije bio dovoljno snažan.
<BR>&nbsp;&nbsp;&nbsp;&nbsp;&nbsp;Robert Nevil je nepomično sedeo dok je čovek prilazio gegajući se.
<BR>&nbsp;&nbsp;&nbsp;&nbsp;&nbsp;"Da li biste mogli... da povezete... i moju majku?" upita nepoznati snebivajući se.
<BR>&nbsp;&nbsp;&nbsp;&nbsp;&nbsp;"Ja... ja... ja..."
<BR>&nbsp;&nbsp;&nbsp;&nbsp;&nbsp;Mozak mu uopšte nije radio. Učinilo mu se da će da zaplače ponovo, ali je uspeo da se uzdrži; ispravio se na sedištu.
<BR>&nbsp;&nbsp;&nbsp;&nbsp;&nbsp;"Ja ne idem... tamo", reče. Čovek ga pogleda tupo.
<BR>&nbsp;&nbsp;&nbsp;&nbsp;&nbsp;"Ali vaša..."
<BR>&nbsp;&nbsp;&nbsp;&nbsp;&nbsp;"Ne idem do lomače, rekoh!" prasnu Nevil i ponovo posegnu za starterom.
<BR>&nbsp;&nbsp;&nbsp;&nbsp;&nbsp;"Ali vaša žena", nastavio je nepoznati. "Pa vi morate da..."
<BR>&nbsp;&nbsp;&nbsp;&nbsp;&nbsp;Robert Nevil pritisnu papučicu za gas.
<BR>&nbsp;&nbsp;&nbsp;&nbsp;&nbsp;"Molim vas!" zavapio je čovek.
<BR>&nbsp;&nbsp;&nbsp;&nbsp;&nbsp;"Ne idem tamo!" viknu Nevil ne pogledavši ga.
<BR>&nbsp;&nbsp;&nbsp;&nbsp;&nbsp;"Ali to morate po zakonu!" vrisnu čovek, iznenada pobesnevši.
<BR>&nbsp;&nbsp;&nbsp;&nbsp;&nbsp;Kola brzo podoše natraške i Nevil ih ispravi tek kod Kompton bulevara. Povećavajući brzinu, video je za trenutak čoveka kako i dalje stoji na pločniku, nepomično ga posmatrajući. Budala! - obrecnu se u sebi. Zar je stvarno mislio da ću ja da bacim ženu u vatru.
<BR>&nbsp;&nbsp;&nbsp;&nbsp;&nbsp;Ulica je bila potpuno pusta. Skrenuo je levo iz Kompton bulevara i pošao prema zapadu. Dok je vozio pala mu je u oči prostrana livada sa desne strane ulice. Nije mogao da iskoristi nijedno od mnogih groblja. Ona su bila zaključana i pod prismotrom. Čak su i ubijani oni koji su pokušavali da sahrane svoje bližnje.
<BR>&nbsp;&nbsp;&nbsp;&nbsp;&nbsp;Zašao je desno u sledeći blok, i pošto ga je prošao, skrenuo je opet desno u jednu mirnu uličicu. Bio je na polovini kada je isključio motor. Ostatak puta gurao je kola kako ga neko ne bi čuo. Niko ga nije video kada ju je izneo iz auta i poneo kroz visoku travu livade. Nije bilo svedoka kada ju je položio na ogoljeno parče zemlje; zatim je klekao i sasvim nestao u visokom korovu.
<BR>&nbsp;&nbsp;&nbsp;&nbsp;&nbsp;Kopao je polagano, zabadajući lopatu u meku zemlju, dok su sunčevi zraci rasipali toplotu po maloj čistini, tako da je bilo vrelo kao u kotlu. Znoj mu se u dugim prugama slivao niz čelo i obraze, a topla isparenja zemlje zamućivala su mu pogled. Sveže iskopana zemlja ispunjavala mu je nozdrve vrelim, zasićenim mirisom...
<BR>&nbsp;&nbsp;&nbsp;&nbsp;&nbsp;Konačno je raka bila gotova. Odložio je lopatu i spustio se na kolena. Telo mu je drhtalo, a znoj se graškama slivao niz lice. Približavao se trenutak od koga je strepeo.
<BR>&nbsp;&nbsp;&nbsp;&nbsp;&nbsp;Ali znao je da ne sme da okleva. Ukoliko bi ga videli, smesta bi došli ovamo i uhvatili ga. To što bi ga ubili, nije bilo važno. Ali onda bi nju spalili. Usne mu se skupiše. Ne!
<BR>&nbsp;&nbsp;&nbsp;&nbsp;&nbsp;Polako i što je pažljivije mogao spustio joj je telo u plitak grob, vodeći računa o tome da joj glava ne udari o zemljano dno rake.
<BR>&nbsp;&nbsp;&nbsp;&nbsp;&nbsp;Podigao se i bacio još jedan pogled na njeno nepomičeno telo zašiveno u ćebad. Poslednji put, pomisli on. Nema više priče ni ljubavi. Jedanaest divnh godina se okončalo u ovom grobu. Počeo je da drhti. Ne, naredio je samome sebi, sada nije vreme za žaljenje.
<BR>&nbsp;&nbsp;&nbsp;&nbsp;&nbsp;Ali od toga nije bilo koristi. Svet se rastakao kroz beskrajne, kristalne suze, dok je on vraćao toplu zemlju u raku, slažući je oko njenog ukočenog tela neosetljivim prstima.
<BR>
<BR>&nbsp;&nbsp;&nbsp;&nbsp;&nbsp;Ležao je obučen na postelji i zurio u crnu tavanicu. Bio je polupijan i činilo mu se da je tama sobe ispunjena sićušnim svicima.
<BR>&nbsp;&nbsp;&nbsp;&nbsp;&nbsp;Desna ruka posegnu mu prema stolu. Spoljnim delom šake zakačio je bocu i ona pade pre no što mu je uspelo da je uhvati. Ostao je nepomičan na krevetu, sasvim ravnodušan prema klokotanju viskija koji je curio iz boce i razlivao se po podu.
<BR>&nbsp;&nbsp;&nbsp;&nbsp;&nbsp;Raščupana kosa zašuštala je na jastuku kada se okrenuo da pogleda koliko je sati. Od ponoći je prošlo tek dva časa. Sahranio ju je pre dva dana. Dva oka gledala su časovnik, dva uha su registrovala elektronsko otkucavanje hronometra, dve usne su bile stisnute, dve ruke opružene na postelji.
<BR>&nbsp;&nbsp;&nbsp;&nbsp;&nbsp;Pokušao je da se osmehne, ali ničeg smešnog nije bilo u tom podvajanju, u tom suludom sistemu od dva člana. Dva mrtva čoveka, dve postelje u spavaćoj sobi, dva prozora, dva pisaća stola, dva tepiha, dva srca koja...
<BR>&nbsp;&nbsp;&nbsp;&nbsp;&nbsp;Grudi mu se ispuniše noćnim vazduhom; za trenutak je zadržao dah, a onda ga ispustio. Dva dana, dve ruke, dva oka, dve noge...
<BR>&nbsp;&nbsp;&nbsp;&nbsp;&nbsp;Podigao se i prebacio noge preko ruba postelje. Stopala mu zagaziše u barice viskija i on oseti kako mu tečnost natapa čarape. Svež lahor zanjihao je zastore na prozoru.
<BR>&nbsp;&nbsp;&nbsp;&nbsp;&nbsp;Zurio je u pomrčinu. Šta mu je preostalo? Šta sada uopšte da radi?
<BR>&nbsp;&nbsp;&nbsp;&nbsp;&nbsp;S mukom je ustao i oteturao se do kupatila, ostavljajući mokre tragove iza sebe. Ispljuskao je lice vodom i posegao za peškirom.
<BR>&nbsp;&nbsp;&nbsp;&nbsp;&nbsp;Šta mu je preustalo? Šta...
<BR>&nbsp;&nbsp;&nbsp;&nbsp;&nbsp;A onda se najednom skameni u prohladnoj tami.
<BR>&nbsp;&nbsp;&nbsp;&nbsp;&nbsp;Neko je pritisnuo kvaku na spoljnim vratima.
<BR>&nbsp;&nbsp;&nbsp;&nbsp;&nbsp;Osetio je kako mu ledeni žmarci gamižu uz kičmu i vrat. Kosa poče da mu se kostreši. To je Ben, pomisli u prvom trenutku. Sigurno je došao po ključeve od kola.
<BR>&nbsp;&nbsp;&nbsp;&nbsp;&nbsp;Peškir mu skliznu iz ruke i on začu kako pada na pločice. Telo mu se ukruti. Pesnica se spusti na vrata; bio je to slabašan udarac, kao da se neko oslonio o drveni dovratak.
<BR>&nbsp;&nbsp;&nbsp;&nbsp;&nbsp;Polako je pošao prema trpezariji, dok mu je bilo udaralo u grudima.
<BR>&nbsp;&nbsp;&nbsp;&nbsp;&nbsp;Vrata ponovo odjeknuše kada niz njih skliznu još jedan mlitav udarac pesnice. Tup zvuk ga je trgao. Šta se događa, upita se. A onda vrata počeše da se otvaraju. Prohladan povetarac iz otvorenog prozora pomilovao ga je po licu. Gusta tama oko vrata neodoljivo ga je privlačila.
<BR>&nbsp;&nbsp;&nbsp;&nbsp;&nbsp;"Ko...", promrmlja on, ukočivši se u mestu.
<BR>&nbsp;&nbsp;&nbsp;&nbsp;&nbsp;Trgao je ruku od kvake kada je ona počela sama od sebe da se okreće u šaci. Odskočio je korak unazad prema zidu; sasvim je izgubio dah, dok su mu razrogačene oči bole netremice uprte u pomrčinu.
<BR>&nbsp;&nbsp;&nbsp;&nbsp;&nbsp;Ništa se nije dogodilo. I dalje je stajao nemo i okamenjeno.
<BR>&nbsp;&nbsp;&nbsp;&nbsp;&nbsp;A tada oseti kako mu se kosa diže na glavi. Neko se nalazio na tremu, mrmljajući reči koje on nije mogao da razazna. Najednom, nešto se prelomi u njemu: energičnim pokretom on naglo otvori vrta i mesečina se razli po prostoriji.
<BR>&nbsp;&nbsp;&nbsp;&nbsp;&nbsp;Nije čak bio u stanju ni da krikne. Stajao je kao ukopan u mestu, tupo zureći u Virdžiniju.
<BR>&nbsp;&nbsp;&nbsp;&nbsp;&nbsp;"Rob... erte", reče ona.
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
