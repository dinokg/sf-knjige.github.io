<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>Den Simons: U POTRAZI ZA KELI DAL
<P>&nbsp;&nbsp;&nbsp;&nbsp;&nbsp;1. Kjaroskuro
<BR>&nbsp;&nbsp;&nbsp;&nbsp;&nbsp;Probudio sam se tog jutra u kampu i ustanovio da je autoput za Bolder nestao, da na nebu nema tragova pare i da je boja lišća jasike zlatnojesenja, uprkos tome što bi trebalo da bude pravi letnji dan, ali posle truckanja u džipu kroz četiri milje šume i kamenitog grebena do zaleđine Fletajronsa, ukopao sam se u mestu tek zbog prizora Unutrašnjeg Mora.
<BR>&nbsp;&nbsp;&nbsp;&nbsp;&nbsp;"Prokletstvo", promrmljao sam dok sam izlazio iz džipa i prilazio rubu litice.
<BR>&nbsp;&nbsp;&nbsp;&nbsp;&nbsp;Tamo gde je trebalo da se nalaze brežuljci i ravnice, veliko more protezalo se istočno sve do horizonta, i dalje od njega. Dole, tromi talasi ljeskali su se o blatnjave obale. Tamo gde su se tornjevi Nacionalnog Centra za Atmosferska Istraživanja uzdizali poput kamenih kutija ispod ploča Fletajronsa od peščanog kamena, sada su bile samo močvare prošarane žbunjem i blatnjavi zatoni. Bolderu nije bilo ni traga - nije se mogla videti ni njegova oaza drveća, niti njegove niske zgrade. Autoput broj 36 nije kao pre zasecao brdoviti predeo jugoistočno prema Denveru. Nije se video nijedan drum. Visoki obrisi Denvera nestali su. Čitav Denver je nestao. Samo se Unutrašnje More protezalo prema istoku, severu i jugu dokle god mi je pogled dopirao, sivoplave boje koju sam pamtio iz mladosti, sa Jezera Mičigen, sa skokovitim talasima i zvukom koji je pre podsećao na neodlučno ljeskanje jezera nego na valjanje talasa pravog okeana.
<BR>&nbsp;&nbsp;&nbsp;&nbsp;&nbsp;"Prokletstvo", rekoh ponovo i izvukoh 'remingtonku' iz futrole iza vozačevog sedišta u džipu. Koristeći najveće uvećanje durbina, pretražio sam jaruge koje su se spuštale kroz Fletajronse do močvara i obale. Nije bilo drumova, staza, pa čak ni vidljivih životinjskih tragova. Podigao sam nogu na nisku stenu, oslonio ruku o koleno i pokušao da držim teleskop mirno dok sam ga okretao zdesna ulevo duž dugačke, tamne obale.
<BR>&nbsp;&nbsp;&nbsp;&nbsp;&nbsp;Tragovi stopala u blatu: jedan par, koji je izlazio iz jaruge odmah ispod mesta gde sam stajao, mesta koje će jednog dana dobiti ime Planina Flagstaf, da bi prišao malom čamcu sa veslima izvučenom na pesak tik ispred prepletenih talasa. U čamcu nije bilo nikoga. Od njega se nisu udaljavali nikakvi tragovi.
<BR>&nbsp;&nbsp;&nbsp;&nbsp;&nbsp;Malo boje i pokreta uhvati mi pogled stotinu metara od obale i ja podigoh pušku, pokušavajući da ustalim teleskop na poskakujuću žutu mrljicu. Tamo je bio čamac na naduvavanje, odmah iza plićaka.
<BR>&nbsp;&nbsp;&nbsp;&nbsp;&nbsp;Spustih 'remingtonku' i kročih bliže strmini. Nije postojao nikakav način da tamo siđem džipom - bar ne bez sata i dana koje bih proveo u krčenju staze kroz gustiš žutih i pravih borova koji su rasli u jaruzi. A čak i tada, morao bih da spustim džip pomoću čekrka preko stenja i gotovo okomitih delova. Silazak vozilom nije zavređivao toliki napor. Ali trebaće mi sat ili više da se odavde spustim peške.
<BR>&nbsp;&nbsp;&nbsp;&nbsp;&nbsp;Zbog čega? pomislio sam. Ispostaviće se da su čamac na vesla i zaliv samo još jedan lažni trag, još jedan štos Keli Dal. Ili ona to pokušava da me namami na vodu kako bi mogla na miru da nišani.
<BR>&nbsp;&nbsp;&nbsp;&nbsp;&nbsp;"Prokletstvo", rekao sam treći i poslednji put. Onda sam vratio pušku u futrolu, izvukao plavi ranac, proverio da li su porcije, boce s vodom i trideset osmica na mestu, navukao ranac, pomerio lovački nož u kaniji na opasaču tako da mogu da ga dohvatim jednim pokretom, postavio kundak puške u prevoj ruke, pogledao poslednji put džip i njegovu sadržinu, a onda otpočeo dugi spust.
<BR>&nbsp;&nbsp;&nbsp;&nbsp;&nbsp;Keli, aljkava si, pomislio sam dok sam se klizao niz blatnjavu padinu, pridržavajući se za jasike. Ništa nije dosledno. Sjebala si ovo baš kao i trijasko doba juče.
<BR>&nbsp;&nbsp;&nbsp;&nbsp;&nbsp;Ovo Unutrašnje More moglo bi da potiče iz jednog od nekoliko doba - iz pozne krede, ili pozne jure - ali u ono prvo doba, pre nekih sedamdeset pet miliona godina, veliko unutrašnje more prostiralo bi se mnogo zapadnije odavde, u Jutu i još dalje, a Stenovite Planine koje sam video dvadeset milja zapadno bile bi u procesu rađanja iz ostataka pacifičkih ostrva kojima je bio prošaran okean što je prekrivao Kaliforniju. Ploče Fletajronsa koje su se sada uzdizale iznad mene postojale bi samo kao sloj podloge. Naprotiv, kada bi u pitanju bila sredina jure, gotovo sto miliona godina pre krede, ovo bi bio deo toplog, plitkog mora koje se prostiralo od Kanade da bi se završilo obalom koja je krivudala duž severnog Novog Meksika. Južno odavde nalazilo bi se ogromno slano jezero, blatne ravnice južnog Kolorada i severnog Novog Meksika protezale bi se kao uski zemljouz gotovo dve stotine milja između dve velike vode. Ova oblast središnjeg Kolorada bila bi ostrvo, ali i dalje bez planina i Fletajronsa.
<BR>&nbsp;&nbsp;&nbsp;&nbsp;&nbsp;Sve si pobrkala, Keli. Dao bih ti dva manje. Nije bilo odgovora. Sranje, nije čak ni toliko dobro. Jedinica. I dalje tišina.
<BR>&nbsp;&nbsp;&nbsp;&nbsp;&nbsp;Ni flora ni fauna nisu bile kako treba. Umesto stabala jasike i bora između kojih sam sada silazio, ova oblast trebalo je da bude pošumljena u doba jure visokim, vitkim, valjkastim drvećem, načičkanim laticama i šišarkama; nisko rastinje ne bi bilo žbunje kleke, oko koga sam obilazio, već egzotične, rasprostranjene site, pune lišća sličnog biljci banane. Flora iz pozne krede bila bi za oko uobičajenija - nisko drveće širokih listova, visoki četinari, ali bi pupoljci bili mnogobrojni, tropski i egzotični, u vlažnom vazduhu zasićenom mirisom ogromnih cvetova nalik na magnolije.
<BR>&nbsp;&nbsp;&nbsp;&nbsp;&nbsp;Vazduh nije bio ni vreo ni vlažan. Bio je to najobičniji dan za Kolorado. Jedini pupoljci koje sam video bili su izbledeli cvetovi na malim kaktusima pod mojim nogama.
<BR>&nbsp;&nbsp;&nbsp;&nbsp;&nbsp;Fauna je bila pogrešna. I dosadna. Dinosaurusi su postojali kako u doba krede, tako i u doba jure, ali jedine životinje koje sam video ovog lepog jutra bilo je nekoliko gavranova, tri belorepa jelena u potrazi za zaklonom jednu milju pre nego što sam stigao do litica, i nešto zlatnih veverica blizu vrha Fletajronsa. Ukoliko neki pleziosaurus ne digne svoj žgoljavi vrat odozdo, iz vode, pretpostaviću da je unutrašnje more preneseno u naše doba. Bio sam blago razočaran poslednjih nekoliko puta kada me je potera vodila kroz drevna doba. Voleo bih da vidim dinosaurusa, makar samo da bih ustanovio da li su Spilberg i njegovi animatori tačno prikazali način na koji su se ta stvorenja kretala.
<BR>&nbsp;&nbsp;&nbsp;&nbsp;&nbsp;Keli, aljkava si, pomislio sam ponovo. Lenja. Ili biraš u zavisnosti od sentimenta i smisla za estetiku umesto da brineš za preciznost. Nije me iznenadilo odsustvo odgovora.
<BR>&nbsp;&nbsp;&nbsp;&nbsp;&nbsp;Keli je uvek bila vrdava, mada sam upamtio vrlo malo sentimentalnosti iz oba razdoblja kada sam je podučavao.
<BR>&nbsp;&nbsp;&nbsp;&nbsp;&nbsp;Pomislih: Nije plakala kada sam ostavio šesti razred da bih se zaposlio u srednjoj školi. Većina drugih devojčica jeste. Keli Dal je tada imala jedanaest godina. Nije pokazala mnogo osećanja dok sam joj predavao engleski kada je imala... koliko?... sedamnaest.
<BR>&nbsp;&nbsp;&nbsp;&nbsp;&nbsp;A sada pokušava da me ubije. Ni tu nema mnogo sentimenta.
<BR>&nbsp;&nbsp;&nbsp;&nbsp;&nbsp;Izišao sam iz šume na ivici jaruge i pošao za ljudskim tragovima u blatu preko ravnice. Bilo da je unutrašnje more bilo iz doba jure ili krede, osoba koja je prešla preko ove plimama nakvašene ravnice nosila je patike - za opštu namenu, reklo bi se, po izgledu šara na đonu. A ta plimama nakvašena ravnica? Tako je, mislim da je... Kanzaško more bilo dovoljno veliko da odgovara takvim plimama.
<BR>&nbsp;&nbsp;&nbsp;&nbsp;&nbsp;U čamcu nije bilo ničeg osim dva vesla, propisno složena. Pogledao sam okolo, izvadio pušku da bih kroz durbin osmotrio litice; pošto tamo nisam video ništa, ubacio sam ranac u čamac, stavio 'remingtonku' preko krila, odgurnuo se kroz niske talase i zaveslao prema žutoj plutači.
<BR>&nbsp;&nbsp;&nbsp;&nbsp;&nbsp;Napola sam očekivao pucanj iz puške, ali podozrevao sam da ga neću čuti. Uprkos prilikama koje je pre nekoliko dana propustila, Keli Dal je očito bila dobar strelac. Kada bude odlučila da me ubije, ukoliko bude mogla lepo da nanišani, kao sada - mogla je da puca sa svake tačke na litici Fletajronsa - biću gotovo sasvim sigurno pogođen pri prvom pokušaju. Jedina prilika bila bi mi da to ne bude smrtonosni hitac i da još budem u stanju da baratam 'remingtonkom'.
<BR>&nbsp;&nbsp;&nbsp;&nbsp;&nbsp;Oznojen, sa puškom koja se sada nalazila pozadi, na klupici, košulje natopljene od napora uprkos svežem jesenjem vazduhu, razmišljao sam o tome koliko sam ranjiv tu, na beličastom moru, koliko je ovaj postupak glup. Uspeo sam da se nervozno nasmejem.
<BR>&nbsp;&nbsp;&nbsp;&nbsp;&nbsp;Uradi najgore što možeš, mala. Sunce blesnu na nečemu iza stena planine Flagstaf. Teleskopski nišan? Vetrobran mog džipa? Nisam prekinuo ritam veslanja da bih to proverio. Uradi najgore što možeš, mala. To ne može biti ništa gore od onoga što sam sebi isplanirao.
<BR>&nbsp;&nbsp;&nbsp;&nbsp;&nbsp;Žuta 'plutača' zapravo je bila plastična tegla izbeljivača. Za nju je bio privezan najlon. Povukao sam ga. Vinska boca na njegovom kraju bila je otežana kamičcima i zapušena čepom. Unutra je bila poruka.
<BR>&nbsp;&nbsp;&nbsp;&nbsp;&nbsp;BUM, pisalo je. GOTOV SI.
<BR>
<BR>&nbsp;&nbsp;&nbsp;&nbsp;&nbsp;Istog dana kada sam odlučio da se ubijem, isplanirao sam to, pripremio se i izvršio. Zašto da čekam?
<BR>&nbsp;&nbsp;&nbsp;&nbsp;&nbsp;Ironija je bila u tome što sam se oduvek gnušao samoubistva i samih samoubica. Tata Hemingvej i njegova sorta, ljudi koji će staviti 'Bosovu' sačmaru u usta i povući obarač, da bi ostavili ostatke u podnožju stepeništa gde će ih pronaći njihove žene, i tavanicu punu parčića lobanje koje će izvaditi unajmljeni radnici... pa, takvi su mi bili odvratni. Samopovlađujući. Ja sam bio propalica, pijanica i zeznut tip, ali nikada nisam ostavljao svoj nered da ga neko drugi čisti, čak ni u danima najgoreg pijanstva.
<BR>&nbsp;&nbsp;&nbsp;&nbsp;&nbsp;Ipak, teško je smisliti način da se ubiješ, a da za sobom ne ostaviš nered. Ulazak u okean poput Džejmsa Mejsna u filmu Zvezda je rođena iz 1954. godine bio bi lep, pod uslovom da je tu snažna struja puna ajkula koje će dokrajčiti naplavljene ostatke, ali ja živim u Koloradu. Davljenje u nekom od jadnih rezervoara u okolini u najboljem slučaju izgledalo bi patetično.
<BR>&nbsp;&nbsp;&nbsp;&nbsp;&nbsp;Sva sredstva u domaćinstvu - gas, otrov, vešanje, prevelika doza pilula za spavanje, sačmarica iz plakara - ostavljaju čoveku Hemingvejev problem. Osim toga, prezirem melodramu. Po meni, to na koji način ili zbog čega odlazim isključivo je moja stvar. Naravno, moju bivšu ženu bolelo je dupe, a moje jedino dete mrtvo je i tako pošteđeno neprijatnosti, ali još postoji nekoliko prijatelja iz dobrih vremena koji bi mogli da se osete izdani kada bi im vest o mojoj smrti stigla kao crni paket samoubistva. Ili bar tako volim da mislim.
<BR>&nbsp;&nbsp;&nbsp;&nbsp;&nbsp;Nije mi trebalo ni tri cela piva kod Beningena na Kanjonskom bulevaru da bih došao do odgovora; trebalo mi je još manje vremena da izvršim pripreme i sve to izvedem.
<BR>&nbsp;&nbsp;&nbsp;&nbsp;&nbsp;Među onih nekoliko stvari koje su mi preostale posle podele imovine sa Marijom, nalazili su se džip i oprema za kampovanje. Čak i dok sam pio, povremeno sam odlazio u brda bez pripreme, kampovao negde duž autoputa ili u nacionalnoj šumi gore kod Levorukog Kanjona. Iako nisam pravi tip za takve stvari - mrzim one seronje sa pogonom na četiri točka koji se ponose time što cepaju po prirodi, i sve one snegomobilaše, kao i one idiote na motociklima koji zagađuju divljinu bukom i izduvnim gasovima - dešavalo mi se da prilično ganjam džip kako bih došao do mesta za kampovanje dovoljno daleko da ne mogu da čujem ničiji radio, slušam saobraćaj ili budem primoran da piljim u trticu nekog debeloguzog 'vinebaga'.
<BR>&nbsp;&nbsp;&nbsp;&nbsp;&nbsp;Tamo gore nalaze se okna rudnika. Mnoga su iskopana vodoravno u planini i pružaju se samo nekoliko stotina stopa pre nego što se okončaju odronom ili poplavom. Ali neka su prave rupčage, dok su neka jame gde se tle urušilo iznad starog okna. Neka okna su okomita, odavno napuštena, i sunovraćuju se dve ili tri stotine stopa do stenja, vode i svih mogućih sluzavih stvorenja koja vole da žive u takvoj tami.
<BR>&nbsp;&nbsp;&nbsp;&nbsp;&nbsp;Znao sam gde se nalazi jedno od tih okomitih okana - duboko, sa otvorom dovoljno širokim da prođemo džip i ja. Bilo je daleko iznad kanjona iza Šećernih planina, dalje od puta, obeleženo znakovima upozorenja na drveću, ali neko ko bi pokušao da okrene džip u suton ili po mraku sasvim lako bi mogao da upadne unutra. Ako je krajnje glup. Ili ako je notorna pijanica.
<BR>&nbsp;&nbsp;&nbsp;&nbsp;&nbsp;Bilo je oko sedam sati jedne julske večeri kada sam napustio 'Benigen', uzeo stvari za kampovanje iz stana u Trinaestoj ulici i krenuo tri milje prema severu autoputem broj 36 duž brežuljaka, a onda prema zapadu Levorukim Kanjonom. Čak i sa dve ili tri teške milje puta kao stvorenog za pogon na četiri točka, mislio sam da ću stići do rudarskog okna oko osam uveče. Preostaće dosta svetla da obavim ono što sam naumio.
<BR>&nbsp;&nbsp;&nbsp;&nbsp;&nbsp;I pored tri piva, bio sam trezan. Skoro dva meseca nisam popio neko pravo piće. Kao alkoholičar, znao sam da se ne oporavljam tako što se jedva zadržavam s ove strane crte koja deli trezvenost od pijanstva, već da samo trpim.
<BR>&nbsp;&nbsp;&nbsp;&nbsp;&nbsp;Ali želeo sam da te večeri budem trezan. Bio sam gotovo trezan - samo dva piva, možda tri - one večeri kada je kamionet prešao u našu kolovoznu traku na autoputu broj 287 i tresnuo u 'hondu', ubivši Alena na mestu, a mene smestivši u bolnicu na tri nedelje. Vozač kamioneta je preživeo, naravno. Ispitali su mu krv i ustanovili da je, zakonski, bio pijan. Dobio je uslovnu kaznu i oduzeli su mu dozvolu na godinu dana. Ja sam bio tako teško povređen, bilo je toliko očigledno da je kamionet kriv, da niko nije ispitao nivo alkohola u mojoj krvi. Nikada neću saznati da li sam mogao brže da reagujem da nisam popio ta dva ili tri piva.
<BR>&nbsp;&nbsp;&nbsp;&nbsp;&nbsp;Ovog puta, želeo sam tačno da znam šta radim dok budem prilazio džipom ivici tog otvora širokog dvadeset stopa, prebacivao pogon na četiri točka u sporiju vožnju i grmeo preko uzdignutog grudobrana oko crnog kruga jame.
<BR>&nbsp;&nbsp;&nbsp;&nbsp;&nbsp;I uradio sam to. Nisam oklevao. Nisam izgubio ponos u poslednjem trenutku i napisao bilo kome neku usranu oproštajnu poruku. Nisam razmišljao o tome. Skinuo sam bezbol-kapu, obrisao tanak sloj znoja sa čela, čvrsto nataknuo kapu, prebacio menjač i grmnuo preko te zemljane humke poput pit-bula koji juri za guzicom nekog poštara.
<BR>&nbsp;&nbsp;&nbsp;&nbsp;&nbsp;Osećaj je bio gotovo kao da prelazim preko druge uzvisine na toboganu 'Divlja mačka' u luna-parku Elič. Osetio sam poriv da dignem ruke i vrisnem. Nisam digao ruke; šake su mi ostale prikovane za volan kada je nos džipa potonuo u tamu, kao da vozim u tunel. Nisam upalio farove. Samo sam mogao načas da vidim kamenje, trulu građu i slojeve granita koji su šibali kraj mene. Nisam vrištao.
<BR>
<BR>&nbsp;&nbsp;&nbsp;&nbsp;&nbsp;Poslednjih nekoliko dana pokušavam da se prisetim svega što mogu o Keli Dal kada sam joj predavao u šestom razredu, svakog razgovora i kontakta, ali mnogo toga je nejasno. Predavao sam skoro dvadeset šest godina, šesnaest osnovcima, a ostatak srednjoškolcima. Lica i imena se mute. Ali ne zato što sam u to vreme mnogo pio. Keli je bila u mom poslednjem šestom razredu i tada nisam baš imao problema sa pićem. Problema druge vrste, da; sa pićem, ne.
<BR>&nbsp;&nbsp;&nbsp;&nbsp;&nbsp;Sećam se da sam primetio Keli Dal još prvog dana; svaki nastavnik koji iole vredi odmah uoči one koji će mu praviti probleme, izuzetne učenike, nastavničke miljenike, razredne klovnove i sve druge stereotipe osnovaca. Keli Dal se nije uklapala ni u jedan stereotip, ali svakako je bila dete koje se isticalo. Fizički, nije bila nimalo neobična - u jedanaestoj je počela da gubi dečju bucmastost koju je nosila kroz detinjstvo, struktura kostiju počela je da joj se formira u licu, kosa joj je bila otprilike do ramena, smeđa i nešto neurednija od fenom sušene ili u kike pažljivo upletene kose drugih devojčica. Zapravo, Keli Dal je odavala izvestan utisak zapuštenosti i siromaštva, izgled sa kojim smo mi, nastavnici, bili veoma dobro upoznati sredinom osamdesetih, čak i u imućnom okrugu Bolder. Njena odeća bila je obično premala, retko čista i izdajnički zgužvana kao nešto tog jutra izvučeno iz korpe ili sa dna plakara. Kosa joj je, kao što sam rekao, retko bila čista i obično obuzdana jevtinim plastičnim šnalama koje je verovatno nosila još od drugog razreda. Koža joj je bila žućkasta, što je uobičajeno za decu koja provode mnogo vremena unutra, pred televizorom, mada sam kasnije ustanovio da kod Keli Dal to nije posredi. Ona je bila nešto na šta se najređe nailazilo - dete koje nikada nije gledalo TV.
<BR>&nbsp;&nbsp;&nbsp;&nbsp;&nbsp;Malo je mojih pretpostavki o Keli Dal bilo tačno.
<BR>&nbsp;&nbsp;&nbsp;&nbsp;&nbsp;Ono što je Keli izdvojilo tog prvog dana u mom poslednjem šestom razredu bile su oči - zapanjujuće zelene, šokantno pametne i iznenađujuće budne kada nisu bile kamuflirane njenim paravanom dosade ili skrivene navikom da gleda u stranu kada je prozovem. Sećam se tih očiju i blago podrugljivog tona njenog glasa jedanaestogodišnje devojčice kada sam je nekoliko puta tog prvog dana prozvao.
<BR>&nbsp;&nbsp;&nbsp;&nbsp;&nbsp;Sećam se da sam te večeri pročitao njen dosje - praksa mi je bila da nikada ne čitam prikupljene podatke o učenicima pre nego što upoznam samo dete - a ove sam verovatno pogledao zato što su Kelina pažljiva dikcija i blago ironični ton toliko bili u suprotnosti sa njenom pojavom. Prema dosjeu, Keli Dal je stanovala u kampu prikolica zapadno od pruge - bio je to kamp koji je našoj školi priređivao glavninu problema - sa majkom, razvedenom, i očuhom. Bila je tu žuta cedulja iz drugog razreda koja je upozoravala na činjenicu da je Kelin biološki otac sve do te godine imao starateljstvo nad njom, i da mu ju je sud oduzeo zbog glasina o zlostavljanju. Proverio sam sadržinu jednog jedinog lista okružnog socijalnog radnika koji je posetio njen dom i, između birokratskih redova, nagovestio da ni majka nije želela dete, ali se povinovala sudskoj presudi. Biološki otac rado je predao devojčicu. Očigledno je to bila jedna od onih borbi za izbegavanje starateljstva, tipa: 'Ti je uzmi, ja hoću da živim svoj život', kakve je istrpelo mnogo mojih učenika. Majka je tu izgubila i završila sa Keli. Žuto obaveštenje bilo je uobičajeno upozorenje da se devojčici ne sme dozvoliti da ode iz škole sa biološkim ocem niti da razgovara sa njim ako on bude zvao školu, a ako bude primećen da se mota oko škole, nastavnik ili dežurni mora da obavesti direktora i/ili policiju. Veoma mnogo dosjea naše dece ima u sebi žuta obaveštenja sa takvom vrstom upozorenja.
<BR>&nbsp;&nbsp;&nbsp;&nbsp;&nbsp;Žurna beleška Keline nastavnice iz četvrtog razreda pomenula je da je 'pravi otac' poginuo u saobraćajnoj nesreći prošlog leta i da se obaveštenje može prenebreći. Naškrabana poruka na dnu otkucane strane komentara socijalnog radnika obznanila je da je 'očuh' Keli Dal bio najobičniji useljeni momak koji je bio na uslovnom posle pljačke neke piljarnice u Arvadi.
<BR>&nbsp;&nbsp;&nbsp;&nbsp;&nbsp;Prilično normalan život.
<BR>&nbsp;&nbsp;&nbsp;&nbsp;&nbsp;Ali nije bilo ničeg normalnog u vezi sa Keli Dal. Ovih nekoliko proteklih dana, dok sam aktivno pokušavao da se prisetim naših razgovora tokom sedam meseci te skraćene školske godine i osam meseci koje smo proveli zajedno dok je bila u srednjoj školi, zaprepašćen sam neobičnošću vremena koje smo proveli zajedno. Ponekad jedva mogu da se setim lica ili imena bilo kog drugog učenika šestog razreda iz te godine, ili mrzovoljnih lica zgurenih omladinaca pet godina kasnije; samo Keli Dal, njenog sve mršavijeg lica i zaprepašćujuće zelenih očiju. Tihi glas Keli Dal - ironičan u jedanaestoj, sarkastičan i izazivački u šesnaestoj. Možda je, posle dvadeset šest godina podučavanja, posle stotina i stotina jedanaestogodišnjaka, šesnaestogodišnjaka, sedamnaestogodišnjaka i osamnaestogodišnjaka kojima sam predavao - zapravo, koje sam istrpeo - Keli Dal bila moja jedina prava učenica.
<BR>&nbsp;&nbsp;&nbsp;&nbsp;&nbsp;A sada me je lovila. I ja nju.
<BR>&nbsp;&nbsp;&nbsp;&nbsp;&nbsp;2. Pentimento
<BR>&nbsp;&nbsp;&nbsp;&nbsp;&nbsp;Probudio sam se sa toplotom plamenova na licu. Sa osećajem padanja, setio sam se svog poslednjeg svesnog trenutka - kada sam povezao džip u jamu, uronio u tamu. Pokušao sam da dignem ruke, ponovo zgrabim volan, ali ruke su mi bile vezane na leđima. Sedeo sam na nečem čvrstom, ne na sedištu džipa, već na tlu. Sve je bilo mračno osim treperenja plamenova pravo ispred mene. Pakao? - pomislio sam, ali u toj hipotezi nije bilo ni trunke verovanja, čak ni kada bih bio mrtav. Osim toga, plamenovi koje sam mogao da vidim poticali su od velike logorske vatre; kameni prsten ognjišta bio je sasvim vidljiv.
<BR>&nbsp;&nbsp;&nbsp;&nbsp;&nbsp;Sa bolovima u glavi, odjecima tih bolova i neobičnom vrtoglavicom u telu, kao da se još nalazim u sunovraćenom džipu, pokušao sam da procenim situaciju. Nalazio sam se na otvorenom, sedeo sam na tlu, i dalje u odeći koju sam nosio prilikom pokušaja samoubistva, bio je mrak, a velika logorska vatra pucketala je šest stopa ispred mene.
<BR>&nbsp;&nbsp;&nbsp;&nbsp;&nbsp;"Sranje", rekoh naglas, sa bolovima u glavi i telu kao od mamurluka. Opet sam zajebao stvar. Napio sam se i zabrljao. Samo sam zamišljao da sam se sjurio u jamu. Jebeš ga.
<BR>&nbsp;&nbsp;&nbsp;&nbsp;&nbsp;"Niste opet zajebali stvar", začu se tihi, visoki glas odnekud iz mraka iza mene. "Zaista ste se sjurili u to rudarsko okno."
<BR>&nbsp;&nbsp;&nbsp;&nbsp;&nbsp;Trgao sam se i okrenuo, u pokušaju da vidim ko je to progovorio, ali nisam mogao toliko da pomerim glavu. Spustio sam pogled i ugledao konopce koji su mi se ukrštali na grudima. Bio sam privezan za nešto - za neki panj, možda, ili kamen. Pokušao sam da se setim da li sam te poslednje misli o tome da sam se napio i zajebao stvar izgovorio naglas. Glava me je grozno bolela.
<BR>&nbsp;&nbsp;&nbsp;&nbsp;&nbsp;"Bio je to zanimljiv način da se izvrši samoubistvo", začu se ponovo ženski glas. A nešto u tom glasu bilo je prokleto poznato.
<BR>&nbsp;&nbsp;&nbsp;&nbsp;&nbsp;"Gde si?" upitao sam i začuo promuklost u svom glasu. Okrenuo sam glavu onoliko koliko sam mogao i zauzvrat uočio samo načas neki pokret u senkama iza mene. Žena je hodala neposredno izvan dosega svetla vatre. Sedeo sam uz nisku stenu. Pet namotaja konopca vezivalo me je za kamen. Osećao sam još jedan konopac kojim su mi ručni zglobovi bili vezani iza kamena.
<BR>&nbsp;&nbsp;&nbsp;&nbsp;&nbsp;"Zar ne želite da me pitate ko sam?" začu se neobično poznati glas. "Da i to skinete s vrata?"
<BR>&nbsp;&nbsp;&nbsp;&nbsp;&nbsp;Na sekund nisam progovarao; glas i njegov blago podrugljivi ton bili su toliko poznati da bih se setio ko je to biti pre nego što bih morao da pitam. Neko ko me je pronašao pijanog u šumi i vezao. Zašto da me veže? Marija je mogla to da uradi da je bila u blizini, ali ona se nalazila u Gvatemali sa svojim novim mužem. Imao sam bivše ljubavnice koje su me dovoljno mrzele da bi me vezale i ostavile u šumi - ili uradile nešto još gore - ali nijedna od njih nije imala taj glas. Naravno, u proteklih godinu-dve bilo je toliko nepoznatih žena kraj kojih sam se budio... a ko uostalom tvrdi da moram da poznajem tu osobu? Po svemu sudeći, neka ludača me je pronašla u šumi, primetila da sam pijan i potencijalno nasilan - kada sam najpijaniji obično se derem i recitujem poeziju - izuzev činjenice da se nisam sećao da sam se napio, da bol u mojoj glavi i telu nije bio kao prilikom uobičajenih mamurluka, da nije bilo smisla da budem vezan, čak ni ako je neka luda ženska u pitanju, i da se jesam sećao da sam se sjurio tim jebenim džipom u okno rudnika.
<BR>&nbsp;&nbsp;&nbsp;&nbsp;&nbsp;"Predajete se, gospodine Džejks?" začu se glas.
<BR>&nbsp;&nbsp;&nbsp;&nbsp;&nbsp;Gospodine Džejks. Taj osobeni ton. Neka bivša učenica... Odmahnuo sam glavom zbog bola koji su mi pričinjavali pokušaji da mislim. Bilo je to gore od glavobolje posle mamurluka, drugačije, dublje.
<BR>&nbsp;&nbsp;&nbsp;&nbsp;&nbsp;"Možeš me zvati Roland", rekao sam, glasom jedva razumljivim, žmirkajući u plamenove, pokušavajući da dobijem malo vremena za razmišljanje.
<BR>&nbsp;&nbsp;&nbsp;&nbsp;&nbsp;"Ne, gospodine Džejks, ne mogu", reče Keli Dal i iziđe na svetlost, da bi čučnula između mene i vatre. "Vi ste gospodin Džejks. Ne mogu da vas zovem nikako drugačije. Osim toga, ime Roland je glupo."
<BR>&nbsp;&nbsp;&nbsp;&nbsp;&nbsp;Klimnuh glavom. Smesta sam je prepoznao, iako sam je poslednji put video pre šest ili sedam godina. Kada je bila gimnazijalka, kosa joj je bila snežnobela i šišana u pank-stilu, gotovo kao mohikanska. I dalje je bila kratka i neuredno ošišana, i dalje blajhana sa tamnim korenovima, ali više ne pankerska. Oči su joj bile krupne i sjajne kada je bila jedanaestogodišnje dete, još krupnije i sjajnije od mutne svetlosti droge kada je imala sedamnaest, ali sada su bile samo krupne. Tamne senke ispod njenih očiju koje je neprekidno imala u gimnaziji izgleda da su nestale, mada je to moglo biti i zbog igre svetlosti vatre. Telo joj nije bilo koščato i mršavo kao što sam ga zapamtio iz gimnazije, više nije bilo toliko ispijeno da je izgledalo kao kost i koža, kao da ju je koka, krek ili šta već, izjedala iznutra, ali i dalje dovoljno mršavo da čovek mora ponovo da pogleda i odmeri njene dojke da bi se uverio da je u pitanju žena. Te noći, nosila je farmerke i cokule sa komotnom flanelskom košuljom preko tamne dukserice, a oko glave joj je bila vezana marama. Na svetlosti vatre, koža na obrazima i čelu bila joj je veoma ružičasta. Kratka kosa štrčala joj je preko marame iznad ušiju. Držala je labavo veliki nož za kampovanje u desnoj ruci dok je čučala ispred mene.
<BR>&nbsp;&nbsp;&nbsp;&nbsp;&nbsp;"Ćao, Keli", rekoh ja.
<BR>&nbsp;&nbsp;&nbsp;&nbsp;&nbsp;"Ćao, gospodine Džejks."
<BR>&nbsp;&nbsp;&nbsp;&nbsp;&nbsp;"Hoćeš li me odvezati?"
<BR>&nbsp;&nbsp;&nbsp;&nbsp;&nbsp;"Neću."
<BR>&nbsp;&nbsp;&nbsp;&nbsp;&nbsp;Oklevao sam. U glasu joj nije bilo prizvuka starog šegačenja. To su samo razgovarale dve odrasle osobe, ona u ranim dvadesetim, ja negde između pedesete i stote.
<BR>&nbsp;&nbsp;&nbsp;&nbsp;&nbsp;"Jesi li me ti vezala, Keli?"
<BR>&nbsp;&nbsp;&nbsp;&nbsp;&nbsp;"Naravno."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Saznaćete za koji minut, gospodine Džejks."
<BR>&nbsp;&nbsp;&nbsp;&nbsp;&nbsp;"Dobro." Pokušao sam da se opustim i oslonim o kamen kao da sam navikao da uvezem džip u jamu, pa se onda probudim, zatekavši učenicu koja mi preti nožem. Da li mi to ona preti nožem? Bilo je to teško ustanoviti. Držala ga je nehajno, ali ako nije nameravala da mi preseče konopce, imala je malo razloga za to. Keli je uvek bila emotivna, neobična, neuravnotežena. Zapitao sam se nije li potpuno poludela.
<BR>&nbsp;&nbsp;&nbsp;&nbsp;&nbsp;"Nisam potpuno skrenula, gospodine Džejks. Ali blizu sam. Ili su ljudi tako mislili kada ih je bilo."
<BR>&nbsp;&nbsp;&nbsp;&nbsp;&nbsp;Trepnuh. "Da li mi ti to čitaš misli, Keli?"
<BR>&nbsp;&nbsp;&nbsp;&nbsp;&nbsp;"Naravno."
<BR>&nbsp;&nbsp;&nbsp;&nbsp;&nbsp;"Kako?" upitah. Možda i nisam poginuo u pokušaju samoubistva, ali sam u tim trenucima ležao u komi, oštećenog mozga, i sanjao ove besmislice u nekoj bolničkoj sobi. Ili na dnu jame.
<BR>&nbsp;&nbsp;&nbsp;&nbsp;&nbsp;"Mu", reče Keli Dal.
<BR>&nbsp;&nbsp;&nbsp;&nbsp;&nbsp;"Molim?"
<BR>&nbsp;&nbsp;&nbsp;&nbsp;&nbsp;"Mu. Ma haj'te, nije valjda da se ne sećate."
<BR>&nbsp;&nbsp;&nbsp;&nbsp;&nbsp;Sećao sam se. Predavao sam gimnazijalcima... ne, bili su to šestaci, te godine, sa Keli... o kineskoj frazi mu. Na jednom nivou mu znači samo da, ali na dubljem nivou zena nju majstor često koristi kada mu učenik postavi glupo, pogrešno, ili pitanje bez odgovora, poput: 'Ima li pas prirodu Bude?' Majstor bi odgovorio samo: 'Mu', sa značenjem - Kažem 'da' ali mislim 'ne', a pravi odgovor je: ne postavljaj to pitanje.
<BR>&nbsp;&nbsp;&nbsp;&nbsp;&nbsp;"Dobro", rekoh, "onda mi reci zašto sam vezan."
<BR>&nbsp;&nbsp;&nbsp;&nbsp;&nbsp;"Mu", reče Keli Dal. Ustala je i nadnela se nad mene. Plamenovi su igrali po oštrici noža.
<BR>&nbsp;&nbsp;&nbsp;&nbsp;&nbsp;Slegnuh ramenima, iako to sa tim konpcima nije bio mnogo graciozan pokret. "Fino", rekoh. Bio sam umoran, uplašen, rastrojen i ljut. "Jebeš to." Ako možeš da mi čitaš misli, prokleta neurotičarko, pročitaj ovo. Zamislio sam podignuti srednjak. I sedi na to i vrti se.
<BR>&nbsp;&nbsp;&nbsp;&nbsp;&nbsp;Keli Dal se nasmeja. Čuo sam njen smeh veoma retko u šestom razredu, u trećem gimnazije uopšte nisam, ali ovo je bio taj pamćenja vredan zvuk koji sam tih nekoliko puta čuo - neobuzdan, ali ne baš lud, prijatan, ali sa isuviše oštrine da bi se mogao nazvati sladak.
<BR>&nbsp;&nbsp;&nbsp;&nbsp;&nbsp;Sada je čučnula ispred mene, sa dugačkom oštricom noža uperenom u moje oči. "Da li ste spremni za početak igre, gospodine Džejks?"
<BR>&nbsp;&nbsp;&nbsp;&nbsp;&nbsp;"Kakve igre?" Usta su mi bila veoma suva.
<BR>&nbsp;&nbsp;&nbsp;&nbsp;&nbsp;"Menjaću neke stvari", reče Keli Dal. "Možda vam se promene neće dopasti. Da biste me zaustavili, moraćete da me pronađete i da me sprečite."
<BR>&nbsp;&nbsp;&nbsp;&nbsp;&nbsp;Obliznuh usne. Nož nije zadrhtao za vreme njenog kratkog govora. "Kako to misliš, da te sprečim?"
<BR>&nbsp;&nbsp;&nbsp;&nbsp;&nbsp;"Da me sprečite. Ubijete, ako možete. Da me sprečite."
<BR>&nbsp;&nbsp;&nbsp;&nbsp;&nbsp;Oh, sranje... jadnica je luda.
<BR>&nbsp;&nbsp;&nbsp;&nbsp;&nbsp;"Možda", reče Keli Dal. "Ali igra će biti zabavna." Brzo se nagnula napred i u jednom bezumnom trenu pomislio sam da će me poljubiti; umesto toga, zavukla je oštricu noža ispod konopaca i blago cimnula. Dugmad se pokidaše. Osetih čelični vrh kao hladnoću u korenu vrata dok je nož klizio postrance.
<BR>&nbsp;&nbsp;&nbsp;&nbsp;&nbsp;"Pazi..."
<BR>&nbsp;&nbsp;&nbsp;&nbsp;&nbsp;"Šššš", šapnu Keli Dal i onda me zaista poljubi, jednom, lako, dok joj se ruka brzo pomerala sleva udesno i dok su se konopci razdvajali kao da su presečeni skalpelom.
<BR>&nbsp;&nbsp;&nbsp;&nbsp;&nbsp;Kada je odstupila, skočio sam na noge... pokušao da skočim... noge su mi bile utrnule i ja se zanesoh napred, umalo se ne sruših u vatru, ali uspeh da se zadržim nespretno rukama i šakama koje su bile lišene nerava poput cepanica koje sam video u plamenu.
<BR>&nbsp;&nbsp;&nbsp;&nbsp;&nbsp;"Sranje", rekoh. "Pobogu, Keli, ovo nije baš..." Uspeo sam da kleknem i okrenuo se prema njoj, tako da mi je vatra ostala iza leđa.
<BR>&nbsp;&nbsp;&nbsp;&nbsp;&nbsp;Video sam da se vatra nalazi na čistini na vrhu grebena, na nekom mestu koje nisam prepoznao, ali očito nimalo blizu mesta gde sam se sjurio u okno rudnika. U mraku se nalazilo nekoliko stena kao tamna masa, a iznad borova ugledao sam rasuti Mlečni put. Moj džip bio je parkiran dvadeset stopa dalje. Nisam mogao da vidim nikakva oštećenja, ali bio je mrak. Zaduvao je lahor i grane borova blago se zanjihaše, sa iglicama bogatim mirisom, koje su tiho uzdisale.
<BR>&nbsp;&nbsp;&nbsp;&nbsp;&nbsp;Keli Dal je nestala.
<BR>
<BR>&nbsp;&nbsp;&nbsp;&nbsp;&nbsp;Kada sam se obučavao za nastavnički poziv i bio samo jedan od pripadnika vojske onih koji nisu bili sigurni zbog čega to žele da postanu, izuzev možda zbog činjenice da je to nešto najudaljenije moguće od klipsanja po Vijetnamu što sam mogao da zamislim, jedno od trik-pitanja koje su profesori postavljali bilo je: "Želiš li da budeš mudrac na pozornici ili vodič po strani?" Zamisao je bila da postoje dve vrste nastavnika: 'mudrac' koji šeta okolo kao bokal pun znanja i povremeno sipa ponešto od toga u praznu posudu koju predstavlja učenik, ili 'vodič' koji učenicima pruža znanje tako što podstiče radoznalost i istraživanje u mladoj osobi. Očigledan tačan odgovor na to trik-pitanje bio je da dobar budući nastavnik treba da bude 'vodič po strani' i da ne natura svoje znanje, već da detetu pomaže da ga samo stiče.
<BR>&nbsp;&nbsp;&nbsp;&nbsp;&nbsp;Ja sam ubrzo ustanovio da mogu da uživam u nastavničkom pozivu jedino kao mudrac na pozornici. Sipao sam znanje i činjenice, zaključke i pitanja, sumnje i sve ostalo što sam nosio u sebi pravo iz gotovo prepunog bokala u tih dvadeset pet praznih posuda. Najzabavnije je bilo kada sam predavao šestom razredu zato što te posude tada nisu bile toliko pune socijalne oholosti i pukih dezinformacija.
<BR>&nbsp;&nbsp;&nbsp;&nbsp;&nbsp;Na svu sreću, postojalo je mnogo stvari koje su me zaista zanimale, o kojima sam ponešto znao i koje sam bio nedužno željan da podelim sa decom; moja strast prema istoriji i književnosti, moja ljubav prema svemirskom putovanju i avijaciji, obučenost u poznavanju prirode koju sam stekao na koledžu, ljubav prema zanimljivoj arhitekturi, sposobnost da crtam i pripovedam, opčinjenost dinosaurusima i geologijom, uživanje u pisanju, visoki nivo lagodnosti sa kompjuterima, mržnja prema ratu zajedno sa opsednutošću svim vojnim stvarima, poznavanje iz prve ruke nekolicine veoma udaljenih tačaka sveta, žudnja za putovanjem i upoznavanjem svih udaljenih tačaka sveta, dobar osećaj za orijentaciju, otkačeni smisao za humor, duboka očaranost životima svetskih istorijskih ličnosti poput Linkolna i Čerčila, Hitlera, Kenedija i Madone, težnja ka dramatičnom, ljubav prema muzici koja je često odvodila moje šestake da leže u parku preko puta ulice u toplom prolećnom ili jesenjem danu, sa šezdeset stopa školskog produžnog kabla koji se pružao od mog mini-sterea do električne utičnice blizu javnih toaleta u parku, uz zvuke Vivaldija ili Betovena, Mocarta ili Rahmanjinova što su nervirali ostale učitelje, koji su se kasnije žalili da moraju da zatvaraju prozore učionice kako njihovim učenicima to ne bi skretalo pažnju...
<BR>&nbsp;&nbsp;&nbsp;&nbsp;&nbsp;Imao sam u sebi dovoljno strasti da ostanem mudrac na pozornici dvadeset šest godina. Neke od tih godina, glasio je zapis na nadgrobnom spomeniku koji sam jednom video, bile su dobre.
<BR>&nbsp;&nbsp;&nbsp;&nbsp;&nbsp;Jedan od incidenata kojih se sećam u vezi sa Keli Dal zbio se za vreme nedelje izučavanja prirode koju je okrug nametnuo šestacima u ono vreme kada je bilo para za finansiranje ekskurzija. U stvari, izučavali smo poznavanje prirode nedeljama pre samog putovanja, ali učenici su uvek pamtili samo trodnevnu ekskurziju do stare planinske kuće pod obroncima Stenovitih Planina. Okrug je nazivao ta tri dana i dve noći pešačenja i eksperimentisanja u planinama 'nastava upoznavanja i uvažavanja prirode'. Deca i nastavnici zvali su to eko-nedeljom.
<BR>&nbsp;&nbsp;&nbsp;&nbsp;&nbsp;Sećam se toplog dana krajem septembra, kada sam doveo razred Keli Dal do planine. Deca su pronašla svoje ležajeve u promajnoj staroj kući, otpešačili smo svoje vežbe u orijentaciji, i sat pre ručka odveo sam razred do jezerca gde je bilo dabrova, oko četvrt milje od kuće, kako bih tamo izveo pH-test i nastupio kao mudrac-naučnik. Pokazao sam im purpurno cveće koga je bilo u izobilju oko ivice jezera - epilobium angustifolum, rekao sam im, pošto se nikada nisam ustezao da ubacim i malo latinske nomenklature u celo zamešateljstvo - i naložio im da pronađu malo maljavog semenja cveća oko obale ili na nepomičnoj površini jezera. Pokazao sam im zlatno lišće jasike i objasnio zbog čega ono treperi - kako gornja površina lista ne prima dovoljno sunčeve svetlosti za fotosintezu, pa je list prikačen za stabljiku pod uglom koji mu dopušta da se trese tako da obe strane budu izložene svetlu. Objasnio sam kako se jasika klonira iz korenja, pa je veliki šumarak jasike koji posmatramo - uistinu - jedan organizam. Pokazao sam im pozne lepe kate i divlje hrizanteme u poslednjim danima, pre nego što ih ubilačka zima dokrajči za još jednu sezonu, i nagnao decu da potraže crveno lišće petolista, jagode i zdravac.
<BR>&nbsp;&nbsp;&nbsp;&nbsp;&nbsp;U tom trenutku, dok su se deca ponovo okupljala oko mene u zainteresovani krug, pokazujući opalo crveno lišće i granje koje su nakupila, Keli Dal je upitala: "Zbog čega moramo sve to da učimo?"
<BR>&nbsp;&nbsp;&nbsp;&nbsp;&nbsp;Sećam se da sam rekao: "Misliš na nazive ovih biljaka?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Naziv je oruđe podučavanja", rekao sam, navevši Aristotelovu maksimu koju sam mnogo puta koristio u tom razredu, "i određivanja prirode."
<BR>&nbsp;&nbsp;&nbsp;&nbsp;&nbsp;Keli Dal je blago klimnula glavom i pogledala pravo u mene, a njene zapanjujuće, jedinstvene zelene oči predstavljale su oštar kontrast tužnoj neuglednosti njene jevtine jakne i somotskih pantalona iz robne kuće. "Ali ne može se sve naučiti", rekla je, glasom tako tihim da su se ostala deca nagnula napred kako bi ga čula spram blagog povetarca koji je počeo da duva. Bio je to jedan od onih retkih trenutaka kada je pažnja čitavog razreda bila okrenuta onome što se govorilo.
<BR>&nbsp;&nbsp;&nbsp;&nbsp;&nbsp;"Ne može se sve naučiti", složio sam se, "ali u prirodi se može više uživati ako se ponešto nauči o njoj."
<BR>&nbsp;&nbsp;&nbsp;&nbsp;&nbsp;Keli Dal je odmahnula glavom, gotovo nestrpljivo, kako sam tada pomislio. "Ne shvatate", rekla je. "Ako ne razumete sve, ne možete razumeti ni delić. Priroda je... sve. Sve je to smešano. Čak smo i mi deo nje, menjamo je time što smo tu, menjamo je time što pokušavamo da je razumemo..." Onda je zaćutala, a ja sam ostao da zurim u nju. To je svakako bilo najviše što sam ikada čuo odjednom od tog deteta za tri nedelje koje sam do tada proveo sa tim razredom. A ono što je rekla bilo je apsolutno tačno, ali - smatrao sam - krajnje nevažno.
<BR>&nbsp;&nbsp;&nbsp;&nbsp;&nbsp;Dok sam smišljao odgovor koji će sva deca shvatiti, Keli je nastavila. "Ono što hoću da kažem", rekla je, očito nestrpljivija zbog sopstvene nemogućnosti da objasni nego zbog moje nemogućnosti da razumem, "jeste da učenje delića svega ovoga liči na kidanje one slike o kojoj ste pričali u utorak... ona žena..."
<BR>&nbsp;&nbsp;&nbsp;&nbsp;&nbsp;"Mona Liza", rekoh ja.
<BR>&nbsp;&nbsp;&nbsp;&nbsp;&nbsp;"Da. To je kao da pokidate Mona Lizu u parčiće i podelite ih svima kako bi uživali i shvatili sliku." Ona ponovo zaćuta, namrštivši se blago, da li zbog metafore ili zbog toga što je uopšte progovorila, ne znam.
<BR>&nbsp;&nbsp;&nbsp;&nbsp;&nbsp;Na trenutak je vladala tišina nad šumarkom jasike i jezerom. Priznajem da sam bio zbunjen. Konačno, rekoh: "A šta ti predlažeš da radimo umesto toga, Keli?"
<BR>&nbsp;&nbsp;&nbsp;&nbsp;&nbsp;Isprva sam mislio da mi uopšte neće odgovoriti, koliko je izgledala povučena u sebe. Ali ona najzad tiho reče: "Da zatvorimo oči."
<BR>&nbsp;&nbsp;&nbsp;&nbsp;&nbsp;"Šta?" upitah, pošto je nisam sasvim dobro čuo.
<BR>&nbsp;&nbsp;&nbsp;&nbsp;&nbsp;"Da zatvorimo oči", ponovi Keli Dal. "Ako ćemo već da gledamo sve ovo, bolje to da uradimo nečim drugim, a ne velikim rečima."
<BR>&nbsp;&nbsp;&nbsp;&nbsp;&nbsp;Bez ijednog daljeg komentra, svi zatvorismo oči, razred obično nemirnih šestaka i ja. Do danas se sećam koliko je bogato bilo nekoliko sledećih minuta; miris karamela i terpentina iz soka žutih borova na brdu iznad nas, pomalo ananasu slična aroma divlje kamilice, prašnjava sladunjavost suvog lišća u šumarku jasike iza jezera, podjednako sladak truli miris poljskih pečurki kao što su lactarius i russula, jetki zadah jezerskog taloga koji je podsećao na morsku travu, a ispod svega aromatična tekstura suncem zagrejane zemlje i zagrejanih borovih iglica pod našim nogama. Sećam se toplote sunca na licu, šakama i teksasom pokrivenim nogama, tog davnog septembarskog popodneva. Prisećam se zvukova iz tih nekoliko minuta onoliko živo koliko mogu da prizovem u sećanje bilo šta što sam ikada čuo: tiho ljeskanje vode i curkanje preko brane koju su dabrovi napravili od grančica i blata, šuštanje suvih loza pavita i krto njihanje visokih stabljika lincure na lahoru, udaljeno kuckanje detlića u šumi prema planini Miker, a onda, tako iznenadno da mi je zastao dah, zaprepašćujući prasak krila kada je jato kanadskih gusaka nisko nadletelo jezero i, bez imalo gakanja, skrenulo južno prema autoputu i većim jezerima koja se tamo nalaze. Mislim da tada niko od nas nije otvorio oči, čak ni dok su te guske nisko letele iznad nas, kako čarolija ne bi bila razbijena. Bio je to novi svet, a Keli Dal je bila - nekako, neobjašnjivo, neporecivo - naš vodič.
<BR>&nbsp;&nbsp;&nbsp;&nbsp;&nbsp;Zaboravio sam na taj trenutak sve do juče.
<BR>
<BR>&nbsp;&nbsp;&nbsp;&nbsp;&nbsp;Sledećeg jutra pošto me je vezala, Keli Dal mi je sredila džip.
<BR>&nbsp;&nbsp;&nbsp;&nbsp;&nbsp;Čekao sam do osvita da bih se vratio u Bolder. Noć je bila previše mračna, šuma previše gusta, a glava me je isuviše bolela da bih pokušao da vozim niz planinu po mraku. Osim toga, pomislio sam tada sa kiselim osmehom, mogao bih da uletim u okno nekog rudnika.
<BR>&nbsp;&nbsp;&nbsp;&nbsp;&nbsp;Ujutro me je glava još bolela, a šuma i dalje bila gusta - nije bilo ni traga stazi za džip niti naznake načina na koji je Keli dovezla moje vozilo čak ovamo - ali mogao sam bar da vidim da vozim. Sam džip imao je brojne ogrebotine i ulubljenja, udaren branik, oljuštenu boju i dugačku ogrebotinu na desnim vratima, ali sve su to bile stare rane; nije bilo nikakvog znaka tumbanja niz okno rudnika duboko tri stotine stopa. Ključevi su bili u bravi motora. Saobraćajna dozvola još mi je bila u džepu na kuku. Oprema za kampovanje još je bila pozadi, u džipu. Keli Dal je možda bila potpuno luda, ali ne i lopov.
<BR>&nbsp;&nbsp;&nbsp;&nbsp;&nbsp;Prethodne večeri trebalo mi je oko jedan sat da se dovezem do okna; za povratak u Bolder trebalo mi je skoro tri sata. Bio sam daleko iza Šećerne Planine i Zlatnog Brda, severoistočno od Džejmstauna i gotovo blizu autoputa. Nisam imao pojma zbog čega me je Keli Dal odvukla tako daleko... osim ako čitav događaj sa rudarskim oknom nije bio halucinacija i ako me ona nije pronašla negde drugde. Što nije imalo smisla. Istisnuo sam zagonetku iz glave dok ne stignem kući, istuširam se, popijem koji aspirin i tri prsta skoča, da bih, praktično, otpočeo dan.
<BR>&nbsp;&nbsp;&nbsp;&nbsp;&nbsp;Trebalo je da znam da su stvari sjebane mnogo pre nego što sam stigao u Bolder. Popločani put u Levorukom Kanjonu, kada sam se iskrao iz šume i skrenuo na njega, prema istoku, izgledao je pogrešno. Sada shvatam da sam vozio po iskrpljenom betonu umesto po asfaltu. Restoran 'Puzavica' na izlazu iz Levorukog Kanjona, gde se drum spaja sa autoputem broj 36, izgledao je čudno. Sad kad razmislim, shvatam da je parkiralište bilo mnogo manje, da su ulaz i vrata bili obojeni različito, i da se tamo gde je godinama bila cvetna bašta sada nalazio veliko pamukovo drvo. Sitnice tokom kratke vožnje južno do Boldera - bankina autoputa broj 36 bila je isuviše uska, fabrika 'Bičkraft' sa one strane puta ispod brda izgledala je nalickana i spremna za posao uprkos činjenici da je celu deceniju bila zatvorena. Zaokupljen glavoboljom, dok sam se baktao sa Keli Dal i sopstvenim sjebanim samoubistvom, ništa od svega toga nisam primetio.
<BR>&nbsp;&nbsp;&nbsp;&nbsp;&nbsp;Nije bilo saobraćaja. Nijedna jedina kola, kombi ili biciklista - što je bilo neobično pošto ti fanatici u 'spandeksu' zuje okolo na bajsevima po autoputu na obroncima svakog prijatnog dana u godini. Ali tog jutra ništa. Čudnovatost toga nije mi stvarno došla do glave sve dok se nisam našao na Severnom Brodveju u Bolderu.
<BR>&nbsp;&nbsp;&nbsp;&nbsp;&nbsp;Nije bilo nijednog automobila u pokretu. Mnogo ih je bilo parkirano uz ivičnjak, ali nijedan se nije kretao. Nije bilo ni biciklista koji bi zakrčili ulicu. Ni pešaka koji bi prelazili na crveno. Stigao sam gotovo do pešačke zone u ulici Perl pre nego što sam shvatio koliko je grad prazan.
<BR>&nbsp;&nbsp;&nbsp;&nbsp;&nbsp;Isuse Hriste, sećam se da sam pomislio, možda je došlo do nuklearnog rata... svi su evakuisani. Onda sam se setio da je hladni rat završen i da je Gradska skupština Boldera - nekoliko godina ranije i iz razloga nepoznatih čovečanstvu - jednoglasno izglasala da prenebregne planove civilne odbrane za evakuaciju u slučaju ratne opasnosti. Gradska skupština Boldera volela je takve stvari - poput proglašenja Boldera Slobodnom Nuklearnom Zonom, što je značilo, pretpostavljam, da preko njega više neće preletati avioni sa nuklearnim oružjem. Verovatno ne bi došlo do masovne evakuacije čak ni da se dogodila havarija fabrike nuklearnog oružja 'Roki Flets', šest milja dalje - glavnina politički korektnih građana Boldera protestovala bi protiv nailazećeg zračenja pre nego što bi se evakuisala.
<BR>&nbsp;&nbsp;&nbsp;&nbsp;&nbsp;Gde su onda svi? Usporio sam otvoreni džip tako da je mileo ulicom, kada sam se spustio nizbrdo prema ulici Perl i tamošnjoj trgovačkoj pešačkoj zoni.
<BR>&nbsp;&nbsp;&nbsp;&nbsp;&nbsp;Pešačka zona je nestala; a sa njom i drveće, uređeni brežuljci, ukusne staze od cigala, cvetni zasadi, prosjaci, Fredijevi kiosci sa viršlama, vozači skejtborda, ulični muzikanti, dileri droge, klupe, novinarnice, telefonske govornice... sve je nestalo.
<BR>&nbsp;&nbsp;&nbsp;&nbsp;&nbsp;Tržni centar je nestao, ali sama ulica Perl je ostala, onakva kakva je bila pre nego što su je prekrile cigle, cvetni zasadi i ulični muzikanti. Skrenuo sam levo i vozio lagano praznim bulevarom, primećujući drogerije, prodavnice odeće i jevtine restorane duž pločnika tamo gde bi trebalo da budu skupi butici, prodavnice poklona i Hegen-Dasove poslastičarnice. Ovo je delovalo onako kako je ulica Perl izgledala kada sam ja došao u Bolder, početkom sedamdesetih - samo još jedna ulica u gradu na zapadu, sa cenama zakupa koje su pravi trgovci na malo mogli da podnesu.
<BR>&nbsp;&nbsp;&nbsp;&nbsp;&nbsp;Shvatio sam da to jeste ulica Perl s početka sedamdesetih. Provezao sam se kraj Fredovog restorana, gde smo Marija i ja povremeno petkom odlazili da za večeru pojedemo biftek, kada bismo uštedeli dovoljno novca. Fred je bacio peškir u ring i predao se pred cenama zakupa za butike tržnog centra... kada?... pre najmanje petnaest godina. A bio je tu i stari 'Art bioskop', gde su se prikazivali Bergmanovi Krici i šaputanja. Već celu deceniju to nije bio pravi bioskop. Nisam mogao da se setim kada su Krici i šaputanja pušteni u distribuciju, ali čini mi se da sam to gledao sa Marijom pre nego što smo se preselili u Bolder po mom puštanju iz vojske, '69. godine.
<BR>&nbsp;&nbsp;&nbsp;&nbsp;&nbsp;Neću navoditi sve ostale nepravilnosti - stara kola kraj ivičnjaka, starinske ulične table, antiratne grafite na zidovima i znacima za zaustavljanje - baš kao što nisam pokušavao da ih sve pobrojim ni tog dana. Odvezao sam se što sam brže mogao do mog stana u Trinaestoj ulici, jedva primetivši pri tom da je tržni centar na raskrsnici na kraju Kanjonskog bulevara naprosto tu, ali drastično manji nego što sam ga pamtio.
<BR>&nbsp;&nbsp;&nbsp;&nbsp;&nbsp;Zgrada u kome se nalazio moj stan uopšte nije postojala.
<BR>&nbsp;&nbsp;&nbsp;&nbsp;&nbsp;Neko vreme sam stajao u džipu, zurio u livade, drveće i stare garaže tamo gde je trebalo da stoji moj stambeni kompleks, i odupirao se porivu da zavrištim ili zaurlam. Nije u pitanju toliko bilo to što mi je nestala stambena zgrada, odeća i onih nekoliko uspomena na život koji sam već ostavio za sobom - nekoliko Marijinih snimaka koje nikada ne gledam, stari trofeji iz dana softbola, moja plaketa finaliste Nastavnika godine iz 1984. - već to što su nestale moje boce sa viskijem.
<BR>&nbsp;&nbsp;&nbsp;&nbsp;&nbsp;Onda sam shvatio koliko je ta reakcija glupa, odvezao se do prve prodavnice alkohola koju sam mogao da pronađem - bila je to neka stara porodična radnjica u Dvadeset osmoj, tamo gde je dan pre toga bio novi mini-tržni centar - ušao kroz otvorena vrata, viknuo, bez iznenađenja zaključio da mi niko nije odgovorio, uzeo tri boce 'Džoni Vokera', ostavio hrpu novčanica na tezgi - možda sam lud, ali nisam lopov - a onda otišao do praznog parkirališta da popijem malo i razmislim o svemu.
<BR>&nbsp;&nbsp;&nbsp;&nbsp;&nbsp;Moram da kažem da je u meni bilo vrlo malo poricanja. Stvari su se nekako izmenile. Nisam ozbiljno razmatrao mogućnost da sam mrtav ili da je ovo nešto poput one 'izgubljene godine' u TV seriji Dalas pre nekoliko godina i da ću se probuditi sa Marijom pod tušem, Alenom koji svira u dnevnoj sobi, obezbeđenim nastavničkim poslom i životom iznova potpunim. Ne, ovo je bilo stvarno - i moj usrani život, i ovo... mesto. Bio je to Bolder, svakako, ali Bolder kakav je bio pre oko dve i po decenije. Bio sam šokiran zbog toga koliko je to mesto izgledalo malo i provincijsko.
<BR>&nbsp;&nbsp;&nbsp;&nbsp;&nbsp;I prazno. Neke krupne grabljivice kružile su iznad Fletajronsa, ali grad je bio tih kao da je mrtav. Čak ni zvuk udaljenog saobraćaja ili mlaznih aviona nije remetio letnji vazduh. Shvatio sam, u odsustvu svega toga, koliko su ti zvuci očekivana podloga za jednog žitelja grada kao što sam ja.
<BR>&nbsp;&nbsp;&nbsp;&nbsp;&nbsp;Nisam znao da li je ovo nekakva sjebana slučajna zbrkanost prostorvremenskog kontinuuma, neki kvar hronosinkastičkog infundibuluma, ali podozrevao sam da nije. Podozrevao sam da ovo ima nekakve veze sa Keli Dal. To je otprilike bio domet mojih spekulacija kada sam završio prvu polovinu prve boce 'Džoni Vokera'.
<BR>&nbsp;&nbsp;&nbsp;&nbsp;&nbsp;Onda zazvoni telefon.
<BR>&nbsp;&nbsp;&nbsp;&nbsp;&nbsp;Bila je to stara javna govornica na bočnom zidu prodavnice pića, udaljena dvadeset koraka. Čak je i prokleti telefon bio drugačiji - bočna strana govornice nosila je natpis 'Belov Telefon' umesto natpis 'U.S. Vest'-a ili nekog njihovog takmaca, i stari Belov logotip bio je tamo utisnut u metal. Zbog njega sam osetio neobičnu nostalgiju.
<BR>&nbsp;&nbsp;&nbsp;&nbsp;&nbsp;Pustio sam da zvoni dvanaest puta pre nego što sam smestio bocu na haubu džipa i prišao lagano. Možda je to Bog, koji će mi objasniti da sam mrtav, ali sam se kvalifikovao samo za čistilište, pa me ne žele ni raj ni pakao.
<BR>&nbsp;&nbsp;&nbsp;&nbsp;&nbsp;"Halo?" Glas mora da mi je zvučao malo čudno. Meni svakako jeste.
<BR>&nbsp;&nbsp;&nbsp;&nbsp;&nbsp;"Ćao, gospodine Džejks." Bila je to Keli Dal, naravno. Nisam stvarno očekivao Boga.
<BR>&nbsp;&nbsp;&nbsp;&nbsp;&nbsp;"Šta se dešava, mala?"
<BR>&nbsp;&nbsp;&nbsp;&nbsp;&nbsp;"Puno sjajnih stvari", začu se tihi, visoki glas. "Jeste li spremni za igru?"
<BR>&nbsp;&nbsp;&nbsp;&nbsp;&nbsp;Bacih pogled na bocu i poželeh da sam je poneo sa sobom. "Igru?"
<BR>&nbsp;&nbsp;&nbsp;&nbsp;&nbsp;"Ne lovite me."
<BR>&nbsp;&nbsp;&nbsp;&nbsp;&nbsp;Spustio sam slušalicu, vratio se do džipa, otpio gutljaj i vratio se polako do telefona. "Još si tu, malena?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Ja neću da se igram. Neću da te lovim, da te ubijem niti da radim bilo šta drugo s tobom. Comprende?"
<BR>&nbsp;&nbsp;&nbsp;&nbsp;&nbsp;"Oui." Ovo je bila još jedna igra koje sam se najednom setio iz šestog razreda, kada ga je ovo dete pohađalo. Započeli bismo rečenicu na jednom jeziku, prešli na drugi i završili je na trećem. Nikada nisam pitao gde je jedanaestogodišnjakinja naučila osnovne reči šest ili više jezika.
<BR>&nbsp;&nbsp;&nbsp;&nbsp;&nbsp;"Dobro", rekoh. "Sada idem. Čuvaj se, mala. I, jebote, drži se što dalje od mene. Ciao." Tresnuo sam slušalicu i ostao da je oprezno posmatram najmanje dva minuta. Telefon više nije zvonio.
<BR>&nbsp;&nbsp;&nbsp;&nbsp;&nbsp;Postavio sam drugu bocu na pod tako da se ne polomi i odvezao se prema severu, Dvadeset osmom, sve dok nisam došao do Dijagonale - autoputa sa četiri kolovozne trake koji se pruža severoistočno do Longmosta, a onda nastavlja redom kraj gradova duž Prednjeg Masiva. Prvo što sam primetio bilo je da deonica Dijagonale u Bolderu ima dve trake... kada su je proširili? Negde osamdesetih... a drugo što sam primetio bilo je da se završava posle samo četvrt milje izvan grada. Na severoistoku nije bilo ničega: ne samo da nije bilo autoputa, već ni seoskih kuća, njiva, fabrike 'Nebeski začini', IBM-ovog pogona, šina - čak ni građevina koje su tamo bile početkom sedamdesetih. Ali tamo jeste bila džinovska pukotina u zemlji, procep dubok najmanje dvadeset i širok trideset stopa. Kao da je neki zemljotres ostavio ovu raspuklinu da razdvaja autoput i Bolder od visoke prerije sa žbunjem kadulje i niskom travom. Pukotina se protezala prema severozapadu i jugoistoku dokle god mi je pogled dopirao i nije bilo nikakve prilike da prevezem džip preko bez mnogo sati posla.
<BR>&nbsp;&nbsp;&nbsp;&nbsp;&nbsp;"Sehr gut", rekoh glasno. "Jedan : nula za malu." Okrenuh džip i odvezoh se natrag do Dvadeset osme ulice, zapazivši da kraća deonica autoputa kroz brežuljke još nije sagrađena, pa pođoh južno kroz grad da bih autoputem broj 36 pošao za Denver.
<BR>&nbsp;&nbsp;&nbsp;&nbsp;&nbsp;Pukotina je počinjala tamo gde se autoput završavao. Raspuklina kao da se prostirala sasvim do Fletajronsa na zapadu.
<BR>&nbsp;&nbsp;&nbsp;&nbsp;&nbsp;"Sjajno", rekoh vrelom nebu. "Shvatam. Samo što mislim da mi se ne ostaje. Svejedno, hvala."
<BR>&nbsp;&nbsp;&nbsp;&nbsp;&nbsp;Moj džip je star i ružan, ali zato koristan. Pre nekoliko godina instalirao sam napred električni čekrk sa dve stotine stopa kabla na kalemu. Uključio sam ga, otkočio kalem, obavio kabl oko čvrstog stuba mosta nekih trideset stopa od pukotine, ponovo ukočio i pripremio se da krenem unazad džipom niz kosinu od pedeset stepeni. Nisam znao hoću li moći da se popnem uz strminu na drugoj strani čak ni pri pogonu sa četiri točka i u nižem stepenu prenosa, ali računao sam na to da smislim nešto kada se spustim tamo. Ako dođe do najgoreg, vratiću se, pronaći negde buldožer i izvući se iz ove zamke. Sve je bilo bolje nego da igram igru Keli Dal, po pravilima koja Keli Dal određuje.
<BR>&nbsp;&nbsp;&nbsp;&nbsp;&nbsp;Samo što sam prešao zadnjim točkovima preko ruba i počeo da se spuštam, dok me je jedino kabl sprečavao da se ne survam, odjeknuo je pucanj. Smrskao mi je vetrobran i odbacio desni brisač u vazduh, u dva dela. Na sekund sam se ukočio. Nemojte nikome dozvoliti da vam priča kako stari borbeni refleksi traju večno.
<BR>&nbsp;&nbsp;&nbsp;&nbsp;&nbsp;Drugi pucanj razbi desni far džipa i iziđe kroz blatobran. Ne znam šta je pogodio sledeći hitac, pošto su se tada stari refleksi konačno aktivirali, pa sam se našao izvan džipa, strugnuvši prema zaklonu strme litice, licem u prašini, grabeći prstima oslonac. Opalila je sedam puta - nijednom nisam posumnjao u to da je posredi bila Keli Dal - i svaki metak napravio je novu pakost, skinuo retrovizor, probušio dve gume, čak smrskao preostale dve boce 'Džoni Vokera' koje sam ostavio ušuškane pod sedištem, umotane u košulju. Moram da verujem kako je sa tim poslednjim hicem naprosto imala sreće.
<BR>&nbsp;&nbsp;&nbsp;&nbsp;&nbsp;Čekao sam dobar deo sata pre nego što sam ispuzao iz pukotine, zagledan u udaljene zgrade u potrazi za bilo kakvim tragom lude žene s puškom i izvukao čekrkom džip sa dve probušene gume, uz psovke zbog smrskanih boca. Zamenio sam prednju desnu rezervnom i odšepao u grad, pomislivši da odem na Perl, do one prodavnice guma - ako je uopšte još tamo. Umesto toga, ugledao sam drugi džip parkiran na parkiralištu blizu Dvadeset osme i Arapaha, pa sam se naprosto zaustavio kraj njega, uzeo jednu od njegovih novih, džombastih guma, zaključio da mi je rezervna u lošem stanju i da zadnje izgledaju usrano u poređenju sa ovim novim napred, pa sam na kraju zamenio sve četiri. Pretpostavljam da sam jednostavno mogao da upalim novi džip pomoću iščupanih žica i da završim s tim bez znojenja i psovanja pod vrelim julskim suncem, ali nisam. Sentimentalan sam.
<BR>&nbsp;&nbsp;&nbsp;&nbsp;&nbsp;Početkom popodneva, odvezao sam se do sportske radnje Braće Gart i odabrao 'remingtonku' sa teleskopom koji uveličava dvadeset puta, pištolj kalibra 38, jedan od onih noževa koji su bili veoma cenjeni u Vijetnamu, i dovoljno municije za dva oružja da vodim pravi mali rat. Onda sam se odvezao u staru radnju sa vojnim viškovima na uglu Perla i Četrnaeste i pokupio čizme, čarape, kamuflažni lovački prsluk, porcije za ranac, novi Kolmenov primus, dodatni dvogled, bolju opremu za kišu nego što sam imao u starom kompletu, dosta najlonskog užeta, novu vreću za spavanje, dva kompasa, dobru lovačku kapu sa kojom sam verovatno izgledao kao pravi seronja, i još municije za 'remingtonku'. Kada sam izišao, nisam za sobom ostavio nikakav novac. Osećao sam da se vlasnik neće vratiti, a sumnjao sam da ću to učiniti i sam.
<BR>&nbsp;&nbsp;&nbsp;&nbsp;&nbsp;Ponovo sam se odvezao do prodavnice pića u Dvadeset osmoj, ali police su bile prazne. Stotine boca koje su tamo bile pre tri sata jednostavno su nestale. Isto je važilo i za druge radnje s pićem u kojima sam pokušao.
<BR>&nbsp;&nbsp;&nbsp;&nbsp;&nbsp;"Kučko jedna", rekao sam praznoj ulici.
<BR>&nbsp;&nbsp;&nbsp;&nbsp;&nbsp;Zazvoni telefon u staroj staklenoj govornici s druge strane parkirališta. Nastavio je da zvoni dok sam vadio specijalnu policijsku tridesetosmicu iz futrole, otvarao žutu kutiju i lagano punio burence. Prestao je da zvoni posle trećeg hica, kada sam pogodio aparat pravo u središte.
<BR>&nbsp;&nbsp;&nbsp;&nbsp;&nbsp;Zazvoni telefonska govornica s druge strane ulice.
<BR>&nbsp;&nbsp;&nbsp;&nbsp;&nbsp;"Slušaj, kučko mala", rekoh čim sam uzeo slušalicu, "igraću tvoju igricu ako mi ostaviš nešto za piće."
<BR>&nbsp;&nbsp;&nbsp;&nbsp;&nbsp;Ovaj put jesam očekivao Boga s druge strane.
<BR>&nbsp;&nbsp;&nbsp;&nbsp;&nbsp;"Pronađite me i zaustavite, gospodine Džejks, i imaćete pića koliko god poželite", začu se glas Keli Dal.
<BR>&nbsp;&nbsp;&nbsp;&nbsp;&nbsp;"Sve će biti kao što je bilo?" Gledao sam okolo dok sam govorio, napola očekujući da je vidim dalje niz ulicu, u drugoj govornici.
<BR>&nbsp;&nbsp;&nbsp;&nbsp;&nbsp;"Hoće", reče Keli Dal. "Moći ćete čak i da se ponovo odvezete gore i survate u okno, a ja se sledeći put neću mešati."
<BR>&nbsp;&nbsp;&nbsp;&nbsp;&nbsp;"Znači, stvarno sam se survao tamo? Jesam? Zar si ti moja kazna?"
<BR>&nbsp;&nbsp;&nbsp;&nbsp;&nbsp;"Mu", reče Keli Dal. "Sećate se dva druga izleta za vreme eko-nedelje?"
<BR>&nbsp;&nbsp;&nbsp;&nbsp;&nbsp;Razmislih načas. "Fabrika za filtriranje vode i put duž masiva."
<BR>&nbsp;&nbsp;&nbsp;&nbsp;&nbsp;"Vrlo dobro", reče Keli Dal. "Pronaći ćete me na višem od ta dva mesta."
<BR>&nbsp;&nbsp;&nbsp;&nbsp;&nbsp;"Da li se putevi nastavljaju prema zapadu..." započeh, ali govorio sam signalu za biranje veze.
<BR>&nbsp;&nbsp;&nbsp;&nbsp;&nbsp;3. Palimpsest
<BR>&nbsp;&nbsp;&nbsp;&nbsp;&nbsp;Onog dana kada sam iznenadio Keli Dal blizu planinskog gradića Vord umalo me nije ubila. Postavio sam zasedu, setivši se obuke iz starih dobrih vijetnamskih godina, čekajući strpljivo na mestu gde je Levoruki Kanjon skretao naviše prema autoputu. Na ovom delu Prednjeg Masiva, postojala su samo tri puta do Kontinentalne Raseline, a znao sam da će Keli krenuti najkraćim.
<BR>&nbsp;&nbsp;&nbsp;&nbsp;&nbsp;U staroj vatrogasnoj zgradi u Vordu nalazila se motorna testera. Sam gradić bio je prazan, naravno, ali i pre nego što me je Keli Dal otela i dovela ovamo, u Vordu nikada nije bilo više od stotinu ljudi - uglavnom hipiji preostali iz šezdesetih. Stari rudarski grad pretvoren je u hrpu napuštenih vozila, polusagrađenih kuća, gomile drva, smeća i geodetskih šupa. Postavio sam zasedu na krivini iznad grada, presekavši dva žuta bora kako bih zaprečio put. Onda sam sačekao u šumarku jasike.
<BR>&nbsp;&nbsp;&nbsp;&nbsp;&nbsp;'Bronko' koji je Keli Dal vozila pojavio se na drumu krajem popodneva. Zaustavila je, izišla iz kamioneta, pogledala oborena stabla, a zatim i mene, kada sam izišao iza drveta i krenuo prema njoj. Ostavio sam 'remingtonku' pozadi. Tridesetosmica mi je bila zataknuta za pojas ispod jakne, a nož mi je ostao u kaniji.
<BR>&nbsp;&nbsp;&nbsp;&nbsp;&nbsp;"Keli", rekoh ja. "Da porazgovaramo."
<BR>&nbsp;&nbsp;&nbsp;&nbsp;&nbsp;Tada je posegnula natrag u kamionet, izvukla snažni luk načinjen od nekog tamnog kompozitnog materijala, napela strelu pre nego što sam stigao ponovo da progovorim i odapela je. Bila je to lovačka strela - sa čeličnim vrhom, nazubljenim kako bi načinio maksimalna oštećenja - i prošla mi je ispod leve ruke, pocepala mi jaknu, otkinula meso sa unutrašnje strane mišice i iznad grudnog koša, da bi se zarila u jasiku nekoliko centimetara iza mene.
<BR>&nbsp;&nbsp;&nbsp;&nbsp;&nbsp;Bio sam prikovan tamo na tren, buba prikovana za podlogu zbirke, i mogao sam samo da zurim dok je Keli Dal napinjala novu strelu. Ne sumnjam da bi ta pronašla cilj u mojoj grudnjači. Pre nego što je stigla da odapne drugu strelu, zapetljao sam oko pojasa, izvukao tridesetosmicu i opalio naslepo, nasumce, i video da se sagnula iza kamioneta dok sam se izvlačio iz iscepanih ostataka jakne i skakao iza oborenog debla.
<BR>&nbsp;&nbsp;&nbsp;&nbsp;&nbsp;Čuo sam riku kamioneta trenutak kasnije, ali nisam dizao pogled sve dok 'bronko' nije naleteo pri okretanju na oborena stabla, ubrzao kroz Vord prema kanjonu i nestao.
<BR>&nbsp;&nbsp;&nbsp;&nbsp;&nbsp;Morao sam da se vratim u Bolder - bila je to ovaj put verzija s početka osamdesetih, ali i dalje prazna - da bih pronašao zavoje i antibiotike za posekotinu na rebrima i mišici. Sada mi se ta mesta zaceljuju, ali i dalje me bole kada hodam ili duboko dišem.
<BR>&nbsp;&nbsp;&nbsp;&nbsp;&nbsp;Sada svuda nosim 'remingtonku'.
<BR>
<BR>&nbsp;&nbsp;&nbsp;&nbsp;&nbsp;Iako sam predavao pijan dve godine, središnja uprava nije imala muda da me otpusti. Naš osnovni ugovor imao je odredbu da, pošto sam bio stalni nastavnik, kršenje pravila službe i veliku nekompetentnost mora da dokaže jedan ili više administratora; morao sam da dobijem najmanje tri prilike da se iskupim, a nameravao sam da pri tom uživam u svakom stepenu postupka. Kako se ispostavilo, direktor gimnazije i direktor za sekundarno obrazovanje bili su suviše velike kukavice da bi se dokumentovano suočili sa mnom na sednicama, ja nisam želeo da se iskupim, a svi su se suviše trudili da pronađu način da me sklone sa vidika ili da me se otarase, da bi se brinuli za postupak. Na kraju, nadzornik je naložio direktorki za elementarno obrazovanje - sedoj ženici po imenu dr Maksina Milard - da me nadgleda onoliko koliko je potrebno, da me upozori i pruži mi priliku da se iskupim, a onda da obavi neophodnu papirologiju i da me se otarasi.
<BR>&nbsp;&nbsp;&nbsp;&nbsp;&nbsp;Znao sam kojim će danima dr Maks biti tamo, pa sam mogao da se pravim bolestan, ili da se makar ne pojavljujem pijan ili mamuran, ali smatrao sam - jebeš ga, neka ih, neka rade najgore što mogu. I jesu. Moja nastavnička dozvola je opozvana i otpustili su me tri godine i dva dana pre nego što sam bio u mogućnosti da zatražim prevremenu penziju.
<BR>&nbsp;&nbsp;&nbsp;&nbsp;&nbsp;Posao mi ne nedostaje. Nedostaju mi deca, čak i ona zgurena, bubuljičava, društveno neprilagođena deca iz gimnazije. Začudo, male dece iz ranijih godina, kada sam predavao u osnovnoj, sećam se još jasnije.
<BR>&nbsp;&nbsp;&nbsp;&nbsp;&nbsp;Mudrac bez pozornice nije mudrac, bio pijan ili trezan.
<BR>
<BR>&nbsp;&nbsp;&nbsp;&nbsp;&nbsp;Jutros sam sledio tragove guma Keli Dal niz planinu Flagstaf po uskom šljunčanom putu, izišao tamo gde bi trebalo da se nalazi park Čatokva i ustanovio da je Bolder nestao i da ga je ponovo zamenilo Unutrašnje More. Samo ovaj put, daleko na ravnici, pristupačno zahvaljujući dugom nasipu izdignutom samo nekoliko stopa iznad živog peska, nalazilo se veliko kameno ostrvo sa gradom ograđenim zidom, koji se izdizao iz stenja; velika katedrala uzdizala se iz kamenog grada, a arhanđeo Mihajlo stajao je na vrhu najvišeg tornja, sa podignutim mačem, čvrsto nagazivši uskoprcanog đavola, dok mu je na oklopljenoj nozi čučao petao kao simbol večite osvete.
<BR>&nbsp;&nbsp;&nbsp;&nbsp;&nbsp;"Zaboga, Keli", rekoh tragovima guma dok sam ih pratio po nasipu, "ovo postaje sve zapetljanije."
<BR>&nbsp;&nbsp;&nbsp;&nbsp;&nbsp;Bio je to Mon-Sen-Mišel, naravno, do poslednjeg detalja kao što je vitražni prozor ili balustrada od kovanog gvožđa. Nejasno sam se prisećao da sam svojim šestacima prikazivao slajdove te katedrale. Građevina iz dvanaestog veka zapala mi je za oko prethodnog leta, kada sam tamo bio sa porodicom. Marija nije bila impresionirana, ali desetogodišnji Alen potpuno je otkačio. On i ja kupili smo sve knjige o tome koje smo mogli da nađemo i ozbiljno smo razmišljali o tome da napravimo model katedrale-utvrđenja od drveta balse.
<BR>&nbsp;&nbsp;&nbsp;&nbsp;&nbsp;Stari 'bronko' Keli Dal bio je parkiran pred kapijom. Uzeo sam 'remingtonku', ubacio metak u cev, prošao kroz kapiju i popeo se kaldrmisanim nasipom u potrazi za njom. Koraci su mi odjekivali. Povremeno sam se zaustavljao, osvrtao se da pogledam preko bedema Fletajronse koji su blistali na suncu Kolorada, i osluškivao njene korake uz ljeskanje lenjih talasa. Iznad mene čuli su se šumovi.
<BR>&nbsp;&nbsp;&nbsp;&nbsp;&nbsp;Katedrala je bila prazna, ali neka tanka knjiga od teškog pergamenta uvezana kožom bila je postavljena na središnji oltar. Uzeo sam velum i pročitao:
<BR>
<BR>&nbsp;&nbsp;&nbsp;&nbsp;&nbsp;Co sent sent Rollanz que la mort le trespent
<BR>&nbsp;&nbsp;&nbsp;&nbsp;&nbsp;Devers la teste sur le quer il descent
<BR>&nbsp;&nbsp;&nbsp;&nbsp;&nbsp;Desuz un pin i este alez curanz
<BR>&nbsp;&nbsp;&nbsp;&nbsp;&nbsp;Sur l'erbe verte si est culchiez adenz
<BR>&nbsp;&nbsp;&nbsp;&nbsp;&nbsp;Desuz lui met s' espree e l'olifant
<BR>&nbsp;&nbsp;&nbsp;&nbsp;&nbsp;Turnat sa teste vers la paiene gent.
<BR>
<BR>&nbsp;&nbsp;&nbsp;&nbsp;&nbsp;Bila je to francuska pesma iz jedanaestog veka. Znao sam je iz završne godine koledža. To je bila jedna od onih stvari čijem sam prevođenju posvetio život u onim poslednjim mesecima pre nego što su me regrutovali i poslali po svetu da ubijam male Azijate.
<BR>
<BR>&nbsp;&nbsp;&nbsp;&nbsp;&nbsp;Tada Rolan oseti da ga smrt uzima;
<BR>&nbsp;&nbsp;&nbsp;&nbsp;&nbsp;Spušta mu se s glave na srce.
<BR>&nbsp;&nbsp;&nbsp;&nbsp;&nbsp;Ispod bora on žurno trči;
<BR>&nbsp;&nbsp;&nbsp;&nbsp;&nbsp;Na zelenu se travu baca;
<BR>&nbsp;&nbsp;&nbsp;&nbsp;&nbsp;Ispod sebe stavlja svoj mač i olifant,
<BR>&nbsp;&nbsp;&nbsp;&nbsp;&nbsp;Okreće lice prema vojsci neznabožaca.
<BR>
<BR>&nbsp;&nbsp;&nbsp;&nbsp;&nbsp;Spustio sam knjigu i dreknuo u pomrčinu katedrale. "Je li ovo pretnja, mala?" Odgovoriše mi samo odjeci.
<BR>&nbsp;&nbsp;&nbsp;&nbsp;&nbsp;Na sledećoj strani sam prepoznao stihove Tiboa, iz trinaestog veka:
<BR>
<BR>&nbsp;&nbsp;&nbsp;&nbsp;&nbsp;Nus hom ne puet ami reconforter
<BR>&nbsp;&nbsp;&nbsp;&nbsp;&nbsp;Se cele non ou il a son cuer mis.
<BR>&nbsp;&nbsp;&nbsp;&nbsp;&nbsp;Pour ce m'estuet sovent plaindre et plourer
<BR>&nbsp;&nbsp;&nbsp;&nbsp;&nbsp;Que nus confors ne me vient, ce m'est vis,
<BR>&nbsp;&nbsp;&nbsp;&nbsp;&nbsp;De la ou j'ai tote ma remembrance.
<BR>&nbsp;&nbsp;&nbsp;&nbsp;&nbsp;Pour biens amer ai sovent esmaiance
<BR>&nbsp;&nbsp;&nbsp;&nbsp;&nbsp;A dire voir.
<BR>&nbsp;&nbsp;&nbsp;&nbsp;&nbsp;Dame, merci! donez moi esperance
<BR>&nbsp;&nbsp;&nbsp;&nbsp;&nbsp;De joie avoir.
<BR>
<BR>&nbsp;&nbsp;&nbsp;&nbsp;&nbsp;Za ovo mi je trebao koji tren. Konačno pomislih da sam shvatio.
<BR>
<BR>&nbsp;&nbsp;&nbsp;&nbsp;&nbsp;U bolu se ne može naći uteha
<BR>&nbsp;&nbsp;&nbsp;&nbsp;&nbsp;Osim tamo gde je srce našlo dom.
<BR>&nbsp;&nbsp;&nbsp;&nbsp;&nbsp;Stoga mogu samo da mrmljam i prigovaram
<BR>&nbsp;&nbsp;&nbsp;&nbsp;&nbsp;Jer nikakve utehe za moj bol nema
<BR>&nbsp;&nbsp;&nbsp;&nbsp;&nbsp;Tamo gde sam prikupio svu sreću.
<BR>&nbsp;&nbsp;&nbsp;&nbsp;&nbsp;Istinska mi je ljubav dala samo nesreću
<BR>&nbsp;&nbsp;&nbsp;&nbsp;&nbsp;Pravo da kažem.
<BR>&nbsp;&nbsp;&nbsp;&nbsp;&nbsp;Hvala, gospo! Daj mi utehe kako bih imao
<BR>&nbsp;&nbsp;&nbsp;&nbsp;&nbsp;Nade, jednog dana.
<BR>
<BR>&nbsp;&nbsp;&nbsp;&nbsp;&nbsp;"Keli!" dreknuo sam senkama katedrale. "Ne treba mi ovo sranje!" Pošto nije bilo odgovora, podigao sam 'remingtonku' i ispalio hitac u ogromni vitražni prozor sa Devicom nasuprot oltaru. Odjek tog pucnja i lomljave stakla još se čuo dok sam se udaljavao.
<BR>&nbsp;&nbsp;&nbsp;&nbsp;&nbsp;Bacio sam ručno izrađenu knjigu u živi pesak dok sam vozio natrag po nasipu.
<BR>
<BR>&nbsp;&nbsp;&nbsp;&nbsp;&nbsp;Kada sam se vratio kući posle nesreće u kojoj je Alen poginuo, ustanovio sam da je Marija iz sobe našeg jedanaestogodišnjeg sina uklonila sve njegove stvari i izbacila iz naše kuće sve njegove slike i snimke. Njegova odeća je nestala. Posteri, fotografije, drangulije sa stola i stari modeli iz Zvezdanih staza koji su visili o crnom koncu u njegovoj sobi - sve je nestalo. Jorgan koji mu je sašila mesec dana pre rođenja nestao je sa njegovog kreveta. Krevet je bio ogoljen baš kao i zidovi i plakar, kao da su njegova soba i krevet u nekom internatu ili kasarni, kao da sterilno čekaju na dolazak novih regruta.
<BR>&nbsp;&nbsp;&nbsp;&nbsp;&nbsp;Nije bilo nikakvih novih regruta.
<BR>&nbsp;&nbsp;&nbsp;&nbsp;&nbsp;Marija je iz foto-albuma povadila sve Alenove slike. Kao da njegovih jedanaest godina naprosto nije postojalo. Porodična fotografija koju smo držali na komodi u spavaćoj sobi nestala je, kao i snimci koji su se držali na vratima frižidera pomoću magneta. Njegov školski portret iz petog razreda više nije bio u ladici radne sobe, a sve slike iz vremena kada je bio beba nestale su iz kutije za cipele. Nikada nisam saznao da li je odeću, igračke i sportsku opremu dala vojsci spasa, niti da li je fotografije spalila ili ih je zakopala. Nije htela da govori o tome. Nije htela da govori o Alenu. Kada sam pokušavao da je nateram, Marijine oči izgledale su tvrdoglavo, udaljeno. Ubrzo sam shvatio da ne treba da je teram na to.
<BR>&nbsp;&nbsp;&nbsp;&nbsp;&nbsp;Bilo je to leto posle mog poslednjeg šestog razreda. Alen bi bio godinu dana mlađi od Keli Dal, sada bi imao dvadeset dve, završio bi koledž i snašao se u svetu. To je veoma teško zamisliti.
<BR>
<BR>&nbsp;&nbsp;&nbsp;&nbsp;&nbsp;Pratio sam je do druma kroz masiv, ali džip sam ostavio na početku tundre. Nije bilo druma kroz masiv - niti bilo kakvog traga ljudskog postojanja - samo tundra koja se prostirala iza linije stabala. Izvan zaklona drveća bilo je veoma hladno. Kada sam se tog jutra probudio visoko, u svom logorištu, kao da je došla kasna jesen. Nebo je bilo olovno, niže, u dolinama, bilo je oblaka koji su skrivali bočne morene, pramenovi ruba oblaka svijali su se uz planine kao pipci magle. Vazduh je bio leden. Opsovao sam sebe zbog toga što nisam poneo rukavice, pa sam stisnuo pesnice u džepovima jakne, sa 'remingtonkom' teškom i hladnom uz podlaktice.
<BR>&nbsp;&nbsp;&nbsp;&nbsp;&nbsp;Kada sam prošao kraj poslednjih kržljavih stabala, pokušao sam da se setim naziva tih drevnih patuljaka na liniji drveća.
<BR>&nbsp;&nbsp;&nbsp;&nbsp;&nbsp;Krumholc, začuh glas Keli Dal, gotovo u samim ušima. Što znači 'vilinsko drvo' ili 'krivo stablo'.
<BR>&nbsp;&nbsp;&nbsp;&nbsp;&nbsp;Naglo sam kleknuo na zamrznutu mahovinu, podigavši pušku. Na stotinu metara otvorenog prostora tundre nije bilo nikoga. Osmotrio sam liniju stabala, stene dovoljno velike da se iza njih sakrije ljudska prilika. Ništa se nije pomeralo.
<BR>&nbsp;&nbsp;&nbsp;&nbsp;&nbsp;Mnogo volim sve ono što ste nam predavali o tundri, nastavi Kelin glas u mojoj glavi. Uradila je to samo nekoliko puta pre toga. Pustopoljina, poljski miš, severna žaba, snežna kamenika, terase glečerskih klizišta, čkalj i ostrik, mrmoti žutog trbuha, stalno smrznuta podloga, snežna ulegnuća, žućkasti staračac, zeleni zvončići, ostrik-čovekomrzac...
<BR>&nbsp;&nbsp;&nbsp;&nbsp;&nbsp;Digao sam pogled da osmotrim vetrovitu tundru. Ništa se nije pomeralo. Ali nisam bio u pravu kada sam pomislio da nema nikakvog traga ljudskog postojanja: utabana staza pružala se preko smrznutog polja prema uzvisini prevoja. Krenuo sam tuda. "Mislio sam da nisi podnosila sve te moje tehničke termine", rekoh glasno, sa puškom spremnom u naručju. Rebra i unutrašnja strana mišice tištili su me tamo gde ih je njena strela duboko zasekla.
<BR>&nbsp;&nbsp;&nbsp;&nbsp;&nbsp;Ja volim poeziju. Njen glas bio mi je u mislima, ne u ušima. Jedini stvarni zvuk poticao je od vetra. Ali njen glas bio je dovoljno stvaran.
<BR>&nbsp;&nbsp;&nbsp;&nbsp;&nbsp;G. Džejks, sećate li se onoga što ste nam pročitali o poeziji, od Roberta Frosta?
<BR>&nbsp;&nbsp;&nbsp;&nbsp;&nbsp;Sada sam se nalazio dve stotine metara od poslednje linije krumholca. Nekih tri stotine metara iznad i levo od mene bilo je nekoliko stena velikih kao kuće. Možda se tamo krila. Osećao sam da je blizu.
<BR>&nbsp;&nbsp;&nbsp;&nbsp;&nbsp;"Koja je to bila pesma?" upitao sam. Ako uspem da je navedem na to da priča, misli, možda neće primetiti da se približavam.
<BR>&nbsp;&nbsp;&nbsp;&nbsp;&nbsp;Nije to bila pesma, već Frostov predgovor za jednu od njegovih knjiga. O tome kakav je smisao pesme.
<BR>&nbsp;&nbsp;&nbsp;&nbsp;&nbsp;"Ne sećam se", rekoh. Sećao sam se. Predavao sam o tome učenicima trećeg gimnazije samo nekoliko nedelja pre nego što je Keli Dal napustila školu i pobegla.
<BR>&nbsp;&nbsp;&nbsp;&nbsp;&nbsp;Frost je rekao da bi pesma trebalo sama sebe da ispeva, i da u tome leži pravo zadovoljstvo. Kazao je da pesma počinje radošću, a okončava se mudrošću. Rekao je da isto važi i za ljubav.
<BR>&nbsp;&nbsp;&nbsp;&nbsp;&nbsp;"Mmm", rekoh ja, hodajući brzo po smrznutom polju, dok mi se dah maglio. Čvrsto sam držao pušku obema rukama, zaboravivši na hladnoću. "Pričaj mi još."
<BR>&nbsp;&nbsp;&nbsp;&nbsp;&nbsp;Stanite načas. Glas Keli Dal zvučao mi je ravno u mislima.
<BR>&nbsp;&nbsp;&nbsp;&nbsp;&nbsp;Zastao sam, dahćući. Stene su se nalazile na udaljenosti manjoj od petnaest metara. Staza kojom sam išao pružala se kroz travnati predeo koji su nekada koristile žene, starci i deca Uta i Ponija da bi prešli preko Raseline. Ova staza izgledala je kao da je nedavno korišćena, kao da su Ute upravo nestale preko kamenog sedla ispred mene.
<BR>&nbsp;&nbsp;&nbsp;&nbsp;&nbsp;Mislim da Indijanci nisu ostavljali staze za sobom, začu se tihi glas Keli Dal u mojoj glavi. Pogledajte dole.
<BR>&nbsp;&nbsp;&nbsp;&nbsp;&nbsp;Pokušavajući da dođem do vazduha, sa vrtoglavicom od visine i adrenalina, spustio sam pogled. U zavetrini, na terasi između dve niske stene, rasla je neka biljka. Vetar je kraj mene nosio sneg; temperatura mora da je bila oko nule, možda i niža.
<BR>&nbsp;&nbsp;&nbsp;&nbsp;&nbsp;Pogledajte podrobnije.
<BR>&nbsp;&nbsp;&nbsp;&nbsp;&nbsp;I dalje gutajući vazduh, kleknuo sam na pustopoljini. Kada se Keli Dal ponovo oglasila, iskoristio sam priliku da ubacim metak u cev 'remingtonke'.
<BR>&nbsp;&nbsp;&nbsp;&nbsp;&nbsp;Vidite male rovove u tlu, gospodine Džejks? Izgledaju kao glatki žlebovi, kao mali tobogan koji se pruža kroz tundru. Sećate li se da ste nam predavali o tome?
<BR>&nbsp;&nbsp;&nbsp;&nbsp;&nbsp;Odmahnuo sam glavom, sve vreme pazeći na pokrete krajičkom oka. Zaista se nisam sećao. Moja strast prema alpskoj ekologiji sagorela je zajedno sa mojim drugim strastima. Nije ostao čak ni ugarak zanimanja. "Kaži mi", rekoh glasno, kao da će odjek njenog mentalnog glasa odati mesto gde se nalazi.
<BR>&nbsp;&nbsp;&nbsp;&nbsp;&nbsp;Bile su to prvobitno brazde koje su iskopali pacovi torbari, dođe njen tihi glas, koji je zvučao donekle veselo. Ovde je tle toliko tvrdo i kamenito da čak ni gliste ne buše tunele kroz njega, ali pacov torbar kopa te plitke brazde. Kada torbar ode, manji poljski miševi ih preuzmu. Vidite gde su njihove noge utabale zemlju? Pogledajte podrobnije, gospodine Džejks.
<BR>&nbsp;&nbsp;&nbsp;&nbsp;&nbsp;Legao sam na meku mahovinu, spustivši nehajno pušku ispred sebe, kao da sam je sklonio da mi ne smeta. Cev je bila uperena naviše, prema stenama. Ako se nešto pomeri, moći ću da nanišanim za dve sekunde. Pogledao sam urušenu brazdu torbara. Zaista je izgledala kao utabani zemljani tobogan, jedan od stotina koje su se ukrštale na ovom delu tundre nalik na otvoreni lavirint, kao neko pismo vanzemaljaca koje se ne da dešifrovati.
<BR>&nbsp;&nbsp;&nbsp;&nbsp;&nbsp;Poljski miš nastavlja da koristi te male puteve tokom zime, reče Keli Dal. Pod snegom. Ovde gore vidimo džinovske smetove i prazan, jalov svet. Ali pod snegom, poljski miš trčkara okolo, radi svoje, skuplja travke koje je počupao i sačuvao za zimu, žvaće srednje delove jastučastih biljaka, kopa glavno korenje. A negde blizu, pacov torbar i dalje kopa.
<BR>&nbsp;&nbsp;&nbsp;&nbsp;&nbsp;Nešto sivo zaista se pomeri blizu stenja. Nagnuh se bliže urušenoj mišjoj stazi, bliže pušci. Sneg najedno postade gušći i zasu smrznuto polje kao zavesa gaze koja se čas dizala, čas spuštala.
<BR>&nbsp;&nbsp;&nbsp;&nbsp;&nbsp;U proleće, nastavi tihi glas Keli Dal u mojoj glavi, gornji delovi svih tih tunela pacova torbara počnu da se pojavljuju ispod smetova koji se tope. Hrbati se zovu eskeri i liče na mrke zmije koje se svijaju svuda naokolo. Učili ste nas da pacov torbar ovde može da iskopa tunel duži od stotinu stopa za jednu noć i prekopa i do osam tona gornjeg sloja tla po hektaru tokom godine.
<BR>&nbsp;&nbsp;&nbsp;&nbsp;&nbsp;"Zar sam vas ja tome učio?" upitah. Sivo obličje na snegu odvoji se od sivih stena. Zaustavih dah i spustih prst na obarač.
<BR>&nbsp;&nbsp;&nbsp;&nbsp;&nbsp;Zapanjujuće, zar ne, gospodine Džejks? Da ovde gore, u tundri, postoji jedan vidljivi zimski svet - hladan, negostoljubiv, netolerantan - ali i najnezaštićenije životinje ovde naprosto stvore drugi svet ispod površine gde mogu da opstanu. One su čak i neophodne zbog ekologije, jer prekopavaju tle i zakopavaju biljke koje će se brže raspadati ispod površine. Sve se uklapa.
<BR>&nbsp;&nbsp;&nbsp;&nbsp;&nbsp;Nagnuh se napred, kao da želim da približim lice biljci, podigoh pušku jednim pokretom, nanišanih krstićem teleskopa na pokretno sivo obličje i opalih. Siva prilika pade.
<BR>&nbsp;&nbsp;&nbsp;&nbsp;&nbsp;"Keli?" rekoh ja dok sam dahtao i uspinjao se tundrom, od jedne terase glečerskog klizišta do druge.
<BR>&nbsp;&nbsp;&nbsp;&nbsp;&nbsp;Nije bilo odgovora.
<BR>&nbsp;&nbsp;&nbsp;&nbsp;&nbsp;Kada sam stigao do stene, očekivao sam da neću zateći ništa, ali ona je pala tačno tamo gde sam poslednji put video pokret. Krv iz arterije bila je svetla, bolno svetla, jedina jarka boja, gotovo šokantna u sumornoj i tamnoj tundri. Metak ju je pogodio iza desnog oka, koje je još bilo otvoreno, upitno. Pretpostavio sam da je košuta bila odrasla, ali ne sasvim. Pahulje su joj se taložile na sivom, dlakavom boku i topile na ružičastom, isplaženom jeziku.
<BR>&nbsp;&nbsp;&nbsp;&nbsp;&nbsp;Gutajući vazduh, uspravio sam se i obrnuo oko ose, pretražujući pogledom stene, tundru, sve niže nebo, oblake koji su se dizali kao utvare iz hladnih dolina. "Keli?"
<BR>&nbsp;&nbsp;&nbsp;&nbsp;&nbsp;Samo mi je vetar odgovorio.
<BR>&nbsp;&nbsp;&nbsp;&nbsp;&nbsp;Spustih pogled. Blistavo, ali sve mutnije oko košute kao da je prenosilo poruku.
<BR>&nbsp;&nbsp;&nbsp;&nbsp;&nbsp;Ovde se može umreti.
<BR>
<BR>&nbsp;&nbsp;&nbsp;&nbsp;&nbsp;Poslednji put sam video Keli Dal u stvarnom svetu, drugom svetu, za vreme košarkaške utakmice pri kraju sezone. Mrzeo sam košarku - mrzeo sam sve te školske glupave i ludo popularne sportove - ali deo mog posla, poslao nastavnika engleskog kezika, koji se nalazi nisko na stubu totema, bio je i da radim nešto za vreme tih prokletih događaja, pa sam zato cepkao karte. To mi je makar omogućavalo da odem posle dvadesetak minuta, kada zatvore vrata.
<BR>&nbsp;&nbsp;&nbsp;&nbsp;&nbsp;Sećam se da sam izišao iz gimnastičke sale u ledeni mrak - zvanično je bilo proleće, ali Kolorado retko priznaje kraj zime sve do poznog maja, a ponekad ni tada - i ugledao poznatu priliku koja je išla ulicom Arapaho, u suprotnom smeru. Keli Dal te nedelje nekoliko dana nije dolazila na nastavu, i pričalo se da se odselila. Pretrčao sam ulicu, izbegavajući poledicu, i stigao je pod uličnom svetiljkom kvarta istočno od škole.
<BR>&nbsp;&nbsp;&nbsp;&nbsp;&nbsp;Okrenula se kao da nije iznenađena što me vidi, kao da je gotovo očekivala da krenem za njom. "'Ej, gospodine Džejks. Šta ima novo?" Oči su joj bile crvenije nego obično, lice zgrčeno i belo. Drugi nastavnici bili su sigurni da ona uzima droge, a i ja sam konačno, nevoljno, došao do istog zaključka. Bilo je malo tragova jedanaestogodišnje devojčice u licu suvonjave žene u koje sam zurio te noći.
<BR>&nbsp;&nbsp;&nbsp;&nbsp;&nbsp;"Jesi li bila bolesna, Keli?"
<BR>&nbsp;&nbsp;&nbsp;&nbsp;&nbsp;I ona je zurila u mene. "Ne, naprosto nisam dolazila u školu."
<BR>&nbsp;&nbsp;&nbsp;&nbsp;&nbsp;"Znaš da će Van Der Mer da pozove tvoju majku."
<BR>&nbsp;&nbsp;&nbsp;&nbsp;&nbsp;Keli Dal slegnu ramenima. Jakna joj je bila suviše tanka za tako hladnu noć. Dok smo govorili, dah je visio između nas kao veo. "Ona je otišla", reče Keli.
<BR>&nbsp;&nbsp;&nbsp;&nbsp;&nbsp;"Kuda je otišla?" upitah; znao sam da me se to ne tiče, ali zabrinutost za ovo dete rasla je u meni kao blaga mučnina.
<BR>&nbsp;&nbsp;&nbsp;&nbsp;&nbsp;Ponovo sleganje ramenima.
<BR>&nbsp;&nbsp;&nbsp;&nbsp;&nbsp;"Vraćaš li se u ponedeljak u školu?" upitah.
<BR>&nbsp;&nbsp;&nbsp;&nbsp;&nbsp;Keli Dal ne trepnu. "Ne vraćam se."
<BR>&nbsp;&nbsp;&nbsp;&nbsp;&nbsp;Sećam se da sam tada poželeo da nisam prethodne godine ostavio pušenje. Bilo bi dobro da sam u tom trenutku mogao da pripalim cigaretu i povučem dim pre nego što progovorim. Umesto toga, rekoh: "Auh, Keli, sranje."
<BR>&nbsp;&nbsp;&nbsp;&nbsp;&nbsp;Bledo lice klimnu.
<BR>&nbsp;&nbsp;&nbsp;&nbsp;&nbsp;"Hajde da odemo negde i popričamo o tome, malena."
<BR>&nbsp;&nbsp;&nbsp;&nbsp;&nbsp;Ona odmahnu glavom. Neka kola bučno projuriše kraj nas i skrenuše na školsko parkiralište, uz viku okasnelih gledalaca. Ni ona ni ja nismo se okrenuli da ih pogledamo.
<BR>&nbsp;&nbsp;&nbsp;&nbsp;&nbsp;"Hajde da..." započeh.
<BR>&nbsp;&nbsp;&nbsp;&nbsp;&nbsp;"Ne", reče Keli Dal. "Vi i ja smo propustili svoju priliku, gospodine Džejks."
<BR>&nbsp;&nbsp;&nbsp;&nbsp;&nbsp;Namrštih se pri hladnom svetlu ulične svetiljke. "Kako to misliš?"
<BR>&nbsp;&nbsp;&nbsp;&nbsp;&nbsp;U jednom dugom trenu bio sam siguran da neće više ništa reći, da se sprema da se okrene i nestane u mraku. Umesto toga, ona duboko udahnu i lagano ispusti dah. "Sećate se godine... sedam meseci... kada sam bila kod vas u šestom razredu, gospodine Džejks?"
<BR>&nbsp;&nbsp;&nbsp;&nbsp;&nbsp;"Naravno."
<BR>&nbsp;&nbsp;&nbsp;&nbsp;&nbsp;"Sećate se kako sam gotovo obožavala zemlju po kojoj ste hodali... izvinite zbog klišea."
<BR>&nbsp;&nbsp;&nbsp;&nbsp;&nbsp;Došao je na mene red da duboko udahnem. "Gledaj, Keli, mnogo dece u šestom razredu, naročito devojčica..."
<BR>&nbsp;&nbsp;&nbsp;&nbsp;&nbsp;Ona me ućutka pokretom ruke, kao da nemamo vremena za takav formalizovani dijalog. "Mislila sam samo na to da sam vas smatrala jedinom osobom sa kojom sam tada mogla da razgovaram, gospodine Džejks. Usred svega što se dešavalo... moja majka, Karl... pa, vi ste za mene bili nešto najčvršće, najstvarnije na svetu za vreme te ludačke, sjebane zime."
<BR>&nbsp;&nbsp;&nbsp;&nbsp;&nbsp;"Karl..." rekoh ja.
<BR>&nbsp;&nbsp;&nbsp;&nbsp;&nbsp;"Dečko moje majke", reče Keli tim tihim glasom. "Moj... očuh." Čuo sam tešku ironiju u njenom glasu, ali čuo sam još nešto, beskrajno oronulije i tužnije.
<BR>&nbsp;&nbsp;&nbsp;&nbsp;&nbsp;Načinih polukorak prema njoj. "Da li je on... je li tu bilo..."
<BR>&nbsp;&nbsp;&nbsp;&nbsp;&nbsp;Keli Dal se grčevito osmehnu na hladnom svetlu. "Oh, aha. Jeste. Bilo je. Svakodnevno. Ne samo te školske godine, već i najvećim delom leta pre toga." Ona pogleda u stranu, prema ulici.
<BR>&nbsp;&nbsp;&nbsp;&nbsp;&nbsp;Tada sam osetio poriv da je zagrlim - video sam tu devojčicu pre nego suvonjavu mladu ženu - ali mogao sam samo da stežem šake u pesnice, sve jače i jače. "Keli, nisam imao pojma..."
<BR>&nbsp;&nbsp;&nbsp;&nbsp;&nbsp;Nije me ni slušala ni gledala. "Tada sam naučila kako da odem. Da pronađem druga mesta."
<BR>&nbsp;&nbsp;&nbsp;&nbsp;&nbsp;"Druga mesta..." Nisam razumeo.
<BR>&nbsp;&nbsp;&nbsp;&nbsp;&nbsp;Keli Dal me nije pogledala. Njena pankerska mohikanska, obojena frizura izgledala je jadno na ravnom hladnom svetlu. "Postala sam veoma dobra u tom odlaženju na druga mesta. Pomogle su mi stvari kojima ste nas podučavali - mogla sam da ih vidim, tako ste ih jasno opisivali - a sve što sam mogla da vidim, mogla sam i da posetim."
<BR>&nbsp;&nbsp;&nbsp;&nbsp;&nbsp;Utroba mi se tresla od hladnoće. Ovom detetu bila je potrebna psihijatrijska pomoć. Pomislio sam na sve one slučajeve kada sam upućivao decu školskim savetnicima, oblasnim psiholozima i sreskim socijalnim službama, samo da bih uvek video da je sa njima učinjeno malo ili nimalo i da se deca vraćaju onom košmaru koga su privremeno bila oslobođena.
<BR>&nbsp;&nbsp;&nbsp;&nbsp;&nbsp;"Keli, hajde da..."
<BR>&nbsp;&nbsp;&nbsp;&nbsp;&nbsp;"Umalo vam nisam rekla", nastavi Keli Dal, usana tankih i belih. "Cele te nedelje u aprilu prikupljala sam hrabrost da vam kažem." Ona se oglasi oštrim zvukom koji sam prepoznao kao smeh. "Ma, do đavola, prikupljala sam hrabrost cele te školske godine da vam kažem. Mislila sam da ste vi jedina osoba na svetu koja bi mogla da me sasluša... mogla da poveruje... da učini nešto."
<BR>&nbsp;&nbsp;&nbsp;&nbsp;&nbsp;Sačekao sam da nastavi. Iz školske gimnastičke sale u susednom kvartu dopiralo je navijanje.
<BR>&nbsp;&nbsp;&nbsp;&nbsp;&nbsp;Keli Dal me tada pogleda. U njenim zelenim očima bilo je nečeg divljeg. "Sećate se da sam vas pitala smem li da ostanem posle škole da razgovaram sa vama?"
<BR>&nbsp;&nbsp;&nbsp;&nbsp;&nbsp;Namrštio sam se i konačno bio primoran da odmahnem glavom. Nisam mogao da se setim.
<BR>&nbsp;&nbsp;&nbsp;&nbsp;&nbsp;Ona se ponovo osmehnu. "Bilo je je to istog onog dana kada ste nam rekli da odlazite. Da ste prihvatili da predajete u gimnaziji, da im treba neko pošto je gospođa Veb umrla. Rekli ste nam da ćemo dobiti drugog nastavnika kao zamenu do kraja godine. Ne verujem da ste očekivali da se ceo razred onako uznemiri. Sećam se da je većina devojčica plakala. Ja nisam."
<BR>&nbsp;&nbsp;&nbsp;&nbsp;&nbsp;"Keli, ja..."
<BR>&nbsp;&nbsp;&nbsp;&nbsp;&nbsp;"Ne sećate se da sam rekla da bih želela da vas vidim posle škole", reče ona glasom koji je prešao u ironični šapat. "Ali to je u redu, pošto ionako nisam ostala. Ne znam da li se sećate, ali ja nisam bila jedna od onih koji su vas zagrlili u znak pozdrava posle oproštajne žurke iznenađenja koju su deca priredila sledećeg petka."
<BR>&nbsp;&nbsp;&nbsp;&nbsp;&nbsp;Gledali smo se jedan dugi trenutak. Iz sale se nije čulo navijanje. "Kuda ćeš, Keli?"
<BR>&nbsp;&nbsp;&nbsp;&nbsp;&nbsp;Ona me pogleda tako pomno da sam u tom trenu osetio ubod straha, ali nisam siguran za koga sam se plašio, za nju ili za sebe. "Daleko", reče ona. "Daleko."
<BR>&nbsp;&nbsp;&nbsp;&nbsp;&nbsp;"Dođi u ponedeljak u školu da razgovaramo", rekoh ja i priđoh joj za korak. "Ne moraš da dođeš u razred. Dođi lepo u zbornicu, pa ćemo da popričamo. Molim te." Podigao sam ruke, ali uzdržao sam se da je ne dodirnem.
<BR>&nbsp;&nbsp;&nbsp;&nbsp;&nbsp;Keli Dal nije skrenula pogled. "Zbogom, gospodine Džejks." Onda se okrenula, prešla ulicu i nestala u mraku.
<BR>&nbsp;&nbsp;&nbsp;&nbsp;&nbsp;Tada sam pomislio da pođem za njom, ali bio sam umoran, obećao sam Alenu da ćemo ujutro otići u Denver da kupimo bezbol-kartice, a kad god bih kasno došao kući iz škole, Marija je bila sigurna da sam izišao sa nekom drugom ženom.
<BR>&nbsp;&nbsp;&nbsp;&nbsp;&nbsp;Pomislio sam te noći da krenem za Keli Dal, ali nisam.
<BR>&nbsp;&nbsp;&nbsp;&nbsp;&nbsp;Nije došla u ponedeljak. U utorak sam je pozvao telefonom, ali niko nije dizao slušalicu. U sredu sam ispričao gospodinu Van Der Meru o našem razgovoru i nedelju dana kasnije socijalni radnik svratio je u park sa prikolicama. Prikolica je bila napuštena. Kelina majka i njen dečko otišli su oko mesec dana pre nego što je devojka prestala da dolazi u školu. Niko nije video Keli Dal posle vikenda kada je bila košarkaška utakmica.
<BR>&nbsp;&nbsp;&nbsp;&nbsp;&nbsp;Mesec dana kasnije, kada se pročulo da je majka Keli Dal pronađena ubijena u Nort Plejtu, u Nebraski, i da je Karl Rims, njen dečko, priznao zločin pošto je uhvaćen u Omahi, većina nastavnika smatrala je da je i Keli ubijena, uprkos hronologiji koja je svedočila o suprotnom. Plakati sa likom sedamnaestogodišnjakinje mogli su se videti u okolini Boldera nekih mesec dana, ali Rims je poricao da joj je bilo šta učinio sve dok nije okrivljen za ubistvo Patriše Dal. Policija je smatrala da je Keli verovatno još jedan begunac od kuće, a bila je previše stara da bi joj se lice našlo na ambalaži za mleko. Činilo se da nema srodnika koji bi nastavili sa traženjem.
<BR>&nbsp;&nbsp;&nbsp;&nbsp;&nbsp;Početkom tog leta kamionet je prešao srednju liniju, Alen je poginuo, a ja sam prestao da živim.
<BR>&nbsp;&nbsp;&nbsp;&nbsp;&nbsp;Pronalazim Keli Dal greškom.
<BR>&nbsp;&nbsp;&nbsp;&nbsp;&nbsp;Prošle su nedelje, meseci, tu, na ovom mestu, na ovim mestima. Stvarnost je potera, potvrda te stvarnosti je brada koja mi je nikla, jeleni i košute koje ubijam kako bih došao do sveže hrane, bol u mom boku i mišici dok se rane od strele zaceljuju, sve veća kondicija koju osećam u nogama, plućima i telu dok provodim između deset i četrnaest sati napolju, u potrazi za Keli Dal.
<BR>&nbsp;&nbsp;&nbsp;&nbsp;&nbsp;A pronalazim je greškom.
<BR>&nbsp;&nbsp;&nbsp;&nbsp;&nbsp;Vraćao sam se Prednjem Masivu posle praćenja tragova Keli Dal južno, gotovo do Ajzenhauerovog tunela, nisam naišao ni na kakav njen sveži trag čitav dan, a večernje senke sada su me zatekle južno od Nizozemlja, kraj autoputa. Pošto ujutro, ako se vreme/mesto pomere, autoputa možda i ne bude, stao sam u prostoru koji je šumska služba odredila za kampovanje - praznom, bez ikakvih vozila ili ljudi, naravno - podigao šator, napunio boce vodom i skuvao malo mesa divljači na vatri. Bio sam prilično siguran da sam poslednjih nekoliko dana proveo u onom pejsažu iz sedamdesetih gde sam se najpre obreo - sa drumovima i infrastrukturom na svom mestu, ali bez ljudi. Nastupala je prava jesen. Lišće jasike letelo je vazduhom poput zlatne parade konfeta, a večernji vetar bio je hladan.
<BR>&nbsp;&nbsp;&nbsp;&nbsp;&nbsp;Pronalazim Keli Dal tako što gubim orijentaciju.
<BR>&nbsp;&nbsp;&nbsp;&nbsp;&nbsp;Obično sam se razmetao činjenicom da se nikada nisam izgubio. Čak i u najgušćoj borovoj šumi, osećaj za orijentaciju dobro mi je služio. Dobro se snalazim u šumi, pa mi i najmanji orijentir određuje pravac, kao da imam ugrađen neki unutarnji kompas koji nikada ne promaši za više od dva ili tri stepena. Čak i kada su dani oblačni, sunčeva svetlost mi pomaže da odredim pravac. Noću, jedan pogled na zvezde dovoljan je da pronađem put.
<BR>&nbsp;&nbsp;&nbsp;&nbsp;&nbsp;Ali ne večeras. Izišavši iz praznog prostora za kampovanje, penjem se otprilike jednu milju kroz gustu šumu kako bih posmatrao zalazak sunca severno od planina Arapaho, ali južno od Maunt Odubona. Sumrak kratko traje. Nema meseca. Iza Prednjeg Masiva prema istoku, tamo gde bi trebalo da se nalazi sjaj Denvera i njegovih gradova-satelita, postoji samo tama. Oblaci se kreću po noćnom nebu i brišu ga iznad mene. Vraćam se prečicom prema kampu, spuštam se sa jednog grebena da bih se popeo na drugi, siguran da je taj put kraći. Posle deset minuta, više ne znam gde sam.
<BR>&nbsp;&nbsp;&nbsp;&nbsp;&nbsp;Osećaj da sam izgubljen, bez puške, bez kompasa, samo sa nožem u kaniji za pojasom, ne uznemirava me. Isprva. Devedeset minuta kasnije, duboko u gustišu bora, miljama daleko od bilo čega, sa nebom mračnim poput šume, postajem zabrinut. Imam samo džemper preko flanelske košulje; pre jutra možda počne sneg. Mislim na svoju perjanu jaknu i vreću za spavanje dole, u kampu, na drva za potpalu postavljena unutar kamenog prstena i na vreli čaj koji sam nameravao da popijem pre nego što zaspim.
<BR>&nbsp;&nbsp;&nbsp;&nbsp;&nbsp;"Idiote", kažem sebi dok se suljam niz mračnu strminu i umalo da naletim na ogradu od bodljikave žice. Pažljivo prelazim preko ograde - siguran da nigde blizu kampa nije bilo nikakvih ograda - pomišljam ponovo: idiote, i počinjem da se pitam ne bi li najbolje bilo da se zgurim tu i sačekam zoru na hladnoći.
<BR>&nbsp;&nbsp;&nbsp;&nbsp;&nbsp;U tom trenutku vidim vatru Keli Dal.
<BR>&nbsp;&nbsp;&nbsp;&nbsp;&nbsp;Ne sumnjam ni na tren da to nije njena vatra - dovoljno sam dugo tu da znam da je on sada jedina osoba u našoj vaseljeni - i dok prilazim i tiho prevaljujem poslednjih dvadeset metara do čistine, Keli Dal zaista sedi u krugu svetla od plamenova, zagledana u usnu harmoniku u rukama, naizgled izgubljena u mislima.
<BR>&nbsp;&nbsp;&nbsp;&nbsp;&nbsp;Čekam nekoliko minuta i pokušavam da nanjušim zamku. Ona je i dalje obuzeta poigravanjem svetla vatre na hromiranoj površini instrumenta, blago osunčanog lica. I dalje nosi cokule za pešačenje, šorts i debelu duksericu u kojoj sam je poslednji put video pre tri dana, neposredno pre nego što sam krenuo iz Mon-Sen-Mišela. Njen lovački luk - moćno zakrivljenje od nekog kompozita iz svemirskog doba, sa nekoliko čeličnih ubilačkih strela nakačenih na ram - leži napet i spreman kraj klade na kojoj ona sedi.
<BR>&nbsp;&nbsp;&nbsp;&nbsp;&nbsp;Možda pravim neki šum. Možda ona naprosto postaje svesna mog prisustva. Bez obzira na razlog, ona diže pogled - preplašena, kako vidim - i glava joj se okreće prema tamnom drveću gde se krijem.
<BR>&nbsp;&nbsp;&nbsp;&nbsp;&nbsp;Donosim odluku u sekundi. Dve sekunde kasnije bacam se preko tamnog prostora koji nas razdvaja, siguran da će ona imati vremena da podigne luk, napne strelu i odapne je prema mom srcu. Ali ona se ne okreće prema luku sve do poslednje sekunde, a onda sam na njoj, u skoku prelazim poslednjih šest stopa, obaram je dole, postrance, luk i smrtonosne strele odleću u mrak s jedne strane klade, dok se Keli i ja kotrljamo blizu vatre s druge strane.
<BR>&nbsp;&nbsp;&nbsp;&nbsp;&nbsp;Pretpostavljam da sam i dalje snažniji, ali ona je brža, beskrajno agilnija. Mislim da to neće biti važno, ako budem mogao dovoljno brzo da delam.
<BR>&nbsp;&nbsp;&nbsp;&nbsp;&nbsp;Prevrćemo se dvaput, a onda sam povrh nje, udarcima sklanjam njene šake, izvlačim nož iz kanije. Pokušava da me udari nogom, ali pritiskam je sopstvenom, drugim kolenom joj priljubljujem noge snagom koju imam u butinama. Njene šake kidaju mi džemper, nokti pokušavaju da me ogrebu po licu, ali ja koristim levu ruku i težinu gornjeg dela tela da stisnem njene ruke između nas dok se naginjem napred i prislanjam joj nož uz vrat.
<BR>&nbsp;&nbsp;&nbsp;&nbsp;&nbsp;Na trenutak, dok kaljeni čelik dodiruje pulsirajuće meso njenog grla, nema više nikakvih pokreta, samo je moja težina na njoj, i sećanje na divlje trenje tog časa među nama. Oboje dahćemo. Vetar raznosi iskre vatre i diže lišće jasike iz mraka iznad nas. Zelene oči Keli Dal su otvorene, procenjivačke, iznenađene, ali ne i uplašene, u iščekivanju. Lica su nam udaljena samo nekoliko inča.
<BR>&nbsp;&nbsp;&nbsp;&nbsp;&nbsp;Pomeram nož tako da oštrica bude okrenuta dalje od njenog grla, i nežno je ljubim u obraz. Odmaknuvši lice kako bih ponovo mogao da joj uhvatim oči u žižu, šapućem: "Žao mi je, Keli." Onda se kotrljam sa nje i desna ruka diže mi se uz kladu na kojoj je ona sedela.
<BR>&nbsp;&nbsp;&nbsp;&nbsp;&nbsp;Keli Dal je na meni posle sekund kasnije, bacivši se postrance na neki tečan način koji sam uvek zamišljao, ali nikada nisam video, kod napada pantera. Opkoračuje mi grudi, stiska mi dušnik čvrstom podlakticom, a drugom rukom mi pribija ručni zglob uz kladu, uhvativši nož koji je odskočio iz nje. Onda mi sečivo prislanja uz grlo. Ne mogu da spustim bradu dovoljno da bih ga video, ali osećam ga, sečivo oštro kao skalpel što mi raseca napetu kožu iznad dušnika. Gledam je u oči.
<BR>&nbsp;&nbsp;&nbsp;&nbsp;&nbsp;"Ponašli ste me", kaže ona, okrenuvši sečivo naniže i postrance, preciznim ubilačkim pokretom.
<BR>&nbsp;&nbsp;&nbsp;&nbsp;&nbsp;Očekujući da mi krv pokulja iz presečene vratne žile, osećam samo blago peckanje kao od brijača tamo gde me je oštrica dodirivala samo sekund ranije. To, i hladan vazduh na nedirnutom mesu mog grla. Gutam knedlu.
<BR>&nbsp;&nbsp;&nbsp;&nbsp;&nbsp;Keli Dal baca nož u tamu, blizu mesta gde je nestao luk, njene snažne ruke povlače mi ručne zglobove iznad glave, i ona premešta težinu na laktove na koje se oslonila s obe moje strane. "Stvarno ste me pronašli", šapuće i spušta svoje lice prema mom.
<BR>&nbsp;&nbsp;&nbsp;&nbsp;&nbsp;Ono što se zatim dešava nije jasno. Moguće je da me ljubi, moguće je da ljubimo jedno drugo, ali vreme prestaje da bude dosledno u tom trenu, tako da je moguće da se uopšte ne ljubimo. Ono što jeste jasno - i ostaće takvo sve do poslednjeg trena mog života - jeste da u toj poslednjoj sekundi pre no što će sekunde prestati da se nižu, pomeram ruke tako da ona ne bude više oslonjena o laktove, a Keli Dal se spušta na mene uz nešto što bi moglo biti uzdah, toplina njenog lica prekriva toplinu mog lica, podeljena toplina prisnija od bilo kog poljupca, njeno telo leži čitavom dužinom na mom, a onda - neobjašnjivo - ona nastavlja da se spušta, da se približava, kožom uz kožu, telom uz telo, ali više od toga, ulazi u mene dok ja ulazim u nju na način koji prevazilazi seksualnost. Prelazi u mene kao što bi duh prošao kroz neko čvrsto obličje, sporo, senzualno, ali bez samosvesnog truda, topi se, stapa sa mnom, obličje joj je još čvrsto, opipljivo, ali kreće se kroz mene kao da su naši atomi zvezde galaksija u sudaru, koje prolaze jedna kroz drugu bez dodira, ali uz preuređenje tamošnjih gravitacija za sva vremena.
<BR>&nbsp;&nbsp;&nbsp;&nbsp;&nbsp;Ne sećam se da smo progovarali. Sećam se samo tri uzdaha - uzdaha Keli Dal, mog uzdaha i uzdaha vetra što je zaduvao da bi razneo poslednje iskre vatre koja je nekako sagorela u žar dok je vreme stajalo.
<BR>&nbsp;&nbsp;&nbsp;&nbsp;&nbsp;4. Palinodija
<BR>&nbsp;&nbsp;&nbsp;&nbsp;&nbsp;Znao sam čim sam se probudio - sam - da se sve promenilo. Svetlost je bila drugačija, vazduh takođe. Drugačiji za mene. Osećao sam se srođeniji sa sopstvenim čulima nego godinama pre toga, kao da je između mene i sveta uklonjena neka prepreka.
<BR>&nbsp;&nbsp;&nbsp;&nbsp;&nbsp;Ali svet je bio drugačiji. Osetio sam to smesta. Stvarniji. Trajniji. Ja sam se osećao ispunjeniji, ali svet je izgledao prazniji.
<BR>&nbsp;&nbsp;&nbsp;&nbsp;&nbsp;Moj džip nalazio se u kampu. Šator je bio tamo gde sam ga ostavio. Bili su tu i drugi šatori, druga vozila. Drugi ljudi. Neki sredovečni par koji je doručkovao ispred 'Vinebaga' mahnuo mi je prijateljski dok sam prolazio. Nisam mogao da nateram sebe da im uzvratim mahanjem.
<BR>&nbsp;&nbsp;&nbsp;&nbsp;&nbsp;Rendžer koji je čuvao kamp prišao mi je dok sam utovarivao šator pozadi, u džip.
<BR>&nbsp;&nbsp;&nbsp;&nbsp;&nbsp;"Nisam vas sinoć video kada ste došli", reče on. "Izgleda da nemate dozvolu. To košta sedam dolara. Osim ako ne želite da ostanete još jedan dan. Što bi koštalo još sedam. Ovde je ograničenje na tri noći. Ovog leta ima dosta naroda."
<BR>&nbsp;&nbsp;&nbsp;&nbsp;&nbsp;Pokušao sam da progovorim, nisam uspeo, a onda sam ustanovio - iznenadivši se blago - da u novčaniku još imam para. Pružio sam rendžeru novčanicu od deset dolara i on mi je izbrojao kusur.
<BR>&nbsp;&nbsp;&nbsp;&nbsp;&nbsp;Odlazio je kada sam ga konačno pozvao. "Koji je mesec?"
<BR>&nbsp;&nbsp;&nbsp;&nbsp;&nbsp;Osmehnuo se. "Kada sam poslednji put pogledao, još je bio jul."
<BR>&nbsp;&nbsp;&nbsp;&nbsp;&nbsp;Klimnuo sam mu glavom u znak zahvalnosti. Ništa više nije moralo da se objašnjava.
<BR>
<BR>&nbsp;&nbsp;&nbsp;&nbsp;&nbsp;Istuširao sam se i presvukao u svom stanu. Sve je bilo kao da sam otišao prethodne večeri. U kuhinjskom ormariću nalazile su se četiri boce skoča. Poređao sam ih na radnoj površini i počeo da ih izlivam u sudoperu, shvatio da ne moram - nisam osećao potrebu za pićem - pa sam ih vratio u ormanić.
<BR>&nbsp;&nbsp;&nbsp;&nbsp;&nbsp;Odvezao sam se najpre u osnovnu školu u kojoj sam predavao pre toliko godina. Nastavnici i učenici bili su na letnjem raspustu, ali nekoliko administrativaca bilo je tu zbog letnjeg prelaznog programa. Direktor je bio nov, ali gospođa Kolins, sekretarica, prepoznala me je.
<BR>&nbsp;&nbsp;&nbsp;&nbsp;&nbsp;"Gospodine Džejks", rekla je. "Umalo da vas ne prepoznam sa tom bradom. Dobro vam stoji. I smršali ste i pocrneli. Jeste li bili na odmoru?"
<BR>&nbsp;&nbsp;&nbsp;&nbsp;&nbsp;Iscerio sam joj se. "U neku ruku."
<BR>&nbsp;&nbsp;&nbsp;&nbsp;&nbsp;Dosjei su još bili tamo. Plašio sam se da su ih poslali u oblasno središte ili dalje za decom, kroz niže i više razrede srednje škole, ali politika je bila da se osnovni materijal kopira, a da se novi dosjei otvaraju počevši od sedmog razreda.
<BR>&nbsp;&nbsp;&nbsp;&nbsp;&nbsp;Svi učenici iz tog poslednjeg šestog razreda još su bili u kutiji u podrumskom plakaru za odlaganje, sve fascikle sa njihovim ukupnim uspehom buđale su, sa pojedinačnim fotografijama učenika koji su zurili u kameru - bistrooki, sa protezama, lošim frizurama iz prethodne decenije. Svi su bili tamo. Svi, osim Keli Dal.
<BR>&nbsp;&nbsp;&nbsp;&nbsp;&nbsp;"Keli Dal", ponovila je gospođa Kolins kada sam izišao iz podruma i potražio je. "Keli Dal. Čudno, gospodine Džejks, ali uopšte se ne sećam deteta sa takvim imenom. Keli Dejlson, ali to je bilo nekoliko godina posle vašeg odlaska. I Kevin Dejl... ali to je bilo nekoliko godina pre nego što ste ovde radili. Je li on bio dugo ovde? Možda je u pitanju neki prebačeni učenik koji je ponovo vraćen odavde, mada obično pamtim..."
<BR>&nbsp;&nbsp;&nbsp;&nbsp;&nbsp;"Ona", rekao sam. "To je bila devojčica. I bila je ovde nekoliko godina."
<BR>&nbsp;&nbsp;&nbsp;&nbsp;&nbsp;Gospođa Kolins se namršti kao da sam je uvredio tako što sam doveo u pitanje njenu sposobnost prisećanja. "Keli Dal", reče ona. "Stvarno mislim da nije tako, gospodine Džejks. Sećam se većine učenika. Zbog toga sam i nagovestila gospodinu Pembroku da ova stvar nije neophodna..." Ona sa omalovažavanjem mahnu prema kompjuteru na stolu. "Da li ste sigurni da je to dete bilo u jednom od vaših šestih razreda... a ne neko u srednjoj školi ili neko koga ste upoznali... kasnije?" Ona napući usne na pogrešnu reč koju umalo nije izrekla.
<BR>&nbsp;&nbsp;&nbsp;&nbsp;&nbsp;"Ne", rekoh ja. "To je neko koga sam poznavao pre nego što sam bio najuren. Neko koga sam poznavao ovde. Ili sam bar tako mislio."
<BR>&nbsp;&nbsp;&nbsp;&nbsp;&nbsp;Gospođa Kolins začešlja svoju plavu kosu prstima. "Možda i grešim, gospodine Džejks." Rekla je to tonom koji je isključivao takvu mogućnost.
<BR>&nbsp;&nbsp;&nbsp;&nbsp;&nbsp;Gimnazijski podaci slagali su se sa njom. Nije postojala nikakva Keli Dal. Direktor parka sa prikolicama nije se sećao troje ljudi; u stvari, njegovi podaci i sećanje pokazali su da je isti postariji par stanovao pod zakupom u onome što sam ja pamtio kao prikolicu Dalovih još od 1975. Na mikrofilmu nije bilo zabeleženo ništa o ubistvu Patriše Dal u Dnevnoj kameri Boldera, a kada sam pozvao Nort Platu i Omahu, saznao sam da niko pod imenom Karl Rims nije bio uhapšen u poslednjih dvanaest godina.
<BR>&nbsp;&nbsp;&nbsp;&nbsp;&nbsp;Sedeo sam na terasi svog stana, posmatrao sunce kako zalazi za Fletajronse i razmišljao. Kada bih ožedneo, ledena voda bila bi sasvim dovoljna. Pomišljao sam na džip i opremu za kampovanje dole, na parkingu. Pozadi, u džipu, nalazila se 'remingtonka', a pištolj kalibra 38 ležao je u plavoj futroli. Nikada u životu nisam posedovao pušku ili pištolj.
<BR>&nbsp;&nbsp;&nbsp;&nbsp;&nbsp;"Keli", šapnuo sam najzad. "Ovaj put si stvarno uspela da odeš."
<BR>&nbsp;&nbsp;&nbsp;&nbsp;&nbsp;Izvukao sam novčanik i pogledao jedinu Alenovu fotografiju koja je umakla Marijinom čišćenju - sliku moga sina iz petog razreda, formata pogodnog za novčanik. Nešto kasnije, sklonio sam fotografiju i novčanik i otišao na spavanje.
<BR>&nbsp;&nbsp;&nbsp;&nbsp;&nbsp;Prošle su nedelje. Pa dva meseca. Leto Kolorada prešlo je u ranu jesen. Dani su postali kraći, ali prijatniji. Posle tri teška intervjua, ponuđen mi je posao u jednoj privatnoj školi u Denveru. Trebalo je da predajem učenicima šestog razreda. Znali su za moj istorijat, ali očito su smatrali da sam se izmenio nabolje. Bio je petak kada sam završio poslednji intervju. Rekli su da će mi se javiti sutradan, u subotu.
<BR>&nbsp;&nbsp;&nbsp;&nbsp;&nbsp;Održali su reč. Zvučali su zaista zadovoljno kada su mi ponudili posao - možda su znali da to za mene predstavlja novi početak, novi život. Iznenadio ih je moj odgovor.
<BR>&nbsp;&nbsp;&nbsp;&nbsp;&nbsp;"Ne, hvala", rekao sam. "Predomislio sam se." Sada sam znao da više nikada neću moći da predajem jedanaestogodišnjacima. Svi bi me podsećali na Alena ili na Keli Dal.
<BR>&nbsp;&nbsp;&nbsp;&nbsp;&nbsp;Nastade tišina, kao usled šoka. "Možda biste želeli još koji dan da razmislite o tome", reče gospodin Martin, direktor škole. "Ovo je važna odluka. Možete nam se javiti u ponedeljak."
<BR>&nbsp;&nbsp;&nbsp;&nbsp;&nbsp;Zaustio sam da kažem ne, u želji da objasnim da sam se odlučio, ali onda začuh: Sačekajte do ponedeljka. Nemojte danas odlučiti.
<BR>&nbsp;&nbsp;&nbsp;&nbsp;&nbsp;Načinio sam pauzu. Moje misli već su odjekivale na taj način otkad sam se vratio od Keli Dal. "Gospodine Martine", rekoh konačno, "možda je to dobra zamisao. Ako nemate ništa protiv, javiću vam u ponedeljak šta sam odlučio."
<BR>&nbsp;&nbsp;&nbsp;&nbsp;&nbsp;U nedelju ujutro, uzeo sam Njujork Tajms u Idsovoj duvandžinici, kasno doručkovao, odgledao Brinklijevu emisiju vesti u jedanaest na ABC-u, dovršio čitanje kritika knjiga u Tajmsu i sišao do džipa oko jedan po podne. Bio je divan jesenji dan i vožnja Levorukim Kanjonom, a zatim naviše po teškoj stazi za džip, trajala je manje od jednog sata.
<BR>&nbsp;&nbsp;&nbsp;&nbsp;&nbsp;Plavo nebo bilo je izukrštano tragovima pare kroz lišće jasike kada sam zaustavio džip na deset stopa od ulaska u okomito okno rudnika.
<BR>&nbsp;&nbsp;&nbsp;&nbsp;&nbsp;"Malena", rekoh glasno, lupkajući prstima po volanu. "Pronašla si me jednom. Ja sam tebe pronašao jednom. Šta misliš, da li ćemo i ovaj put moći da se pronađemo?"
<BR>&nbsp;&nbsp;&nbsp;&nbsp;&nbsp;Razgovarao sam sam sa sobom i to je izgledalo glupo. Nisam više ništa rekao. Ubacio sam džip u prvu i nagazio na gas. Hauba se najpre uzdigla dok smo poskakivali preko ruba jame, i načas sam ugledao žuto lišće jasike, plavo nebo, bele tragove pare, a zatim crni krug jame ispuni vetrobran.
<BR>&nbsp;&nbsp;&nbsp;&nbsp;&nbsp;Obema nogama nagazih na kočnicu. Džip se zakosi, poskoči, skrenu ulevo i zaustavi se sa prednjom desnom gumom iznad otvorene jame. Drhteći malčice, krenuh džipom unazad za stopu ili dve, dignuh ručnu, iziđoh iz vozila i naslonih se na njega.
<BR>&nbsp;&nbsp;&nbsp;&nbsp;&nbsp;Ne ovako. Ne ovaj put. Nisam znao da li je to u potpunosti bila moja misao. Nadao sam se da nije.
<BR>&nbsp;&nbsp;&nbsp;&nbsp;&nbsp;Stupio sam bliže ivici, zapiljio se dole u jamu, a onda odstupio.
<BR>
<BR>&nbsp;&nbsp;&nbsp;&nbsp;&nbsp;Prošli su meseci. Prihvatio sam učiteljski posao u Denveru. Volim ga. Volim da sam sa decom. Volim da ponovo živim. Ponovo sam mudrac na pozornici, ali ovaj put mudrac je nešto manji galamdžija.
<BR>&nbsp;&nbsp;&nbsp;&nbsp;&nbsp;Noćne more mi i dalje smetaju. Nisu to snovi o Keli Dal, već snovi Keli Dal. Budim se iz košmara u kojima Karl dolazi u moju sobicu u prikolici, pokušavam da razgovaram sa majkom dok ona puši cigaretu i ne sluša me. U letu se budim iz snova o buđenju sa Karlovom teškom šakom preko ustiju, sa njegovim gadnim zadahom na licu.
<BR>&nbsp;&nbsp;&nbsp;&nbsp;&nbsp;Tada osećam da sam najbliži Keli Dal. Uspravljam se na krevetu, znoj kulja iz mene, srce mi tuče. Mogu da osetim njeno prisustvo. Volim da smatram te snove egzorcizmom za nju, odavno zakasnelom ponudom ljubavi i pomoći za mene.
<BR>&nbsp;&nbsp;&nbsp;&nbsp;&nbsp;Nemoguće je objasniti osećanje koje smo Keli Dal i ja podelili te poslednje noći u njenom svetu... našem svetu. Galaksije u sudaru, mislim da sam tako rekao, i od tada sam razgledao slike te pojave snimljene kroz teleskop: stotine milijardi zvezda koje prolaze veoma blizu dok se veliki spiralni grozdovi obrću jedni kroz druge, gravitacije se prožimaju i zauvek menjaju svaku spiralu, ali ne dolazi do sudara samih zvezda. To donekle liči na ono što sam osetio te noći, ali ne objašnjava ono što je nastupilo kasnije - uviđanje da sam zauvek izmenjen, da sam ispunjen umom drugog ljudskog bića, njegovim srcem i uspomenama, da samoća prestaje. Nemoguće je podeliti uviđanje da ste ne dva ljudska bića, već četiri - ono što smo ovde, i ono što smo zaista mi, tamo gde se ponovo srećemo na tom drugom mestu, kuda odlazimo.
<BR>&nbsp;&nbsp;&nbsp;&nbsp;&nbsp;Nije to ni mistično, ni religijsko. Nije to zagrobni život, već naprosto život.
<BR>&nbsp;&nbsp;&nbsp;&nbsp;&nbsp;Ne mogu da objasnim. Ali nekim danima, u dvorištu, na odmoru, nekim toplim zimskim danima Kolorada kada je sunčeva svetlost poput nečeg čvrstog i visoki vrhovi Raseline blistaju na zapadu kao da su udaljeni samo nekoliko jardi, a ne milja, tada sklapam oči dok se deca igraju, dopuštam sebi da čujem vetar iznad dobro poznatog mrmljanja zaigrane dece, i tada su odjeci te odvojene, ali podjednako stvarne stvarnosti, dovoljno jasni. Tada sve ovo postaje sećanje, odjek.
<BR>
<BR>&nbsp;&nbsp;&nbsp;&nbsp;&nbsp;Visoravan Fletajrons je nestala, ali zemljani put vodi do niskih litica koje se izdižu iznad Unutrašnjeg Mora. Stabala Daglasove jele, žutih i pravih borova više nema; uski drum vijuga kroz tropsku šumu procvalih sagovih palmi visokih šezdeset stopa, velikih poput omanjih sekvoja. Četinari nalik na kedar spuštaju čipkaste grane, a neko nerazaznatljivo drvo nosi grozdove semenja koje podseća na masivne četke za brijanje. Vazduh je vlažan i gotovo vrtoglavo gust od mirisa eukaliptusa, magnolije, nečeg nalik na pupoljke jabuke, sikomore i mnoštva egzotičnijih mirisa. Insekti zuje i nešto veoma krupno probija se bučno kroz nisko rastinje duboko u šumi papratnica s moje desne strane, dok se džip približava obali.
<BR>&nbsp;&nbsp;&nbsp;&nbsp;&nbsp;Tamo gde bi trebalo da je visoravan, nebo se ogleda u naplavljenim ravnicama i lagunama. Sve ima mnogo više teksture i pojedinosti nego što se sećam iz ranijih poseta. More se proteže prema istoku, i talasi mu se valjaju snažno i neprekidno. Drum vodi do nasipa, a nasip vodi preko jezera koje je ostavila plima do Mon-Sen-Mišela, grada-katedrale čiji visoki zidovi blistaju na svetlosti poznog popodneva.
<BR>&nbsp;&nbsp;&nbsp;&nbsp;&nbsp;Jednom zastajem na nasipu i uzimam dvogled otpozadi, da osmotrim gradske zidove i parapete.
<BR>&nbsp;&nbsp;&nbsp;&nbsp;&nbsp;'Ford bronko' parkiran je pred kapijom. Keli Dal se nalazi na bedemu najvišeg zida, blizu ulaza u katedralu, visoko na kamenom ostrvu. Nosi crvenu duksericu i vidim da joj je kosa malo porasla. Sunce mora da mi blista na staklu dvogleda, pošto se ona blago osmehuje dok je posmatram i diže ruku da bi mi mahnula, iako sam udaljen još četvrt milje. Vraćam dvogled u kutiju i vozim dalje. S moje desne strane, u jednom od dubokih jezera daleko iza ravnice živog peska, dugovrati pleziosaurus, možda jedan od onih alazmosaurusa, diže pljosnatu glavu načičkanu zubima nalik na korpu za hvatanje ribe, čkilji kratkovido preko ravnice prema zvuku motora mog džipa, a onda ponovo uranja u mutnu vodu. Zaustavljam na tren i posmatram mreškanje, ali glava se ne pojavljuje ponovo. Iza mene, tamo gde su nekada bili Fletajrons i Bolder - gde će biti jednog dana - nešto izazovno riče u šumi sagovih palmi i papratnica.
<BR>&nbsp;&nbsp;&nbsp;&nbsp;&nbsp;Usredsređujem se na crvenu tačku visoko na čudesnom Mon-Sen-Mišelu, zamišljam da sada mogu da je vidim kako maše - vidim je nekako mnogo jasnije nego kroz dvogled - ubacujem menjač džipa u brzinu i vozim dalje.
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
