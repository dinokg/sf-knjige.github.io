<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>Nensi Kres: FAJGENBAUMOV BROJ
<P>&nbsp;&nbsp;&nbsp;&nbsp;&nbsp;'I gle! Tamo ljudska bića žive u jazbini podzemnoj... Kao i mi, vide samo senke, sebe samih i drugih takvih, senke koje vatra baca na suprotne zidove pećine.'
<BR>&nbsp;&nbsp;&nbsp;&nbsp;&nbsp;Platon, Republika
<BR>&nbsp;&nbsp;&nbsp;&nbsp;&nbsp;Digoh se iz kreveta, ostavljajući Dajanu koja se sva 'razlepila' po zgužvanom čaršavu. Osmehivala se. Karmin razmazan po lici, trbuh veliki i znojav. "A-uh", reče ona.
<BR>&nbsp;&nbsp;&nbsp;&nbsp;&nbsp;"A-uh i ja tebi", rekoh i okrenuh se ogledalu. Iza mene se ona druga žena digla iz kreveta i prišla, osmehnuta, prozoru.
<BR>&nbsp;&nbsp;&nbsp;&nbsp;&nbsp;Dajana reče: "Vraćaj se ovamo, u krevet, Džek."
<BR>&nbsp;&nbsp;&nbsp;&nbsp;&nbsp;"Ne mogu. Moram da idem. Konsultacje sa studentima."
<BR>&nbsp;&nbsp;&nbsp;&nbsp;&nbsp;"Šta je u tome novo?" U ogledalu sam video kako se njene oči sužavaju, usta stežu. Ona druga žena okrenula se od prozora, smejući se glasno; jednom vitkom, gracioznom rukom sklonila je sa lica duggački, uzani pramen kose kestenove boje.
<BR>&nbsp;&nbsp;&nbsp;&nbsp;&nbsp;Dajana je ogulila gomilu svoje smeđe kose sa lice. "Je l' može čovek tebe da zamoli, Džek, medeni, da bar jednom posle tucanja ne odjuriš k'o da je izbio požar negde? A? Bar jednom?"
<BR>&nbsp;&nbsp;&nbsp;&nbsp;&nbsp;Ne odgovorih.
<BR>&nbsp;&nbsp;&nbsp;&nbsp;&nbsp;"Mis'im, je l' znaš ti kako se ja osećam zbog takvih stvari? Tuf-tuf-tuf i aj' beži? Pa, nas dvoje ovde gradimo nekakav odnos, mi izlazimo već tri meseca, valjda imam pravo da tražim da kad se opalimo, ne odjuriš k'o da si..."
<BR>&nbsp;&nbsp;&nbsp;&nbsp;&nbsp;Nisam je prekidao. Nisam mogao. Vrtoglavica je ovog puta bila jaka; uskoro će početi nagon za povraćanjem. To meni dođe kao posledica seksa. Zbog te silovitosti. Dajana je čantrala dalje, onda se nekako trzavo pridigla na kolena na krevetu. Taj prizor bio je uokviren grudvastim zavesama boje džigerice, koje su bile malo razmaknute, tako da sam video šta ima napolju: susedna oljuštena daščana kuća i bašta u kojoj je korov odavno izrastao visoko. Na drugoj strani sobe stajala je druga Dajana, oko nje grimizne svilene draperije razmaknute tek toliko da vidim vilu izgrađenu od dobro obrađenog sazrelog drveta, okruženu pravom 'divljinom' visokih žbunova ruža. Sa vrhova prstiju dunula je ka meni vedri poljubac. Njene oči zračile su razumevanjem.
<BR>&nbsp;&nbsp;&nbsp;&nbsp;&nbsp;Počela je mučnina.
<BR>&nbsp;&nbsp;&nbsp;&nbsp;&nbsp;"...kad ti nisi u stanju da shvatiš kako se ja osećam kad ti prema meni tako..."
<BR>&nbsp;&nbsp;&nbsp;&nbsp;&nbsp;Ščepao sam ivicu stočića za oblačenje, koji je bio napravljen od veoma izgrebane iverice, ali takođe od poliranog trešnjevog drveta. Dve bočice parfema plovile su ispred mene: jedna žuta plastična sa rupom za štrcanje, i jedna od umetnički duvanog stakla, čistih linija. Čvrsto stisnuh oči. Nestade ona sablasna Dajana, upravo kad je kretala gipkim koracima, vitka i samouverena, prema kupatilu.
<BR>&nbsp;&nbsp;&nbsp;&nbsp;&nbsp;"Ti me, u stvari, i ne gledaš, čak ni dok se tucamo ti ne gledaš u mene nego kao negde..."
<BR>&nbsp;&nbsp;&nbsp;&nbsp;&nbsp;Ne otvarajući oči, orijentišući se pipanjem, ispruženih ruku, krenuo sam ka vratima spavaće sobe.
<BR>&nbsp;&nbsp;&nbsp;&nbsp;&nbsp;"Džek!"
<BR>&nbsp;&nbsp;&nbsp;&nbsp;&nbsp;Zalupio sam vratima, i jednim i drugim, i otišao iz tog stana, pre nego što bi se Dajana mogla spremitii da pođe za mnom. Ona, tako šljampavo besna, tako ugojeno naga, ona koja cmizdri iz razloga krajnje opravdanih.
<BR>
<BR>&nbsp;&nbsp;&nbsp;&nbsp;&nbsp;Napolju je već bilo bolje. Seo sam u moj ford eskort i odvezao se u kampus. Onaj drugi automobil, savršeno izrađeno vozilo sa glatkim, uravnoteženim linijama, treperavo se pojavljivao tu i tamo oko mene i u meni, i nestajao, ali vrtoglavica se nije vraćala. Ja kola nikad nisam doživljavao mnogo žustro; a tokom godina sam naučio kako da ovladam udvojenim stanjem svih stvari koje ne doživljavam žustro. Silovite doživljaje uspevam da izbegnem. Maltene sve.
<BR>&nbsp;&nbsp;&nbsp;&nbsp;&nbsp;Fakultetska administrativna zgrada 'Aron Filding' štrčala je ispred mene kao kutijetina visoka tri sprata, zabodena u asfaltni parking; takođe je stapala svoja tri sprata harmonično sa brežuljcima čije je pošumljene nagibe ponavljala svojim vodoravnim oblicima sazdanim od cigle i drveta. U holu zgrade, svi zidovi prelepljeni kojekakvim plakatima, a studenti samo gamižu posvuda, svi u žurbi i nervozi da zgrabe za rukav nekog od namučenih asistenata; mermerni atrijum je to bio, u kome su naučnici poletno raspravljali o ljudskom umu. Krenuo sam niz hodnik ka mojoj maloj radnoj sobi, koja je bila samo jedna u nizu takvih istih, dodeljenih asistentima i novim doktorima nauka.
<BR>&nbsp;&nbsp;&nbsp;&nbsp;&nbsp;Ali su vrata doktorke Frensis Šreder bila otvorena, a tome već odoleti nisam mogao.
<BR>&nbsp;&nbsp;&nbsp;&nbsp;&nbsp;Sedela je za svojim terminalom, radila. Kad sam pokucao na ragastov njenih vrata (izgreban metal, kao i avetinjski, ali savršenog oblika i neoštećen), digla je pogled i osmehnula se. "Džek. Dođi da vidiš ovo."
<BR>&nbsp;&nbsp;&nbsp;&nbsp;&nbsp;Ušao sam, sa tako jakim osećanjem olakšanja da su oči naprosto počele da me peckaju. Prsti materijalne dr Fren, dugački, sa staračkim mrljama, nadneli su se nad tastaturu; prsti idealne dr Fren, takođe dugački i takođe sa staračkim mrljama, učinili su isto. Kosa idealne Fren bila je nešto manje proređena, ali jednako seda, ni više ni manje; obe su bile podšišane kratko, na jednak način. Materijalna Fren imala je naočari na lici, avetinjska ne, ali obe su imale jednako blistave plave oči, malčice utonule, obasjane istom pomnom, smirenom vedrinom.
<BR>&nbsp;&nbsp;&nbsp;&nbsp;&nbsp;Bila je to, od svih osoba koje sam viđao, jedina koja je bila približno jednaka onome što bi trebala biti.
<BR>&nbsp;&nbsp;&nbsp;&nbsp;&nbsp;"Ovo nam je najnovija serija dijagrama faznog prostora", reče Fren. "Kompjuter ih je maločas završio - nisam stigla ni da ih odštampam."
<BR>&nbsp;&nbsp;&nbsp;&nbsp;&nbsp;Čučnuo sam pored nje i zagledao se u monitor.
<BR>&nbsp;&nbsp;&nbsp;&nbsp;&nbsp;"Meni ne izgledaju ništa više dezorganizovano nego ona prethodna serija", rekoh ja.
<BR>&nbsp;&nbsp;&nbsp;&nbsp;&nbsp;"Ni meni, nažalost. Isti stari rezultati." Nasmejala se; u teoriji haosa, ne postoje 'isti stari' rezultati. Dijagrami faznog prostora beskonačno su složeni, ne ponavljaju se nikad i nemoguće je kontrolisati ih.
<BR>&nbsp;&nbsp;&nbsp;&nbsp;&nbsp;Ali nije baš sasvim tako. Neka kontrola postoji, negde u njima, ali ne možemo je primetiti; neki ključ postoji, ali mi ga, sa ovom matematikom kojom raspolažemo danas, ne uspevamo pronaći. Još ne.
<BR>&nbsp;&nbsp;&nbsp;&nbsp;&nbsp;Postoji ideal, samo ga niko nije video.
<BR>&nbsp;&nbsp;&nbsp;&nbsp;&nbsp;"Sve nešto mislim da bi tvoj mladi um mogao prokljuviti nešto što ja ne uspevam", reče Fren. "Snimiću ti na disketu jedno ovo. Nego, čuj, Pjotr Solenski je u Berlinu objavio neke svoje nove radove, mislim da bi trebalo da ih pogledaš. Sve sam ih skinula sa mreže i poslala tebi, e-poštom."
<BR>&nbsp;&nbsp;&nbsp;&nbsp;&nbsp;Klimnuo sam glavom, ali nisam odgovorio. Jer, prvi put tog dana, smirenost je potekla kroz mene, i ja sam se počeo pribirati.
<BR>&nbsp;&nbsp;&nbsp;&nbsp;&nbsp;Mir.
<BR>&nbsp;&nbsp;&nbsp;&nbsp;&nbsp;Ispravnost.
<BR>&nbsp;&nbsp;&nbsp;&nbsp;&nbsp;Brojevi.
<BR>&nbsp;&nbsp;&nbsp;&nbsp;&nbsp;Fren je provela ceo život ostvarujući solidna, mada ne naročito blistava postignuća u oblasti čiste matematike. Poslednjih nekoliko godina ona je - zajedno sa mnom, a ja sam nekad bio njen student - radila u preciznom, asketskom svetu teorije iterativno ponavljanih funkcija, kod kojih imaš jednu jednačinu, rešiš je, onda tako dobijeni rezultat uneseš kao početnu vrednost za tu istu jednačinu, i opet rešiš, i tako dalje i dalje, mnogo puta. Ovo stalno recikliranje, ovo ponavljanje iste jednačine svaki put počinjući od rezultata dobijenog u prethodnom ciklusu, daje predvidljive rezultate: dobijaju se nizovi koji, posle nekog vremena, počnu da konvergiraju ka jednom određenom skupu brojeva. Ma kakva, ma koja da je bila ona početna vrednost, ona koju si na samom početku posla uveo u jednačinu, na kraju će rezultat svakako prići na domak jednih istih, uvek istih brojeva, za koje se kaže da su atraktori. Svaka jednačina može generisati po jedan, svoj 'set', odnosno skup atraktora, prema kojima će, posle dovoljno iteracija, rezultati početi da lete kao golubovi pismonoše ka svojim gnezdima.
<BR>&nbsp;&nbsp;&nbsp;&nbsp;&nbsp;Osim ako onu prvu, ulaznu vrednost, onu na samom početku, podignete iznad jedne tačke, koja se zove Fajgenbaumov broj. E, u tom slučaju jednačina će proizvoditi rezultate koji će izgubiti svaku pravilnost. Nećeš više moći da nađeš nikakav obrazac u tom haosu. Atraktori će iščeznuti. Ponašanje čak i prilično jednostavne jednačine postaje haotično. Golubovi srljaju kud koji, slepi, izgubljeni u svojoj nasumičnosti.
<BR>&nbsp;&nbsp;&nbsp;&nbsp;&nbsp;Međutim, da li je baš sasvim tako?
<BR>&nbsp;&nbsp;&nbsp;&nbsp;&nbsp;Fren je - i ne samo ona, nego i nekoliko desetina drugih naučnika - osmatrala sav taj haos, proučavala ga i povremeno dolazila do utiska da se u letu čak i takvih golubova naslućuje, ponekad, neki poredak. Jedna vrsta haotičnog poretka; kontrolisana nasumičnost. Posmatrali smo nelinearne diferencijalne jednačine, kao i njihove atraktore, kod kojih iterarne vrednosti dovode ne do konvergencije nego do divergencije, do razilaženja rezultata. Imaš stanja koja se, na početku, razlikuju jedno od drugog samo malo, infinitezimalno malo; ali onda divergencija postaje veća, pa još veća... i još veća, kao da putuje ka nekim drugim, skrivenim vrednostima, za koje se, sasvim prikladno, kaže da su 'čudni atraktori'. Golubovi iz istog gnezda bivaju privučeni, kroz prividni haos, ka nekim tačkama koje možemo identifikovati, ali ne i dokazati njihovo postojanje.
<BR>&nbsp;&nbsp;&nbsp;&nbsp;&nbsp;Fren i ja smo se domogli jednog možda tačnog skupa jednačina koje bi mogle voditi ka tim idealnim tačkama.
<BR>&nbsp;&nbsp;&nbsp;&nbsp;&nbsp;Sve je to bilo još samo 'pogodbeno', pipanje u mraku. Jer, nešto u našim jednačinama nije bilo u redu. Prevideli smo nešto, nešto nedostupno našim pogledima. To 'nešto' je postojalo - znao sam da je tako - ali kako ga sagledati? Ako bismo jednog dana otkrili šta je to, imali bismo dokaz da svaki fizički sistem koji pokazuje ultrazavisnost od malih promena u početnim uslovima mora imati, skriven negde u dubinama svoje strukture, bar jedan čudan atraktor. Implikacije ovoga bile bi ogromne - za matematiku haosa, za mehaniku fluida, za kontrolu atmosferskih prilika.
<BR>&nbsp;&nbsp;&nbsp;&nbsp;&nbsp;Za mene.
<BR>&nbsp;&nbsp;&nbsp;&nbsp;&nbsp;Voleo sam da tragam za tom jednačinom. Ponekad mi se pričinjavalo da mi samo još malo, malecko nedostaje da je ugledam, iza našeg sadašnjeg rada; da mi je maltene postala vidljiva. Ali to nije bilo često. A ona istina koju nisam rekao doktorici Freni, istina koju joj nisam mogao reći, bila je sledeća: da meni i nije bilo potrebno da nađem tu jednačinu. Ne na onaj način na koji ju je ona želela naći. Frenina potreba bila je ona prava naučnička intelektualna glad, ona fina želja za znanjem.
<BR>&nbsp;&nbsp;&nbsp;&nbsp;&nbsp;A ja, ja sam samo želeo mir i tihost traganja. Onu istu smirenost koju sam tokom mnogih godina nalazio u najjednostavnijem sabiranju, u algebri, kalkulusu, u bulovskoj logici. U brojevima, koji nemaju nikakvo dvostruko stanje samih sebe, nego naprosto jesu ono što jesu; postoje, a iza njih ne leži neki drugi skup celih brojeva, konstanti ili fraktala, pritajen, neki skup koji je bolji, puniji, više ostvaren. Matematika ima svoje proizvoljne pretpostavke, kojih se drži, itekako - ali nema nijednu senku na zidu pećine.
<BR>&nbsp;&nbsp;&nbsp;&nbsp;&nbsp;Zato sam ostao najduže što sam mogao uz Fren, pred terminalom njenog kompjutera, pa sam onda odštampao tu njenu poslednju seriju dijagrama faznog prostora, i zadržao se dugo sa njima, a onda sam opet pregledao naš rad, pa pročitao te nove radove Pjotra Solenskog, ali, posle svega toga, hteo-ne hteo, morao sam se vratiti u materijalni svet.
<BR>
<BR>&nbsp;&nbsp;&nbsp;&nbsp;&nbsp;Ušetao sam u učionicu u kojoj je trebalo da držim uvod u teoriju skupova. Istog trena mučnina mi se vratila.
<BR>&nbsp;&nbsp;&nbsp;&nbsp;&nbsp;Sredina oktobra. Još dva meseca ja moram držati predavanja ovoj grupi studenata. Dvaput nedeljno, po skupini minuta. To, ako hoću da ostanem zaposlen na Univerzitetu. Nije mi bilo jasno da li ću izgurati dva meseca. Ali, ako dobijem otkaz, onda nema ništa od daljeg rada sa Fren.
<BR>&nbsp;&nbsp;&nbsp;&nbsp;&nbsp;Trideset dva lica se talasavo uzdižu i spuštaju ispred mene, a iza njih još trideset dva, ali treperava, sitno svetlucava, kao duhovi. Različita. Mnogo različita. Džim Malkahi: jedan zlovoljni mlitavko, osamnaestogodišnjak sav u bubuljicama i čirićima, sa očima koje jasno pokazuju da je on nešto veoma 'protivno' raspoložen, tip koji pada na ispitima; a iza njega, drugi Džim Malkahi, tih, samouveren, nimalo sputan tim ko zna kojim razlozima koji su gurali prvog u neprestano buntovništvo, neslušanje i neučenje. Pa, Džesika Haris: sve same odlične ocene, ali lica ustremljenog, zaoštrenog kao sekirica; osoba koja pada u paniku kad god ne shvati istog trenutka neku poentu. Iza nje, samouverena Džesika koja ume i da pričeka malo, da prouči logiku koja je u zadatku primenjena, da uživa kad, na kraju, ovlada zadatkom i rešenjem. Šezdeset četiri lica ispred mene, i šezdeset četiri pojedinačne studentske klupe u dve učionice, dva zasebna kompleta. Kad se okrenem prema dvojnoj tabli (na jednoj je moj rukopis kredom čvrsto ispisan na savršenoj, čistoj površini, na drugoj drhtavo naškrabocan preko ispucalih i sljuštenih slojeva farbe) događa se da čak ni taj zaokret ne uspe da mi izbistri glavu.
<BR>&nbsp;&nbsp;&nbsp;&nbsp;&nbsp;"Studenti se žale da ne gledaš u njih dok im se obraćaš", rekao mi je nedavno šef katedre. "I da nećeš da ostaneš posle časa da čuješ njihove probleme."
<BR>&nbsp;&nbsp;&nbsp;&nbsp;&nbsp;Dok je to govorio, treperio je iza samog sebe. Mudri vođa, iza prezauzetog birokrate.
<BR>&nbsp;&nbsp;&nbsp;&nbsp;&nbsp;Niko meni nije postavljao pitanja, tokom mog predavanja. Niko nije ostajao posle časova. Niko od prednjih trideset dva studenta nije imao ništa da kaže o beskonačnim skupovima, a onih trideset dva iza njih ja nisam mogao čuti, nisam mogao stupiti u vezu sa njima.
<BR>&nbsp;&nbsp;&nbsp;&nbsp;&nbsp;Izišao sam sa tog mog predavanja obuzet užasnom glavoboljom. U hodniku, umalo da se spotaknem o jednog studenta.
<BR>&nbsp;&nbsp;&nbsp;&nbsp;&nbsp;Duž oba zida hodnika (malter sa mrljama od vlage; i drugi, štuko-malter, sa divnom teksturom) na našem fakultetu poređane su stolice na kojima studenti mogu sedeti dok čekaju nekog od nastavnog osoblja, ili jedni druge, ili prosvetljenje. Jedna stolica zaprečila je tačno trećinu mojih vrata; činilo se da ju je na to mesto dovukla devojka koja je na njoj sada sedela, glave pognute, i crtala nešto po svesci. Moja glavobolja bila je od one jezive vrste koja ti zamuti i sam vid. Promašio sam slobodni prostor i tresnuo kolenom o ugao stolice (jeftina čamovina, lakirana, unakažena grafitima; čisto, ručno bojeno, tvrdo drvo). Vid mi se razbistrio, ali koleno... kako boli!
<BR>&nbsp;&nbsp;&nbsp;&nbsp;&nbsp;"Nemate ništa protiv da ne blokirate vrata, gospođice?"
<BR>&nbsp;&nbsp;&nbsp;&nbsp;&nbsp;"Pardon." Nije podigla pogled, niti prestala da crta.
<BR>&nbsp;&nbsp;&nbsp;&nbsp;&nbsp;"Zamolio bih da pomerite prokletu stolicu."
<BR>&nbsp;&nbsp;&nbsp;&nbsp;&nbsp;Povukla je stolicu u stranu, ne ustajući stvarno i ne dižući pogled sa crteža, uz škripu i lupnjavu koje su se zabadale u moj bolni mozak. Pored nje, ona druga devojka slegnu ramenima šaljivo, šarmantno naznačivši da jeste njena krivica.
<BR>&nbsp;&nbsp;&nbsp;&nbsp;&nbsp;Prinudih sebe da nastavim razgovor. "Čekate mene? Zbog časa?"
<BR>&nbsp;&nbsp;&nbsp;&nbsp;&nbsp;"Ne." Ni sad nije digla pogled, što se, čak i među studentima, smatra za loše ponašanje. Progurao sam se pored nje, ali mi pogled pade na njenu svesku.
<BR>&nbsp;&nbsp;&nbsp;&nbsp;&nbsp;Bila je puna brojeva: tablica binomne distribucije za verovatnoće pri bacanju novčića, pri čemu je j bila verovatnoća da n puta padne 'pismo', a ne 'glava'; to, podeljeno verovatnoćom da se jednak broj puta baci i glava i pismo. Stupci su bili uredno označeni. Ženska je nastavila da ih ispunjava brojevima, najbrže što je pero moglo da piše. Svaki broj - do sedmog decimalnog mesta. Iz pamćenja, ili izračunava u glavi?
<BR>&nbsp;&nbsp;&nbsp;&nbsp;&nbsp;Izleteše mi reči: "Većina ljudi to ne radi."
<BR>&nbsp;&nbsp;&nbsp;&nbsp;&nbsp;"Je li to opaska, uvreda ili kompliment?"
<BR>&nbsp;&nbsp;&nbsp;&nbsp;&nbsp;I od jedne i od druge devojke video sam isto: potiljak. Kosa mlitava, prljavoplava, kosa u zlatnim talasima lakim poput paperja.
<BR>&nbsp;&nbsp;&nbsp;&nbsp;&nbsp;Ona reče: "Jer, ako je primedba, smatrajte da sam odgovorila: 'To mi je već poznato.'"
<BR>&nbsp;&nbsp;&nbsp;&nbsp;&nbsp;Poče me kovitlati nešto u glavi.
<BR>&nbsp;&nbsp;&nbsp;&nbsp;&nbsp;"Ako je uvreda, odgovorila sam: 'Ja nisam većina ljudi.'"
<BR>&nbsp;&nbsp;&nbsp;&nbsp;&nbsp;Ispružio sam ruku i naslonio se na zid, da ne bih izgubio ravnotežu.
<BR>&nbsp;&nbsp;&nbsp;&nbsp;&nbsp;"A ako je kompliment, odgovorila sam: 'Pa, hm, kao, hvala.'"
<BR>&nbsp;&nbsp;&nbsp;&nbsp;&nbsp;Hodnik je sav pulsirao. Masa studenata kuljala je prema meni, šezdeset četiri studenta, ali, zaboga, trebalo bi da predajem gomili od samo trideset dva, i to ne ovima; ovi su iskrivljena, izobličena verzija onoga što bi trebalo da budu. Ne mogu ih naučiti ničemu, jer ih mrzim previše. Zato što nisu ono što su mogli biti. Zato što ruše moju unutarnju ravnotežu, ono tanano metafizičko uho koje koordinira čovekovu stvarnost, idealnost i prihvatljivost. Zato što su se oteturali daleko preko Fajgenbaumovog broja, u neke takve verzije sebe gde atraktora nema i gde vladaju turbulencija i haos... Sručio sam se celom težinom na zid, hvatajući vazduh koliko sam najbolje mogao.
<BR>&nbsp;&nbsp;&nbsp;&nbsp;&nbsp;"Ej!" Devojka diže pogled. Imala je mršuljavo, koščato lice sa preširokim ustima, kao i delikatno lice finih kostiju sa velikodušnim ružičastim usnama. Ali ponajviše videh njene oči. Pogledale su me sa konvencionalnom zabrinutošću, ali odmah zatim i zid iza mene; pa opet mene; šok me zahvati kao vatra koja se širi po prosutom benzinu. Ona ispruži ruku da me pridrži, da ne padnem, ali njen pogled već prođe kroz mene opet do nečeg iza mene, na isti onaj način na koji moj pogled prolazi kroz sve osim kroz ogledalo; pogled neodoljivo privučen nečemu što ja nikada nisam video: onom drugom Džeku, onom koji se kreće iza mene i treperi i svetluca i jeste idealni ja, što ja nisam.
<BR>
<BR>&nbsp;&nbsp;&nbsp;&nbsp;&nbsp;"Deluje na tebe drugačije nego na mene", reče Mia preko kafe, u studentskoj kafeteriji. Pristao sam da uđemo u tu prostoriju samo zato što je bila gotovo sasvim prazna. "Meni ne pripada muka niti vrtoglavica. Samo me spopada bes, zbog jebanog rasipništva, zbog traćenja."
<BR>&nbsp;&nbsp;&nbsp;&nbsp;&nbsp;Sedela je naspram mene, a ona druga Mia sedela je iza nje i gledala me zelenim očima koje su, iz predivnog lica, zračile nadom. Nadom da kroz ovo možemo odsad ići zajedno, da više nije sama, da bih ja mogao njenoj usamljenosti učiniti kraj. Fizička Mia nije pokazivala nijedan znak nade, nego samo besa - tačno tako silnog kao što su njene reči i nagovestile.
<BR>&nbsp;&nbsp;&nbsp;&nbsp;&nbsp;"U devet od deset slučajeva, Džek, ljudi bi mogli postati idealne verzije sebe, ili bi bar mogli prići ogromno jebeno bliže tome, kad bi se samo malo potrudili. Ali su lenštine ili su zajebani tipovi, pa neće da se potrude."
<BR>&nbsp;&nbsp;&nbsp;&nbsp;&nbsp;Sklonih pogled od nje. "Što se mene tiče", rekoh sa oklevanjem, "teret mi je uglavnom to što me ova stvar nepravedno ometa. Gotovo sve što sam u životu pokušao ostvariti, upropašćeno je zato što sam iza fizičkog video idealno." Gotovo sve, dabome... osim mog rada u matematici.
<BR>&nbsp;&nbsp;&nbsp;&nbsp;&nbsp;Žmirkavo me je pogledala. "Nepravedno? U smislu da 'nije pošteno'? A ti se nemoj prepuštati tom osećanju. Jednostavno."
<BR>&nbsp;&nbsp;&nbsp;&nbsp;&nbsp;"Pa, ja bih rekao da je kudikamo složenije..."
<BR>&nbsp;&nbsp;&nbsp;&nbsp;&nbsp;"Nije. Stvarno je jednostavno. Radi ono što hoćeš, ne obaziri se, i ne cvili."
<BR>&nbsp;&nbsp;&nbsp;&nbsp;&nbsp;"Pa ne cvi..."
<BR>&nbsp;&nbsp;&nbsp;&nbsp;&nbsp;"Cviliš, itekako. Dovoljno je da samo ne dopustiš da te dvostruka vizija ometa u ostvarivanju onog što hoćeš. Ja, eto, ne dopuštam." Piljila je u mene ratobornim, žestokim pogledom. Iza nje je ona druga Mia zračila jednim drugim osećanjem, koje je bilo: odlučnost ublažena prihvatanjem stvarne situacije.
<BR>&nbsp;&nbsp;&nbsp;&nbsp;&nbsp;"Mia, ja zaista pokušavam da radim ono što želim. Matematiku. Moju disertaciju. Da držim časove." E, sad, ovo poslednje baš i ne želim.
<BR>&nbsp;&nbsp;&nbsp;&nbsp;&nbsp;"Dobro", reče ona odsečno i pogleda preko mog ramena. "Dvostruka vizija ne može da nas potuče, ako mi to ne dopustimo."
<BR>&nbsp;&nbsp;&nbsp;&nbsp;&nbsp;Rekoh: "Jesi li ikad našla neke druge koji su kao nas dvoje?" Kako li izgleda moje idealno ja? Koju li snagu ona vidi na njegovom licu?
<BR>&nbsp;&nbsp;&nbsp;&nbsp;&nbsp;"Ne, samo tebe. Mislila sam da sam jedina."
<BR>&nbsp;&nbsp;&nbsp;&nbsp;&nbsp;"I ja sam to mislio. Ali, ako nas ima dvoje, moglo bi nas biti i više. Možda bi trebalo..."
<BR>&nbsp;&nbsp;&nbsp;&nbsp;&nbsp;"Jebo te, Džek, barem gledaj u mene kad mi se obraćaš!"
<BR>&nbsp;&nbsp;&nbsp;&nbsp;&nbsp;Moj ukočeni pogled polako se vrati njenom licu. Ovoj telesnoj. Usta otvorena u gnevu; oču sužene do ružnih proreza. Opet moj pogled odluta do one druge.
<BR>&nbsp;&nbsp;&nbsp;&nbsp;&nbsp;"Prestani, gade jedan! Prestani!"
<BR>&nbsp;&nbsp;&nbsp;&nbsp;&nbsp;"Nemoj me vređati, Mia."
<BR>&nbsp;&nbsp;&nbsp;&nbsp;&nbsp;"Ma, nemoj ti meni govoriti šta da radim! Nemaš ti to pravo! Ništa nisi bolji nego..."
<BR>&nbsp;&nbsp;&nbsp;&nbsp;&nbsp;Rekoh: "Što da gledam tebe kad mogu nju?"
<BR>&nbsp;&nbsp;&nbsp;&nbsp;&nbsp;Skočila je na noge tako žestoko da se stolica preturila unazad. Izmarširala je napolje.
<BR>&nbsp;&nbsp;&nbsp;&nbsp;&nbsp;Prekrio sam oči rukama, da ne vidim više ništa. Ništa.
<BR>
<BR>&nbsp;&nbsp;&nbsp;&nbsp;&nbsp;"Kakav je bio ovaj sistem pre nego što je počeo divergirati?" upita Fren.
<BR>&nbsp;&nbsp;&nbsp;&nbsp;&nbsp;U rukama je držala jedan dijagram faznog prostora koji ranije nisam video. Oči su joj iskrile. Pa ipak, oko njenih usta ostajao je neki turoban izraz, koji nije postojao kod one Fren iza nje; ovo me je toliko iznenadilo da u prvom minutu nisam mogao da se usredsredim na odštampani rezultat. Ali ni idealna Fren nije bila ista kao juče. Koža joj je sijala iznutra, maltene prejako, kao da je baterijska svetiljka upaljena iza te fino-zrnaste strukture.
<BR>&nbsp;&nbsp;&nbsp;&nbsp;&nbsp;"Bilo je to retoričko pitanje, Džek. Znam kakav je ovaj sistem bio pre nego što je divergirao. Jednačine su tu - eno ih na stolu. Ali ovaj dijagram izgleda drugačije. Vidi... evo ovde..."
<BR>&nbsp;&nbsp;&nbsp;&nbsp;&nbsp;Pokazivala je vrhom olovke i objašnjavala. Nelinearni sistemi u kojima na početku imaš dve vrlo bliske tačke ispoljavaju sklonost da se kasnije 'raziđu' u haos. Ali na ovom današnjem skupu dijagrama videlo se nešto čudno. Bili su haotični, dabome, kao što i mora biti oko čudnih atraktora, ali su 'neobrasci' bili ipak drugačiji nego što sam ranije viđao. Razliku nisam mogao da uhvatim, da objasnim sebi. Ali bio sam na domak.
<BR>&nbsp;&nbsp;&nbsp;&nbsp;&nbsp;Rekoh: "Gde su te prvobitne jednačine?"
<BR>&nbsp;&nbsp;&nbsp;&nbsp;&nbsp;"Eno. Onaj papir - ne, onaj."
<BR>&nbsp;&nbsp;&nbsp;&nbsp;&nbsp;"Šta, upotrebila si Arnfelzerovu konstantu? Zašto?"
<BR>&nbsp;&nbsp;&nbsp;&nbsp;&nbsp;"Pogledaj jednačine ponovo."
<BR>&nbsp;&nbsp;&nbsp;&nbsp;&nbsp;Pogledao sam, i ovaj put ih prepoznao, iako fizika subatomskih čestica nije moje polje. Džejms Arnfelzer dobio je Nobelovu nagradu pre dve godine za svoj rad na ponašanju parova elektron/pozitron tokom prvih 30 sekundi postojanja kosmosa. Fren se počela, dakle, petljati sa haosom samog Postanja.
<BR>&nbsp;&nbsp;&nbsp;&nbsp;&nbsp;Opet pogledah dijagrame faznog prostora.
<BR>&nbsp;&nbsp;&nbsp;&nbsp;&nbsp;Ona progovori: "Samo ti malo nedostaje, pa da ugledaš, a? Samo... ma..."
<BR>&nbsp;&nbsp;&nbsp;&nbsp;&nbsp;"Fren!"
<BR>&nbsp;&nbsp;&nbsp;&nbsp;&nbsp;Držala se rukom za slabinu. "Ah, ništa mi nije, Džek. Loše varenje, mišićna napetost i neispavanost povrh toga. Celu noć sam provela nad ovim jednačinama."
<BR>&nbsp;&nbsp;&nbsp;&nbsp;&nbsp;"Sedi."
<BR>&nbsp;&nbsp;&nbsp;&nbsp;&nbsp;"Ne, dobro mi je. Stvarno mi je dobro." Osmehnula mi se, i koža oko njenih očiju, masa finih bora, donekle se razvuče. Ali iza nje se ona druga Fren ne osmehnu ni najmanje. Samo me pogleda. Dođoh na ludačku pomisao da ona prvi put vidi mene.
<BR>&nbsp;&nbsp;&nbsp;&nbsp;&nbsp;Tad sam prvi put primetio divergenciju između njih dve.
<BR>&nbsp;&nbsp;&nbsp;&nbsp;&nbsp;"Fren, želeo bih da odeš kod doktora."
<BR>&nbsp;&nbsp;&nbsp;&nbsp;&nbsp;"Baš je lepo od tebe što se tako brineš. Ali ništa mi nije. Nego, vidi, Džek, ovde na dijagramu..."
<BR>&nbsp;&nbsp;&nbsp;&nbsp;&nbsp;Obe Fren se ozariše preciznim zadovoljstvom brojki. A ja - iz kukavičluka i iz očajanja - dopustih da to tako prođe.
<BR>
<BR>&nbsp;&nbsp;&nbsp;&nbsp;&nbsp;"...čovek ništa ne razume u ovom jebenom predmetu."
<BR>&nbsp;&nbsp;&nbsp;&nbsp;&nbsp;Glas tih, muški, reči su se jasno čule, ali nemoguće je ustanoviti ko je rekao. Do tog trenutka sam pisao jednačine po tabli; sad se okrenuh. Trideset dva/šezdeset četiri lica zaplivaše ispred mene. "Je l' neko nešto rekao?"
<BR>&nbsp;&nbsp;&nbsp;&nbsp;&nbsp;Tišina. Neke devojke spustile su pogled ka sveskama. Ali svi ostali studenti su zurili pravo u mene, lica kamenih. Okrenuo sam se opet ka tabli i dovršio drugu polovinu jednačine.
<BR>&nbsp;&nbsp;&nbsp;&nbsp;&nbsp;"Koji moron, čoveče. Ne bi umeo da nauči psa da piša." Drugi glas.
<BR>&nbsp;&nbsp;&nbsp;&nbsp;&nbsp;Moja ruka, sa kredom, zadrhta. Ali nastavih pisanje.
<BR>&nbsp;&nbsp;&nbsp;&nbsp;&nbsp;"...tog ne bi trebalo pustiti da se pojavljuje pred studentima." Ovog puta, devojka.
<BR>&nbsp;&nbsp;&nbsp;&nbsp;&nbsp;Okrenuo sam se opet. U stomaku mi je sve ključalo i komešalo se. Studenti ništa, samo zure u mene. Svi su ili dogovorno ili prećutno uključeni u ovo.
<BR>&nbsp;&nbsp;&nbsp;&nbsp;&nbsp;Začuh podrhtavanje u svom glasu. "Ako imate ikakve žalbe zbog načina na koji se ovaj kurs vodi, savet vam je da se obratite šefu katedre, ili da ih izrazite kroz ocene o kursevima, na odgovarajućem formularu koji se u tom cilju distribuira na kraju svakog semestra. A do tada, imamo još gradiva da savladamo." Okrenuh se tabli.
<BR>&nbsp;&nbsp;&nbsp;&nbsp;&nbsp;"...glupi zagriženko koji ne ume da objasni ništa."
<BR>&nbsp;&nbsp;&nbsp;&nbsp;&nbsp;Moja kreda stade, usred ispisivanja jednog celog broja. Nisam uspevao ponovo pokrenuti kredu. Ma koliko da sam se usredsređivao, nije htela da krene: ni makac. Ostade broj nedovršen.
<BR>&nbsp;&nbsp;&nbsp;&nbsp;&nbsp;"...da mi svi popadamo na ispitu da bi se on širio da je neka faca."
<BR>&nbsp;&nbsp;&nbsp;&nbsp;&nbsp;Okrenuo sam se polako i suočio sa odeljenjem.
<BR>&nbsp;&nbsp;&nbsp;&nbsp;&nbsp;Sede ispred mene, oklembešeni, neki se zlobno keze, neki razvlače lice u blentave grimase. Prazna lica. Budalasta. Poneko lice ipak pokazuje da mu je neprijatno. Umovi 'Š' klase, zainteresovani samo da se nekako provuku kroz fakultet; ružne, tupave njuške u koje bismo mi, nastavnici, trebalo da ulivamo brilijantnost jednog Maksvela, Bolcmana, Fon Nojmana, Rasela ili Arnfelzera. Da bi oni sve to samo sažvakali pa ispljunuli na pod.
<BR>&nbsp;&nbsp;&nbsp;&nbsp;&nbsp;A iza njih... iza njih...
<BR>&nbsp;&nbsp;&nbsp;&nbsp;&nbsp;"Ispadaj napolje", rekoh ja.
<BR>&nbsp;&nbsp;&nbsp;&nbsp;&nbsp;Sto dvadeset osam očiju veoma se raširi.
<BR>&nbsp;&nbsp;&nbsp;&nbsp;&nbsp;"Čuli ste me!" Čuo sam sebe kako se dernjam svom snagom. "Ispadaj napolje iz moje učionice! Marš napolje sa ovog Univerziteta! Nije vama mesto ovde, kriminalno je što ste se ovde uvukli, nijedan od vas ne vredi ni koliko šibica da vas zapalimo! Marš napolje, marš! Suviše ste daleko divergovali od onoga što ste... što..."
<BR>&nbsp;&nbsp;&nbsp;&nbsp;&nbsp;Nekoliko momaka iz prvog reda iziđe napolje, dugačkim, krutim koracima. Jedna devojka u zadnjem delu učionice poče da plače. Onda poče cika i vika protiv mene, ali, ne, ne u mojoj učionici, cika i vika u holu, u holu, pa sirene i zvona ispred prozora, hitna pomoć, i gle koga ono iznose, Fren, na nosilima, njena ruka sa dugačkim prstima visi mlitavo sa nosila prema podu, i mene niko ne sluša, a ja pokušavam da im objasnim užasnu stvar da se ona ne pomiče nego da samo tako leži na nosilima i da tu ne leže dve Fren, kao što bi moralo biti, nego samo jedna. Samo jedna.
<BR>
<BR>&nbsp;&nbsp;&nbsp;&nbsp;&nbsp;Na pogreb nisam otišao.
<BR>&nbsp;&nbsp;&nbsp;&nbsp;&nbsp;Uzeo sam poslednji Frenin set dijagrama, prekopirao sve fajlove sa njenog hard diska i spakovao jednu torbu. Pre nego što sam uzeo sobu u motelu 'Morningsajd' na autoputu 64, ostavio sam tri poruke na telefonskim sekretaricama, i to na onoj kod Dajane, na onoj kod mog šefa katedre i na onoj kod moje gazdarice.
<BR>&nbsp;&nbsp;&nbsp;&nbsp;&nbsp;"...ne bih želeo više da te vidim. Nisi ti kriva što je tako, ali jeste tako. Žao mi je."
<BR>&nbsp;&nbsp;&nbsp;&nbsp;&nbsp;"Podnosim ostavku na radno mesto predavača kod vas, kao i na status post-doktoraa na Univerzitetu."
<BR>&nbsp;&nbsp;&nbsp;&nbsp;&nbsp;"Kiriju sam uplatio do kraja meseca. Neću se vraćati. Molio bih da moje stvari zapakujete i pošaljete mojoj sestri, s tim da poštarina bude naplaćena od nje, na sledeću adresu. Hvala."
<BR>&nbsp;&nbsp;&nbsp;&nbsp;&nbsp;Zatvorio sam motelska vrata rezom iznutra, odmotao iz papirnih omotača dve boce 'Džeka Denijelsa' i podigao čašu ka ogledalu.
<BR>&nbsp;&nbsp;&nbsp;&nbsp;&nbsp;Ali nisam nazdravio. Kome? Njemu? Onome ko ne bi reagovao na ovako glup, melodramatičan način? Ko bi uvideo da je Frenina smrt nasumični događaj i ko bi ožalio Fren hrabro i lepo? I još smislio najbolji način da ovlada svojim problemima, način zasnovan na jednom zdravom osećanju ravnoteže, koje ne bi bilo srušeno saznanjem da je postojala i otišla jedna osoba kojoj on nikad, nikad, nikad neće moći da bude ravan? Nek proklet budem ako ikad nazdravim njemu.
<BR>&nbsp;&nbsp;&nbsp;&nbsp;&nbsp;"Za Fren", rekoh i popih celu čašu odjednom, naiskap. Pa drugu, treću i tako redom, sve dok iz mog vidnog polja ne iščeze ona druga, bolja soba koja iza ove vreba.
<BR>
<BR>&nbsp;&nbsp;&nbsp;&nbsp;&nbsp;I pijan čovek sanja.
<BR>&nbsp;&nbsp;&nbsp;&nbsp;&nbsp;To ranije nisam znao. Očekivao sam i dobio mamurluk, povraćanje i strašnu, blaženu nesvest. I veliko plakanje. I emocionalni bol, kao bušenje tupom burgijom. Ali nikad ranije se meni nije desilo da budem četiri dana pijan. Mislio sam: kad zaspim, i bol će uminuti, otići u zaborav. Nisam znao da ću sanjati.
<BR>&nbsp;&nbsp;&nbsp;&nbsp;&nbsp;Sanjao sam o brojevima.
<BR>&nbsp;&nbsp;&nbsp;&nbsp;&nbsp;Plivali su ispred mene, gruvali iznutra na moje očne kapke, jurili me kroz mrkle i nejasne predele. Lovili su me, noževima, pištoljima i vatrom. Nanosili mi bol. Nisam se budio vrišteći, niti dezorijentisan, ali se jesam budio u znoju, i usred noći naginjao nad klozetsku šolju da se ispovraćam, a brojevi su plivuckali oko mene po talasavom, dvostrukom podu. Nikako da odu. Ni ona stvar koju sam pokušavao pićem da isteram iz sebe. Koliko god da se napijem, ne vredi, dvojno viđenja ostaje. Osim kod jednačina, a one bole jednako kao onaj uglačani parket koji ne mogu da dodirnem, prohladni čaršavi koje ne osećam, kompetentni Džek koji ne mogu ja da budem. Možda su jednačine bolele još više. Frenine.
<BR>&nbsp;&nbsp;&nbsp;&nbsp;&nbsp;Uzmi Arnfelzerovu konstantu. Uključi je u jedan set jednačina kojima bi bio opisan jedan nelinearni sistem...
<BR>&nbsp;&nbsp;&nbsp;&nbsp;&nbsp;Dijagrami faznog prostora. Diverguju, diverguju, i nema ih. Majušna razlika u početnim stanjima, ogromna razlika u dobijenim stanjima, haos...
<BR>&nbsp;&nbsp;&nbsp;&nbsp;&nbsp;Uzmi Arnfelzerovu konstantu. Upotrebi nju kao r. Neka iks bude jednako...
<BR>&nbsp;&nbsp;&nbsp;&nbsp;&nbsp;Mala razlika u početnim stanjima. Jedna Fren koja se samo malčice udaljila, jedan Džek koji...
<BR>&nbsp;&nbsp;&nbsp;&nbsp;&nbsp;Bio sam maltene u stanju da sagledam rešenje. Maltene.
<BR>&nbsp;&nbsp;&nbsp;&nbsp;&nbsp;Nisam bio dovoljno dobar da ga konačno i stvarno vidim. Za to je samo on dovoljno dobar.
<BR>&nbsp;&nbsp;&nbsp;&nbsp;&nbsp;Sipao sam svaki put sledeći viski.
<BR>
<BR>&nbsp;&nbsp;&nbsp;&nbsp;&nbsp;Probudilo me kucanje na vratima. Zvučalo je kao ovan za probijanje kapije na tvrđavi.
<BR>&nbsp;&nbsp;&nbsp;&nbsp;&nbsp;"Udaljite se od vrata. Platio sam na recepciji jutros. Sobne usluge mi ne trebaju!"
<BR>&nbsp;&nbsp;&nbsp;&nbsp;&nbsp;Ova moja dernjava prenela je udare ovna unutra, u moj mozak, ali je zato kucanje na vratima prestalo.
<BR>&nbsp;&nbsp;&nbsp;&nbsp;&nbsp;Neko poče da otvara bravu kalauzom.
<BR>&nbsp;&nbsp;&nbsp;&nbsp;&nbsp;Ležao sam na krevetu i gledao, sve više i više besan. Imao sam lanac na vratima. Ali kad se brava otključala, i kad su se vrata otvorila koliko je lanac dopuštao, neko gurnu unutra sekač za žicu. Dva sekača, jedan materijalan i drugi idealan. Četiri ruke. Nisam se ni pomakao. Ako gazda hotela hoće da me ščepa, pa, nek izvoli. Panduri, isto tako. Ja sam stigao do nekakvog poslednjeg decimalnog mesta: baš me briga za sve.
<BR>&nbsp;&nbsp;&nbsp;&nbsp;&nbsp;Lanac sačinjen od jeftinih, lakih alki popusti. Vrata se otvoriše širom. Uđe Mia.
<BR>&nbsp;&nbsp;&nbsp;&nbsp;&nbsp;"Džek, Isusa ti. Vidi u šta si se pretvorio."
<BR>&nbsp;&nbsp;&nbsp;&nbsp;&nbsp;Ležao sam opružen po krevetu. Obe Mie namreškale su nos zbog mirisa.
<BR>&nbsp;&nbsp;&nbsp;&nbsp;&nbsp;Rekao sam, iako to nije bilo ono što sam mislio: "Kako si, jebo te, uspela da se uvučeš ovamo?"
<BR>&nbsp;&nbsp;&nbsp;&nbsp;&nbsp;"Šta, nisi ni video kako sam ušla? Nisi bio pri svesti?" Prišla je bliže, neprekidno zureći u mene, u prljav veš na meni, u praznu bocu na podu. Nešto se poče pokretati iza očiju njihovih.
<BR>&nbsp;&nbsp;&nbsp;&nbsp;&nbsp;"Kako si me našla?" Govoriti, to je bolelo.
<BR>&nbsp;&nbsp;&nbsp;&nbsp;&nbsp;"Izhakerisala tvoj tekući račun kod 'Vize'. Ovaj ćumez si platio pomoću njega."
<BR>&nbsp;&nbsp;&nbsp;&nbsp;&nbsp;"Odlazi, Mia."
<BR>&nbsp;&nbsp;&nbsp;&nbsp;&nbsp;"Otići ću kad se meni bude odlazilo. Jebote, na šta ti ličiš."
<BR>&nbsp;&nbsp;&nbsp;&nbsp;&nbsp;"Onda nemoj otići, baš me briga."
<BR>&nbsp;&nbsp;&nbsp;&nbsp;&nbsp;Pokušao sam da se prevalim na bok, ali nisam uspeo. Zato sam samo sklopio oči.
<BR>&nbsp;&nbsp;&nbsp;&nbsp;&nbsp;Mia reče: "Nisam verovala da si u stanju da izvedeš ovako nešto. Zaista - nisam." Njen ton bio je toliko glup... takva mešavina nepoznavanja činjenica i nekakve imbecilne ženske idealizacije muškarca koji je mačo, ali baksuzan i 'težak'... da sam opet otvorio oči. Osmehivala se.
<BR>&nbsp;&nbsp;&nbsp;&nbsp;&nbsp;"Ispadaj. Napolje. Odmah."
<BR>&nbsp;&nbsp;&nbsp;&nbsp;&nbsp;"Neću dok mi ne kažeš šta je ovde posredi. Zbog doktorice Šreder? Čula sam da ste se odlično slagali."
<BR>&nbsp;&nbsp;&nbsp;&nbsp;&nbsp;Fren. Evo bola ponovo. Stižu i brojevi.
<BR>&nbsp;&nbsp;&nbsp;&nbsp;&nbsp;"To je, a, Džek? Bila ti je i prijateljica, a ne samo mentor. Stvarno mi je žao."
<BR>&nbsp;&nbsp;&nbsp;&nbsp;&nbsp;Rekoh: "To je jedina osoba koju sam ikada upoznao, a koja je stvarno bila ono što je i trebala biti."
<BR>&nbsp;&nbsp;&nbsp;&nbsp;&nbsp;"A, je l'? E, pa, zaista mi je žao. Ja nisam ono što bi trebalo da budem. To mi je jasno. A ti, prokleto je sigurno da nisi ni ti. Iako, znaš... ovoga jutra više ličiš na njega nego ikad ranije, u kampusu. Više si... stvaran."
<BR>&nbsp;&nbsp;&nbsp;&nbsp;&nbsp;Nisam bio u stanju da je izguram napolje, niti da je ućutkam, a ni da se okrenem na bok, a da se to ne završi bljuvanjem. Zato sam samo podigao jednu ruku i podlakticom prekrio oči.
<BR>&nbsp;&nbsp;&nbsp;&nbsp;&nbsp;"Ne plači, Džek. Molim te, ne plači."
<BR>&nbsp;&nbsp;&nbsp;&nbsp;&nbsp;"Kad bolje razmislim, plači. Zašto, jebi ga, ne bi plakao? Prijateljica ti je mrtva. Ma, plači koliko hoćeš!" Kleknula je pored mene i zagrlila me, uprkos onome kako sam izgledao i smrdeo, i ostala tako neko vreme, dok sam ja plakao kao kreten. I mrzeo svaki trenutak toga.
<BR>&nbsp;&nbsp;&nbsp;&nbsp;&nbsp;Kad sam s tim završio, odgurnuo sam je. Naprežući, onako na juriš, svako vlakno svoga tela, iščupao sam se iz postelje i odvukao do kupatila. Želudac rotira, kupatilo se talasa. Oslanjam se obema rukama dobro, na zid, i doteturam se pod tuš.
<BR>&nbsp;&nbsp;&nbsp;&nbsp;&nbsp;Kada me je voda šibnula, onako hladna, tvrda i bockava, raznela me. Stajao sam i stajao sve dok nije počela drhtavica. Tek posle nekog vremena shvatio sam da gaće i majicu nisam ni skinuo. Sad: skidaj. Zbog gaća, saginji se: koje mučenje! Posle, četkica za zube: više dere i guli unutrašnjost usta, a i nerve, nego što čisti. Nerve grebe - do mozga. Iskoturam se ja nekako u dnevnu sobu, go-golcat, baš me briga što je Mia tu.
<BR>&nbsp;&nbsp;&nbsp;&nbsp;&nbsp;Ona reče: "Telo ti je približnije njegovom nego lice."
<BR>&nbsp;&nbsp;&nbsp;&nbsp;&nbsp;"Ispadaj napolje, Mia."
<BR>&nbsp;&nbsp;&nbsp;&nbsp;&nbsp;"Rekla sam ti, to ću kad budem spremna. Džek, ne postoji više niko ovakav kao što smo mi. Ili bar ja ne znam da postoji. A ne znaš ni ti. Ne možemo ovako ići jedno protiv drugog."
<BR>&nbsp;&nbsp;&nbsp;&nbsp;&nbsp;Petljao sam po mojoj putnoj torbi, četiri dana nepipnutoj, u potrazi za čistim vešom. Mia je izgledala drugačije nego u onom restoranu: blaža, manje gruba; a opet, izgledala je sasvim isto. Nije me zanimalo ko je koja od njih je.
<BR>&nbsp;&nbsp;&nbsp;&nbsp;&nbsp;"Potrebni smo jedno drugom", reče Mia, sa primesom očajanja u glasu. Nisam se okrenuo.
<BR>&nbsp;&nbsp;&nbsp;&nbsp;&nbsp;"Džek, pa bar me slušaj. Vidi me!"
<BR>&nbsp;&nbsp;&nbsp;&nbsp;&nbsp;"Vidim te", rekoh. "Ali ne želim da te vidim. Ni tebe, ni ikoga. Ispadaj napolje, Mia."
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"E, pa, neka bude po tvome."
<BR>&nbsp;&nbsp;&nbsp;&nbsp;&nbsp;Obukao sam se, uspeo, uz mnogo stezanja zuba, i cipele da obujem, ali ne baš i da ih ušniram. Skupljao sam snagu da se proguram pored nje.
<BR>&nbsp;&nbsp;&nbsp;&nbsp;&nbsp;Stajala je tačno u središtu sobe, a ruke su joj visile mlitavo i bespomoćno. Iza nje je stajla druga Mia, elegantna, ali ipak klonula od tuge. Ali mene je gledala samo ova fizička Mia, čije je lice bilo iskrivljeno u grimasu gađanja.
<BR>&nbsp;&nbsp;&nbsp;&nbsp;&nbsp;Stadoh kao ukopan.
<BR>&nbsp;&nbsp;&nbsp;&nbsp;&nbsp;Pa, uvek su obe osobe, svake obe osobe, gledale u mene. U isti mah. Obe Mie, obe Fren, oba šefa katedre, svaki moj student. Kud gleda jedan, gleda i drugi. Bez izuzetka.
<BR>&nbsp;&nbsp;&nbsp;&nbsp;&nbsp;Mia reče, pokunjenije nego što sam je ikad čuo: "Molim te, nemoj me ostavljati samu s ovom stvari, Džek. Ti si mi... potreban."
<BR>&nbsp;&nbsp;&nbsp;&nbsp;&nbsp;Druga Mia gledala je preko sobe, ali ne preko mog ramena. Ne u njega. Nego u šta?
<BR>&nbsp;&nbsp;&nbsp;&nbsp;&nbsp;Zbog male razlike u početnim stanjima, posle mnogobrojnih iteracija dobiješ stanja ogromno različita. Divergovanje, divergovanje, haos... ali, tu negde, i jedan čudni atraktor. Sredstvo pomoću koga se sve ovo može rastumačiti.
<BR>&nbsp;&nbsp;&nbsp;&nbsp;&nbsp;Ukaza se, tek tako, samo od sebe, onaj obrazac koji je bio skriven u dijagramima faznog prostora. Videh jednačine.
<BR>&nbsp;&nbsp;&nbsp;&nbsp;&nbsp;"Džek? Džek!"
<BR>&nbsp;&nbsp;&nbsp;&nbsp;&nbsp;"Samo da ih... zapišem..."
<BR>&nbsp;&nbsp;&nbsp;&nbsp;&nbsp;Ali nije pretila ni najmanja opasnost da ih zaboravim. Bile su tačno ispred mene, tako jasno vidljive, tako same po sebi očigledne i savršene: tačno ono za čim smo tragali Fren i ja.
<BR>&nbsp;&nbsp;&nbsp;&nbsp;&nbsp;Mia povika: "Nećeš valjda naprosto da odeš! Mi smo jedina dva ovakva ljudska bića!"
<BR>&nbsp;&nbsp;&nbsp;&nbsp;&nbsp;Naškrabocao sam i poslednju jednačinu, ustao, uspravio se. Glava boli, želudac bi da još povraća, creva sve nešto bockaju i muljaju se. Oči kao krofne, naduvene toliko da jedva nešto vidim kroz njih. Pa ipak sam video nju, uplašenu i dramatično hrabru, a i onu drugu, koja uopšte nije gledala mene. Divergencija. Istinu je rekla, bilo smo jedino dvoje takvih ljudi, povezani u jedan haotičan sistem. Ali ja sam video dva stanja koja se jedno od drugog udaljavaju.
<BR>&nbsp;&nbsp;&nbsp;&nbsp;&nbsp;"Nnne", uspeo sam da promrsim, pre nego što sam morao opet u kupatilo. "Ne dva. Ti uskoro samo jedna."
<BR>&nbsp;&nbsp;&nbsp;&nbsp;&nbsp;Zurila je u mene kao da sam sišao s uma. Ja sam, dugo, bljuvao. A šta je drugi Džek radio, niti znam, niti me zanima.
<BR>
<BR>&nbsp;&nbsp;&nbsp;&nbsp;&nbsp;Jednačine su još neobjavljene.
<BR>&nbsp;&nbsp;&nbsp;&nbsp;&nbsp;Objaviću ih ja, naravno. Odveć su značajne da bi ostale neobjavljene. Dokazuju da u svakom sistemu koji ispoljava ultrazavisnost od početnih uslova mora postojati, skriven negde u strukturi, i jedan čudni atraktor. Implikacije ovog otkrića za naše shvatanje haosa duboke su. Ali, nije lako objaviti novost te vrste kad više nemaš čak ni postdoktorski položaj na nekom pristojnom 'unezveritetu'. Čak ni kad Frenino ime stoji prvo, kao ime važnijeg koautora.
<BR>&nbsp;&nbsp;&nbsp;&nbsp;&nbsp;Možda ću naprosto ubaciti celo rešenje u Internet. Onda nema potrebe da rad prvo ocene kolege sa istim ili višim naučnim statusom, nema zezanja oko zaštite autorskog prava, nema komentara. Pustiš svoje otkriće u svet, napolje, u nestrukturisane, klizeće stvarnosti mreže. Meni, uostalom, i nije potrebno nikakvo formalno društveno priznanje. Ne želim ga.
<BR>&nbsp;&nbsp;&nbsp;&nbsp;&nbsp;Dobio sam ono što sam želeo: laknulo mi je. Ona druga lica, sobe, zgrade, bašte - udaljavaju se od mene. Samo krajičkom oka ih vidim, izgledaju manje jer su udaljenije. Kako vreme prolazi, izgledaju sve manje. Divergiraju prema svojim čudnim atraktorima.
<BR>&nbsp;&nbsp;&nbsp;&nbsp;&nbsp;Kod Mie stvar dejstvuje sasvim drugačije. Kad je rekla, u motelu 'Morningsajd', da više nego ikad ličim na idealnog Džeka, to nije bio kompliment mojom zgužvanom, neobrijanom licu. Za Miu, dijagrami faznog prostora konvergiraju. Sad, već, jedva uspeva da uoči razliku između ideala i stvarnosti. Ta dva stanja opaža kao maltene jedno isto.
<BR>&nbsp;&nbsp;&nbsp;&nbsp;&nbsp;Osmehuje se svima. Privlači ljude; ona je moj magnet. Zato što postupa sa svakim kao da je on ona idealna verzija.
<BR>&nbsp;&nbsp;&nbsp;&nbsp;&nbsp;To je tako, za sad.
<BR>&nbsp;&nbsp;&nbsp;&nbsp;&nbsp;Bitna osobenost haotičnih sistema jeste to što se menjaju nepredvidljivo. Ne baš onoliko nepredvidljivo kao pre Šrederinih jednačina, ali, ipak, nepredvidljivo. Kad se čovek stropošta u prostranstva koja leže iza Fajgenbaumovog broja, konvergencija ili divergencija pojedinih stanja može nastupiti nepredvidljivo. Može se desiti da Mia sutra vidi nešto sasvim drugo. Ili ja.
<BR>&nbsp;&nbsp;&nbsp;&nbsp;&nbsp;Pojma nemam u šta je onako zurila idealna Mia u hotelskoj sobi kad nije zurila ni u mene ni u njega. Kad nisi senka na zidu pećine, nego kad si zaista ideal, šta može biti sledeće stanje?
<BR>&nbsp;&nbsp;&nbsp;&nbsp;&nbsp;Ne želim to da znam. Ali ništa i ne zavisi od toga da li ja želim ili ne želim. Ako to životno stanje iskoči u stvarnost, iskočiće. Onda će nam preostati samo da pokušamo da ga makar i na tren prikucamo pomoću naših brojeva; u tom cilju, ako zatreba, jurićemo ga i kroz jazbine, i lavirinte, i pećine duboke. Stanje Miino i moje moglo bi da divergira od onoga što znamo ka nečem što ja ne mogu ni zamisliti, niti želim zamisliti.
<BR>&nbsp;&nbsp;&nbsp;&nbsp;&nbsp;Ali, naravno, i to je podložno promeni.
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
