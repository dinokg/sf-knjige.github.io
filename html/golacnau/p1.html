<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1.
<P>&nbsp;&nbsp;&nbsp;&nbsp;&nbsp;Sa ove visine šuma je bila kao bogata, pegava pena; kao ogroman, šupljikav sunđer što obuhvata ceo svet; kao zver, koja se pritajila u iščekivanju, a posle je zaspala i prekrila se grubom mahovinom. Kao maska bez forme, koja prekriva lice, koje još niko i nikada nije video.
<BR>&nbsp;&nbsp;&nbsp;&nbsp;&nbsp;Perec je zbacio sandale i seo, pustivši da mu noge vise u ambis. Učinilo mu se da su mu se pete odmah ovlažile, kao da ih je odista spustio u toplu, ljubičastu izmaglicu, koja se skupila u senci pod urvinom. Izvukao je iz džepa kamičke koje je skupio i pedantno ih poređao kraj sebe, a onda je odabrao najmanji i lagano ga bacio nadole, u živo i ćutljivo, u zaspalo, ravnodušno, što guta zanavek, i bela iskra se ugasila, i ništa se nije desilo - nisu se pomerile nikakve grančice i nikakve se oči nisu otvorile da bi ga pogledale.
<BR>&nbsp;&nbsp;&nbsp;&nbsp;&nbsp;Ako se baca po jedan kamičak svakih minut i po, i ako je tačno ono, što je pričala jedna kuvarica, po nadimku Kazalunja, kao i ono šta je pretpostavljala madam Bardo, šef Grupe za pružanje pomoći lokalnom stanovništvu; i ako nije istina ono, o čemu su se došaptavali šofer Kec sa Neznancem iz grupe Inženjerskog prodiranja; i ako išta vredi ljudska intuicija; i ako se barem jednom u životu mogu ispuniti iščekivanja; tada će se posle sedmog kamička žbunje bučno razmaći, i na poljanu, na izgaženu travu, posedelu od rose, izaći će direktor go do pojasa, u sivim gabardenskim pantalonama sa ljubičastom ivicom, bučno dašćući, presijavajući se, žuto-ružičast, maljav, i otpočeće, ne gledajući ništa, ni šumu ispod sebe, ni nebo iznad sebe, da se savija, utapajući ogromne dlanove u travu, i da se izvija, dižući vetar zamasima širokih dlanova, i svaki put će se debela naslaga na njegovom stomaku namicati odozgo na pantalone, a vazduh, zasićen dioksidom i nikotinom, sa pištanjem i grgljanjem će izletati iz širom razjapljenih ustiju.
<BR>&nbsp;&nbsp;&nbsp;&nbsp;&nbsp;Žbunje se iza bučno razmaklo. Perec se oprezno osvrnuo, ali to nije bio direktor, to je bio poznat mu već Klaudije-Oktavijan Kućegajen iz grupe Iskorenjivanja. Lagano mu se približio i zaustavio na dva koraka od njega, posmatrajući Pereca odozgo nadole pažljivim tamnim očima. On je nešto ili znao, ili je nešto podozrevao, nešto izuzetno važno, i to znanje ili podozrevanje je sputavalo njegovo izduženo lice, skamenjeno lice čoveka koji je doneo ovamo, do urvine, čudnovatu uznemiravajuću novost; na svetu još niko nije znao za tu novost, ali je već bilo jasno da se sve na najodlučniji mogući način promenilo, da sve pređašnje od ovoga časa više nema nikakvog značaja i da će od svakoga, na kraju, biti zatraženo da pruži sve za šta je sposoban.
<BR>&nbsp;&nbsp;&nbsp;&nbsp;&nbsp;"A čije su ovo cipele?" upitao je i osvrnuo se.
<BR>&nbsp;&nbsp;&nbsp;&nbsp;&nbsp;"To nisu cipele", rekao je Perec. "To su sandale."
<BR>&nbsp;&nbsp;&nbsp;&nbsp;&nbsp;"Tako znači?" Kućegajeni se osmehnuo i počeo da izvlači iz džepa ogroman notes. "Sandale? Odlično, odista odlično. Ali, čije su to sandale?"
<BR>&nbsp;&nbsp;&nbsp;&nbsp;&nbsp;Primakao se urvini, oprezno bacio pogled nadole i odmah se povukao.
<BR>&nbsp;&nbsp;&nbsp;&nbsp;&nbsp;"Čovek sedi kraj provalije", rekao je, "a pored njega su sandale. Neizbežno se postavlja pitanje: čije su to sandale i gde im je vlasnik?"
<BR>&nbsp;&nbsp;&nbsp;&nbsp;&nbsp;"To su moje sandale", rekao je Perec.
<BR>&nbsp;&nbsp;&nbsp;&nbsp;&nbsp;"Vaše?" Kućegajeni je sumnjičavo pogledao na veliki notes. "Znači da sedite bosi? Zašto?"
<BR>&nbsp;&nbsp;&nbsp;&nbsp;&nbsp;"Bos - jer je drugačije nemoguće", objasnio je Perec. "Juče mi je tamo pala desna cipela i zato sam odlučio da ću ubuduće uvek sedeti ovde bos." Nagao se i bacio pogled između razmaknutih kolena. "Eno je, leži. Sada ću je kamenom..."
<BR>&nbsp;&nbsp;&nbsp;&nbsp;&nbsp;Kućegajeni mu je brzo ulovio ruku i oduzeo mu kamičak.
<BR>&nbsp;&nbsp;&nbsp;&nbsp;&nbsp;"Odista, običan kamen", rekao je. "Ali, to ništa ne menja, u stvari. Ne mogu da shvatim, Perec, zašto me zavaravate. Jer, cipela se odavde ne može videti - čak ako se ona odista i nalazi tamo, a da li je ona tamo, to je posebno pitanje, kojim ćemo da se pozabavimo kasnije - a kada već cipela ne može da se vidi, onda to znači da ne možete ni računati sa tim da ćete je pogoditi kamenom, čak i kada biste bili izuzetno precizni u gađanju i kada biste odista to i želeli: pri tome mislim na pogodak... Ali sada ćemo sve to da razjasnimo." Povukao je nogavice nagore i čučnuo.
<BR>&nbsp;&nbsp;&nbsp;&nbsp;&nbsp;"Znači, vi ste juče takođe bili ovde, na ovom mestu", rekao je. "A zašto? Zašto ste po drugi put došli na urvinu, gde ostali saradnici Uprave, a da i ne govorimo o honorarnim stručnjacima, dolaze jedino zbog toga da bi obavili nuždu?"
<BR>&nbsp;&nbsp;&nbsp;&nbsp;&nbsp;Perec se skupio. To je jednostavno od neznanja, pomislio je. Ne, ne, to nije izazov, a nije ni zloba, tome jednostavno ne treba pridavati nikakav značaj. To je jednostavno neznanje. A neznanju ne treba pridavati nikakav značaj, jer niko i ne pridaje značaj neznanju. Neznanje se prazni u šumi. Neznanje se uvek prazni na
<BR>&nbsp;&nbsp;&nbsp;&nbsp;&nbsp;nečemu.
<BR>&nbsp;&nbsp;&nbsp;&nbsp;&nbsp;"Sigurno vam se dopada da sedite ovde", ulagivački je nastavio Kućegajeni. "Vi sigurno jako volite šumu. Volite li je? Odgovarajte!"
<BR>&nbsp;&nbsp;&nbsp;&nbsp;&nbsp;"A vi?" upitao je Perec.
<BR>&nbsp;&nbsp;&nbsp;&nbsp;&nbsp;"A vi se ne zaboravljajte", rekao je ovaj uvređeno i otvorio notes. "Vi odlično znate gde ja radim, a ja sam u grupi Iskorenjivanja, i zato je vaše pitanje, ili tačnije rečeno kontrapitanje, u potpunosti lišeno svakog smisla. Vi odlično shvatate da se moj odnos prema šumi opredeljuje mojim službenim dugom, a čime se opredeljuje vaš odnos prema šumi - nije mi jasno. To nije dobro Perec, obavezno porazmislite o tome, savetujem vam to vas radi, vaše koristi radi, ne zbog sebe. Ne smete biti do te mere nerazumni. Sedi nad urvinom, bos, baca kamenje... A zašto, postavlja se pitanje? Da sam na vašem mestu, ja bih meni ispričao potpuno otvoreno sve. I sve bih postavio na svoje mesto. Odakle vi znate, možda postoje i olakšavajuće okolnosti i u tom slučaju vam možda ništa i ne preti. A, Perec, šta velite?"
<BR>&nbsp;&nbsp;&nbsp;&nbsp;&nbsp;"Ne", rekao je Perec. "To jest, razume se, da."
<BR>&nbsp;&nbsp;&nbsp;&nbsp;&nbsp;"Eto, vidite. Jednostavnost odmah nestaje, i više je jednostavno nema. Čija je ruka? - pitamo mi. Gde baca? Ili možda - kome? Ili možda - u koga cilja? A zašto?... I kako to možete da sedite na ivici urvine? Da li je to kod vas prirodno, ili ste se specijalno trenirali za to? Ja, na primer, ne mogu da sedim na ivici urvine. I strašno mi je i da pomislim, radi čega bih to mogao da počnem da treniram. Dobijam vrtoglavicu. I to je sasvim prirodno. Čovek nema zašta da sedi na ivici urvine. Naročito ako nema propusnicu za odlazak u šumu. Pokažite mi, molim vas, vašu propusnicu, Perec."
<BR>&nbsp;&nbsp;&nbsp;&nbsp;&nbsp;"Nemam propusnicu."
<BR>&nbsp;&nbsp;&nbsp;&nbsp;&nbsp;"Tako. Nemate je. A zašto?"
<BR>&nbsp;&nbsp;&nbsp;&nbsp;&nbsp;"Ne znam... ne daju mi je, eto."
<BR>&nbsp;&nbsp;&nbsp;&nbsp;&nbsp;"Pravilno rade što vam je ne daju. Mi to dobro znamo. A zašto vam je ne daju? Meni su je dali, njemu su je dali, njima su ih dali i još mnogima, a vama je zbog nečega ne daju."
<BR>&nbsp;&nbsp;&nbsp;&nbsp;&nbsp;Perec je oprezno bacio pogled na njega. Izduženi debeli nos Kućegajenog se pomerao, oči su mu učestalo treptale.
<BR>&nbsp;&nbsp;&nbsp;&nbsp;&nbsp;"Sigurno zbog toga što sam čovek sa strane", izrekao je svoju pretpostavku Perec. "Sigurno zbog toga."
<BR>&nbsp;&nbsp;&nbsp;&nbsp;&nbsp;"I ne interesujem se samo ja za vas", nastavio je Kućegajeni u poverenju. "Kada bih to bio samo ja! Za vas se interesuju i mnogo važniji ljudi... Slušajte, Perec, kako bi bilo da se pomerite od urvine, da možemo da nastavimo? Počinje da mi se vrti u glavi kada vas posmatram."
<BR>&nbsp;&nbsp;&nbsp;&nbsp;&nbsp;Perec je ustao, počeo da skakuće na jednoj nozi, navlačeći sandalu.
<BR>&nbsp;&nbsp;&nbsp;&nbsp;&nbsp;"Oh, pa udaljite se od ivice!" paćenički je povikao Kućegajeni, mašući na Pereca notesom. "Ubićete me jednom svojim ludorijama!"
<BR>&nbsp;&nbsp;&nbsp;&nbsp;&nbsp;"Sada je već sve u redu", rekao je Perec, lupkajući nogom o zemlju. "Neću više. Idemo?"
<BR>&nbsp;&nbsp;&nbsp;&nbsp;&nbsp;"Idemo", rekao je Kućegajeni. "Ali ja moram da konstatujem da mi niste odgovorili ni na jedno moje pitanje. Odista me ogorčujete, Perec. Zar je to na svome mestu?" Bacio je pogled u veliki notes i, slegavši ramenima, strpao ga pod ruku. "Ovo je čak i strašno. Apsolutno nikakvih utisaka, a da i ne govorim o informaciji."
<BR>&nbsp;&nbsp;&nbsp;&nbsp;&nbsp;"Tako, a šta da odgovorim?" rekao je Perec. "Jednostavno mi je bilo potrebno da ovde porazgovaram sa direktorom."
<BR>&nbsp;&nbsp;&nbsp;&nbsp;&nbsp;Kućegajeni je zamro, kao da se skamenio u žbunju.
<BR>&nbsp;&nbsp;&nbsp;&nbsp;&nbsp;"Aj, tako se to znači kod vas radi", rekao je on promenjenim glasom.
<BR>&nbsp;&nbsp;&nbsp;&nbsp;&nbsp;"Šta se to radi? Ništa se ne radi..."
<BR>&nbsp;&nbsp;&nbsp;&nbsp;&nbsp;"Ne-ne", šapatom je prozborio Kućegajeni, osvrćući se oko sebe. "Ćutite i još jednom ćutite. Nisu mi potrebne nikakve reči. Sve sam već shvatio. Bili ste u pravu."
<BR>&nbsp;&nbsp;&nbsp;&nbsp;&nbsp;"Šta ste to shvatili? U čemu sam ja to bio u pravu?"
<BR>&nbsp;&nbsp;&nbsp;&nbsp;&nbsp;"Ne, ne, ništa ja nisam shvatio. Nisam shvatio i tačka. Možete da budete u potpunosti mirni. Nisam shvatio i - nisam shvatio. I sve u svemu ja ovde nisam bio i vas nisam ni video."
<BR>&nbsp;&nbsp;&nbsp;&nbsp;&nbsp;Prošli su pored klupe, popeli se uz izlizane stepenice, skrenuli u aleju posutu sitnim crvenim peskom i stupili na teritoriju Uprave.
<BR>&nbsp;&nbsp;&nbsp;&nbsp;&nbsp;"Potpuna jasnost može da postoji samo na određenom nivou", govorio je Kućegajeni. "I svako mora da zna na šta može da pretenduje. Ja sam pretendovao na jasnoću na mom nivou, to je moje pravo, i ja sam ga iscrpeo. A tamo, gde se završavaju prava, tamo otpočinju obaveze..."
<BR>&nbsp;&nbsp;&nbsp;&nbsp;&nbsp;Prošli su pored kotedža sa po deset stanova sa zavesicama od tila na prozorima, prošli pored garaže, presekli sportski teren i krenuli pored magacina, pored hotela u čijim je vratima stajao sa tašnom bolešljivo-bledi komandant sa nepokretno izbuljenim očima, pored dugačke tarabe, iza koje su škriputali motori. Išli su sve brže, jer je vremena bilo još jako malo, i zato su potrčali, i ipak, kada su uleteli u trpezariju, bilo je već kasno, i sva su mesta bila zauzeta, samo su za dežurnim stočićem u udaljenom uglu preostala još dva mesta, a treće je zauzimao šofer Kec, i šofer Kec im je, primetivši da oni neodlučno trupću na pragu, počeo da maše viljuškom, pozivajući ih k sebi.
<BR>&nbsp;&nbsp;&nbsp;&nbsp;&nbsp;Svi su pili kefir, i Perec je takođe uzeo kefir, tako da se na njihovom stolu, na zamašćenom čaršavu, postrojilo šest flaša, a kada je Perec počeo pod stolom da pomiče nogama, smeštajući se što je mogao udobnije na sedištu bez naslona, počelo je da zvekeće staklo, i u prolaz između stočića se iskotrljala flaša od konjaka. Šofer Kec ju je vešto uhvatio i strpao nazad pod sto, i tamo je ponovo počelo da zvekeće staklo.
<BR>&nbsp;&nbsp;&nbsp;&nbsp;&nbsp;"Opreznije malo nogama", rekao je.
<BR>&nbsp;&nbsp;&nbsp;&nbsp;&nbsp;"Slučajno sam", rekao je Perec. "Nisam znao."
<BR>&nbsp;&nbsp;&nbsp;&nbsp;&nbsp;"A zar sam ja znao?" pobunio se šofer Kec. "Tamo ih je četiri, dokazuj posle da ti nisi dizalica."
<BR>&nbsp;&nbsp;&nbsp;&nbsp;&nbsp;"No, a ja, na primer, uopšte ne pijem", dostojanstveno je rekao Kućegajeni.
<BR>&nbsp;&nbsp;&nbsp;&nbsp;&nbsp;"Znamo mi kako vi ne pijete", rekao je Kec. "Na isti način i mi ne pijemo."
<BR>&nbsp;&nbsp;&nbsp;&nbsp;&nbsp;"Ali jetra mi je obolela!" počeo je da se nervira Kućegajeni. "Evo i potvrde."
<BR>&nbsp;&nbsp;&nbsp;&nbsp;&nbsp;Odnekud je izvukao i strpao pod nos Perecu izgužvani komad papira istrgnut iz sveske, sa trouglastim pečatom. To je odista bila potvrda, ispisana nečitkim rukopisom lekara. Perec je uspeo da pročita jednu jedinu reč: "Antabus."
<BR>&nbsp;&nbsp;&nbsp;&nbsp;&nbsp;"A imam ih i za prošlu, pa i za pretprošlu godinu, samo su u sefu."
<BR>&nbsp;&nbsp;&nbsp;&nbsp;&nbsp;Šofer Kec potvrdu nije hteo ni da pogleda. Iscedio je punu čašu kefira, omirisao zglob kažiprsta i pustivši suzu, rekao glasom koji je najednom postao monoton:
<BR>&nbsp;&nbsp;&nbsp;&nbsp;&nbsp;"Eto, na primer, šta se još može naći u šumi? Drveće." Obrisao je rukavom oči. "Ali ono na mestu ne stoji: skakuće. Jesi li shvatio?"
<BR>&nbsp;&nbsp;&nbsp;&nbsp;&nbsp;"No-no?" sa nestrpljenjem je upitao Perec. "Kako to - skakuće?"
<BR>&nbsp;&nbsp;&nbsp;&nbsp;&nbsp;"Eto, tako. Stoji drveće nepokretno. Drvo, jednom rečju. Posle toga počinje da se grči, grči i kada samo počne! Buka, treštanje, čovek jednostavno da ne shvati šta je. Deset metara. Kabinu mi je udesilo. I ponovo stoji."
<BR>&nbsp;&nbsp;&nbsp;&nbsp;&nbsp;"Zašto?" upitao je Perec.
<BR>&nbsp;&nbsp;&nbsp;&nbsp;&nbsp;"Zato što se naziva skačuće drvo", objasnio je Kec, sipajući sebi još kefira.
<BR>&nbsp;&nbsp;&nbsp;&nbsp;&nbsp;"Juče je stigla partija novih električnih testera", izvestio je Kućegajeni, oblizujući usne. "Fenomenalna produktivnost. Rekao bih čak da to nisu testere, već kombajni za testerisanje. Naši kombajni za iskorenjivanje."
<BR>&nbsp;&nbsp;&nbsp;&nbsp;&nbsp;A unaokolo su svi pili kefir - iz kristalnih čaša, iz metalnih lončića, iz šoljica za crnu kafu, iz papirnih fišečića, pravo iz flaša. Svima su noge bile zavučene ispod stolica. I svi su, očigledno, mogli da pokažu potvrde o oboljenjima jetre, želuca, dvanaestopalačnog creva. I za ovu, a i za prethodne godine.
<BR>&nbsp;&nbsp;&nbsp;&nbsp;&nbsp;"A onda me je pozvao menadžer", nastavio je Kec povišenim tonom, "i pita me, zašto mi je kabina ulubljena. 'Ponovo si, strvino', kaže, 'nešto bez dozvole vozio?' Eto vi, pane Perec, igrate sa njim šah, mogli biste da kažete za mene neku reč, on vas poštuje često o vama govori... 'Perec je', kaže, 'jedina figura! Ja', kaže on, 'za Pereca kola neću dati, nemojte ni da tražite. Takvog čoveka ne smemo da puštamo. Shvatite', kaže on, 'budale, da će nam bez njega svima loše biti!' Hoćete li prozboriti?"
<BR>&nbsp;&nbsp;&nbsp;&nbsp;&nbsp;"Do-dobro", progovorio je Perec preko volje. "Pokušaću."
<BR>&nbsp;&nbsp;&nbsp;&nbsp;&nbsp;"Sa menadžerom mogu ja da porazgovaram", rekao je Kućegajeni. "Zajedno smo služili, ja sam bio kapetan, a on je kod mene bio poručnik. I sada me još pozdravlja vojnički, prinošenjem desnog dlana kačketu."
<BR>&nbsp;&nbsp;&nbsp;&nbsp;&nbsp;"A onda postoje još i rusalke", rekao je Kec, držeći na vrhu prsta čašu sa kefirom. "U ogromnim, čistim jezerima. One tamo leže, jesi li me shvatio? Gole."
<BR>&nbsp;&nbsp;&nbsp;&nbsp;&nbsp;"To vam se, Kec, pričinilo od vašeg kefira", rekao je Kućegajeni.
<BR>&nbsp;&nbsp;&nbsp;&nbsp;&nbsp;"Sam ih lično nisam video", usprotivio se Kec, prinoseći čašu ustima. "Ali voda iz tih jezera se ne sme piti."
<BR>&nbsp;&nbsp;&nbsp;&nbsp;&nbsp;"Niste ih videli, jer ih i nema", rekao je Kućegajeni. "Rusalke - to je mistika."
<BR>&nbsp;&nbsp;&nbsp;&nbsp;&nbsp;"Sam si ti mistika", rekao je Kec, brišući oči rukavom.
<BR>&nbsp;&nbsp;&nbsp;&nbsp;&nbsp;"Stanite", rekao je Perec. "Stanite. Kec, vi kažete da one tamo leže... I šta još? Nemoguće je da samo leže i ništa više."
<BR>&nbsp;&nbsp;&nbsp;&nbsp;&nbsp;Lako je moguće da one žive pod vodom i isplivavaju na površinu, kao što mi izlazimo na balkon iz zadimljene sobe za vreme mesečeve noći i, zatvorivši oči, podmećemo lice hladnoj struji vazduha; i tada one jednostavno leže. Mogu da leže. Jednostavno da leže i ništa više. Da se odmaraju. I lenjo međusobno razgovaraju i smeškaju se jedna drugoj...
<BR>&nbsp;&nbsp;&nbsp;&nbsp;&nbsp;"Ne diskutuj sa mnom", rekao je Kec, gledajući Kućegajenog u oči. "Da li si ikada bio u šumi? Nikada nisi bio u šumi i blebećeš."
<BR>&nbsp;&nbsp;&nbsp;&nbsp;&nbsp;"I glupo je", rekao je Kućegajeni. "Šta da radim u toj vašoj šumi? Imam i propusnicu za tu vašu šumu. A vi, Kec, nikakve propusnice i nemate: Pokažite mi, molim vas, vašu propusnicu, Kec."
<BR>&nbsp;&nbsp;&nbsp;&nbsp;&nbsp;"Ja lično te rusalke nisam video", ponovio je Kec, obraćajući se Perecu. "Ali u njih u potpunosti verujem. Jer, momci pričaju. Pa je čak i onaj Kandid pričao. A Kandid je o šumi znao sve. On je u šumu ulazio kao kad kod svoje žene ide, znao je u njoj sve, svaku bogazu. On je i poginuo tamo, u toj svojoj šumi."
<BR>&nbsp;&nbsp;&nbsp;&nbsp;&nbsp;"Eh, da je barem poginuo", rekao je Kućegajeni značajno.
<BR>&nbsp;&nbsp;&nbsp;&nbsp;&nbsp;"Šta to 'ah, kada bi'. Odleteo je čovek helikopterom, i tri godine ni traga ni glasa o njemu. U novinama umrlica, opelo je održano, šta bi još hteo? Slupao se Kandid, to je jasno."
<BR>&nbsp;&nbsp;&nbsp;&nbsp;&nbsp;"Suviše malo znamo", rekao je Kućegajeni, "da bismo mogli bilo šta kategorično da tvrdimo."
<BR>&nbsp;&nbsp;&nbsp;&nbsp;&nbsp;Kec je otpljunuo i krenuo ka šanku da uzme još jednu flašu kefira. Tada se Kućegajeni nagao ka uvetu Pereca i nemirnih očiju prošaptao:
<BR>&nbsp;&nbsp;&nbsp;&nbsp;&nbsp;"Imajte na umu, da je što se tiče Kandida postojalo tajno naređenje... smatram da imam prava da vas informišem, jer ste vi - čovek sa strane..."
<BR>&nbsp;&nbsp;&nbsp;&nbsp;&nbsp;"Kakvo naređenje?"
<BR>&nbsp;&nbsp;&nbsp;&nbsp;&nbsp;"Smatrati ga živim", tupo je prošaptao Kućegajeni i odmakao se. "Dobar je, svež kefir danas", rekao je naglas.
<BR>&nbsp;&nbsp;&nbsp;&nbsp;&nbsp;U trpezariji je otpočela buka. Oni, koji su već doručkovali, ustajali su, pomerajući stolice i kretali ka izlazu, glasno razgovarajući i bacajući šibice na pod. Kućegajeni se besno osvrtao i svima, koji su prolazili pokraj njega, govorio: "Nekako čudno, gospodo, pa vi vidite da mi razgovaramo..."
<BR>&nbsp;&nbsp;&nbsp;&nbsp;&nbsp;Kada se Kec vratio sa flašom, Perec mu je rekao: "Zar je to menadžer ozbiljno govorio, da mi neće dati kola? sigurno se jednostavno samo našalio?"
<BR>&nbsp;&nbsp;&nbsp;&nbsp;&nbsp;"A zašto bi se šalio? On vas, pane Perec mnogo voli, bez vas mu je dosadno, i njemu ne ide u račun da vas odavde pušta... No, pustiće vas, i šta će on imati od toga? Eto, tako stoje stvari."
<BR>&nbsp;&nbsp;&nbsp;&nbsp;&nbsp;Perec se ugrizao za usnu.
<BR>&nbsp;&nbsp;&nbsp;&nbsp;&nbsp;"Kako onda da odem? Ja ovde nemam šta više da radim. I viza još malo pa će mi isteći. A uz sve to, ja jednostavno želim da otputujem."
<BR>&nbsp;&nbsp;&nbsp;&nbsp;&nbsp;"Sve u svemu", rekao je Kec, "ako dobijete tri stroga ukora, vas će odavde najuriti dok kažete britva. Daće vam specijalni autobus, šofera će probuditi usred noći, stvari nećete uspeti da skupite... Kako kod nas rade momci? Prvi strogi - i dobija nižu dužnost. Drugi strogi - šalju u šumu, grehe čovek da moli. A treći - pozdrav, do viđenja. Ako ja recimo poželim da se svega ovoga otarasim, ja ću ispiti pola flaše i lupiti ovoga ovde po njušci." Pokazao je Kućegajenog. "Odmah će mi ukinuti premiju i prebaciti me na tegljač đubreta. Šta tada ja radim? Ispijam ponovo pola flaše i lupam ovoga ovde po njušci po drugi put, shvataš li to? Tada me skidaju i sa tegljača đubreta i šalju u biostanicu da lovim razne tamo mikrobe. Ali, u biostanicu ja ne odlazim, već ispijam još pola flaše i lupam ga po njušci i po treći put. I - tada je kraj. Otpušten zbog nedoličnog ponašanja i proteran u roku od dvadeset i četiri časa."
<BR>&nbsp;&nbsp;&nbsp;&nbsp;&nbsp;Kućegajeni je pripretio Kecu prstom.
<BR>&nbsp;&nbsp;&nbsp;&nbsp;&nbsp;"Dezinformacija, dezinformacija, Kec. Kao prvo, između tih postupaka treba da prođe najmanje mesec dana, jer se inače svi ti postupci razmatraju kao jedan, i onaj ko je narušio pravila biće jednostavno strpan u ćuzu, tako da nema ništaod pokretanja slučaja unutar same Uprave. Kao drugo, posle drugog postupka krivca šalju u šumu momentalno u pratnji straže, tako da je on lišen mogućnosti da obavi treći postupak onako kako bi to on želeo. Ne slušajte ga, Perec, on se u tim problemima nikako ne snalazi."
<BR>&nbsp;&nbsp;&nbsp;&nbsp;&nbsp;Kec je otpio malo kefira, namrštio se i podrignuo:
<BR>&nbsp;&nbsp;&nbsp;&nbsp;&nbsp;"To je tačno", priznao je. "Tu sam ja, može se reći, odista... malo. Izvinite, pan Perec."
<BR>&nbsp;&nbsp;&nbsp;&nbsp;&nbsp;"Ma ne, zar je važno..." tužno je rekao Perec.
<BR>&nbsp;&nbsp;&nbsp;&nbsp;&nbsp;"Svejedno ja nisam u stanju da ni zbog čega lupam čoveka onako po fizionomiji."
<BR>&nbsp;&nbsp;&nbsp;&nbsp;&nbsp;"Pa nije baš obavezno po onoj... po njušci", rekao je Kec. "Može se na primer i po onom... po zadnjici. Ili jednostavno pocepati mu odelo."
<BR>&nbsp;&nbsp;&nbsp;&nbsp;&nbsp;"Ne, ja to ne umem", rekao je Perec.
<BR>&nbsp;&nbsp;&nbsp;&nbsp;&nbsp;"Tada stvari loše stoje", rekao je Kec. "Tada vam ne zavidim, pane Perec. U tom slučaju mi ćemo nešto drugo učiniti. Sutra u sedam izjutra dođite u garažu, sedite tamo u moja kola i čekajte me. Ja ću vas odvesti."
<BR>&nbsp;&nbsp;&nbsp;&nbsp;&nbsp;"Odista?" obradovao se Perec.
<BR>&nbsp;&nbsp;&nbsp;&nbsp;&nbsp;"Kako da ne. Ja ionako sutra moram na Kontinent staro gvožđe da vučem. Zajedno ćemo i krenuti."
<BR>&nbsp;&nbsp;&nbsp;&nbsp;&nbsp;U uglu je neko najednom jezivo zaurlao: "Šta si to uradio? Moju si supu prolio!"
<BR>&nbsp;&nbsp;&nbsp;&nbsp;&nbsp;"Čovek mora da bude jednostavan i jasan", rekao je Kućegajeni. "Ne shvatam ja, Perec, zašto hoćete da odete odavde. Niko ne želi da ode, a vi želite."
<BR>&nbsp;&nbsp;&nbsp;&nbsp;&nbsp;"Kod mene je to uvek tako", rekao je Perec. "Uvek sve radim naopačke. I zašto bi to čovek obavezno morao da bude jednostavan i jasan?"
<BR>&nbsp;&nbsp;&nbsp;&nbsp;&nbsp;"Čovek mora da bude antialkoholičar", izjavio je Kec, njušeći zglob kažiprsta. "Hoćeš da kažeš da ne mora?"
<BR>&nbsp;&nbsp;&nbsp;&nbsp;&nbsp;"Ja ne pijem", rekao je Kućegajeni. "I to ne pijem iz jednostavnog i svima jasnog razloga: bolesna mi je jetra. Tako da me vi, Kec, ne možete na tome uloviti."
<BR>&nbsp;&nbsp;&nbsp;&nbsp;&nbsp;"Šta mene u šumi čudi", rekao je Kec, "to su blatišta. Ona su vrela, da li ti je to jasno? To nikako ne mogu da podnesem. Nikako ne mogu da se naviknem. Uletiš tako negde, snese te sa puta, i eto, sedim ja u kabini i ne mogu da izađem napolje. Kao čorba vruća. Para se diže, i miriše na čorbu, čak sam probao i da ga kusam, samo je neukusno, soli u blatu nema, šta li... Ne-ne šuma - to odista nije za čoveka. I šta to tamo oni nisu videli? A teraju i dovlače tehniku, kao u proseku, ona tamo propada, a oni stalno još i još poručuju, ona tone, a oni još..."
<BR>&nbsp;&nbsp;&nbsp;&nbsp;&nbsp;"Zeleno mirišljavo izobilje. Izobilje boja, izobilje mirisa. Izobilje života. I sve je tuđe. Nekako je i poznato, nečim je i poznato, ali je u stvarnosti - tuđe. Sigurno je najteže od svega pomiriti se sa tim, da je ono i tuđe i poznato istovremeno. Sa tim da je ono - deo našeg sveta, put puti naše, ali je pri tome prekinulo svaku vezu i ne želi više da nas poznaje. Sigurno bi tako i pitekantrop mogao da misli o nama, o svojim potomcima - sa prekorom i sa strahom..."
<BR>&nbsp;&nbsp;&nbsp;&nbsp;&nbsp;"Kada stigne naređenje", izjavio je Kućegajeni, "mi ćemo tamo pokrenuti ne one vaše ništavne buldožere - guseničare, već nešto pravo, i za dva meseca ćemo pretvoriti sve u... ehe... u betoniran teren, suv i ravan."
<BR>&nbsp;&nbsp;&nbsp;&nbsp;&nbsp;"Ti ćeš to pretvoriti", rekao je Kec. "Ako te čovek na vreme ne tresne po njušci, ti ćeš i rođenog oca u betonsku površinu da pretvoriš. Da bi stvari bile jasnije."
<BR>&nbsp;&nbsp;&nbsp;&nbsp;&nbsp;Počela je da zavija sirena. U prozorima su počela da drhte stakla, i tog istog časa je nad vratima grunulo zvono, počele su da trepću svetiljke na zidovima, a nad šankom se upalio krupni ispisani natpis: "Diži se, izlazi!" Kućegajeni je brzo ustao, pomerio skazaljke na ručnom satu i, ne rekavši ni reči, potrčao.
<BR>&nbsp;&nbsp;&nbsp;&nbsp;&nbsp;"No, idem", rekao je Perec. "Vreme je da počnem da radim."
<BR>&nbsp;&nbsp;&nbsp;&nbsp;&nbsp;"Vreme je", složio se Kec. "Odista je vreme."
<BR>&nbsp;&nbsp;&nbsp;&nbsp;&nbsp;Smakao je jaknu, pedantno je savio i, sastavivši stolice, legao, stavivši jaknu pod glavu.
<BR>&nbsp;&nbsp;&nbsp;&nbsp;&nbsp;"Znači, sutra u sedam?" rekao je Perec.
<BR>&nbsp;&nbsp;&nbsp;&nbsp;&nbsp;"Šta to?" upitao je Kec sanjivim glasom.
<BR>&nbsp;&nbsp;&nbsp;&nbsp;&nbsp;"Sutra u sedam ću doći."
<BR>&nbsp;&nbsp;&nbsp;&nbsp;&nbsp;"Gde to?" upitao je Kec, okrećući se na stolicama. "Razilaze se, podlaci", promrmljao je. "Koliko sam im puta rekao: postavite otoman..."
<BR>&nbsp;&nbsp;&nbsp;&nbsp;&nbsp;"U garažu", rekao je Perec. "U vaša kola."
<BR>&nbsp;&nbsp;&nbsp;&nbsp;&nbsp;"Aha... No, dođite, dođite, videćemo već. Teško je to sve srediti."
<BR>&nbsp;&nbsp;&nbsp;&nbsp;&nbsp;Podvio je noge, strpao dlanove pod ruke i počeo da sopće. Ruke su mu bile maljave, a ispod malja se videla tetovaža. Tamo je bilo ispisano: 'Šta nas uništava' i 'Samo napred'. Perec je krenuo prema izlazu.
<BR>&nbsp;&nbsp;&nbsp;&nbsp;&nbsp;Prešao je preko daske postavljene preko ogromne bare u zadnjem dvorištu, obišao čitavo brdo praznih konzervi, provukao se kroz otvor na tarabi i kroz službeni ulaz ušao u zgradu Uprave. U hodnicima je bilo hladno i mračno, zaudaralo je na nikotin, prašinu, ustajali papir. Nigde nije bilo nikoga, kroz tapacirana vrata se ništa nije čulo. Uz usko stepenište bez ograde, pridržavajući se za olupani zid, Perec se popeo na prvi sprat i prišao vratima, na kojima se palio i gasio natpis: 'Operi dobro ruke pre rada'. Na vratima se nalazilo ogromno crno slovo 'M'. Perec je gurnuo vrata i osetio da je potresen konstatovavši da je dospeo u svoj kabinet. To jest, to razume se nije bio njegov kabinet, to je bio kabinet Kima, načelnika grupe Naučne bezbednosti, ali su Perecu postavili sto upravo u tom kabinetu, i sada se taj sto nalazio po strani od vrata, kraj zida prekrivenog keramičkim pločicama, i pola stola je zauzimala, kao i uvek, prekrivena navlakom pisaća mašina 'Mercedes' a kraj ogromnog, opranog prozora nalazio se Kimov sto, a sam Kim je već radio: sedeo je povijen nad logaritmarom.
<BR>&nbsp;&nbsp;&nbsp;&nbsp;&nbsp;"Hteo sam ruke da operem...", rekao je Perec zbunjeno.
<BR>&nbsp;&nbsp;&nbsp;&nbsp;&nbsp;"Operi, operi", rekao je Kim, klimnuvši glavom. "Evo ti umivaonika. Sada će sve biti jako zgodno. Sada će svi dolaziti kod nas."
<BR>&nbsp;&nbsp;&nbsp;&nbsp;&nbsp;Perec je prišao umivaoniku i počeo da pere ruke. Prao je ruke hladnom i vrelom vodom, sa dve vrste sapuna i specijalnom pastom za uklanjanje masnoće sa ruku, trljao ih sunđerom i pomoću nekoliko četkica raznog stepena čvrstine. Posle je uključio električni aparat za sušenje i jedno vreme držao rozikaste vlažne šake pod mlazom toplog vazduha koji je urlao.
<BR>&nbsp;&nbsp;&nbsp;&nbsp;&nbsp;"U četiri sata su svima objavili da će nas prebaciti na prvi sprat", rekao je Kim. "Gde si tada bio? Kod Alevtine?"
<BR>&nbsp;&nbsp;&nbsp;&nbsp;&nbsp;"Ne, bio sam na urvini", rekao je Perec, sedajući na svoj sto.
<BR>&nbsp;&nbsp;&nbsp;&nbsp;&nbsp;Vrata su se širom otvorila, i u prostoriju je brzo uleteo Prokonzul, počeo da maše prijateljski pozdravljajući ih tašnom i nestao iza kulisa. Čulo se kako su zaškripala vrata kabine i kako je škljocnula reza. Perec je skinuo pokrivač sa 'Mercedesa', posedeo malo nepokretno, a onda prišao prozoru i otvorio ga.
<BR>&nbsp;&nbsp;&nbsp;&nbsp;&nbsp;Šuma se odavde nije videla, ali je šuma postojala. Ona je uvek postojala, iako je mogla da se vidi samo sa urvine. Na bilo kom drugom mestu Uprave, šumu je inače uvek nešto zaklanjalo. Zaklanjale su je bež boje zgrade radionica i četvorospratna garaža za lične automobile saradnika. Zaklanjale su je staje domaćinstva i veš okačen kraj perionice, gde je neprekidno bila u kvaru centrifuga. Zaklanjao ju je park sa rondoima i paviljonima, sa ogromnim točkom i kupačicama od gipsa, prekrivenim natpisima ispisanim olovkom. Zaklanjale su je vile sa verandama, uvijene lozicom, i sa krstovima televizijskih antena. A odavde, sa prozora prvog sprata, šuma se nije videla zbog visoke ograde od cigala, za sada još nedovršene, ali već izuzetno visoke, koja je podizana oko pljosnate prizemne zgrade grupe Inženjerskog prodiranja. Šuma je mogla da se vidi samo sa urvine.
<BR>&nbsp;&nbsp;&nbsp;&nbsp;&nbsp;Ali čak i čovek, koji nikada u životu nije video šumu, nije razmišljao o njoj, ništa nije čuo o šumi, koji se nije bojao šume i nije maštao o šumi, čak je i takav čovek lako mogao da se doseti da šuma postoji već jednostavno samo zbog toga, što je postojala Uprava. Eto, ja sam odista davno, davno razmišljao o šumi, diskutovao o šumi, viđao sam je u mojim snovima, ali nisam čak ni nagađao da ona postoji u stvarnosti. I uverio sam se u njeno postojanje ne onda kada sam po prvi put stigao na urvinu, već kada sam pročitao natpis kraj ulaza: 'Uprava za pitanja šume'. Stajao sam pred tom tablom sa koferom u ruci, prašnjav i sasušen posle dugog puta, čitao sam i nanovo prečitavao šta je pisalo na tabli i osećao slabost u kolenima, jer sam sada znao da šuma postoji a to znači da je sve, što sam dotle razmišljao o njoj - igra slabe uobrazilje, bleda, nemoćna laž. Šuma postoji, i ova ogromna, mračna zgrada bavi se njenom sudbinom...
<BR>&nbsp;&nbsp;&nbsp;&nbsp;&nbsp;"Kim", rekao je Perec, "zar je moguće da tako neću ni dospeti u šumu? Jer, ja sutra odlazim."
<BR>&nbsp;&nbsp;&nbsp;&nbsp;&nbsp;"A ti odista želiš da dospeš tamo?" upitao je Kim rasejano.
<BR>&nbsp;&nbsp;&nbsp;&nbsp;&nbsp;Zeleno vrelo blatište, nervno, preplašeno drveće, rusalke koje se odmaraju na vodi pod mesecom od svoje tajanstvene delatnosti u dubini, oprezni, nepojmljivi starosedeoci, napuštena sela...
<BR>&nbsp;&nbsp;&nbsp;&nbsp;&nbsp;"Ne znam", rekao je Perec.
<BR>&nbsp;&nbsp;&nbsp;&nbsp;&nbsp;"Ti tamo ne smeš, Perec moj", rekao je Kim. "Tamo mogu da idu samo ljudi koji nikada nisu razmišljali o šumi: oji su uvek jednostavno pljuckali na šumu. A ti to sve previše primaš k srcu. Šuma je za tebe opasna, jer će te prevariti."
<BR>&nbsp;&nbsp;&nbsp;&nbsp;&nbsp;"Sigurno", rekao je Perec. "Ali ja sam doputovao ovamo jedino zbog toga da bih je video."
<BR>&nbsp;&nbsp;&nbsp;&nbsp;&nbsp;"A šta će ti gorke istine?" rekao je Kim. "Šta ćeš da radiš sa njima? I šta ćeš ti uopšte da radiš u šumi? Da plačeš o mašti koja se pretvorila u sudbinu? Da se moliš da sve bude drugačije? Ili ćeš još, ne dao bog, da počneš da preuređuješ ono što postoji u ono što bi trebalo da bude?"
<BR>&nbsp;&nbsp;&nbsp;&nbsp;&nbsp;"A zašto sam uopšte dolazio ovamo?"
<BR>&nbsp;&nbsp;&nbsp;&nbsp;&nbsp;"Da bi se ubedio. Zar ne shvataš kako je sve to važno: ubediti se. Drugi dolaze zbog nečeg drugog. Da otkriju u šumi kubike drveta. Ili da pronađu bakteriju života. Ili da napišu disertaciju. Ili da dobiju propusnicu, ali ne zbog toga da bi išli u šumu, već jednostavno onako, za svaki slučaj: jednom može dobro da im dođe, a i nemaju baš svi. A maksimalna granica mašte je - izvući iz šume raskošni park, kao što skulptor izvlači statuu iz komada mermera. Da bi kasnije taj park strigli. Iz godine u godinu. Da mu ne dozvole da ponovo postane šuma."
<BR>&nbsp;&nbsp;&nbsp;&nbsp;&nbsp;"Da odem ja odavde nekako", rekao je Perec. "Nemam ja šta ovde da radim. Neko treba da ode odavde, ili ja, ili svi vi."
<BR>&nbsp;&nbsp;&nbsp;&nbsp;&nbsp;"Daj da množimo", rekao je Kim, i Perec je seo za svoj sto, našao na brzu ruku sklepanu utičnicu i uključio 'Mercedes'.
<BR>&nbsp;&nbsp;&nbsp;&nbsp;&nbsp;"Sedam stotina devedeset tri pet stotina dvadeset i dva puta dve stotine šesdeset šest nula jedanaest..."
<BR>&nbsp;&nbsp;&nbsp;&nbsp;&nbsp;'Mercedes' je počeo da lupka i skakuće. Perec je sačekao da se on smiri, i zapinjujući pomalo, pročitao je odgovor.
<BR>&nbsp;&nbsp;&nbsp;&nbsp;&nbsp;"Tako. Ugasi", rekao je Kim. "A sada šest stotina devedeset osam tri stotine dvanaest podeli sa deset petnaest..."
<BR>&nbsp;&nbsp;&nbsp;&nbsp;&nbsp;Kim je diktirao cifre, a Perec ih je otkucavao, pritiskao dirke za množenje i deljenje, sabirao, oduzimao, izvlačio korene, i sve je teklo kao i obično.
<BR>&nbsp;&nbsp;&nbsp;&nbsp;&nbsp;"Dvanaest puta deset", rekao je Kim. "Pomnožiti."
<BR>&nbsp;&nbsp;&nbsp;&nbsp;&nbsp;"Jedan nula nula sedam", mehanički je izdiktirao Perec, a onda se trgao i rekao: "Slušaj, pa ona laže. Treba da bude sto i dvadeset."
<BR>&nbsp;&nbsp;&nbsp;&nbsp;&nbsp;"Znam, znam", nestrpljivo je rekao Kim. "Jedan nula nula sedam", ponovio je on. "A sada mi izvuci koren iz deset nula sedam..."
<BR>&nbsp;&nbsp;&nbsp;&nbsp;&nbsp;"Odmah", rekao je Perec.
<BR>&nbsp;&nbsp;&nbsp;&nbsp;&nbsp;Ponovo se začulo škljocanje reze iza kulisa, i pojavio se Prokonzul, ružičast, svež i zadovoljan. Počeo je da pere ruke, pevušeći pri tome prijatnim glasom 'Ave Marija'. Posle toga je proglasio:
<BR>&nbsp;&nbsp;&nbsp;&nbsp;&nbsp;"Kakvo je to ipak čudo - šuma, gospodo moja! I kako mi samo prestupno malo govorimo i pišemo o njoj! A ona je izuzetno dostojna toga da se piše o njoj. Ona oblagoroduje, budi najviša moguća osećanja. Ona pomaže progresu. I ona je nalik na simbol tog progresa. A mi nikako ne možemo da presečemo širenje nekvalifikovanih glasina, vajkanja, viceva. Propaganda šume se u stvari i ne vodi. O šumi se govori i misli đavo će ga u stvari znati šta..."
<BR>&nbsp;&nbsp;&nbsp;&nbsp;&nbsp;"Sedam stotina osamdeset i pet pomnožiti sa četiri stotine trideset i dva", rekao je Kim.
<BR>&nbsp;&nbsp;&nbsp;&nbsp;&nbsp;Prokonzul je digao glas. Glas mu je bio jak i dobro moduliran - 'Mercedes' se više nije čuo.
<BR>&nbsp;&nbsp;&nbsp;&nbsp;&nbsp;"'Živimo kao u šumi...', 'Šumska bića...', 'Od drveća se šuma ne vidi...', 'Ko u šumu, a ko po drva...' Eto protiv čega se treba boriti! Eto šta moramo da iskorenjujemo. Recimo vi, m'sje Perec, zašto se vi ne borite? Jer, vi biste mogli da održite u klubu detaljan i usmereni referat o šumi, a vi ga ne držite. Odavno vas posmatram i stalno čekam, i stalno uzalud. U čemu je stvar?"
<BR>&nbsp;&nbsp;&nbsp;&nbsp;&nbsp;"Pa ja tamo nikada nisam ni bio", rekao je Perec.
<BR>&nbsp;&nbsp;&nbsp;&nbsp;&nbsp;"To nije ni važno. Ja tamo takođe nikada nisam bio, ali sam održao predavanje, i sudeći po odzivima, to je bilo izuzetno korisno predavanje. Jer, stvar nije u tome da li si ti bio ili ne u šumi, stvar je u tome da se pomoću činjenica skine ljuska mistike i sujeverja, da se razgoliti supstanca, smakne sa nje odeću, koju su joj nametnuli malograđani i utilitaristi..."
<BR>&nbsp;&nbsp;&nbsp;&nbsp;&nbsp;"Dva puta osam podeliti sa četrdeset devet minus sedam puta sedam", rekao je Kim.
<BR>&nbsp;&nbsp;&nbsp;&nbsp;&nbsp;'Mercedes' je počeo da radi. Prokonzul je ponovo povisio glas.
<BR>&nbsp;&nbsp;&nbsp;&nbsp;&nbsp;"Radio sam to kao filosof po obrazovanju, a vi biste to mogli da uradite kao lingvista po obrazovanju. Daću vam teze, a vi ćete ih razviti u svetlosti poslednjih dostignuća lingvistike... ili koja vam je tema disertacije?"
<BR>&nbsp;&nbsp;&nbsp;&nbsp;&nbsp;"Moja tema je Osobenosti stila i ritmike ženske proze poznog Hejana na materijalu Makura-no So-Si", rekao je Perec. "Bojim se da..."
<BR>&nbsp;&nbsp;&nbsp;&nbsp;&nbsp;"Od-lič-no! To je upravo ono što je potrebno. I podvucite da to nisu blatišta i tresetišta, već predivna lečilišta blatom; da to nije drveće što skače, već produkt visokorazvijene nauke; da nije reč o starosedeocima, o divljacima, već o drevnoj civilizaciji ljudi ponositih, slobodnih, sa visokim zamislima, skromnih i silnih. I da ne postoje nikakve rusalke! Ne postoji nikakva ljubičasta izmaglica, nikakvi magloviti nagoveštaji - izvinite, molim vas, zbog neuspelog kalambura... To će biti odista prevashodno, minher Perec, to će biti predivno. I to je jako dobro, što vi poznajete šumu, što ćete moći da nam iznesete svoje lične utiske. Moje predavanje je takođe bilo dobro, ali se bojim da je bilo pomalo apstraktno. Kao osnovni materijal koristio sam zapisnike sa sednica. A vi, kao istraživač šume..."
<BR>&nbsp;&nbsp;&nbsp;&nbsp;&nbsp;"Ja nisam nikakav istraživač šume", rekao je Perec ubedljivo. "Mene u šumu ne puštaju. Ja šumu ne poznajem."
<BR>&nbsp;&nbsp;&nbsp;&nbsp;&nbsp;Prokonzul je, rasejano klimajući glavom, nešto brzo pisao na manžeti od košulje.
<BR>&nbsp;&nbsp;&nbsp;&nbsp;&nbsp;"Da", govorio je. "Da, da. Na žalost, to je odista gorka istina. Na žalost, to se kod nas još uvek susreće - formalizam, birokratizam, euristički pristup ličnosti... O tome, uzgred budi rečeno, takođe možete da govorite. Možete, možete, o tome svi govore. A ja ću pokušati da usaglasim vaš nastup sa direkcijom. Vraški mi je drago, Perec, što ćete konačno uzeti učešća u našem radu. Odavno vas već i pažljivo posmatram... No eto, zapisao sam vas za sledeću nedelju."
<BR>&nbsp;&nbsp;&nbsp;&nbsp;&nbsp;Perec je isključio 'Mercedes'.
<BR>&nbsp;&nbsp;&nbsp;&nbsp;&nbsp;"Mene ovde više neće biti sledeće nedelje. Moja viza je istekla, i ja odlazim. Sutra."
<BR>&nbsp;&nbsp;&nbsp;&nbsp;&nbsp;"No, to ćemo već nekako da sredimo. Idem kod direktora, on je član kluba, on će to shvatiti. Smatrajte da ostajete još nedelju dana."
<BR>&nbsp;&nbsp;&nbsp;&nbsp;&nbsp;"Ne treba", rekao je Perec. "Ne treba!"
<BR>&nbsp;&nbsp;&nbsp;&nbsp;&nbsp;"Potrebno je!" rekao je Prokonzul, gledajući mu pravo u oči. "Vi odlično znate, Perec, potrebno je! Do viđenja."
<BR>&nbsp;&nbsp;&nbsp;&nbsp;&nbsp;Prineo je dva prsta slepoočnici i udaljio se, mašući tašnom.
<BR>&nbsp;&nbsp;&nbsp;&nbsp;&nbsp;"Nekakva paučina", rekao je Perec. "Zar sam ja za njih - muva, šta li? Menadžer ne želi da odem, Alevtina takođe ne želi, a sada i ovaj..."
<BR>&nbsp;&nbsp;&nbsp;&nbsp;&nbsp;"Ja takođe ne želim da odeš", rekao je Kim.
<BR>&nbsp;&nbsp;&nbsp;&nbsp;&nbsp;"Ali ja ovde više ne mogu!"
<BR>&nbsp;&nbsp;&nbsp;&nbsp;&nbsp;"Sedam stotina osamdeset i sedam pomnožiti sa četiri stotine trideset i dva..."
<BR>&nbsp;&nbsp;&nbsp;&nbsp;&nbsp;"Svejedno ću otići", razmišljao je Perec, pritiskajući tipke. "Svejedno ću otići. Vi ne želite, a ja ću otići. Neću da se igram sa vama ping-ponga, neću da igram šah, neću više sa vama da spavam i pijem čaj sa slatkim, neću više da vam pevam pesme, da vam računam na 'Mercedesu', da analiziram vaše diskusije, a sada još i da vam predavanja držim, koja svejedno ne biste bili u stanju da shvatite. I neću da mislim za vas, mislite sami, jer ću otići. Otići.. Otići. Svejedno, vi nikada nećete shvatiti da misliti - nije zabava, već obaveza..."
<BR>&nbsp;&nbsp;&nbsp;&nbsp;&nbsp;Spolja, iza nedovršenog zida, teško je lupao malj, lupali su pneumatični čekići, bučno su padale cigle, a na zidu su jedan kraj drugog sedela četvorica radnika, gola do pojasa, sa kačketima na glavama i pušili. Posle toga je pod samim prozorom počeo da urla i tandrče motocikl.
<BR>&nbsp;&nbsp;&nbsp;&nbsp;&nbsp;"Neko iz šume", rekao je Kim. "Brže mi pomnoži šesnaest sa šesnaest."
<BR>&nbsp;&nbsp;&nbsp;&nbsp;&nbsp;Vrata su se zatresla i u prostoriju je uleteo čovek. Bio je u kombinezonu, otkačena kapuljača mu se landarala na grudima na šnuru radio-stanice. Od cipela do pojasa kombinezon je bio prekriven bledoružičastim strelama mladih grančica, a desna mu je noga bila obavijena narandžastom lijanom beskonačne dužine, koja se vukla po podu. Lijana se još trzala, a Perecu se pričinilo da je to pipak same šume, da će se on sada napeti i povući čoveka unazad - kroz hodnike Uprave, nadole niz stepenište, po dvorištu pored zida, pored trpezarije i radionica i ponovo nadole, po prašnjavoj ulici, kroz park, pored statua i paviljona, ka ulazu na serpentine, ka vratima, ali ne u njih, već pored, ka urvini, nadole...
<BR>&nbsp;&nbsp;&nbsp;&nbsp;&nbsp;Imao je na licu naočare motocikliste, lice mu je bilo gusto prekriveno prašinom, i Perec nije odmah shvatio da je to Stojan Stojanov sa biostanice. U rukama je držao papirni fišek. Načinio je nekoliko koračaja po podu sa keramičkim pločicama, po mozaiku koji je prikazivao ženu pod tušem, i zaustavio se ispred Kima, sakrivši papirni fišek iza leđa, i praveći čudnovate pokrete glavom, kao da ga je svrbeo vrat.
<BR>&nbsp;&nbsp;&nbsp;&nbsp;&nbsp;"Kim", rekao je, "to sam ja."
<BR>&nbsp;&nbsp;&nbsp;&nbsp;&nbsp;Kim nije odgovarao. Čulo se kako mu pero cepa i grebe papir.
<BR>&nbsp;&nbsp;&nbsp;&nbsp;&nbsp;"Kim", molećivo je rekao Stojan. "Ali ja te molim."
<BR>&nbsp;&nbsp;&nbsp;&nbsp;&nbsp;"Gubi se napolje", rekao je Kim. "Manijače."
<BR>&nbsp;&nbsp;&nbsp;&nbsp;&nbsp;"Poslednji put", rekao je Stojan. "Odista poslednji."
<BR>&nbsp;&nbsp;&nbsp;&nbsp;&nbsp;Ponovo je načinio pokret glavom, i Perec je ugledao na njegovom debelom, obrijanom vratu, u samoj jamici ispod potiljka, kratku malu ružičastu mladicu, tanku, oštru, koja se uvijala u spiralu, kako drhti kao od nekakvog iščekivanja.
<BR>&nbsp;&nbsp;&nbsp;&nbsp;&nbsp;"Samo predaj i reci da je to od Stojana i ništa više. Ako počne da te zove u bioskop, slaži da imaš nekakav hitan posao. Ako te bude ponudila čajem, reci da si ga upravo pio. I vino odbij, ako ti ponudi. A? Kime! Odista, poslednji put!"
<BR>&nbsp;&nbsp;&nbsp;&nbsp;&nbsp;"A zašto se skupljaš?" upitao je Kim besno. "No, okreni se, brže!"
<BR>&nbsp;&nbsp;&nbsp;&nbsp;&nbsp;"Ponovo sam dobio?" upitao je Stojan, okrećući se. "No, to nije važno. Ti samo predaj, a ostalo nije važno."
<BR>&nbsp;&nbsp;&nbsp;&nbsp;&nbsp;Kim je, previvši se preko stola, nešto radio sa njegovim vratom, nešto je pritiskao i masirao raširivši laktove, gadljivo se kezeći i mrmljajući psovke. Stojan se strpljivo premeštao sa noge na nogu, nagnuvši glavu i povivši vrat.
<BR>&nbsp;&nbsp;&nbsp;&nbsp;&nbsp;"Zdravo, Perec", rekao je. "Odavno te nisam video. Kako ti je? A ja sam ponovo doneo, šta da radiš... Odista poslednji put." Raširio je papir i pokazao Perecu buket otrovno-zelenog šumskog cveća. "A kako samo mirišu! Kako mirišu!"
<BR>&nbsp;&nbsp;&nbsp;&nbsp;&nbsp;"Ma ne trzaj se", podviknuo je Kim. "Stoj mirno! Manijak, obična krpetina!"
<BR>&nbsp;&nbsp;&nbsp;&nbsp;&nbsp;"Manijak", oduševljeno se slagao Stojan. "Krpa. Ali! Odista - poslednji put!"
<BR>&nbsp;&nbsp;&nbsp;&nbsp;&nbsp;Ružičaste mladice na njegovom kombinezonu su već počinjale da venu, grčeći se i padajući na pod, na lice žene pod tušem boje cigle.
<BR>&nbsp;&nbsp;&nbsp;&nbsp;&nbsp;"Gotovo je", rekao je Kim. "Gubi se."
<BR>&nbsp;&nbsp;&nbsp;&nbsp;&nbsp;Udaljio se od Stojana i bacio u korpu za otpatke nešto poluživo, što se grčilo, okrvavljeno.
<BR>&nbsp;&nbsp;&nbsp;&nbsp;&nbsp;"Gubim se", rekao je Stojan. "Ovoga časa se gubim. Jer znaš li, kod nas je Rita ponovo čuda nekakva počinila, i sada se bojim da odlazim sa biostanice. Perec, ti bi mogao da dođeš kod nas, da porazgovaraš sa njima, šta li..."
<BR>&nbsp;&nbsp;&nbsp;&nbsp;&nbsp;"Još nešto!" rekao je Kim. "Nema tamo šta Perec da traži."
<BR>&nbsp;&nbsp;&nbsp;&nbsp;&nbsp;"Kako to nema šta?" povikao je Stojan. "Kventin se jednostavno na očigled svih topi! Poslušaj samo: pre nedelju dana je Rita pobegla - no, dobro, šta tu da radiš... a ove noći se vratila sva mokra, bela, ledena. Stražar je krenuo ka njoj golim rukama - nešto je počinila sa njim, još leži i ne dolazi k sebi. I ceo eksperimentalan deo je zarastao u travu."
<BR>&nbsp;&nbsp;&nbsp;&nbsp;&nbsp;"Odista?" rekao je Kim.
<BR>&nbsp;&nbsp;&nbsp;&nbsp;&nbsp;"A Kventin je celo jutro cmizdrio..."
<BR>&nbsp;&nbsp;&nbsp;&nbsp;&nbsp;"Sve to dobro znam", prekinuo ga je Kim. "Ne shvatam kakve veze sa svim tim ima Perec."
<BR>&nbsp;&nbsp;&nbsp;&nbsp;&nbsp;"Kako to - kakve? No, šta to govoriš? A ko će, ako ne Perec. Neću valjda ja, zar ne? A nećeš ni ti... Nećeš valjda Kućegajenog da pozoveš, Klaudija-Oktavijana!"
<BR>&nbsp;&nbsp;&nbsp;&nbsp;&nbsp;"Dosta!" rekao je Kim, lupivši dlanom po stolu. "Gubi se da radiš i da te više ovde nisam u radno vreme video. Ne ljuti me."
<BR>&nbsp;&nbsp;&nbsp;&nbsp;&nbsp;"Gotovo", brzo je rekao Stojan. "Gotovo. Odlazim. Hoćeš li joj predati?"
<BR>&nbsp;&nbsp;&nbsp;&nbsp;&nbsp;Stavio je buket na sto i istrčao napolje, povikavši sa vrata:
<BR>&nbsp;&nbsp;&nbsp;&nbsp;&nbsp;"A kloaka je ponovo počela da radi..."
<BR>&nbsp;&nbsp;&nbsp;&nbsp;&nbsp;Kim je uzeo metlu i počistio sve što se osulo sa Stojana u kut.
<BR>&nbsp;&nbsp;&nbsp;&nbsp;&nbsp;"Poludela budala", rekao je. "I ta Rita... Sada sve računaj iznova. Neka idu sa tom njihovom ljubavlju u..."
<BR>&nbsp;&nbsp;&nbsp;&nbsp;&nbsp;Pod prozorom je ponovo počeo razdražujuće da urla motocikl, i ponovo se sve smirilo, samo je lupao malj iza prozora. "Perec", rekao je Kim. "A šta si jutros tražio na urvini?"
<BR>&nbsp;&nbsp;&nbsp;&nbsp;&nbsp;"Nadao sam se da ću videti direktora. Rekli su mi da on ponekad nad urvinom obavlja jutarnju gimnastiku. Želeo sam da ga zamolim da me pošalje odavde, ali on nije došao. Znaš li, Kim, čini mi se da ovde svi lažu. Ponekad mi se čini da čak i ti lažeš."
<BR>&nbsp;&nbsp;&nbsp;&nbsp;&nbsp;"Direktor", zamišljeno je rekao Kim. "A to je odista dobra misao. Junačina si. To je odista smelo."
<BR>&nbsp;&nbsp;&nbsp;&nbsp;&nbsp;"Svejedno ću sutra otići", rekao je Perec. "Kec će me odvesti, obećao mi je. Sutra me ovde više neće biti, znaj to."
<BR>&nbsp;&nbsp;&nbsp;&nbsp;&nbsp;"Nisam očekivao, nisam očekivao", nastavio je Kim, ne slušajući ga. "Odista smelo... A možda bi te odista trebalo poslati tamo - da vidiš u čemu je stvar?..."
</P></TD></TR></TABLE>
<P class="next">
<A HREF=p2.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
