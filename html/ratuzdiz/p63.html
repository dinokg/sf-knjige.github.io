<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>57. ATAKLENA
<P>&nbsp;&nbsp;&nbsp;&nbsp;&nbsp;"Vidiš li?" doviknuo joj je odozgo. "Pomerila se tokom noći!"
<BR>&nbsp;&nbsp;&nbsp;&nbsp;&nbsp;Ataklena je morala da zakloni oči kad je podigla pogled prema svom prijatelju - sedeo je na grani bar deset metara visoko. Zategao je zeleni, lisnati konopac koji se spuštao pod uglom od četrdeset pet stepeni sa nekog još višeg mesta na drvetu.
<BR>&nbsp;&nbsp;&nbsp;&nbsp;&nbsp;"Jesi li siguran da je to ista puzavica koju si sinoć odsekao?" doviknula je.
<BR>&nbsp;&nbsp;&nbsp;&nbsp;&nbsp;"Naravno! Popeo sam se i usuo litar vode sa hromom - a ova puzavica se specijalizovala baš za to - u račvu one grane gore. Lepo se vidi kako se puzavica premestila baš do tog mesta!"
<BR>&nbsp;&nbsp;&nbsp;&nbsp;&nbsp;Ataklena je klimnula. Osetila je dodir istine u njegovim rečima. "Vidim, Roberte. Sad ti verujem."
<BR>&nbsp;&nbsp;&nbsp;&nbsp;&nbsp;Morala je da se nasmeši. Ponekad se Robert ponašao baš kao neki timbrimski mladić - brzo, impulsivno, mangupski. To ju je nekako zbunjivalo. Tuđinci bi trebalo da se ponašaju čudno i neobjašnjivo, a ne baš kao... kao mladići.
<BR>&nbsp;&nbsp;&nbsp;&nbsp;&nbsp;Ali Robert nije tuđinac, morala je da se popravi. On mi je muž. Uostalom, toliko je već živela među Zemljanima da je možda i počela da razmišlja kao oni.
<BR>&nbsp;&nbsp;&nbsp;&nbsp;&nbsp;Kada...ako... ikada stignem kući, hoću li i ja zbunjivati svakog oko sebe, plašiti ih i čuditi metaforama? Čudnim stavovima samoniklih? Da li me ta mogućnost privlači?
<BR>&nbsp;&nbsp;&nbsp;&nbsp;&nbsp;U ratu je nastupilo zatišje. Gubrui su prestali sa slanjem ranjivih pohoda u planine. Njihove ispostave su mirovale. Čak je i večito drndanje robota za zaprašivanje nestalo iz dolina pre više od nedelju dana, na ogromno olakšanje šimpanza farmera i seljana.
<BR>&nbsp;&nbsp;&nbsp;&nbsp;&nbsp;Pošto su time dobili malo vremena za sebe, Ataklena i Robert odlučili su da uzmu slobodan dan dok imaju prilike i da pokušaju da se bolje upoznaju. Na kraju krajeva, ko zna kada će se borbe opet nastaviti i hoće li ikada imati još takvih prilika.
<BR>&nbsp;&nbsp;&nbsp;&nbsp;&nbsp;Ionako im je oboma bio potreban predah. Od Robertove majke još nije bilo odgovora, a i sudbina ambasadora Utakaltinga bila je nepoznata - uprkos nadi koju joj je poslao u svojoj poruci. Mogla je samo da što bolje izvršava svoje zadatke i da se nada da je i on živ i da obavlja svoje.
<BR>&nbsp;&nbsp;&nbsp;&nbsp;&nbsp;"Dobro", doviknula je Robertu, "prihvatam. Puzavice se mogu dresirati, u izvesnom smislu. Sad bolje siđi! Ta tvoja grana ne izgleda sigurno."
<BR>&nbsp;&nbsp;&nbsp;&nbsp;&nbsp;Robert se samo nasmešio. "Sići ću, ali na moj način. Znaš ti mene, Klena. Ovakvoj prilici ne mogu da odolim."
<BR>&nbsp;&nbsp;&nbsp;&nbsp;&nbsp;Ataklena se ukočila. Opet je naslutila nešto u njegovom oreolu. Pomalo je ličilo na silf-kun, keniranje korone oko mladog Timbrima koji uživa u šali koju sprema.
<BR>&nbsp;&nbsp;&nbsp;&nbsp;&nbsp;Robert je snažno cimnuo puzavicu. Udahnuo je, šireći grudni koš do stepena nezamislivog za Timbrime, a onda je počeo da se udara po grudima i ispušta dug, izvijen zov. Odjekivao je po celoj šumi.
<BR>&nbsp;&nbsp;&nbsp;&nbsp;&nbsp;Ataklena je uzdahnula. Oh, da. Mora da izrazi poštovanje božanstvu samoniklih, Tarzanu.
<BR>&nbsp;&nbsp;&nbsp;&nbsp;&nbsp;Držeći puzavicu obema rukama, Robert je skočio sa grane. Poleteo je, ispruženih i sastavljenih nogu, u pravilnom luku preko šumske čistine, tik iznad niskog grmlja. Glasno je podvrisnuo.
<BR>&nbsp;&nbsp;&nbsp;&nbsp;&nbsp;Naravno, tako nešto mogli su da izmisle samo ljudi, tokom mračnih stoleća između sticanja inteligencije i otkrića nauke. Nijedna galaktinska rasa vaspitana na Biblioteci, čak ni Timbrimi, nikad ne bi ni pomislila na takav način prevoza.
<BR>&nbsp;&nbsp;&nbsp;&nbsp;&nbsp;Klatno je ponovo podiglo Roberta prema gustoj masi lišća i granja na boku šumskog diva. Njegov zov naglo se prekinuo kad je uz prasak proleteo kroz lišće i nestao.
<BR>&nbsp;&nbsp;&nbsp;&nbsp;&nbsp;Tišinu je prekinulo samo padanje nekoliko grančica. Ataklena je sačekala, a onda je pozvala. "Roberte?"
<BR>&nbsp;&nbsp;&nbsp;&nbsp;&nbsp;Iz šipraga nije dopirao nikakav pokret ni zvuk. "Roberte! Jesi li dobro? Javi se!" S mukom je izgovarala angličke reči.
<BR>&nbsp;&nbsp;&nbsp;&nbsp;&nbsp;Pokušala je da ga otkrije koronom, pružajući napred treplje iznad ušiju. Da, bio je tamo... i osećao je bol.
<BR>&nbsp;&nbsp;&nbsp;&nbsp;&nbsp;Potrčala je preko livade, preskačući niske prepreke dok se u njoj odigravao geir preobražaj - nozdrve su joj se automatski raširile da bi primale više vazduha, dok joj se puls ubrzavao. Kad je stigla do drveta, nokti na rukama i nogama već su joj očvrsnuli. Zbacila je meke cipele i počela da se penje, brzo nalazeći oslonac na hrapavom deblu dok se verala do prve grane.
<BR>&nbsp;&nbsp;&nbsp;&nbsp;&nbsp;Sveprisutne puzavice baš su se tu skupljale, povijajući se pod uglom ka oblaku lišća u kome je Robert nestao. Odabrala je jednu, oprobala je, pa se po njoj popela dalje,
<BR>&nbsp;&nbsp;&nbsp;&nbsp;&nbsp;Znala je da bi trebalo da se smiri. Uprkos svoj timbrimskoj brzini i prilagodljivosti, njeni mišići nisu bili jaki kao ljudski, a zračenje korone slabije je odvodilo toplotu od znojnih žlezda kakve imaju Zemljani. Ipak, nije mogla da obuzda paničnu punu brzinu.
<BR>&nbsp;&nbsp;&nbsp;&nbsp;&nbsp;Unutar lisnatog zaklona gde je Robert pao bilo je mračno i tesno. Ataklena je treptala i njuškala dok je ulazila u tamu. Mirisi su je podsetili na to da je ovo divlji svet, a ona nije pripadala samoniklima koji su se u džungli osećali kao kod kuće. Morala je da savije unazad treplje kako se ne bi zaplele u gustiš. Zato nije osetila kako nešto iz senke poseže da je čvrsto uhvati.
<BR>&nbsp;&nbsp;&nbsp;&nbsp;&nbsp;To je nateralo njene hormone da podivljaju. Dahnula je i sklupčala se da uzvrati napadaču. U poslednji čas prepoznala je Robertov oreol, njegov bliski, ljudski, muški miris i njegove snažne ruke kako je čvrsto drže. Osetila je talas vrtoglavice kad se geir reakcija naglo prekinula.
<BR>&nbsp;&nbsp;&nbsp;&nbsp;&nbsp;Tako ošamućena, još ukočena od brzine prethodnih promena, ponovo se zaprepastila. Robert je počeo svojim ustima da dodiruje njena. U prvi mah, njegovo ponašanje delovalo je nerazumno, besmisleno. A onda, kad je raširila koronu, ponovo je uhvatila njegova osećanja... i smesta se setila prizora u vezi sa parenjem i seksualnom igrom.
<BR>&nbsp;&nbsp;&nbsp;&nbsp;&nbsp;Burna osećanja koja su je zahvatila bila su toliko suprotna da je za trenutak ostala ukočena. Možda je to bila posledica i smirene snage Robertovih ruku. Tek kad ju je konačno pustio, brzo se odmakla od njega, zadihana, i naslonila se na stablo ogromnog drveta.
<BR>&nbsp;&nbsp;&nbsp;&nbsp;&nbsp;"An... An-tvillahbelna! Naha... Ti... ti blenhuk! Kako se usuđuješ, ti... klet-tnub... " Nestalo joj je daha, pa je morala da prekine dvojezičnu tiradu, teško dišući. To, izgleda, uopšte nije pogodilo Roberta koji je zadržao smiren izraz dobrog raspoloženja.
<BR>&nbsp;&nbsp;&nbsp;&nbsp;&nbsp;"Ovaj, nisam baš sve razumeo, Ataklena. Još sam prilično slab u galaktinskom sedmom, mada pokušavam da ga poboljšam. Kaži mi, šta je to... ovaj, blenhuk?"
<BR>&nbsp;&nbsp;&nbsp;&nbsp;&nbsp;Ataklena je pomalo iskrivila glavu, što je bio timbrimski ekvivalent nervoznom sleganju ramenima. "Mani sad to! Smesta mi odgovori. Jesi li ozbiljno povređen? Ako nisi, zašto si uradio ovo što si upravo uradio? Treće, reci mi, ima li razloga da te ne kaznim za takvu prevaru i napad!"
<BR>&nbsp;&nbsp;&nbsp;&nbsp;&nbsp;Robert je raširio oči. "Oh, Klena, pa nemoj to shvatiti toliko ozbiljno. Stvarno mi je drago što si jurnula da me spasavaš. Bio sam malo ošamućen, valjda, pa sam preterao u iskazivanju sreće što te vidim."
<BR>&nbsp;&nbsp;&nbsp;&nbsp;&nbsp;Ataklena je raširila nozdrve. Treplje u njenoj koroni su mahale, pripremajući ko zna kakav zajedljiv glif. Robert je to jasno osetio. Podigao je ruke. "Dobro, dobro. Idemo redom - nisam ozbiljno povređen, samo sam izgreban. Zapravo sam se divno zabavljao."
<BR>&nbsp;&nbsp;&nbsp;&nbsp;&nbsp;Kad je video njen izraz lica, smesta je prestao da se smeši. "Uf, što se tiče pitanja broj dva - pozdravio sam te obredom udvaranja uobičajenim kod ljudi. Strašno sam želeo da to učinim, mada priznajem da te je moglo zbuniti."
<BR>&nbsp;&nbsp;&nbsp;&nbsp;&nbsp;Sad se Ataklena namrštila. Sklupčane treplje pokazivale su zbunjenost.
<BR>&nbsp;&nbsp;&nbsp;&nbsp;&nbsp;"I na kraju", uzdahnuo je Robert, "ne mogu da smislim nijedan razlog zašto me ne bi kaznila za ovo. To je tvoje pravo, kao što svaka žena ima pravo da mi slomi ruku ako bih je spopao bez dozvole. Verujem da i ti to možeš.
<BR>&nbsp;&nbsp;&nbsp;&nbsp;&nbsp;Sve što imam da kažem u svoju odbranu jeste da bi slomljena ruka mogla da se smatra za neku vrstu poslovnog rizika svakog mladog muškarca. Bar polovina udvaranja ne može ni da se započne drugačije osim ovako plahovitim poduhvatima. Ako momak dobro protumači znake, onda se curi ovo dopadne i ne napravi mu modricu na oku. Ako je pogrešio, momak ispašta."
<BR>&nbsp;&nbsp;&nbsp;&nbsp;&nbsp;Ataklena je pratila kako Robertov izraz lica postaje zamišljen. "Znaš", nastavio je, "nikad nisam ovako raščlanjavao tu pojavu. Ipak, mislim da je tačno. Možda ljudi i jesu blesavi klet-tu-tnubi, što se ovoga tiče."
<BR>&nbsp;&nbsp;&nbsp;&nbsp;&nbsp;Ataklena je zatreptala. Napetost je počela da popušta, nestajući sa vrhova korone dok joj se telo vraćalo u normalu. Čvorovi za promenu pulsirali su joj pod kožom, apsorbujući protok geira.
<BR>&nbsp;&nbsp;&nbsp;&nbsp;&nbsp;Kao mali miševi, setila se, ali ovoga puta manje je uzrhtala.
<BR>&nbsp;&nbsp;&nbsp;&nbsp;&nbsp;Za divno čudo, počela je da se smeši. Robertovo neobično priznanje postavilo je stvari - gotovo smešno - na logički nivo. "Čudno", rekla je. "Kao i obično, postoje paralele u timbrimskoj metodologiji. I naši mužjaci moraju da rizikuju."
<BR>&nbsp;&nbsp;&nbsp;&nbsp;&nbsp;Zastala je i namrštila se. "Ali ta vaša tehnika tako je stilski gruba! Stepen pogreške mora da je ogroman, pošto nemate koronu da otkrijete šta žena oseća. Osim grubog empatskog čula, možete da se oslonite samo na nagoveštaje i koketeriju i telesne znake. Zapravo me čudi što ste uopšte uspeli da se razmnožavate, a da se ne poubijate pre toga!"
<BR>&nbsp;&nbsp;&nbsp;&nbsp;&nbsp;Robertovo lice malkice je potamnelo, pa je znala da je pocrveneo. "Oh, izgleda da sam malo ipak preterao."
<BR>&nbsp;&nbsp;&nbsp;&nbsp;&nbsp;Ataklena je opet morala da se nasmeši, ne samo pokretom usana, nego zbilja - proširivši razmak između očiju.
<BR>&nbsp;&nbsp;&nbsp;&nbsp;&nbsp;"Toliko sam već i sama pogodila, Roberte."
<BR>&nbsp;&nbsp;&nbsp;&nbsp;&nbsp;Mladić je ponovo pocrveneo. Zagledao se u svoje šake i zavladala je tišina. Ataklena je osetila nemir negde duboko u sebi i kenirala je jednostavni glif kinivulun... metaforičnog dečaka uhvaćenog kako radi ono što svi dečaci neizbežno rade. Dok su tako sedeli, njegov otvoreni oreol zbunjenog poštenja kao da mu je pokrio veliki nos i nepomične oči tuđinca, pa joj je izgledao bliskije od većine vršnjaka nekada u školi.
<BR>&nbsp;&nbsp;&nbsp;&nbsp;&nbsp;Konačno se izvukla iz prašnjavog kutka u koji se sklonila u samoodbrani.
<BR>&nbsp;&nbsp;&nbsp;&nbsp;&nbsp;"Dobro, Roberte", uzdahnula je, "pustiću te da objasniš zašto si 'strašno želeo' da izvedeš ljudski obred parenja sa pripadnicom druge vrste - sa mnom. Pretpostavljam zato što smo potpisali ugovor o formalnom braku? Jesi li smatrao da te čast obavezuje da ga... konzumiraš, kako bi zadovoljio ljudske tradicije?"
<BR>&nbsp;&nbsp;&nbsp;&nbsp;&nbsp;Robert je slegnuo ramenima, gledajući u stranu. "Ne, ne mogu da se vadim na to. Znam da se brakovi između vrsta sklapaju zbog posla. Samo, eto... mislim da se desilo zato što si ti slatka i pametna, ja sam usamljen i... i možda sam pomalo zaljubljen u tebe."
<BR>&nbsp;&nbsp;&nbsp;&nbsp;&nbsp;Atakleni se ubrzao puls. Ovoga puta to nije imalo veze sa geir hemikalijama. Treplje njene korone same su se podigle, ali nije se pojavio nikakav glif. Umesto toga, treplje su posegnule prema njemu, obrazujući čvrste, odmerene linije nalik na polje sila oko dipola.
<BR>&nbsp;&nbsp;&nbsp;&nbsp;&nbsp;"Mislim, mislim da te razumem, Roberte. Treba da znaš da ja..."
<BR>&nbsp;&nbsp;&nbsp;&nbsp;&nbsp;Bilo je teško smisliti šta da kaže. Ni sama nije bila sigurna na šta u tom trenutku misli. Zatresla je glavom. "Roberte", tiho je rekla, "hoćeš li da mi učiniš nešto?"
<BR>&nbsp;&nbsp;&nbsp;&nbsp;&nbsp;"Samo kaži, Klena. Šta god poželiš." Robert je raširio oči.
<BR>&nbsp;&nbsp;&nbsp;&nbsp;&nbsp;"Fino. Pa, ako pripaziš da se ne zaneseš, možda bi mogao da mi objasniš i pokažeš šta si to radio, kad si me malopre dodirnuo... različita fizička ispoljavanja. Samo, ovoga puta, malo sporije?"
<BR>
<BR>&nbsp;&nbsp;&nbsp;&nbsp;&nbsp;Sutradan su se polako šetali na putu ka pećinama.
<BR>&nbsp;&nbsp;&nbsp;&nbsp;&nbsp;Ataklena i Robert su dokoločili, zaustavljali se da posmatraju kako se sunčeva svetlost spušta u malim krugovima, ili su stajali kraj barica obojene tečnosti i glasno se pitali koju hemikaliju tu skladište sveprisutne puzavice, ne mareći za odgovor. Ponekad su se samo držali za ruke dok su slušali tihe zvuke šumskog života planete Gart.
<BR>&nbsp;&nbsp;&nbsp;&nbsp;&nbsp;Ponekad bi seli i vršili opite, nežno, sa osećanjima koja izaziva dodir.
<BR>&nbsp;&nbsp;&nbsp;&nbsp;&nbsp;Ataklena se iznenadila kad je ustanovila da se većina potrebnih nervnih puteva već nalazi na pravom mestu. Nije joj bila potrebna duboka autosugestija - samo malo premeštanja kapilara i receptora za pritisak - kako bi opit bio izvodljiv. Izgleda da su Timbrimi nekada imali obred udvaranja nalik na poljubac. U svakom slučaju, raspolagali su tom mogućnošću.
<BR>&nbsp;&nbsp;&nbsp;&nbsp;&nbsp;Kad se vrati u stari oblik, možda će zadržati neke od ovih promena na usnama, grlu i ušima. Prijao joj je povetarac na njima dok je hodala uz Roberta. Kao da neki fini empatski glif treperi na vrhovima njene korone. A poljubac, topli pritisak, budio je u njoj burna, mada primitivna osećanja.
<BR>&nbsp;&nbsp;&nbsp;&nbsp;&nbsp;Naravno, ništa od toga ne bi bilo moguće da ljudi i Timbrimi nisu toliko slični. Među takozvanim običnim prirpadnicima obe rase kružilo je mnogo šarmantnih i glupih teorija koje objašnjavaju sličnosti - na primer, jedna je tvrdila da su imali zajedničke pretke.
<BR>&nbsp;&nbsp;&nbsp;&nbsp;&nbsp;Zamisao je bila besmislena, naravno. Ataklena je ipak znala da njen slučaj nije prvi. Bliski kontakti tokom nekoliko stoleća doveli su do nekih slučajeva lične prisnosti između dveju vrsta. Neki su čak bili otvoreno ispoljavani. Njena otkrića sigurno su ostvarena već mnogo puta ranije.
<BR>&nbsp;&nbsp;&nbsp;&nbsp;&nbsp;Pre nije bila svesna toga, pošto je tokom odrastanja smatrala takve priče gadnim. Ataklena je znala da su je prijatelji na Timbrimu sigurno smatrali za moralnu čistunicu. A njeno sadašnje ponašanje svakako bi šokiralo većinu njih!
<BR>&nbsp;&nbsp;&nbsp;&nbsp;&nbsp;Još nije bila sigurna želi li da iko kod kuće - pod uslovom da ikad stigne tamo - smatra njen brak sa Robertom za išta više od poslovnog poteza. Utakalting bi se verovatno smejao.
<BR>&nbsp;&nbsp;&nbsp;&nbsp;&nbsp;Nema veze, odlučno je pomislila. Živeću za danas. Opit je pomagao da ubije vreme. Imao je prijatnih strana. A Robert je bio oduševljeni učitelj.
<BR>&nbsp;&nbsp;&nbsp;&nbsp;&nbsp;Naravno, moraće da postavi granice. Nije joj smetalo da podesi raspored masnog tkiva u grudima, recimo, i bilo je zabavno igrati se osećajima u novim nervnim završecima. No, što se tiče osnove, moraće da bude nepopustljiva. Nije nameravala da menja istinski bitne mehanizme... ni zbog jednog ljudskog bića!
<BR>
<BR>&nbsp;&nbsp;&nbsp;&nbsp;&nbsp;Uz put su se zaustavili da provere nekoliko pobunjeničkih ispostava i razgovaraju sa malim odredima šimpanza. Moral je bio visok. Veterani iz tromesečnih teških brobi pitali su kada će vođe naći način da namame više Gubrua u planine, na dohvat ruke. Ataklena i Robert smejali su se na ovo i obećavali da će učiniti sve što mogu u vezi sa nedostatkom meta za vežbanje.
<BR>&nbsp;&nbsp;&nbsp;&nbsp;&nbsp;Ipak, osećali su da su im potrebne zamisli. Na kraju krajeva, kako da se ponovo pozove gost čiji je kljun već nekoliko puta okrvavljen? Možda je vreme da se rat prenese do neprijatelja.
<BR>&nbsp;&nbsp;&nbsp;&nbsp;&nbsp;Problem im je predstavjao nedostatak obaveštenja iz Doline i Port Helenije. Nekoliko preživelih iz gradskog ustanka dolutali su do njih i izvestili ih da im se organizacija raspala. Niko nije video ni Gejlet Džons ni Fibena Boldžera od tog zlosrećnog dana. Kontakt sa nekoliko pojedinaca u gradu ponovo je ostvaren, ali bio je neredovan.
<BR>&nbsp;&nbsp;&nbsp;&nbsp;&nbsp;Razmišljali su o slanju novih uhoda. Mogućnost su im pružale objave Gubrua, kojima su nudili primamljiva zaposlenja stručnjacima za ekologiju i Uzdizanje. No, ptice su dosad sigurno podesile svoje aparate za saslušavanje i razvile dobar detektor laži za šimpanze. U svakom slučaju, Robert i Ataklena rešili su da ne rizikuju. Bar za sada.
<BR>&nbsp;&nbsp;&nbsp;&nbsp;&nbsp;Išli su prema kući kroz usku, retko posećenu dolinu i u njoj su naišli na strminu okrenutu ka jugu, pokrivenu slojem niskog, osobenog rastinja. Neko vreme su ćutke stajali, gledajući zeleno polje plitkih, izvrnutih činija.
<BR>&nbsp;&nbsp;&nbsp;&nbsp;&nbsp;"Nikada ti nisam napravio ručak od pečenog korena pločastog bršljana", konačno je oporo rekao Robert.
<BR>&nbsp;&nbsp;&nbsp;&nbsp;&nbsp;Ataklena je nabrala nos, razumevajući njegovu ironiju. Mesto gde se desila nesreća bilo je daleko odavde. Ipak, ova neravna padina živo ih je podsetila na ono strašno popodne kad su počele njihove 'pustolovine'.
<BR>&nbsp;&nbsp;&nbsp;&nbsp;&nbsp;"Jesu li biljke bolesne? Da li im nešto nedostaje?" Ataklena je pokazala polje ploča, gusto bijenih kao krljušti nekog zadremalog zmaja. Gornji slojevi nisu izgledali staklasto glatko i jedro kao što ih se sećala. Najgornje ploče delovale su nekako tanko i kruto.
<BR>&nbsp;&nbsp;&nbsp;&nbsp;&nbsp;"Hm." Robert se sagnuo da razgleda najbližu. "Leto polako prolazi. Ove vrućine već suše gornje ploče. Do sredine jeseni, kad istočni vetrovi dođu iz Muluna, biće tanke i lake kao oblatne. Jesam li ti rekao da su one predstavljale nosače semena? Vetar će ih podići i poneti u nebo kao oblak leptira."
<BR>&nbsp;&nbsp;&nbsp;&nbsp;&nbsp;"O, da. Sećam se da si govorio o tome." Ataklena je zamišljeno klimala. "Ali, rekao si i da..."
<BR>&nbsp;&nbsp;&nbsp;&nbsp;&nbsp;Prekinuo ju je oštar uzvik.
<BR>&nbsp;&nbsp;&nbsp;&nbsp;&nbsp;"Generale! Kapetane Onigl!"
<BR>&nbsp;&nbsp;&nbsp;&nbsp;&nbsp;Grupa šimpanza žurno im se približavala, dašćući uz usku šumsku stazu. Dvoje su pripadali njihovom pratećem odredu, ali treći je bio Bendžamin! Izgledao je iscrpljeno. Očito im je trčao u susret celim putem od pećina.
<BR>&nbsp;&nbsp;&nbsp;&nbsp;&nbsp;Ataklena je osetila Robertovu napetost od iznenadne brige. Njoj je korona davala prednost, pa je već znala da Ben ne donosi loše vesti. Nije bilo uzbune, ni neprijateljskog napada.
<BR>&nbsp;&nbsp;&nbsp;&nbsp;&nbsp;Pa ipak, po čimu se videlo da je zbunjen i pometen. "Šta se desilo, Bendžamine?" upitala je.
<BR>&nbsp;&nbsp;&nbsp;&nbsp;&nbsp;Obrisao je čelo ručno tkanom maramicom, a onda je iz drugog džepa izvukao malu, crnu kocku. "Ser, konačno se vratio naš kurir, mladi Petri."
<BR>&nbsp;&nbsp;&nbsp;&nbsp;&nbsp;Robert je zakoračio napred. "Je li stigao do skloništa?"
<BR>&nbsp;&nbsp;&nbsp;&nbsp;&nbsp;Bendžamin je klimnuo. "Jeste, stigao je, i doneo je poruku od Veća. Evo je ovde." Pružio je kocku.
<BR>&nbsp;&nbsp;&nbsp;&nbsp;&nbsp;"Poruka od Megan?" Robert kao da je ostao bez daha dok je gledao u zapis.
<BR>&nbsp;&nbsp;&nbsp;&nbsp;&nbsp;"Da, ser. Petri kaže da je ona dobro i da vam šalje pozdrave."
<BR>&nbsp;&nbsp;&nbsp;&nbsp;&nbsp;"Pa... pa to je sjajno!" Robert je podvrisnuo. "Ponovo smo u vezi! Nismo više sami!"
<BR>&nbsp;&nbsp;&nbsp;&nbsp;&nbsp;"Da, ser. To je sasvim tačno. Zapravo..." Ataklena je posmatrala kako se Bendžamin bori da nađe prave reči. "Zapravo, Petri nije doneo samo poruku. Tamo u pećinama čeka vas pet ljudi."
<BR>&nbsp;&nbsp;&nbsp;&nbsp;&nbsp;I Robert i Ataklena su zatreptali. "Pet ljudi?"
<BR>&nbsp;&nbsp;&nbsp;&nbsp;&nbsp;Bendžamin je klimnuo, ali po licu mu se videlo da nije siguran je li taj izraz tačan. "Zemljanska mornarica, ser."
<BR>&nbsp;&nbsp;&nbsp;&nbsp;&nbsp;"Oh", rekao je Robert. Ataklena je i dalje ćutala, više kenirajući nego slušajući.
<BR>&nbsp;&nbsp;&nbsp;&nbsp;&nbsp;Bendžamin je ponovo klimnuo. "Profesionalci, ser. Pet ljudi. Časna reč, to je neverovatno osećanje posle toliko vremena bez... mislim, samo sa vama dvoma do sada. Šimpanze su trenutno prilično uzmuvane. Mislim da bi bilo najbolje kad biste oboje što pre pošli nazad."
<BR>&nbsp;&nbsp;&nbsp;&nbsp;&nbsp;Robert i Ataklnea progovorili su gotovo uglas.
<BR>&nbsp;&nbsp;&nbsp;&nbsp;&nbsp;"Naravno."
<BR>&nbsp;&nbsp;&nbsp;&nbsp;&nbsp;"Da, smesta krećemo."
<BR>&nbsp;&nbsp;&nbsp;&nbsp;&nbsp;Njihova bliskost gotovo se neprimetno izmenila. Kad je Bendžamin dotrčao, držali su se za ruke. Sada se nisu ponovo uhvatili. To je delovalo nekako neprilično dok su žurili duž staze. Novi, nepoznati činilac upleo se između njih. Nisu morali da se pogledaju da bi znali šta ono drugo misli.
<BR>&nbsp;&nbsp;&nbsp;&nbsp;&nbsp;Na bolje ili na gore, ali stvari su se izmenile.
</P></TD></TR></TABLE>
<P class="next">
<A HREF=p64.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
