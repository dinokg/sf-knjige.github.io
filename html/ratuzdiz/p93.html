<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>86. GALAKTINCI
<P>&nbsp;&nbsp;&nbsp;&nbsp;&nbsp;Po uglačanoj padini bili su rasejani šareni paviljoni, povremeno se nadimajući i lepršajući na sve jačem povetarcu. Brzi roboti žurno su prilazili da pokupe svaki komadić nečega što bi vetar doneo. Ostali su raznosili osveženja okupljenim dostojanstvenicima.
<BR>&nbsp;&nbsp;&nbsp;&nbsp;&nbsp;Galaktinci raznih oblika i boja skupljali su se u grupice koje su se spajale i razbijale po elegantnoj diplomatskoj koreografiji. Učtivi nakloni, lepršanje i mahanje pipcima odražavali su složene nijanse statusa i protokola. Upućeni posmatrač prilično bi saznao iz takvih pojedinosti - a danas je bilo prisutno mnogo upućenih posmatrača.
<BR>&nbsp;&nbsp;&nbsp;&nbsp;&nbsp;Bilo je i mnogo nezvaničnih razgovora. Jedan zdepasti, medvedasti Paha razgovarao je neravnomernim, nadzvučnim glasom sa uznjihanim baštovanom Lintena. Malo dalje uzbrdo, trojica prstenastih sveštenika Jofura skladno su se žalila izaslaniku Instituta za ratovanje na neki nepotvrđeni prekršaj negde na zvezdanim stazama.
<BR>&nbsp;&nbsp;&nbsp;&nbsp;&nbsp;Često se govorilo da se na ovakvim svetkovinama Uzdizanja obavi više diplomatskih poslova nego na zvaničnim pregovorima i sastancima. Danas će biti stvoren ne jedan novi savez, a i ne jedan će biti raskinut.
<BR>&nbsp;&nbsp;&nbsp;&nbsp;&nbsp;Samo nekoliko galaktinskih posetilaca obratilo je imalo pažnje na one kojima je ovaj dan bio posvećen - na povorku malih, smeđih prilika kojima je bilo potrebno celo jutro da se probiju do pola brda, praveći pri tom puna četiri kruga.
<BR>&nbsp;&nbsp;&nbsp;&nbsp;&nbsp;Do sada je gotovo trećina predstavnika neo-šimpanza pala na pojedinim testovima. Oni su se već spuštali niz stazu, sami ili u sumornim parovima.
<BR>&nbsp;&nbsp;&nbsp;&nbsp;&nbsp;Preostalih četrdesetak nastavilo je da se penje, simbolično ponavljajući proces Uzdizanja koji je doveo njihovu rasu do ovog stadijuma istorije, ali najveći deo blistave mase na padinama sasvim ih je prenebregavao.
<BR>&nbsp;&nbsp;&nbsp;&nbsp;&nbsp;Naravno, nisu svi posmatrači bili nezainteresovani. Tik kraj vrha nalazili su se predstavnici galaktinskog Instituta za Uzdizanje koji su pažljivo pratili ishode sa svake stanice za testiranje. Samo malo dalje, grupa pokrovitelja neo-šimpanza natmureno je pratila iz svog paviljona šta se dešava.
<BR>&nbsp;&nbsp;&nbsp;&nbsp;&nbsp;Izgledali su pomalo izgubljeno i bespomoćno. Stigli su sa ostrva Kilmar tek ovog jutra - nekoliko gradonačelnika, profesora i član lokalnog Odbora za Uzdizanje. Poslanstvo je uložilo zvaničan protest zbog nepravilnosti u organizovanju svetkovine. No, kad su stvari postale ozbiljne, nijedan od ljudi nije želeo da preuzme odgovornost da se sve otkaže. Moguće posledice verovatno bi bile suviše gadne.
<BR>&nbsp;&nbsp;&nbsp;&nbsp;&nbsp;Osim toga, šta ako je ovo sasvim ozbiljno? Zemlja je već dvesta godina pokušavala da organizuje ovakvu svetkovinu za neo-šimpanze.
<BR>&nbsp;&nbsp;&nbsp;&nbsp;&nbsp;Ljudski posmatrači svakako su veoma nesrećno izgledali. Nisu imali pojma šta treba da rade i tek poneki izaslanik veličanstvenih Galaktinaca udostojio se da im se približi u opštem zanosu nezvanične diplomatije.
<BR>&nbsp;&nbsp;&nbsp;&nbsp;&nbsp;Preko puta Procenjivačkog paviljona nalazio se elegantni šator Organizatora. Ispred njega stajalo je mnoštvo Gubrua i Kvakoa, povremeno nervozno poskakujući, prateći svaki pojedinost kritičkim pogledom netrepćućih očiju.
<BR>&nbsp;&nbsp;&nbsp;&nbsp;&nbsp;Sve do maločas video se i Trijumvirat Gubrua: dvoje ih se šepurilo pod bojama Stapanja koje su počele da se ukazuju, a treći je tvrdoglavo čučao na svojoj platformi.
<BR>&nbsp;&nbsp;&nbsp;&nbsp;&nbsp;Jedan od njih primio je neku poruku i sve troje se povuklo u šator na hitne pregovore. Od tada je prošlo dosta vremena, ali još se nisu vratili.
<BR>&nbsp;&nbsp;&nbsp;&nbsp;&nbsp;Sizeren Cene i Jemstva pustio je da poruka padne na pod kad je počeo da leprša i frkće.
<BR>&nbsp;&nbsp;&nbsp;&nbsp;&nbsp;"Protestvujem! Protestvujem protiv ovog ometanja! Protiv ometanja i nedopustive izdaje!"
<BR>&nbsp;&nbsp;&nbsp;&nbsp;&nbsp;Sizeren Doličnosti gledao ga je sa svoje sedalice, potpuno izgubljen. Sizeren Cene i Jemstva pokazao se kao vešt protivnik, ali još nikad nije bio otvoreno podmukao. Očito se desilo nešto što ga je strašno potreslo.
<BR>&nbsp;&nbsp;&nbsp;&nbsp;&nbsp;Pognute Kvako-sluge žurno su pokupile kapsulu sa porukom, iskopirale je i predale duplikate ostaloj dvojici vođa Gubrua. Kada je Sizeren Doličnosti pregledao podatke, jedva je mogao da poveruje sopstvenim očima.
<BR>&nbsp;&nbsp;&nbsp;&nbsp;&nbsp;Usamljeni neo-šimpanza uspinjao se donjim padinama Svetkovinskog brda, brzo prolazeći kroz automatske ekrane prve faze i postepeno smanjujući razdaljinu koja ga je delila od zvanične grupe koja je bila odmakla uzbrdo.
<BR>&nbsp;&nbsp;&nbsp;&nbsp;&nbsp;Neo-šimpanza se kretao sa mirnom odlučnošću. Već u samom držanju tela videla se čvrstina njegovih namera. Njegovi sunarodnici koji su već pali na testovima - pa su se sad spuštali niz dugačku stazu - prvo su piljili u njega, a onda počinjali da se smeše i pružaju ruke kako bi mu u prolazu dodirnuli ogrtač. Dobacivali su mu reči ohrabrenja.
<BR>&nbsp;&nbsp;&nbsp;&nbsp;&nbsp;"Ovo nije bilo, nije moglo biti predviđeno!" prosiktao je Sizeren Zraka i Kandže i nastavio da krešti. "To je uljez i narediću da ga spale!"
<BR>&nbsp;&nbsp;&nbsp;&nbsp;&nbsp;"Nećeš, ne možeš, ne smeš!", ljutito je odvratio Sizeren Doličnosti. "Još nije došlo do spajanja! Nema potpunog stapanja! Još nemaš mudrost kraljice!"
<BR>&nbsp;&nbsp;&nbsp;&nbsp;&nbsp;"Svetkovine se dešavaju, odvijaju, upravljaju u skladu sa tradicijom časti! Svi članovi rase štićenika imaju pravo da iziđu na testove, probe, procene!"
<BR>&nbsp;&nbsp;&nbsp;&nbsp;&nbsp;Treći vođa Gubrua žurno je škljocnuo kljunom. Sizeren Cene i Jemstva rastresao je neravnomerno obojeno perje i potvrdio: "Bili bismo optuženi za uplitanje. Predstavnici Instituta mogu otići, udaljiti se, sprovesti kazne... Cena..." Naglo se okrenuo u oblaku perja. "Nastavićemo. Zasad. Sam, jedini, izdvojen, ne može nam naneti štetu."
<BR>&nbsp;&nbsp;&nbsp;&nbsp;&nbsp;No, Sizeren Doličnosti nije bio siguran u to. Jednom je polagao velike nade baš u ovog štićenika. Kada je izgledalo da mu je ukraden, Sizeren Doličnosti pretrpeo je ozbiljan gubitak.
<BR>&nbsp;&nbsp;&nbsp;&nbsp;&nbsp;Sada je, ipak, shvatio istinu. Mužjaka neo-šimpanze nisu ukrali i uništili njegovi takmaci, ostali Sizereni. Šimpanza je zaista bio pobegao!
<BR>&nbsp;&nbsp;&nbsp;&nbsp;&nbsp;A sad se vratio, sam. Kako? Šta je želeo da postigne? Bez vođe, bez pomoći grupe, koliko daleko se nadao da će stići?
<BR>&nbsp;&nbsp;&nbsp;&nbsp;&nbsp;Isprva, kad je ugledao stvorenje, Sizeren Doličnosti osetio je radosno iznenađenje - vrlo neobično za jednog Gubrua. Sada se to osećanje pretvorilo u nešto neprijatnije... u brigu da je ovo tek početak iznenađenja.
</P></TD></TR></TABLE>
<P class="next">
<A HREF=p94.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
