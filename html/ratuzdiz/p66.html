<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>60. UTAKALTING
<P>&nbsp;&nbsp;&nbsp;&nbsp;&nbsp;Tenanac je bio nesalomljiv. Izgleda da nije bilo načina da se dopre do njega.
<BR>&nbsp;&nbsp;&nbsp;&nbsp;&nbsp;Kault je delovao gotovo kao stereotip, karikatura vlastite rase - prostosrdačan, otvoren, neverovatno častan i toliko pun poverenja da je to pretilo da dovede Utakaltinga do sloma živaca. Glif tiv-nus nije bio dovoljan da izrazi Utakaltingovu zbunjenost. Tokom poslednjih nekoliko dana, u trepljama njegove korone počelo je da se stvara nešto snažnije - nešto oštro, nalik na ljudsku metaforu.
<BR>&nbsp;&nbsp;&nbsp;&nbsp;&nbsp;Utakalting je shvatio da počinje da 'šizi'.
<BR>&nbsp;&nbsp;&nbsp;&nbsp;&nbsp;Šta je potrebno da probudi Tenančevu sumnju? Utakalting se pitao treba li da se pretvara kako govori u snu, mrmljajući strašne nagoveštaje i priznanja. Da li bi to pomerilo nešto pod Kaultovom tvrdom lobanjom? Ili treba da odbaci sve istančanosti pa da napiše ceo scenario i ostavi papire tako da ih Kault nađe?
<BR>&nbsp;&nbsp;&nbsp;&nbsp;&nbsp;Jedinke unutar vrste široko variraju, Utakalting je to znao. A Kault je bio anomalija, čak i za Tenanca. Verovatno mu nikad ne bi palo na pamet da uhodi svog timbrimskog saputnika. Utakalting nije mogao da razume kako je Kault ovoliko napredovao u diplomatskoj službi ma koje rase.
<BR>&nbsp;&nbsp;&nbsp;&nbsp;&nbsp;Na sreću, kod njega, izgleda, nisu izražene ni mračne strane prirode Tenanaca. Članovi Kaultove stranke nisu toliko izveštačeno pobožni ili potpuno ubeđeni u sopstvenu pravednost kao oni koji su trenutno upravljali politikom klana. Utoliko gore, jer je jedna od sporednih svrha Utakaltingovog plana, ako uopšte uspe, bila da još više oslabi to umereno krilo.
<BR>&nbsp;&nbsp;&nbsp;&nbsp;&nbsp;Na žalost. No, ionako bi samo čudo moglo da dovede Kaultovu grupu na vlast, uveravao je sebe Utakalting.
<BR>&nbsp;&nbsp;&nbsp;&nbsp;&nbsp;U svakom slučaju, s obzirom na okolnosti, najverovatnije će biti pošteđen moralnih dilema o posledicama planirane šale. U ovom trenutku nije se maknuo dalje od početka. Putovanje je do sada bilo potpuno obeshrabrujuće. Jedina mu je uteha to što bar nije u zarobljeništvu kod Gubrua.
<BR>&nbsp;&nbsp;&nbsp;&nbsp;&nbsp;Nalazili su se u ustalasanoj ravnici koja ih je neumitno vodila naviše, prema južnim padinama planina Mulun. Ekosistem ravnice, siromašan u raznolikostima, postepeno je ustupao mesto manje jednoličnim predelima - žgoljavom drveću i erodiranim terasama čiji su se crvenkasti i mrki sedimentni slojevi presijavali na jutarnjem svetlu, trepereći kao da čuvaju tajne davno minulih ana.
<BR>&nbsp;&nbsp;&nbsp;&nbsp;&nbsp;Kako su se postepeno približavali planinama, Utakalting je neprimetno menjao putanju, vođen izvesnim plavim svetlucanjem na obzorju - svetlom toliko slabim da ga je i sam ponekad teško razaznavao. Znao je da Kaultovi organi vida uopšte ne mogu da otkriju svetlucanje. Tako je bilo i predviđeno.
<BR>&nbsp;&nbsp;&nbsp;&nbsp;&nbsp;Pažljivo prateći povremeno bleskanje, Utakalting je određivao put i pomno sledio rečite znake. Kad god bi video neki, dao bi se na posao - marljivo brišući tragove u prašini, uporno sklanjajući kameno oruđe, žurno pišući i brzo skrivajući beleške kad bi se iza okuke pojavio njegov saputnik.
<BR>&nbsp;&nbsp;&nbsp;&nbsp;&nbsp;Do sad bi svako drugi ključao od radoznalosti. Ali ne i Kault. Kault nikako.
<BR>&nbsp;&nbsp;&nbsp;&nbsp;&nbsp;Ovog jutra, na Tenanca je bio red da vodi. Išli su duž ivice blatišta, još vlažnog od nedavnih jesenjih kiša. Tu je pravo preko njihove putanje prelazio niz tragova, star jedva nekoliko sati. Očito ih je ostavilo nešto što se gegalo na dve noge i šaku. Kault je jednostavno prešao preko njih, njuškajući vazduh krupnim prorezima za disanje i saopštavajući gromkim glasom da je dan divno svež!
<BR>&nbsp;&nbsp;&nbsp;&nbsp;&nbsp;Utakalting se tešio da je ovaj deo plana ionako pravljen naslepo. Možda mu, jednostavno, nije suđeno da se ostvari.
<BR>&nbsp;&nbsp;&nbsp;&nbsp;&nbsp;A možda, naprosto, nisam dovoljno pametan. Možda su i moja i Kaultova rasa poslale svoje najgluplje pripadnike na položaj na ovoj zabačenoj planeti.
<BR>&nbsp;&nbsp;&nbsp;&nbsp;&nbsp;Čak je i među ljudima bilo takvih koji bi sigurno mogli da smisle nešto bolje. Neki od onih legendarnih agenata Zemljanskog veća, recimo.
<BR>&nbsp;&nbsp;&nbsp;&nbsp;&nbsp;Naravno, na Gartu se u trenutku krize nije našao nijedan od tih agenata ili maštovitijih Timbrima. Bio je primoran da sam smisli što bolji plan.
<BR>&nbsp;&nbsp;&nbsp;&nbsp;&nbsp;Utakalting se zamislio nad drugim delom svoje šale. Bilo je jasno da su Gubrui naseli na njegov mamac, ali koliko ozbiljno? Koliko nevolja i koliko troškova im je prouzrokovao? I još važnije sa stanovišta galaktinske diplomatije, koliko ih je duboko osramotio?
<BR>&nbsp;&nbsp;&nbsp;&nbsp;&nbsp;Ako Gubrui ispadnu glupi i spori kao Kault...
<BR>&nbsp;&nbsp;&nbsp;&nbsp;&nbsp;Ne, ne, na Gubrue se mogu osloniti, hrabrio se Utakalting. Gubrui su u svakom slučaju prilično umešni u prevarama i dvoličnosti. Zato su bili lakši protivnici od Tenanaca.
<BR>&nbsp;&nbsp;&nbsp;&nbsp;&nbsp;Zaklonio je oči i osmotrio koliko je odmaklo jutro. Vazduh se zagrevao. Čuo se šuštav zvuk, lomljenje bilja. Nekoliko metara iza njega pojavio se Kault, pevušeći duboku koračnicu i koristeći dugački štap da ukloni šiblje koje mu se ispreči na putu. Utakalting se zamislio. Ako su naši narodi zvanično u ratu, zašto je Kaultu toliko teško da primeti kako očito krijem nešto od njega?
<BR>&nbsp;&nbsp;&nbsp;&nbsp;&nbsp;"Hmmmm", zagunđao je krupni Tenanac kad mu se približio. "Zašto smo se zaustavili, kolega?"
<BR>&nbsp;&nbsp;&nbsp;&nbsp;&nbsp;Govorio je anglički. Nedavno su počeli igru - svakog dana su koristili drugi jezik, vežbe radi. Utakalting je pokazao prema nebu. "Skoro je podne, Kaulte. Gimelaj postaje žestok. Bolje da pronađemo mesto da se sklonimo sa sunca."
<BR>&nbsp;&nbsp;&nbsp;&nbsp;&nbsp;Kaultova kožasta kresta se podigla. "Da se sklonimo sa sunca? Ali mi ne stojimo na... Oh. Aha. Ha. Ha. Govorna figura samoniklih. Vrlo zanimljivo. Da, Utakaltinže. Kada Gimelaj dostigne zenit, stvarno može izgledati kao da se pečemo na njegovoj usijanoj površini. Hajde da potražimo zaklon."
<BR>&nbsp;&nbsp;&nbsp;&nbsp;&nbsp;Na vrhu obližnjeg brežuljka našli su skupinu kržljavog drveća. Sada je Kault vodio, mašući motkom da prokrči put kroz visoku travu.
<BR>&nbsp;&nbsp;&nbsp;&nbsp;&nbsp;Do sada su već uvežbali rutinu. Kault je obavljao teži posao kopanja udobne niše, do dubine na kojoj je zemlja hladna. Utakaltingovi spretni prsti vezali su Tenančev plašt tako da stvore senku nad zaklonom. Naslonili su se na rance i čekali da prođe najvreliji deo dana.
<BR>&nbsp;&nbsp;&nbsp;&nbsp;&nbsp;Dok je Utakalting dremao, Kault je unosio podatke u svoj prenosni data-ekran. Uzimao je grančice, bobice, grudvice zemlje, trljao ih između ogromnih prstiju i prinosio prašinu mirisnim prorezima pre nego što bi ih ispitao svojom malom zbirkom instrumenata koje je spasao iz srušene jahte.
<BR>&nbsp;&nbsp;&nbsp;&nbsp;&nbsp;Tenančeva marljivost još je više ljutila Utakaltinga, jer su Kaultova ozbiljna ispitivanja lokalnog ekosistema nekako previđala svaki trag koji bi mu Utakalting podmetnuo. Možda baš zato što mu ih podmećem, pomislio je Utakalting. Tenanci su sistematičan narod. Možda Kaulta njegov pogled na svet sprečava da vidi ono što se ne uklapa u sistem sklopljen pažljivim proučavanjima.
<BR>&nbsp;&nbsp;&nbsp;&nbsp;&nbsp;Zanimljiva pomisao. Utakaltingova korona isprela je glif zadovoljnog iznenađenja kad je, odjednom, shvatio da tenanski pristup možda i nije toliko nezgrapan kao što je izgledao. Pretpostavljao je da Kaulta glupost sprečava da pronikne u veštačke nagoveštaje, ali...
<BR>&nbsp;&nbsp;&nbsp;&nbsp;&nbsp;Ali nagoveštaji su, zapravo, lažni. Moj saveznik negde u stepi ostavlja tragove da ih ja 'nađem' i 'sakrijem'. Ako ih Kault ne primećuje, znači li da je njegov tvrdoglavi pogled na svet, zapravo, ispravan? U stvarnosti, njega je gotovo nemoguće prevariti!
<BR>&nbsp;&nbsp;&nbsp;&nbsp;&nbsp;Tačna ili ne, zamisao je bila zanimljiva. Sirtunu je pokušao da se podigne, ali Utakaltingova korona mlitavo je ležala, suviše lenja da podstakne glif.
<BR>&nbsp;&nbsp;&nbsp;&nbsp;&nbsp;Umesto toga, misli su mu odlutale do Ataklene.
<BR>&nbsp;&nbsp;&nbsp;&nbsp;&nbsp;Znao je da mu je kćer još živa. Ako bi pokušao da sazna više, možda bi omogućio neprijatelju psi detekciju. Ipak, u tim nagoveštajima bilo je nečega - drhtavih preliva na nivou osećanja nahakieri - što je govorilo Utakaltingu koliko će novog morati da nauči o Atakleni, ako se ikada ponovo sretnu na ovom svetu.
<BR>&nbsp;&nbsp;&nbsp;&nbsp;&nbsp;"Na kraju, uvek postoji granica roditeljskog uplitanja", kao da mu je govorio tihi glas dok je napola spavao. "Iza toga, detetova sudbina pripada samo njemu."
<BR>&nbsp;&nbsp;&nbsp;&nbsp;&nbsp;A šta je sa strancima koji uđu u njen život? upitao je Utakalting nejasnu priliku svoje odavno umrle žene, čiji oblik kao da je lebdeo iznad njega, ispod sklopljenih kapaka.
<BR>&nbsp;&nbsp;&nbsp;&nbsp;&nbsp;"Šta je sa njima, mužu moj? I oni će je uobličavati. I ona njih. No, naše vreme ističe."
<BR>&nbsp;&nbsp;&nbsp;&nbsp;&nbsp;Lice joj je bilo tako čisto... ovakvi snovi uobičajeni su kod ljudi, ali kod Timbrima se ređe javljaju: bio je vizuelan, a značenje je bilo izraženo rečima, umesto glifovima. Prsti su mu zadrhtali od navale osećanja.
<BR>&nbsp;&nbsp;&nbsp;&nbsp;&nbsp;Matikluanine oči su se razdvojile i taj osmeh ga je podsetio, onog dana u prestonici, kad su im se korone prvi put dodirnule... kada se zaustavio, zapanjen i ukočen nasred prometne ulice. Napola zaslepljen bezimenim glifom, lovio je njene tragove duž uličica, preko mostova i kraj mračnih kafea, tražeći je sa rastućim očajem sve dok je, konačno, nije našao kako ga čeka na klupi jedva desetak sistara od mesta gde ju je prvi put osetio.
<BR>&nbsp;&nbsp;&nbsp;&nbsp;&nbsp;"Vidiš?" upitala ga je u snu glasom te nekadašnje devojke. "I mi smo uobličeni. Menjamo se. Ono što smo jednom bili, uvek ostaje sačuvano."
<BR>&nbsp;&nbsp;&nbsp;&nbsp;&nbsp;Utakalting se trgao. Slika njegove žene zatalasala se i nestala u naletu svetla. U prostoru iza nje ostao je glif silf-ta... radost zbog zagonetke koja još nije rešena.
<BR>&nbsp;&nbsp;&nbsp;&nbsp;&nbsp;Uzdahnuo je i seo, trljajući oči.
<BR>&nbsp;&nbsp;&nbsp;&nbsp;&nbsp;Ko zna zašto, bio je uveren da će dnevno svetlo razvejati glif, ali silf-ta već je sad postao više od običnog sna. Bez ikakvog Utakaltingovog udela, podigao se i pošao prema njegovom pratiocu, krupnom Tenancu.
<BR>&nbsp;&nbsp;&nbsp;&nbsp;&nbsp;Kault je sedeo leđima okrenut Utakaltingu, još zadubljen u svoja proučavanja, potpuno nesvestan da se silf-ta menja... da se postepeno pretvara u silf-kun. Polako se smestio iznad Kaultove kreste, spustio se, ugnezdio i nestao. Utakalting je zapanjeno gledao kako Kault gunđa i podiže pogled. Tenančevi prorezi za disanje zazviždali su kad je spustio instrumente i okrenuo se prema Utakaltingu.
<BR>&nbsp;&nbsp;&nbsp;&nbsp;&nbsp;"Dragi kolega, ovde ima nečeg veoma čudnog. Nečeg što ne mogu da objasnim."
<BR>&nbsp;&nbsp;&nbsp;&nbsp;&nbsp;Utakalting je ovlažio usne pre nego što je odgovorio. "Molim vas, cenjeni ambasadore, recite mi šta vas brine."
<BR>&nbsp;&nbsp;&nbsp;&nbsp;&nbsp;Kaultov glas bio je nalik na tihu grmljavinu. "Izgleda da postoji biće... neko ko se još nedavno hranio ovim bobicama. Već nekoliko dana viđam njegove tragove, Utakaltinže. Krupno je... vrlo krupno za biće sa Garta."
<BR>&nbsp;&nbsp;&nbsp;&nbsp;&nbsp;Utakalting se još privikavao na činjenicu da je silf-kun prodro tamo kuda mnogo finiji i mnogo moćniji glifovi nisu uspeli. "Zaista? Je li to značajno?"
<BR>&nbsp;&nbsp;&nbsp;&nbsp;&nbsp;Kault je zastao, kao da se dvoumi da li da govori dalje. Onda je uzdahnuo. "Ovo je veoma čudno, kolega, ali moram reći da sam siguran kako nijedna životinja, posle pokolja pod Bururalima, ne bi mogla biti dovoljno visoka da dohvati toliko visoke bobice. A i način ishrane veoma joj je neobičan."
<BR>&nbsp;&nbsp;&nbsp;&nbsp;&nbsp;"U kom smislu neobičan?"
<BR>&nbsp;&nbsp;&nbsp;&nbsp;&nbsp;Kaultova kresta podizala se u kratkim trzajima, što je značilo zbunjenost. "Kolega, molim vas da mi se ne smejete."
<BR>&nbsp;&nbsp;&nbsp;&nbsp;&nbsp;"Da vam se smejem? Nikada!" slagao je Utakalting.
<BR>&nbsp;&nbsp;&nbsp;&nbsp;&nbsp;"Onda ću vam reći. Sada sam gotovo ubeđen da to biće ima ruke, Utakaltinže. Siguran sam u to."
<BR>&nbsp;&nbsp;&nbsp;&nbsp;&nbsp;"Hm", neodređeno je odgovorio Utakalting.
<BR>&nbsp;&nbsp;&nbsp;&nbsp;&nbsp;Tenančev glas postao je još tiši. "Ovo je tajna, kolega. Ovde, na Gartu, dešava se nešto veoma čudno."
<BR>&nbsp;&nbsp;&nbsp;&nbsp;&nbsp;Utakalting je pazio da kontroliše koronu i izraz lica. Sada je razumeo zašto je baš silf-kun - glif iščekivanja da se odigra šala - uspeo tamo gde nijedan drugi glif nije mogao da prodre.
<BR>&nbsp;&nbsp;&nbsp;&nbsp;&nbsp;Šala je ispala na moj račun!
<BR>&nbsp;&nbsp;&nbsp;&nbsp;&nbsp;Utakalting je pogledao ispod ivice suncobrana, u jasno popodne koje je počelo da dobija tamnije prelive od oblaka koji su nosili kišu iznad planina.
<BR>&nbsp;&nbsp;&nbsp;&nbsp;&nbsp;Negde u toj stepi nalazio se njegov saveznik koji je nedeljama ostavljao 'tragove', još od kako se timbrimska jahta srušila tamo gde je Utakalting planirao - na ivici močvare, daleko na jugoistoku. Mali Džo-Džo - zaostali šimpanza koji nije mogao ni da govori, osim rukama - kretao se tik ispred Utakaltinga, nag kao životinja, i ostavljao izazovne otiske, tesao kameno oruđe da im ga ostavi na putu, održavajući nesigurnu vezu sa Utakaltingom preko plave Stražarske Kugle.
<BR>&nbsp;&nbsp;&nbsp;&nbsp;&nbsp;Sve je to bilo deo zapetljanog plana kojim bi Tenanca neizbežno doveli do zaključka da na Gartu postoji pre-razumni život. No, Kault nije video nijedan trag! Ni jedan jedini naročito smišljeni nagoveštaj!
<BR>&nbsp;&nbsp;&nbsp;&nbsp;&nbsp;Ono što je Kault konačno primetio bio je sam Džo-Džo... tragovi koje je mali šimpanza ostavio dok je jeo i živeo u divljini!
<BR>&nbsp;&nbsp;&nbsp;&nbsp;&nbsp;Utakalting je shvatio da je silf-kun bio potpuno u pravu. Šala na njegov račun stvarno je ispala veličanstvena.
<BR>&nbsp;&nbsp;&nbsp;&nbsp;&nbsp;Gotovo da je ponovo čuo Matikluanin glas. "Nikad se ne zna..." kao da je rekla.
<BR>&nbsp;&nbsp;&nbsp;&nbsp;&nbsp;"Zapanjujuće", uzvratio je Tenancu. "To je naprosto zapanjujuće."
</P></TD></TR></TABLE>
<P class="next">
<A HREF=p67.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
