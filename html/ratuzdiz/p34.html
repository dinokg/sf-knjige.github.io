<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>30. FIBEN
<P>&nbsp;&nbsp;&nbsp;&nbsp;&nbsp;Fiben je protrljao vrat i nervozno se upiljio preko stola. Dakle, ovo je bila osoba sa kojom je trebalo da se sretne, blistavi student dr Take, budući vođa gradskog podzemlja.
<BR>&nbsp;&nbsp;&nbsp;&nbsp;&nbsp;"Kakva je to glupost?" upitao, je optužujući. "Pustili ste me da uđem u taj klub kao poslednja budala. Sinoć su bar deset puta mogli da me uhvate. Čak i da me ubiju!"
<BR>&nbsp;&nbsp;&nbsp;&nbsp;&nbsp;"To je bilo preksinoć", ispravila ga je Gejlet Džons. Sedela je ispravljenih leđa i gladila plavu polusvilu svog saronga. "Uostalom, ja sam bila tamo, pred barom, čekajući vezu. Videla sam da si stranac, da si sam, da nosiš kariranu flanelsku košulju, pa sam ti prišla sa lozinkom."
<BR>&nbsp;&nbsp;&nbsp;&nbsp;&nbsp;"Crveno?" Fiben je zažmirkao. "Došla si do mene u prošaptala crveno, i to je trebalo da bude prokleta, primitivna lozinka?" Normalno, nikad ne bi koristio takve izraze pred jednom mladom damom. Gejlet Džons je u ovom trenutku izgledala sasvim nalik na osobu kakvu je mogao očekivati - očito obrazovanu šimu dobrog porekla. No, video ju je i pod drugačijim okolnostima, a to verovatno nikad neće zaboraviti.
<BR>&nbsp;&nbsp;&nbsp;&nbsp;&nbsp;"Kakva je to lozinka? Rekli su mi da tražim perača ulica!" Bolno se namrštio od sopstvene vike. Još mu se činilo da mu mozak nekako curi iz glave na pet-šest mesta. Mišićni grčevi prestali su pre nekog vremena, ali još ga je sve bolelo i bio je nadrndan.
<BR>&nbsp;&nbsp;&nbsp;&nbsp;&nbsp;"Perač ulica? U tom delu grada?" Gejlet Džons se namrštila i zamislila. "Slušaj, kada sam zvala Središte da ostavim poruku za dr Taku, vladao je opšti haos. Pretpostavila sam da je njena grupa navikla na čuvanje tajni i da će zato biti idealno jezgro u divljini. Imala sam samo nekoliko trenutaka da smislim način sledećeg kontakta, pre nego što Gubrui prekinu telefonske linije. Pretpostavljala sam da već prisluškuju i snimaju sve razgovore. Morala sam da smislim neki govorni izraz, znaš već, nešto što njihovi jezički kompjuteri neće moći da prevedu."
<BR>&nbsp;&nbsp;&nbsp;&nbsp;&nbsp;Naglo je prekinula i prinela ruku ustima. "Oh, ne!"
<BR>&nbsp;&nbsp;&nbsp;&nbsp;&nbsp;Fiben se nagnuo prema njoj. "Šta je bilo?"
<BR>&nbsp;&nbsp;&nbsp;&nbsp;&nbsp;Zatreptala je i načinila bespomoćan pokret rukom. "Rekla sam onom glupom telefonisti u Središtu kako njihov izaslanik treba da se obuče i kuda da dođe, a onda sam mu kazala da ću se prerušiti u uličarku..."
<BR>&nbsp;&nbsp;&nbsp;&nbsp;&nbsp;"Šta ti je to? Ne razumem." Fiben je odmahnuo glavom.
<BR>&nbsp;&nbsp;&nbsp;&nbsp;&nbsp;"To je arhaičan izraz. U ljudskom žargonu od pre Kontakta označavao je nekoga ko nudi jeftinu, bezosećajnu ljubav za novac."
<BR>&nbsp;&nbsp;&nbsp;&nbsp;&nbsp;"Od svih glupih, ludačkih, Beskrajonom prokletih zamisli!" prasnuo je Fiben.
<BR>&nbsp;&nbsp;&nbsp;&nbsp;&nbsp;Gejlet Džons mu je smesta odbrusila. "Pa dobro, pametnjakoviću, šta je trebalo da učinim? Civilna zaštita se raspadala. Niko se nije čak ni upitao kako da postupimo ako svi ljudi na planeti budu iznenada uklonjeni iz lanca komandovanja! Palo mi je na pamet da pokušam sa organizovanjem pokreta otpora, pa sam rešila da upriličim sastanak..."
<BR>&nbsp;&nbsp;&nbsp;&nbsp;&nbsp;"Aha, i to izigravajući nekoga ko nudi seksualne usluge, tačno pred mestom gde Gubrui izazivaju seksulano ludilo."
<BR>&nbsp;&nbsp;&nbsp;&nbsp;&nbsp;"A kako sam mogla da znam šta će oni učiniti i da će izabrati sanjivi mali klub da to čine baš u njemu? Slutila sam da će socijalne zabrane popustiti dovoljno da bih nesmetano glumila svoju ulogu i tako se približavala nepoznatima. Nije mi palo na pamet da će toliko popustiti! Nadala sam se da će neko kome se približim greškom biti zbunjen i da će se poneti baš kao ti, pa bih imala vremena da se povučem."
<BR>&nbsp;&nbsp;&nbsp;&nbsp;&nbsp;"Ali nije tako ispalo."
<BR>&nbsp;&nbsp;&nbsp;&nbsp;&nbsp;"Nije! Pre nego što si stigao, pojavilo se nekoliko usamljenika u dovoljno sličnoj odeći da me nateraju u pokret. Siroti Maks morao je da onesvesti njih pet-šest, i uličica je počela da se puni! No, već je bilo prekasno da se menja mesto ili lozinka..."
<BR>&nbsp;&nbsp;&nbsp;&nbsp;&nbsp;"Koju niko nije razumeo! Uličarka! Morala si znati da ćemo je pogrešno razumeti!"
<BR>&nbsp;&nbsp;&nbsp;&nbsp;&nbsp;"Znala sam da će dr Taka razumeti. Zajedno smo gledale stare filmove i razgovarale o njima. Proučavale smo arhaične reči koje su se tu javljale. Ne razumem kako ona..." Prekinula je kad je videla Fibenov izraz lica. "Šta je bilo? Zašto me tako gledaš?"
<BR>&nbsp;&nbsp;&nbsp;&nbsp;&nbsp;"Žao mi je. Tek sad sam shvatio da ne možeš znati." Odmahnuo je glavom. "Vidiš, dr Taka je umrla baš u vreme kad je stigla tvoja poruka, od alergijske reakcije na gas za taoce."
<BR>&nbsp;&nbsp;&nbsp;&nbsp;&nbsp;Gejlet je zaustavila dah i sva se nekako skupila. "Ja... bojala sam se toga kad nije došla u grad po protivotrov. To je... veliki gubitak." Zatvorila je oči i okrenula se. Očito je bila dublje pogođena nego što je rekla.
<BR>&nbsp;&nbsp;&nbsp;&nbsp;&nbsp;Bar je bila pošteđena prizora spaljivanja Središta Haulet, ogaravljenih transportera kako dolaze i odlaze, staklastog samrtničkog pogleda njenog mentora dok je strašni gas uzimao svoj surovi statistički danak. Fiben je video snimke te užasne večeri. Slike su još bile prisutne u tamnim predelima njegovog sećanja.
<BR>&nbsp;&nbsp;&nbsp;&nbsp;&nbsp;Gejlet se pribrala, očito odlažući tugu za kasnije. Obrisala je oči i pogledala Fibena, prkosno isturene vilice. "Morala sam da smislim nešto što neprijateljski kompjuteri za prevođenje neće razumeti, a šimpanze hoće. Još mnogo puta ćemo morati da improvizujemo. U svakom slučaju, najvažnije je što si ti ovde. Sad su naše dve grupe u vezi."
<BR>&nbsp;&nbsp;&nbsp;&nbsp;&nbsp;"Gotovo sam poginuo", naglasio je Fiben, iako se osećao pomalo džandrljivo što to pominje.
<BR>&nbsp;&nbsp;&nbsp;&nbsp;&nbsp;"Ali nisi poginuo. Zapravo, možda bi tvoj peh mogao da se pretvori u prednost. Na ulicama se još govori o onom što si tada učinio, da znaš."
<BR>&nbsp;&nbsp;&nbsp;&nbsp;&nbsp;Je li mu se učinilo da u njenom glasu naslućuje prizvuk poštovanja? Možda ponudu pomirenja?
<BR>&nbsp;&nbsp;&nbsp;&nbsp;&nbsp;Odjednom, više nije mogao da izdrži. Ovo je bilo previše. Fiben je znao da čini potpuno pogrešnu stvar u potpuno pogrešnom trenutku, ali nije mogao da se uzdrži. Jednostavno se slomio.
<BR>&nbsp;&nbsp;&nbsp;&nbsp;&nbsp;"Uli...?" zakikotao se, iako mu je svaki pokret protresao mozak. "Uličarka?" Zabacio je glavu i prasnuo u smeh, udarajući po doručjima fotelje. Skliznuo je naniže, grohotom se smejući, i počeo da se nogata u vazduhu. "Oh, Gudalke mi. Oduvek sam želeo da potražim tako nešto!"
<BR>&nbsp;&nbsp;&nbsp;&nbsp;&nbsp;Gejlet Džons prostrelila ga je pogledom dok se borio za dah. Nije mu bilo važno čak ni to da li će pozvati onog grmalja, Maksa, da ga ponovo onesvesti.
<BR>&nbsp;&nbsp;&nbsp;&nbsp;&nbsp;Jednostavno, više nije mogao da izdrži.
<BR>&nbsp;&nbsp;&nbsp;&nbsp;&nbsp;Ako je izraz u njenim očima išta značio, Fibenu je bilo jasno da je njihovo savezništvo prilično traljavo počelo.
</P></TD></TR></TABLE>
<P class="next">
<A HREF=p35.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
