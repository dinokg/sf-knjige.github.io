<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>28. VLADA U IZGNANSTVU
<P>&nbsp;&nbsp;&nbsp;&nbsp;&nbsp;Megan Onigl borila se sa suzama. Želela je da se okrene, da ne gleda, ali primorala je sebe da još jednom posmatra krvoproliće.
<BR>&nbsp;&nbsp;&nbsp;&nbsp;&nbsp;Veliki holo-tank prikazivao je noćni prizor, kišovitu plažu koja je prigušeno svetlucala u sivim prelivima pod jedva vidljivim liticama nadnesenim nad nju. Nije bilo meseca ni zvezda, zapravo nikakve vidljive svetlosti. Kamere kojima je ovo snimano radile su na maksimalnom povećanju.
<BR>&nbsp;&nbsp;&nbsp;&nbsp;&nbsp;Na plaži je jedva razabirala pet tamnih oblika koji su ispuzali na obalu, priljubljeni uz pesak, i počeli da se veru uz klizavu, blagu padinu.
<BR>&nbsp;&nbsp;&nbsp;&nbsp;&nbsp;"Vidi se da su precizno sledili naređenja", objašnjavao je major Pratakultorn iz zemljanske mornarice. "Iz podmornice je prvo izišla ronilačka izvidnica, koja je pošla napred da proveri situaciju i postavi stražu. Tak tada, kad je izgledalo da je obala čista, upućeni su čamci."
<BR>&nbsp;&nbsp;&nbsp;&nbsp;&nbsp;Megan je gledala male brodove kako iskaču na površinu - tamne kugle usred oblaka mehurića - i kako hitaju ka obali. Pristali su, otvorili su poklopce i pojavilo se još tamnih prilika.
<BR>&nbsp;&nbsp;&nbsp;&nbsp;&nbsp;"Nosili su najkvalitetniju dostupnu opremu. Imali su najbolju obuku. Pripadali su zemljanskoj mornarici."
<BR>&nbsp;&nbsp;&nbsp;&nbsp;&nbsp;Pa? Megan je odmahnula glavom. Znači li to da nisu imali majke?
<BR>&nbsp;&nbsp;&nbsp;&nbsp;&nbsp;Naravno, razumela je šta je Pratakultorn hteo da kaže. Ako je nesreća snašla ove profesionalce, ko može da krivi civilnu zaštitu Garta za propale akcije poslednjih meseci?
<BR>&nbsp;&nbsp;&nbsp;&nbsp;&nbsp;Tamne prilike približavale su se liticama, ramena povijenih pod teškim teretom.
<BR>&nbsp;&nbsp;&nbsp;&nbsp;&nbsp;Već nedeljama su ostaci snaga pod Meganinom komandom sedeli sa njom, duboko u podvodnom skloništu, i razbijali glave nad propašću svih njihovih pažljivo smišljenih planova za organizovanje pokreta otpora. Agenti i saboteri bili su spremni, vojne baze i zalihe organizovane. A onda je došao prokleti gas za taoce i svi podrobni planovi srušili su se pod teškim oblacima smrtonosnog dima.
<BR>&nbsp;&nbsp;&nbsp;&nbsp;&nbsp;Oni ljudi koji su ostali na kopnu do sada su sigurno već mrtvi, ili kao da su mrtvi. Najstrašnije je bilo to što niko, a sudeći po saopštenjima čak ni neprijatelj, nije znao koliko je ljudi stiglo na ostrva na vreme da primi protivotrov... i bude zarobljeno.
<BR>&nbsp;&nbsp;&nbsp;&nbsp;&nbsp;Megan je izbegavala razmišljanje o svom sinu. Uz malo sreće, on je sad na ostrvu Kilmar, gluvari sa prijateljima u nekom pabu ili se jada gomili devojaka kako mu majka nije dopustila da ide u rat. Mogla je samo da se nada i moli da je tako i da je i Utakaltingova kćer na sigurnom.
<BR>&nbsp;&nbsp;&nbsp;&nbsp;&nbsp;Mnogo složenije bilo je pitanje sudbine samog timbrimskog ambasadora. Utakalting je obećao da će se pridružiti Planetnom savetu u izgnanstvu, ali nije se pojavio. Po nekim izveštajima, njegov brod pokušao je da se probije u svemir i pri tom je bio uništen.
<BR>&nbsp;&nbsp;&nbsp;&nbsp;&nbsp;Toliko života. Zašto su izgubljeni?
<BR>&nbsp;&nbsp;&nbsp;&nbsp;&nbsp;Megan je posmatrala ekran na kome su čamci počeli da uzmiču u more. Većina ljudi već se penjala na litice.
<BR>&nbsp;&nbsp;&nbsp;&nbsp;&nbsp;Naravno da je bez ljudi bezizgledna svaka nada u organizovanje otpora. Nekoliko najbistrijih šimpanza pokušaće ponešto, tu i tamo, ali šta se od njih može očekivati kad su bez pokrovitelja?
<BR>&nbsp;&nbsp;&nbsp;&nbsp;&nbsp;Jedan od razloga ovog iskrcavanja bio je da se nešto pokrene, da se prilagode novim okolnostima.
<BR>&nbsp;&nbsp;&nbsp;&nbsp;&nbsp;Po treći put - iako je znala šta će se desiti - Megan se iznenađeno trgla kad je plažu odjednom pogodio grom. Za trenutak je sve bilo blistavo obojeno.
<BR>&nbsp;&nbsp;&nbsp;&nbsp;&nbsp;Prvo su eksplodirali čamčići.
<BR>&nbsp;&nbsp;&nbsp;&nbsp;&nbsp;Onda je red došao na ljude.
<BR>&nbsp;&nbsp;&nbsp;&nbsp;&nbsp;"Podmornica je uvukla kameru i zaronila u poslednji čas", rekao je major Pratakultorn.
<BR>&nbsp;&nbsp;&nbsp;&nbsp;&nbsp;Ekran je potamneo. Žena - mornarički poručnik koja je rukovala projektorom - upalila je svetla. Ostali članovi Saveta su zažmirkali, navikavajući se na svetlost. Nekoliko ih je trljalo oči.
<BR>&nbsp;&nbsp;&nbsp;&nbsp;&nbsp;Južnoazijatsko lice majora Pratakultorna bilo je smrtno ozbiljno kad je ponovo progovorio. "Desilo se isto kao i tokom svemirske bitke, kao i kad su nekako znali da zapraše svaku tajnu bazu koju bismo uspostavili na kopnu. Nekako uvek pronađu gde smo."
<BR>&nbsp;&nbsp;&nbsp;&nbsp;&nbsp;"Imate li neku zamisao o tome kako im to uspeva?" upitao je neko od članova saveta.
<BR>&nbsp;&nbsp;&nbsp;&nbsp;&nbsp;Megan je razabrala da je odgovor dala žena-poručnik, Lidija Mekju. Devojka je odmahnula glavom. "Svi naši tehničari rade na tome, naravno. No, dok ne saznamo kako to čine, ne želimo da izgubimo ijednog čoveka u pokušaju da se iskrade na obalu."
<BR>&nbsp;&nbsp;&nbsp;&nbsp;&nbsp;Megan Onigl zatvorila je oči. "Mislim da sada više nismo u stanju da dalje razgovaramo o ovome. Proglašavam sastanak završenim."
<BR>&nbsp;&nbsp;&nbsp;&nbsp;&nbsp;Kad se povukla u svoju sobicu, Megan je mislila da će zaplakati. Umesto toga, sela je na ivicu kreveta, u potpunom mraku, i uperila oči ka mestu gde je znala da joj se nalaze ruke.
<BR>&nbsp;&nbsp;&nbsp;&nbsp;&nbsp;Posle nekog vremena osećala je da gotovo može da ih vidi, sa prstima kako miruju na kolenima kao mrtve stvari. Činilo joj se da su obojeni - tamno, krvavo crveni.
</P></TD></TR></TABLE>
<P class="next">
<A HREF=p33.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
