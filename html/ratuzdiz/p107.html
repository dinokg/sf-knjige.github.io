<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>99. GALAKTINCI
<P>&nbsp;&nbsp;&nbsp;&nbsp;&nbsp;Stvari su gadno stajale. Konsenzus se nepovratno raspadao, a Sizeren Doličnosti nije znao kako da zaleči pukotine.
<BR>&nbsp;&nbsp;&nbsp;&nbsp;&nbsp;Sizeren Cene i Jemstva gotovo se povukao u sebe. Činovništvo je dejstvovalo po inerciji, bez rukovođenja.
<BR>&nbsp;&nbsp;&nbsp;&nbsp;&nbsp;A njihova životna trećina, njihova snaga i muževnost, Sizeren Zraka i Kandže, nije odgovarao na preklinjanja kojima su ga pozivali na sabor. Zapravo, izgledalo je da je on odlučno vezan za put koji će im doneti ne samo vlastito uništenje nego najverovatnije i potpuno pustošenje ovog krhkog sveta. Ako se to desi, udarac već nesigurnoj časti ovog pohoda, ovom delu klana Gooksi-Gubru, biće jači nego što se može podneti.
<BR>&nbsp;&nbsp;&nbsp;&nbsp;&nbsp;Pa ipak, šta je Sizeren Doličnosti mogao? Gospodari Legla, uznemireni problemima bliže kući, nisu dali nikakav koristan savet. Bili su sigurni da će se Trijumvirat na ovom pohodu stopiti, Stopiti, i dostići konsenzus mudrosti. No, Stapanje je pošlo u pogrešnom pravcu, potpuno pogrešnom. Nije moglo da im ponudi nikakvu mudrost.
<BR>&nbsp;&nbsp;&nbsp;&nbsp;&nbsp;Sizerena Doličnosti obuzeli su tuga i beznađe, strašniji nego kod vođe čiji se brod uputio ka plićacima - više nalik na sveštenika osuđenog da prisustvuje bogohuljenju.
<BR>&nbsp;&nbsp;&nbsp;&nbsp;&nbsp;Gubitak je bio dubok i ličan, sasvim drevan u srcu rase. Istina, perje koje je nicalo ispod spoljne beline sada je bilo crveno. No, postojali su izrazi za kraljice Gubrua koje dostižu ženskost bez radosnog zadovoljstva i pomoći ostalih dvoje, dvoje koji će deliti sa njom zadovoljstvo, čast i slavu.
<BR>&nbsp;&nbsp;&nbsp;&nbsp;&nbsp;Njena najveća želja se ostvarila i pretvorila u jalovu budućnost usamljenosti i gorčine.
<BR>&nbsp;&nbsp;&nbsp;&nbsp;&nbsp;Sizeren Doličnosti zavukla je kljun pod krilo, na način njenog naroda, i tiho zaplakala.
</P></TD></TR></TABLE>
<P class="next">
<A HREF=p108.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
