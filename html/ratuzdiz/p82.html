<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>75. GALAKTINCI
<P>&nbsp;&nbsp;&nbsp;&nbsp;&nbsp;Ostalo dvoje plesalo je oko platforme, pevajući raširenog perja. Bili su usklađeni u savršenom saglasju.
<BR>
<BR>&nbsp;&nbsp;&nbsp;&nbsp;&nbsp;"Siđi, siđi, siđi,
<BR>&nbsp;&nbsp;&nbsp;&nbsp;&nbsp;dole, siđi, dole!
<BR>&nbsp;&nbsp;&nbsp;&nbsp;&nbsp;Siđi dole s nama!
<BR>
<BR>&nbsp;&nbsp;&nbsp;&nbsp;&nbsp;Hodi, hodi, hodi,
<BR>&nbsp;&nbsp;&nbsp;&nbsp;&nbsp;hodi, budi s nama!
<BR>&nbsp;&nbsp;&nbsp;&nbsp;&nbsp;Hodi u konsenzus!"
<BR>
<BR>&nbsp;&nbsp;&nbsp;&nbsp;&nbsp;Sizeren Doličnosti je drhtao, boreći se sa promenama. Sada su se potpuno ujedinili u opoziciji. Sizeren Cene i Jemstva odustao je od nada u dostizanje glavnog položaja - pa je podržavao Sizerena Zraka i Kandže u postizanju prevlasti. Jemstvo će se zadovoljiti i drugim mestom - muškim polom u Stapanju.
<BR>&nbsp;&nbsp;&nbsp;&nbsp;&nbsp;Dvoje ih se, dakle, složilo. No, za postizanje svrha, u polnosti kao i u politici, morali su da spuste Sizerena Doličnosti sa njegove sedalice. Morali su ga primorati da stupi na tle Garta.
<BR>&nbsp;&nbsp;&nbsp;&nbsp;&nbsp;Sizeren Doličnosti im se suprotstavljao, krešteći pažljivo usklađen kontrapunkt da bi im poremetio ritam i ubacujući logične izjave da bi oborio njihove argumente.
<BR>&nbsp;&nbsp;&nbsp;&nbsp;&nbsp;Pravo Stapanje ne bi smelo da se ovako odigrava. Ovo je prisila, a ne pravi konsenzus. Ovo je silovanje.
<BR>&nbsp;&nbsp;&nbsp;&nbsp;&nbsp;Gospodari Legla nisu uložili toliko nade u Trijumvirat da bi dobili ovo. Bila im je potrebna politika. Mudrost. Ostalo dvoje to su, izgleda, zaboravili. Želeli su da se što lakše izvuku iz Svetkovine Uzdizanja. Želeli su da se strašno kockaju, prkoseći Zakonima.
<BR>&nbsp;&nbsp;&nbsp;&nbsp;&nbsp;Da je bar prvi Sizeren Cene i Jemstva ostao živ! Sveštenik je duboko žalio za njim. Ponekad se uvidi nečija vrednost tek kad ga više nema, nema.
<BR>
<BR>&nbsp;&nbsp;&nbsp;&nbsp;&nbsp;"Siđi, siđi, siđi,
<BR>&nbsp;&nbsp;&nbsp;&nbsp;&nbsp;Siđi dole s nama."
<BR>
<BR>&nbsp;&nbsp;&nbsp;&nbsp;&nbsp;Bilo je samo pitanje vremena kada će njihovi sjedinjeni glasovi pobediti. Jednoglasje se probijalo kroz zid časti i odlučnosti koji je sveštenik sagradio oko sebe i prodiralo je u oblast hormona i nagona. Stapanje je bilo tu, obuzdavano samo opiranjem jednog člana, ali to neće trajati u beskonačnost.
<BR>
<BR>&nbsp;&nbsp;&nbsp;&nbsp;&nbsp;"Hodi, siđi dole.
<BR>&nbsp;&nbsp;&nbsp;&nbsp;&nbsp;Hodi u konsenzus!"
<BR>
<BR>&nbsp;&nbsp;&nbsp;&nbsp;&nbsp;Sizeren Doličnosti je drhtao i trpeo. Nije imao pojma koliko će još moći da izdrži.
</P></TD></TR></TABLE>
<P class="next">
<A HREF=p83.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
