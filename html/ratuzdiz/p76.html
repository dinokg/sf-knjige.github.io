<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>69. VLADA U IZGNANSTVU
<P>&nbsp;&nbsp;&nbsp;&nbsp;&nbsp;Holo-tank se razbistrio kad se međuzvezdana poruka završila. Pošto su se svetla upalila, članovi Saveta su se zbunjeno zagledali. "Šta... šta to znači?" upitao je pukovnik Maiven.
<BR>&nbsp;&nbsp;&nbsp;&nbsp;&nbsp;"Nisam siguran", odgovorio je kapetan Kajl, "ali jasno je da Gubrui nešto smeraju."
<BR>&nbsp;&nbsp;&nbsp;&nbsp;&nbsp;Upravnik izbeglištva, Mu Čen, lupkala je prstima po stolu. "Ovo su, izgleda, zvaničnici iz Instituta za Uzdizanje. Kao da okupatori planiraju nekakvu svetkovinu Uzdizanja, pa su pozvali svedoke."
<BR>&nbsp;&nbsp;&nbsp;&nbsp;&nbsp;To je očito, pomislila je Megan. "Mislite li da ovo ima neke veze sa tajanstvenim gradilištem južno od Port Helenije?" upitala je. U poslednje vreme vodili su bezbroj rasprava o tom mestu.
<BR>&nbsp;&nbsp;&nbsp;&nbsp;&nbsp;Pukovnik Maiven je klimnuo. "Ranije sam oklevao da prihvatim tu mogućnost, ali sada moram da se složim."
<BR>&nbsp;&nbsp;&nbsp;&nbsp;&nbsp;Oglasio se jedini šimpanza u Savetu. "Zašto bi hteli da drže svetkovinu Uzdizanja za Kvakoe ovde, na Gartu? To nema nikakvog smisla. Da li bi možda time ojačali svoj zahtev za preuzimanje planete?"
<BR>&nbsp;&nbsp;&nbsp;&nbsp;&nbsp;"Čisto sumnjam", odgovorila je Megan. "A možda... možda uopšte nije reč o Kvakoima."
<BR>&nbsp;&nbsp;&nbsp;&nbsp;&nbsp;"Pa onda o kome...?"
<BR>&nbsp;&nbsp;&nbsp;&nbsp;&nbsp;Megan je slegnula ramenima. Umesto nje odgovorio je Kajl. "Izgleda da i zvaničnici iz Instituta za Uzdizanje ne znaju ništa više."
<BR>&nbsp;&nbsp;&nbsp;&nbsp;&nbsp;Nastupila je duga tišina. Opet ju je prekinuo Kajl.
<BR>&nbsp;&nbsp;&nbsp;&nbsp;&nbsp;"Šta mislite, koliko je značajno to što je u ime grupe govorio čovek?"
<BR>&nbsp;&nbsp;&nbsp;&nbsp;&nbsp;Megan se nasmešila. "Očito je trebalo da malo pecnu Gubrue. Taj čovek mogao bi biti i referent-pripravnik u nekom lokalnom ogranku Instituta. To što je stavljen ispred Pile, Z'tanga i Serentina znači da Zemlja još nije gotova, a neko hoće da podseti Gubrue na to."
<BR>&nbsp;&nbsp;&nbsp;&nbsp;&nbsp;"Hm, Pila. Oni su gadne mušterije, a još su i članovi klana Soro. Dati čoveku da govori možda znači uvredu Gubruima, ali nije nikakvo jemstvo da je Zemlja dobro."
<BR>&nbsp;&nbsp;&nbsp;&nbsp;&nbsp;Megan je shvatila na šta Kajl misli. Ako Soroi vladaju svemirom oko Zemlje, čekaju ih teška vremena.
<BR>&nbsp;&nbsp;&nbsp;&nbsp;&nbsp;Opet je nastupila duga tišina, a onda se oglasio pukovnik Maiven.
<BR>&nbsp;&nbsp;&nbsp;&nbsp;&nbsp;"Pomenuli su hipersvemirsku skretnicu. To je skupa naprava. Gubrui mora da su uložili grdno u tu svetkovinu."
<BR>&nbsp;&nbsp;&nbsp;&nbsp;&nbsp;Zaista, pomislila je Megan, znajući da je pred Savet upravo iznesen predlog. Istovremeno je shvatila da će sada biti teško opravdati pridržavanje Utakaltingovog saveta.
<BR>&nbsp;&nbsp;&nbsp;&nbsp;&nbsp;"Da li vi to predlažete metu, pukovniče?"
<BR>&nbsp;&nbsp;&nbsp;&nbsp;&nbsp;"Svakako, gospođo koordinator." Maiven se ispravio u stolici i pogledao je u oči. "Mislim da smo ovakvu priliku i čekali."
<BR>&nbsp;&nbsp;&nbsp;&nbsp;&nbsp;Duž celog stola klimalo se u znak slaganja. Glasaju iz dosade, iz nemoći, iz klaustrofobije, pomislila je Megan. Pa ipak, zar to nije savršena prilika koju treba iskoristiti ili će zauvek nestati?
<BR>&nbsp;&nbsp;&nbsp;&nbsp;&nbsp;"Ne možemo napasti kada stignu izaslanici Instituta za Uzdizanje", naglasila je i videla da svi razumeju koliko je to važno. "Ipak, slažem se da bi moglo biti vremena da se izvede napad."
<BR>&nbsp;&nbsp;&nbsp;&nbsp;&nbsp;Slaganje je bilo opšte. Negde duboko u sebi, Megan je osećala da bi trebalo da se više raspravlja. No, i ona je kiptela od nestrpljenja.
<BR>&nbsp;&nbsp;&nbsp;&nbsp;&nbsp;"U tom slučaju, poslaćemo nova naređenja majoru Pratakultornu. Dobiće odrešene ruke, pod jedinim uslovom da napadne pre prvog novembra. Da li se slažete?"
<BR>&nbsp;&nbsp;&nbsp;&nbsp;&nbsp;Obično dizanje ruku. Kapetan Kajl je oklevao, a onda se pridružio da odluka bude jednoglasna.
<BR>&nbsp;&nbsp;&nbsp;&nbsp;&nbsp;Upleli smo se, pomislila je Megan. Upitala se postoji li u paklu posebno mesto za majke koje su poslale sopstvene sinove u bitku.
</P></TD></TR></TABLE>
<P class="next">
<A HREF=p77.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
