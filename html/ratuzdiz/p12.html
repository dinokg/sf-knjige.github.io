<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9. UTAKALTING
<P>&nbsp;&nbsp;&nbsp;&nbsp;&nbsp;Utakalting je znao da nije mudro čekati mnogo duže. Ipak je ostao sa Bibliotekarima, gledajući ih kako se trude da izvuku još neku vredniju pojedinost pre nego što konačno kucne čas za odlazak.
<BR>&nbsp;&nbsp;&nbsp;&nbsp;&nbsp;Posmatrao je ljude i neo-šimpanze kako žure unaokolo ispod visoke kupole planetnog ogranka Biblioteke. Svi su imali svoj posao i usredsredili su se na to, vrlo delotvorno. Pa ipak, mogla se osetiti uzburkanost odmah ispod površine, dodir jedva prikrivenog straha.
<BR>&nbsp;&nbsp;&nbsp;&nbsp;&nbsp;Sam od sebe, u njegovoj koroni obrazovao se ritites, glif koji su Timbrimi koristili da umire uplašenu decu.
<BR>&nbsp;&nbsp;&nbsp;&nbsp;&nbsp;Ne mogu te osetiti, rekao je Utakalting glifu. Ovaj je ipak ostao, pokušavajući da uteši mlade u nevolji.
<BR>&nbsp;&nbsp;&nbsp;&nbsp;&nbsp;U skakom slučaju, ovo nisu deca. Ljudi znaju za Biblioteku tek dva svoja stoleća, ali pre toga su imali hiljade godina sopstvene istorije. Možda im još nedostaje istančanost i uglađenost, ali to se ponekad pretvara u njihovu prednost.
<BR>&nbsp;&nbsp;&nbsp;&nbsp;&nbsp;Retko. Ritites je bio sumnjičav.
<BR>&nbsp;&nbsp;&nbsp;&nbsp;&nbsp;Utakalting je završio raspravu time što je povukao uporni glif tamo gde mu je mesto, u sopstveno biće.
<BR>&nbsp;&nbsp;&nbsp;&nbsp;&nbsp;Pod visokim kamenim svodom uzdizao se sivi monolit visok pet metara, sa reljefnim znakom zrakaste spirale - simbolom Biblioteke već tri milijarde godina. Svuda unaokolo, tragači za podacima sedeli su kraj kristaloidnih kocki memorije. Štampači su zujali i izbacivali izveštaje koji su brzo registrovani i odnošeni dalje.
<BR>&nbsp;&nbsp;&nbsp;&nbsp;&nbsp;Ova ispostava Biblioteke, jedinica klase K, bila je, zapravo, mala. Sadržala je količinu informacija samo hiljadu puta veću od svih knjiga koje su ljudi napisali pre Kontakta - sitnica u poređenju sa potpunim ogrankom biblioteke na Zemlji, ili opštim sektorom na Tanitu.
<BR>&nbsp;&nbsp;&nbsp;&nbsp;&nbsp;Pa ipak, kada Gart bude osvojen, ova prostorija takođe će pripasti neprijatelju.
<BR>&nbsp;&nbsp;&nbsp;&nbsp;&nbsp;Po tradiciji, to ne bi trebalo ništa da znači. Biblioteka bi morala da ostane otvorena za sve, čak i za one koji ratuju za teritoriju na kojoj se nalazi. Naravno, u vremenima kakva su ova, ne bi bilo mudro računati na takvu ljubaznost. Kolonisti su nameravali da ponesu sve što mogu, u nadi da će to kasnije nekako moći da iskoriste.
<BR>&nbsp;&nbsp;&nbsp;&nbsp;&nbsp;Delić delića. Naravno, on im je predložio da to urade, ali bio je ozbiljno iznenađen kad su ga tako revnosno poslušali. Zašto bi se, zapravo, mučili? Šta bi mogli da učine sa tom hrpicom podataka?
<BR>&nbsp;&nbsp;&nbsp;&nbsp;&nbsp;Evakuacija planetne Biblioteke poslužiće Utakaltingovim naumima, ali ujedno je i potvrdila njegovo mišljenje o Zemljanima. Oni se nikada ne predaju. To je bio još jedan razlog što su ga toliko oduševljavali.
<BR>&nbsp;&nbsp;&nbsp;&nbsp;&nbsp;Pravi razlog ova strke - Utakaltingova lična svrha - bio je sklanjanje i mešanje nekoliko određenih megafajlova, što u opštoj zbrci niko neće ni primetiti. I zaista, niko ga nije ni pogledao kad je priključio svoju prenosnu jedinicu na masivnu Biblioteku, sačekao nekoliko sekundi, a zatim opet sklonio svoj alat.
<BR>&nbsp;&nbsp;&nbsp;&nbsp;&nbsp;Gotovo. Sad nije imao šta drugo da radi do da posmatra samonikle dok je čekao svoj auto.
<BR>&nbsp;&nbsp;&nbsp;&nbsp;&nbsp;Negde u daljini začuo se zavijajući signal kako se podiže i opada: sirena na kosmodromu, s druge strane zaliva. Još jedan preživeli iz svemirske bitke stigao je na prinudno sletanje. Suviše retko su čuli taj zvuk. Svi su već znali da ima vrlo malo preživelih.
<BR>&nbsp;&nbsp;&nbsp;&nbsp;&nbsp;Saobraćaj na kosmodromu uglavnom se sastojao od poletanja. Mnogi kolonisti sa kopna otišli su na ostrvski lanac u Zapadnom moru, gde je još živela većina populacije Zemljana. I vlada se pripremala za evakuaciju.
<BR>&nbsp;&nbsp;&nbsp;&nbsp;&nbsp;Kad su se začule sirene, svi ljudi i šimpanze za trenutak su podigli glave i poslali takav talas strepnje da je Utakalting gotovo mogao da ga okusi svojom koronom.
<BR>&nbsp;&nbsp;&nbsp;&nbsp;&nbsp;Gotovo da ga okusi?
<BR>&nbsp;&nbsp;&nbsp;&nbsp;&nbsp;Oh, kako su divne, pune iznenađenja te metafore, pomislio je. Može li se koronom osetiti ukus? Može li se nešto dotaći pogledom ili okrznuti okom? Anglički je tako smešan, pa ipak tako divan za razmišljanje.
<BR>&nbsp;&nbsp;&nbsp;&nbsp;&nbsp;Uostalom, zar delfini ne gledaju ušima?
<BR>&nbsp;&nbsp;&nbsp;&nbsp;&nbsp;Iznad treplji ispreo je zunor-tzun, koji je počeo da odjekuje strahom ljudi i šimpanza.
<BR>&nbsp;&nbsp;&nbsp;&nbsp;&nbsp;Da, svi mi želimo da živimo, jer toliko toga je ostalo da učinimo ili probamo ili keniramo...
<BR>&nbsp;&nbsp;&nbsp;&nbsp;&nbsp;Utakalting je požalio što zbog diplomatije Timbrimi biraju za izaslanike svoje najtmurnije ljude. On sam postao je ambasador zato što je, između ostalog, bio dosadan, bar po mišljenju svojih sunarodnika.
<BR>&nbsp;&nbsp;&nbsp;&nbsp;&nbsp;A sirota Ataklena bila je, izgleda, još gora, onako prisebna i ozbiljna.
<BR>&nbsp;&nbsp;&nbsp;&nbsp;&nbsp;Spremno je priznavao da je to delom i njegova krivica. Zato je i poneo ovamo očevu veliku zbirku stripova sa Zemlje, iz vremena pre Kontakta. Naročito su ga nadahnula 'Tri mangupa'. Na žalost, Ataklena, izgleda, nije mogla da razume istančanu ironiju drevnih zemaljskih genija.
<BR>&nbsp;&nbsp;&nbsp;&nbsp;&nbsp;Preko Silta, veze sa umrlima-ali-nezaboravljenima, njegova odavno pokojna žena često ga je grdila, poručujući odnekud posle života da je njihovoj kćeri mesto kod kuće, gde bi je živahni vršnjaci možda ipak oslobodili povučenosti.
<BR>&nbsp;&nbsp;&nbsp;&nbsp;&nbsp;Možda, pomislio je, ali Matikluana je već pokušala. Utakalting je verovao u svoj metod pomaganja svojoj čudnoj kćeri.
<BR>&nbsp;&nbsp;&nbsp;&nbsp;&nbsp;Mala, uniformisana ženka neo-šimpanze - šima - stala je pred Utakaltinga i poklonila se, prekrštenih ruku u znak poštovanja.
<BR>&nbsp;&nbsp;&nbsp;&nbsp;&nbsp;"Da, gospođice?" Utakalting je prvi progovorio, kao što je nalagao protokol. Iako je bio pokrovitelj koji razgovara sa štićenikom, velikodušno je primenio starinsko, učtivo oslovljavanje.
<BR>&nbsp;&nbsp;&nbsp;&nbsp;&nbsp;"V-vaša ekselencijo." Šimin promukli glas je podrhtavao. Ovo joj je verovatno bilo prvi put da razgovara sa jednim ne-Zemljaninom. "Vaša ekselencijo, Planetni koordinator Onigl šalje vam poruku da su pripreme završene i pita vas da li biste želeli da prisustvujete izvršenju vašeg... ovaj... programa."
<BR>&nbsp;&nbsp;&nbsp;&nbsp;&nbsp;Utakaltingove oči malo su se rastavile od veselosti. Teško da bi se to moglo nazvati programom. Možda bi pre bilo opaka nameštaljka napadačima. U najboljem slučaju, potez na duge staze.
<BR>&nbsp;&nbsp;&nbsp;&nbsp;&nbsp;Čak ni Megan Onigl nije znala šta on, zapravo, namerava. To je bilo šteta, naravno, jer čak i ako ne uspe - što je bilo sasvim verovatno - opet će vredeti malo smeha. A smeh bi pomogao njegovoj prijateljici u mračnim vremenima koja je očekuju.
<BR>&nbsp;&nbsp;&nbsp;&nbsp;&nbsp;"Hvala, gospođice", klimnuo je. "Povedite me, molim vas."
<BR>&nbsp;&nbsp;&nbsp;&nbsp;&nbsp;Dok je išao za njom, Utakalting je pomalo žalio što ostavlja toliko toga neurađeno. Dobra šala zahteva mnogo priprema, a on jednostavno nije imao dovoljno vremena.
<BR>&nbsp;&nbsp;&nbsp;&nbsp;&nbsp;Kad bih bar imao pristojan smisao za humor!
<BR>&nbsp;&nbsp;&nbsp;&nbsp;&nbsp;No, dobro. Kad ponestane prefinjenosti, dobro je i gađanje pitama.
<BR>&nbsp;&nbsp;&nbsp;&nbsp;&nbsp;Dva sata kasnije, vraćao se u grad. Sastanak u zgradi Vlade bio je kratak, pošto se bojna flota približavala orbiti i sletanje se očekivalo uskoro. Megan Onigl već je preselila većinu vlade i preostale vojske na sigurnije mesto.
<BR>&nbsp;&nbsp;&nbsp;&nbsp;&nbsp;Utakalting je shvatio da, zapravo, imaju još malo vremena. Neće biti sletanja dok napadači ne objave svoj manifest. To su zahtevala pravila Instituta za civilizovano ratovanje.
<BR>&nbsp;&nbsp;&nbsp;&nbsp;&nbsp;Naravno, u opštoj zbrci koja je zavladala u Pet Galaksija, mnogi klanovi zvezdanih putnika prenebegavali su tradiciju. No, u ovom slučaju neprijatelje neće ništa koštati da poštuju pravila. Već su pobedili. Sad je samo trebalo da zauzmu teritoriju.
<BR>&nbsp;&nbsp;&nbsp;&nbsp;&nbsp;Bitka u svemiru pokazala je još nešto. Sad je bilo jasno da su neprijatelji Gubrui.
<BR>&nbsp;&nbsp;&nbsp;&nbsp;&nbsp;Ljude i šimpanze na ovoj planeti ne očekuju prijatna vremena. Klan Gubru pripadao je najžešćim neprijateljima Zemlje još od Kontakta. U svakom slučaju, pticoliki Galaktinci kruto su se pridržavali pravila... onako kako su ih sami shavatali, naravno.
<BR>&nbsp;&nbsp;&nbsp;&nbsp;&nbsp;Megan je bila razočarana kad je odbio njenu ponudu za prevoz do skloništa, ali Utakalting je imao svoj brod. Uostalom, trebalo je da obavi još neke poslove ovde u gradu. Poželeo joj je srećan put i obećao da će se uskoro opet videti.
<BR>&nbsp;&nbsp;&nbsp;&nbsp;&nbsp;'Uskoro' je bila divno rastegljiva reč. Fantastična nepreciznost jezika samoniklih bila je jedan od mnogih razloga što je voleo anglički.
<BR>&nbsp;&nbsp;&nbsp;&nbsp;&nbsp;Pod mesečinom, Port Helenija izgledala je još manja i usamljenija nego uplašeno seoce kakvo je predstavljala danju. Zima je bila pri kraju, ali oštar povetarac još je duvao sa istoka, prevrćući suvo lišće po gotovo pustim ulicama. Bilo je nečeg vlažnog u mirisu vetra i Utakalting je pomislio da je to možda miris planina kuda su njegova kćer i Meganin sim pošli u izbeglištvo.
<BR>&nbsp;&nbsp;&nbsp;&nbsp;&nbsp;Ta odluka nije donela mnogo zahvalnosti njihovim roditeljima.
<BR>&nbsp;&nbsp;&nbsp;&nbsp;&nbsp;Utakaltingov vozač morao je da prodje pored Biblioteke na putu do Timbrimske ambasade. Kada su usporili da bi propustili drugo vozilo, Utakalting je imao sreću da prisustvuje retkom prizoru - ugledni Tenanac u punom besu pod uličnim svetiljkama.
<BR>&nbsp;&nbsp;&nbsp;&nbsp;&nbsp;"Zaustavi se ovde, molim te", brzo je rekao.
<BR>&nbsp;&nbsp;&nbsp;&nbsp;&nbsp;Pred kamenom zgradom Biblioteke tiho je brujala velika lebdelica. Kupola je bila otvorena i svetlost iz nje se prosipala po širokom stepeništu, bacajući tamne senke. Pet senki svakako je pripadalo neo-šimpanzama, čije su dugačke ruke tako izgledale još duže. Dve polusenke pripadale su Ininima koji su stajali tik pored lebdelice. Smireni i disciplinovani - nalik na visoke, oklopljene kengure - nepokretno su stajali, kao da su isklesani od kamena.
<BR>&nbsp;&nbsp;&nbsp;&nbsp;&nbsp;Njihov poslodavac i pokrovitelj, vlasnik najveće senke, nadnosio se nad male Zemljane. Njegova široka i snažna ramena kao da su se stapala sa šiljastom glavom, a na nju se nastavljala visoka, talasasta kresta, nalik na one na šlemovima grčkih ratnika.
<BR>&nbsp;&nbsp;&nbsp;&nbsp;&nbsp;Dok je Utakalting izlazio iz svog auta, čuo je prodoran glas pun grlenih suglasnika.
<BR>&nbsp;&nbsp;&nbsp;&nbsp;&nbsp;"Natakl ghoomf? Veraisah ljodinvleh! Nitaro K'anglie!"
<BR>&nbsp;&nbsp;&nbsp;&nbsp;&nbsp;Šimpanze su odmahivali glavama, zbunjeni i vidljivo uplašeni. Očito, niko od njih nije govorio galaktinski šesti. Pa ipak, kad je krupni Tenanac zakoračio napred, mali Zemljani su mu preprečili put, duboko se klanjajući, ali odlučni da ga ne puste unutra.
<BR>&nbsp;&nbsp;&nbsp;&nbsp;&nbsp;To je samo još više razbesnelo govornika. "Idates! Nitaril kolunta..."
<BR>&nbsp;&nbsp;&nbsp;&nbsp;&nbsp;Ogromni Galaktinac naglo je prekinuo kad je ugledao Utakaltinga. Njegova kožasta, kljunasta usta ostala su zatvorena kad je prešao na galaktinski sedmi, za koji je koristio proreze za disanje.
<BR>&nbsp;&nbsp;&nbsp;&nbsp;&nbsp;"Ah! Utakaltinže, ab-Kaltmur ab-Brma ab-Kralnit ul-Titlal! Vidim vas!"
<BR>&nbsp;&nbsp;&nbsp;&nbsp;&nbsp;Utakalting bi prepoznao Kaulta i u gradu prepunom Tenanaca. Krupan, razmetljiv i snob, znao je da protokol ne zahteva korišćenje punog naziva vrste pri neobaveznim susretima. No, sad je i Utakalting morao da odgovori na isti način.
<BR>&nbsp;&nbsp;&nbsp;&nbsp;&nbsp;"Kaulte, ab-Vortl ab-Kosah ab-Rosah ab-Tothun ul-Paimin ul-Ramin ul-Inin ul-Oluminin, i ja vas vidim."
<BR>&nbsp;&nbsp;&nbsp;&nbsp;&nbsp;Svako 'ab' u dugoj frazi označavalo je rasu pokrovitelja u nizu od koga potiče klan Tenanaca, sve do najstarije koja još postoji. 'Ul' je prethodilo imenu svake rase štićenika koje su sami Tenanci uzdigli do razuma i zvezdanih putovanja. Kaultov narod bio je vredan poslednjih megagodina. Uporno su se hvalili dugim imenon svoje vrste.
<BR>&nbsp;&nbsp;&nbsp;&nbsp;&nbsp;Tenanci su bili idioti.
<BR>&nbsp;&nbsp;&nbsp;&nbsp;&nbsp;"Utakaltinže! Vi ste upućeni u glupi jezik koji Zemljani koriste. Molim vas, objasnite ovim glupim, poluuzdignutim stvorenjima da je hoću da prođem! Potrebno mi je da koristim ogranak Biblioteke i ako se ne uklone da prođem, biću prinuđen da zahtevam da budu kažnjeni!"
<BR>&nbsp;&nbsp;&nbsp;&nbsp;&nbsp;Utakalting je slegnuo ramenima - uobičajen gest žaljenja što ne može da pomogne. "Oni samo rade svoj posao, Izaslaniče Kault. Kada je Biblioteka potpuno zauzeta po pitanju odbrane planete, dozvoljeno je privremeno ograničiti pristup drugim rasama."
<BR>&nbsp;&nbsp;&nbsp;&nbsp;&nbsp;Kault se zagledao u Utakaltinga, ne trepćući. Prorezi za disanje su mu se naduli. "Bebe", promrmljao je na nekom čudnom dijalektu galaktinskog dvanaestog - možda ni ne sluteći da ga Utakalting razume. "Deca, vaspitavana od balavaca, nadgledana od maloletnih delikvenata!"
<BR>&nbsp;&nbsp;&nbsp;&nbsp;&nbsp;Utakaltingove oči su se razdvojile, a treplje su mu pulsirale od ironije. Ispreo je fsu-ustratu, glif naklonosti u podsmehu.
<BR>&nbsp;&nbsp;&nbsp;&nbsp;&nbsp;Mnogo fina stvar to što su Tenanci potpuno neosetljivi na empatiju, pomislio je Utakalting na angličkom, dok je žurno brisao glif. Među galaktinskim klanovima umešanim u trenutnu provalu fanatizma, Tenanci su bili manje odvratni od većine ostalih. Neki od njih zaista su verovali da postupaju u interesu onih koje su pokorili.
<BR>&nbsp;&nbsp;&nbsp;&nbsp;&nbsp;Bilo je jasno na koga je Kault mislio kada je pomenuo 'delikvente' koji pomažu Zemljane. Utakalting nije bio ni najmanje uvređen.
<BR>&nbsp;&nbsp;&nbsp;&nbsp;&nbsp;"Ta deca upravljaju brodovima, Kaulte", odgovorio je istim dijalektom na očito Tenančevo iznenađenje. "Neo-šimpanze su možda najbolji štićenici koji su se pojavili u poslednjih pola megagodine... uz, možda, izuzetak njihovih rođaka, neo-delfina. Zar ne treba da poštujemo njihovu žarku želju da izvrše svoju dužnost?"
<BR>&nbsp;&nbsp;&nbsp;&nbsp;&nbsp;Kaultova kresta naglo se ukočila na pominjanje druge rase štićenika sa Zemlje. "Moj timbrimski prijatelju, da li to znači da ste čuli nešto više o delfinskom brodu? Jesu li ih pronašli?"
<BR>&nbsp;&nbsp;&nbsp;&nbsp;&nbsp;Utakaltingu je bilo pomalo krivo što se poigrava sa Kaultom. Sve u svemu, on i nije bio tako loš. Pripadao je manjinskoj političkoj kliki koja je čak nekoliko puta predlagala mir sa Timbrimima. Pa ipak, imao je razloga da malo podbada radoznalost svog kolege diplomate i pripremao se za ovakav razgovor.
<BR>&nbsp;&nbsp;&nbsp;&nbsp;&nbsp;"Možda sam rekao više nego što bi trebalo. Molim vas, ne mislite više o tome. Sada mi je vrlo žao, ali treba da pođem. Kasnim na sastanak. Želim vam dobru sreću i opstanak u predstojećim danima, Kaulte."
<BR>&nbsp;&nbsp;&nbsp;&nbsp;&nbsp;Naklonio se neobavezno, kao jedan pokrovitelj drugome, i okrenuo se da pođe. U sebi se smejao, jer je znao zašto je Kault došao u Biblioteku. Tenanac je sigurno tražio njega.
<BR>&nbsp;&nbsp;&nbsp;&nbsp;&nbsp;"Čekajte!" Povikao je Kault na angličkom.
<BR>&nbsp;&nbsp;&nbsp;&nbsp;&nbsp;Utakalting se osvrnuo. "Da, poštovani kolega?"
<BR>&nbsp;&nbsp;&nbsp;&nbsp;&nbsp;"Ja..." Kault se vratio na galaktinski sedmi. "Moram da govorim sa vama u vezi sa evakuacijom. Možda ste čuli, moj brod je u kvaru. U ovom trenutku uopšte nemam prevoz."
<BR>&nbsp;&nbsp;&nbsp;&nbsp;&nbsp;Tenančeva kresta podrhtavala je od neugodnosti. Protokol i diplomatski odnosi su jedno, ali njemu se očito nije ostajalo u gradu da čeka Gubrue. "Zato moram da vas pitam. Hoće li biti prilike da razgovaramo o mogućnosti uzajamnog pomaganja?" Žurno je izgovorio.
<BR>&nbsp;&nbsp;&nbsp;&nbsp;&nbsp;Utakalting se pretvarao da ozbiljno razmišlja o predlogu. Njegova i Kaultova vrsta ipak su zvanično zaraćene. Konačno je klimnuo glavom. "Budite pred mojom rezidencijom sutra u ponoć - pazite, ni miktar kasnije. I, molim vas, ponesite samo minimalni prtljag. Moj brod je mali. Pod tim uslovima, rado vam nudim prevoz do skloništa."
<BR>&nbsp;&nbsp;&nbsp;&nbsp;&nbsp;Okrenuo se prema svom vozaču. "To je jedino učtivo i ispravno, zar ne, gospođice?"
<BR>&nbsp;&nbsp;&nbsp;&nbsp;&nbsp;Sirota šima zbunjeno je zatreptala. Odabrana je za ovu dužnost jer je znala Galaktinski Sedmi, ali to nije bilo ni izdaleka dovoljno da bi razumela o čemu je ovde reč.
<BR>&nbsp;&nbsp;&nbsp;&nbsp;&nbsp;"Da, sser. To... to je, mislim, vrlo ljubazno."
<BR>&nbsp;&nbsp;&nbsp;&nbsp;&nbsp;Utakalting je klimnuo glavom i nasmešio se Kaultu. "Eto, dragi kolega. Ne samo ispravno, nego i ljubazno. Dobro je da mi, stariji, učimo od ovako bistrih starmalih i dodamo njihovu mudrost našim delima, zar ne?"
<BR>&nbsp;&nbsp;&nbsp;&nbsp;&nbsp;Prvi put je video Tenanca da trepće. Iz njega je prosto zračila zbunjenost. Konačno je olakšanje pobedilo nad sumnjom da ga prave budalom. Kault se naklonio Utakaltingu. Zatim je, pošto je i ona bila uključena u razgovor, kratko klimnuo glavom maloj šimi.
<BR>&nbsp;&nbsp;&nbsp;&nbsp;&nbsp;"U ime mojih klijenata i u moje lično ime, zahhvaljujem se", rekao je nespretnim angličkim. Pucnuo je lakatnim šiljcima i Inini su pošli za njim u lebdelicu. Kupola se zatvorila i konačno zaklonila oštro svetlo. Šimpanze iz Biblioteke zahvalno su pogledali Utakaltinga.
<BR>&nbsp;&nbsp;&nbsp;&nbsp;&nbsp;Lebdelica se podigla na gravitacionom jastuku i brzo krenula. Utakalting je pogledao u otvorena vrata na svom vozilu, koja je šima učtivo pridržavala, a onda se protegnuo i duboko udahnuo vazduh. "Mislim da bi mi prijala šetnja", rekao joj je. "Ambasada je nedaleko odavde. Zašto ne uzmete nekoliko slobodnih sati, gospođice, da provedete malo vremena sa svojom porodicom i prijateljima?"
<BR>&nbsp;&nbsp;&nbsp;&nbsp;&nbsp;"A-ali, ser..."
<BR>&nbsp;&nbsp;&nbsp;&nbsp;&nbsp;"Biće mi dobro", odlučno je rekao. Naklonio joj se i osetio njenu nedužnu radost zbog ove jednostavne ljubaznosti. Uzvratila mu je dubokim naklonom.
<BR>&nbsp;&nbsp;&nbsp;&nbsp;&nbsp;Divna bića, mislio je Utakalting dok je posmatrao auto kako odlazi. Upoznao sam nekoliko neo-šimpanza koji su čak imali nagoveštaje pravog smisla za humor.
<BR>&nbsp;&nbsp;&nbsp;&nbsp;&nbsp;Nadam se da će njihova vrsta opstati.
<BR>&nbsp;&nbsp;&nbsp;&nbsp;&nbsp;Pošao je pešice. Uskoro je zašao u miran kraj oko ambasade i vreva Biblioteke ostala je iza njega. Povetarac je učinio noć bistrom i prigušena gradska svetla nisu zaklanjala svetlucanje zvezda. Ivica Galaksije videla se kao iskrzana niska dijamanata duž neba. Nije bilo vidljivih znakova bitke u svemiru; okršaj je bio suviše mali da bi ostavio vidljive tragove.
<BR>&nbsp;&nbsp;&nbsp;&nbsp;&nbsp;Zvuci svuda oko Utakaltinga govorili su da je ovo veče drugačije. Čule su se udaljene sirene i grmljavina letelica iznad grada. Na gotovo svakom uglu čuo je uzvike... glasove ljudi ili šimpanza, pune strepnje i straha. Na površnom nivou empatije sudarali su se talasi osećanja. Njegova korona nije mogla da odbije strah stanovnika koji su iščekivali naredno jutro.
<BR>&nbsp;&nbsp;&nbsp;&nbsp;&nbsp;Utakalting nije ni pokušao da se isključi dok je grabio kroz slabo osvetljene ulice oivičene ukrasnim drvećem. Zagnjurio je treplje u uzavrelo strujanje emocija i izvukao iz njih neobičan, novi glif. Lebdeo je, bezimen i strašan, otelotvorenje večite pretnje Vremena.
<BR>&nbsp;&nbsp;&nbsp;&nbsp;&nbsp;Nasmešio se naročitim, drevnim osmehom. U tom trenutku niko, čak ni u mraku, ne bi mogao da ga zameni za ljudsko biće.
<BR>&nbsp;&nbsp;&nbsp;&nbsp;&nbsp;Postoji mnogo puteva... pomislio je, ponovo uživajući u otvorenim, neuštogljenim prelivima angličkog.
<BR>&nbsp;&nbsp;&nbsp;&nbsp;&nbsp;Ostavio je svoje delo da se polako rastače lebdeći u vazduhu i uputio se dalje, ispod zvezdane šare koja se sporo okretala.
</P></TD></TR></TABLE>
<P class="next">
<A HREF=p13.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
