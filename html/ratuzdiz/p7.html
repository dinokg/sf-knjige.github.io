<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4. ROBERT
<P>&nbsp;&nbsp;&nbsp;&nbsp;&nbsp;Blistava sunčeva svetlost nalazila je pukotine u gustom pokrivaču šume i bacala pruge jarkih boja kroz mutan, puzavicama prepleten prolaz. Snažne zimske oluje minule su pre nekoliko nedelja, ali hladan vetar ostao je da podseća na njih, njišući granje i otresajući sa njega vlagu zaostalu od noćašnje kiše. Kapi su padale u mračne barice uz lepljiv, odsečan zvuk.
<BR>&nbsp;&nbsp;&nbsp;&nbsp;&nbsp;Planine oko doline Sind bile su tihe. Možda tiše nego što bi šuma trebalo da bude. Rastinje je bilo bujno, ali njegova lepota, zapravo, je prikrivala bolest koja je poticala od drevnih rana. Iako je vazduh bio zasićen bogatstvom mirisa, najjači je nosio nagoveštaj raspadanja. Nije trebalo biti empata da bi se znalo koliko je ovo mesto tužno. Sumoran svet.
<BR>&nbsp;&nbsp;&nbsp;&nbsp;&nbsp;Baš ta tuga posredno je dovela Zemljane ovamo. Istorija Garta još nije bila završena, ali planeta je već bila na spisku. Spisku planeta na samrti.
<BR>&nbsp;&nbsp;&nbsp;&nbsp;&nbsp;Jedna pega svetlosti padala je na splet raznobojnih puzavica koje su u upadljivom neredu visile sa grana ogromnog drveta. Robert Onigl pokazao je u tom pravcu. "Možda bi volela da vidiš ovo, Ataklena", rekao je. "Znaš, one mogu da se dresiraju."
<BR>&nbsp;&nbsp;&nbsp;&nbsp;&nbsp;Mlada Timbrimka podigla je pogled sa pupoljka nalik na orhideju, koji je razgledala. Prateći njegov pokret, zagledala se kroz blistave, pokretne stubove svetlosti. Govorila je anglički pažljivo, sa naglaskom, ali bez grešaka u formulacijama.
<BR>&nbsp;&nbsp;&nbsp;&nbsp;&nbsp;"Šta može da se dresira, Roberte? Vidim samo puzavice."
<BR>&nbsp;&nbsp;&nbsp;&nbsp;&nbsp;Robert se nasmešio. "Baš te šumske puzavice, Ataklena. Stvarno su fantastične."
<BR>&nbsp;&nbsp;&nbsp;&nbsp;&nbsp;Ataklena se namrštila na vrlo ljudski način, uprkos veoma razmaknutim ovalnim očima i tuđinskoj zlatno-zelenoj boji ogromnih dužica. Lako zaobljena, nežna brada i iskošeno čelo dali su njenom licu ironičan izraz.
<BR>&nbsp;&nbsp;&nbsp;&nbsp;&nbsp;Naravno, kao kćer diplomate, Ataklena je bila obučena da koristi mimiku pažljivo odabranu za određene prilike u prisustvu ljudskih bića. Pa ipak, Robert je bio siguran da njeno mrštenje pokazuje i zbunjenost. Kad je progovorila, melodija njenog glasa kao da je govorila koliko joj anglički ograničava izražavanje.
<BR>&nbsp;&nbsp;&nbsp;&nbsp;&nbsp;"Roberte, ne misliš valjda da su te viseće biljke pre-razumne? Postoji nekoliko rasa autotrofnih razumnjaka, naravno, ali ovo rastinje ne pokazuje nikakav nagoveštaj u tom pogledu. Osim toga..." Mrštenje se pojačalo dok se usredsređivala. Srebrnaste treplje iznad ušiju sada su se joj razmahale, ispitujući. "...Osim toga, ne osećam nikakvo emotivno zračenje iz njih."
<BR>&nbsp;&nbsp;&nbsp;&nbsp;&nbsp;Robert se nasmešio. "Naravno da ne osećaš. Nisam ni mislio da imaju potencijal za Uzdizanje, pa čak ni neki nervni sistem. To su obične šumske biljke, ali imaju svoju tajnu. Hodi, pokazaću ti."
<BR>&nbsp;&nbsp;&nbsp;&nbsp;&nbsp;Ataklena je klimnula - još jedan ljudski gest koji možda jeste, a možda i nije takođe prirodno timbrimski. Pažljivo je vratila cvet koji je razgledala i ustala gipkim, skladnim pokretom.
<BR>&nbsp;&nbsp;&nbsp;&nbsp;&nbsp;Mlada tuđinka bila je vitka, ali su se njene razmere razlikovale od ljudskih - imala je duže listove i kraće butine, između ostalog. Uski kukovi nastavljali su se na još uži struk. Robertu je uvek izgledalo da se ona šunja na nekakav mačiji način i to ga je očaravalo još od kako je stigla na Gart, pre pola godine.
<BR>&nbsp;&nbsp;&nbsp;&nbsp;&nbsp;Da su Timbrimi sisari, mogao je da vidi po obrisu njenih gornjih dojki koje su delovale pomalo izazovno čak i ispod grube jakne koju je nosila. Iz knjiga je znao da Ataklena ima još dva para dojki i džep, nalik na onaj kod torbara, kao što je kengur, ali ništa od toga nije moglo ni da se nasluti. U ovom trenutku, ona je izgledala više ljudski - ili možda vilinski - nego tuđinski.
<BR>&nbsp;&nbsp;&nbsp;&nbsp;&nbsp;"Dobro, Roberte. Obećala sam ocu da ću što bolje iskoristiti ovo nametnuto izbeglištvo. Pokaži mi čuda ove planete."
<BR>&nbsp;&nbsp;&nbsp;&nbsp;&nbsp;Glas joj je bio tako umoran, tako otupljen da je Robert zaključio kako ona namerno preteruje. Ova teatralnost učinila ju je još sličnijoj nekoj ljudskoj šiparici, što je delovalo onespokojavajuće. Poveo ju je prema spletu puzavica. "Pogledaj ovamo, tu gde se spuštaju na tle."
<BR>&nbsp;&nbsp;&nbsp;&nbsp;&nbsp;Ataklenina kosa - zapravo, kratko krzno koje je počinjalo uskom trakom na leđima i širilo se preko glave, nalik na kapu, da bi se završilo šiljkom tik iznad nosa - sada je bila nakostrešena i neravnih ivica. Oko malih, okruglih ušiju lelujale su treplje njene timbrimske korone, kao da traže neke nagoveštaje svesti u džungli oko njih.
<BR>&nbsp;&nbsp;&nbsp;&nbsp;&nbsp;Robert je morao da se podseti na to koliko ljudi obično precenjuju mentalne moći Timbrima. Vitki Galaktinci imali su upečatljivu sposobnost da osete snažne emocije i pretpostavljalo se da mogu da od empatije stvore prava umetnička dela. Ipak, prava telepatija nije bila ništa češća među Timbrimima nego među Zemljanima.
<BR>&nbsp;&nbsp;&nbsp;&nbsp;&nbsp;Morao je da se upita o čemu ona razmišlja. Je li osetila koliko je postao opčinjen njome od kako su napustili Port Heleniju? Nadao se da nije. Nije želeo da prizna takva osećanja ni pred samim sobom.
<BR>&nbsp;&nbsp;&nbsp;&nbsp;&nbsp;Puzavice su bile debeli, vlaknasti izdanci sa čvornovatim izraštajima na otprilike svakih pola metra. Dolazile su na ovaj mali proplanak sa raznih strana. Robert je gurnuo u stranu naramak raznobojnih stabljika da bi pokazao Atakleni kako se sve završavaju u barici boje jantara.
<BR>&nbsp;&nbsp;&nbsp;&nbsp;&nbsp;"Ovakvih barica ima po celom kontinentu i svaka je povezana sa ostalima gustom mrežom puzavica", objasnio je. "One imaju najvažniju ulogu u šumskom ekosistemu. Ništa drugo ne raste blizu barica, gde puzavice obavljaju svoj posao."
<BR>&nbsp;&nbsp;&nbsp;&nbsp;&nbsp;Ataklena je kleknula da bolje pogleda. Korona joj je još bila razmahana i izgledala je zainteresovano. "Zašto je voda tako obojena? Ima li nečega u njoj?"
<BR>&nbsp;&nbsp;&nbsp;&nbsp;&nbsp;"Tako je. Kad bismo imali priručnu laboratoriju, poveo bih te od bare do bare i u svakoj bismo našli visoku koncentraciju nekog drugog elementa ili jedinjenja. Izgleda da puzavice čine mrežu između ogromnog drveća, noseći hranljive materije iz jednog područja u drugo."
<BR>&nbsp;&nbsp;&nbsp;&nbsp;&nbsp;"Razmena materija!" Ataklenina kosa se raširila na čelu, u jednom od retkih timbrimskih izraza koje je Robert bio siguran da prepoznaje. Bila je primetno uzbuđena nečim, prvi put od kako su otišli iz grada.
<BR>&nbsp;&nbsp;&nbsp;&nbsp;&nbsp;Pitao se da li joj tog trenutka nad glavom nastaje neki 'empatski glif', čudnovati umetnički oblik za koji su se neki ljudi kleli da su ga osetili, pa čak i naučili da ga pomalo razumeju. Robert je znao da meke treplje timbrimske korone na neki način učestvuju u tom procesu. Jednom, kad je pratio majku na neki diplomatski prijem, primetio je nešto što je sigurno bilo glif - izgledalo je kao da lebdi iznad glave timbrimskog ambasadora, Utakaltinga.
<BR>&nbsp;&nbsp;&nbsp;&nbsp;&nbsp;Utisak je bio čudan, neodređen - kao da je video nešto što se može uhvatiti samo slepom mrljom u oku, nešto što mu je bežalo kad god bi pokušao da se zagleda u njega. Skoro istog trenutka kad ga je postao svestan, obris je nestao. Na kraju, više nije bio siguran da li je išta i video. Možda je samo izmislio celu priču.
<BR>&nbsp;&nbsp;&nbsp;&nbsp;&nbsp;"Zapravo, posredi je simbioza", objavila je Ataklena. Robert je zatreptao. Naravno, govorila je o puzavicama.
<BR>&nbsp;&nbsp;&nbsp;&nbsp;&nbsp;"Je-jeste, opet si pogodila. Puzavice dobijaju hranljive materije od velikog drveća, a zauzvrat im donose ono što samo drveće ne može da dobije iz siromašnog tla. Takođe odvode toksine i odlažu ih na velikoj udaljenosti. Ovakve barice služe kao banke u kojima se puzavice skupljaju da skladište i razmenjuju važne hemikalije."
<BR>&nbsp;&nbsp;&nbsp;&nbsp;&nbsp;"Neverovatno." Ataklena je razgledala izdanke. "Podražavaju sistem razmene dobara razumnih bića. Po svoj prilici je sasvim logično da neke biljke jednom evoluiraju u ovom pravcu. Pretpostavljam da su Kanteni možda počeli na ovaj način, pre nego što su ih Lintenski baštovani uzdigli do zvezdanih putnika."
<BR>&nbsp;&nbsp;&nbsp;&nbsp;&nbsp;Podigla je pogled ka Robertu. "Je li ova pojava zabeležena? Instituti su poslali Z'tange da ispitaju Gart pre nego što je planeta predata vama, ljudima. Čudi me da nikad nisam čula za ovo."
<BR>&nbsp;&nbsp;&nbsp;&nbsp;&nbsp;Robert nije uspeo da sakrije osmeh. "Naravno, izveštaj Z'tanga Velikoj Biblioteci pominje puzavice i njihovu prenosnu ulogu. Deo tragedije Garta ogleda se u tome što je mreža bila na ivici propasti još pre nego što je Zemlja dobila ovaj svet u zakup. A ako stvarno propadnu, pola ovog kontinenta pretvoriće se u pustinju.
<BR>&nbsp;&nbsp;&nbsp;&nbsp;&nbsp;No, Z'tangi su propustili ključnu stvar. Izgleda da nisu primetili kako se puzavice kreću po šumi, vrlo polako, tražeći nove minerale za svoje drveće. Šuma se, kao aktivna zajednica, prilagođava. Menja se. Postoji nada da bi, uz malo pomoći, ova mreža mogla postati srž oporavka planetne ekosfere. Ako bude tako, možda ćemo moći poprilično da zaradimo prodajom patenta zainteresovanima."
<BR>&nbsp;&nbsp;&nbsp;&nbsp;&nbsp;Očekivao je da će joj to biti dovoljno, ali kad je spustila izdanke nazad u jantarnu vodu, Ataklena ga je hladno pogledala. "Deluješ vrlo ponosno zbog toga što si uhvatio u greški tako pažljivu i mudru rasu kao što su Z'tangi. U nekoj od vaših teledrama sad bi rekli: 'Itiji i njihova Biblioteka opet su zabrljali', zar ne?"
<BR>&nbsp;&nbsp;&nbsp;&nbsp;&nbsp;"Čekaj malo, nisam..."
<BR>&nbsp;&nbsp;&nbsp;&nbsp;&nbsp;"Kaži, da li vi, ljudi, planirate da zgrćete ove podatke i naslađujete se svojom dosetljivošću kad god ih nekome udelite? Ili ćete se njima razmahati i razgalamiti se na sav glas o onome što svaka normalna rasa odavno zna - da Velika Biblioteka nije, niti je ikad bila, savršena?"
<BR>&nbsp;&nbsp;&nbsp;&nbsp;&nbsp;Robert se trgao. Tipičan Timbrim, kakvog je zamišljala većina Zemljana, prilično je prilagodljiv, mudar i često mangup, ali sada je Ataklena zvučala pre kao neka iznervirana, svojeglava devojka koja pri tom uživa u sopstvenoj dreci.
<BR>&nbsp;&nbsp;&nbsp;&nbsp;&nbsp;Naravno, neki Zemljani su preterivali u kritikovanju galaktinske civilizacije. Kao prva 'samonikla' rasa za preko pedeset megagodina, ljudi su ponekad preterivali u naglašavanju kako su oni jedina postojeća vrsta koja je sama stigla u svemir, bez ičije pomoći. Zašto bi uzimali zdravo za gotovo sve što pronađu u Velikoj Biblioteci Pet Galaksija? Na Zemlji su masovni mediji podržavali prezir prema tuđincima koji su radije istraživali Biblioteku nego stvarnost.
<BR>&nbsp;&nbsp;&nbsp;&nbsp;&nbsp;Bilo je razloga da se ohrabruje takav način razmišljanja. Drugačiji stav bi, prema psiholozima sa Zemlje, izazvao rasni kompleks manje vrednosti. Ponos je bio od životnog značaja za jedini 'zaostali' klan u poznatom svemiru. Samo je to stajalo između čovečanstva i očajanja.
<BR>&nbsp;&nbsp;&nbsp;&nbsp;&nbsp;Na nesreću, takav stav odbio je neke vrste koji bi inače možda postale prijatelji čovečanstva.
<BR>&nbsp;&nbsp;&nbsp;&nbsp;&nbsp;Ali, s druge strane, zar je Ataklenin narod tako ispravan? Timbrimi su takođe bili poznati po omalovažavanju tradicije i po nezadovoljstvu nasleđem prošlosti.
<BR>&nbsp;&nbsp;&nbsp;&nbsp;&nbsp;"Kada ćete vi, ljudi, naučiti da je svemir opasan, da mnoštvo drevnih i moćnih klanova nimalo ne voli novajlije, naročito ne one koji smesta hoće da menjaju stvari, ne razmišljajući o posledicama!"
<BR>&nbsp;&nbsp;&nbsp;&nbsp;&nbsp;Robert je konačno shvatio o čemu ona govori, koji je pravi razlog ove tirade. Ustao je i otresao ruke. "Slušaj, nijedno od nas ne zna šta se sada, zapravo, događa tamo u Galaksiji, ali nismo mi krivi što je delfinski brod..."
<BR>&nbsp;&nbsp;&nbsp;&nbsp;&nbsp;"'Brazdač'."
<BR>&nbsp;&nbsp;&nbsp;&nbsp;&nbsp;"Što je 'Brazdač' slučajno našao nešto čudno, nešto što je eonima ostalo neotkriveno. Svako je mogao da naleti na to! Pobogu, Ataklena, mi čak ne znamo šta su ti siroti neo-delfini našli! Poslednje što smo čuli jeste da dvadeset različitih flota progoni njihov brod od prenosne tačke kod Morgrana do ko zna kakvog Beskrajona, boreći se i međusobno za pravo da ih zarobe."
<BR>&nbsp;&nbsp;&nbsp;&nbsp;&nbsp;Robert je otkrio da mu srce ubrzano lupa. Stegnute pesnice jasno su mu pokazale koliko je i njegova napetost posledica ove teme. Strašno je kad se cela Vaseljena sruči na tebe, ali još je strašnije kad se razlog za to odigra negde kiloparsecima daleko, među mutnim crvenim zvezdama koje su suviše udaljene da bi se uopšte videle sa tvoje planete.
<BR>&nbsp;&nbsp;&nbsp;&nbsp;&nbsp;Ataklena se zagledala u njega i prvi put mu se učinilo da u njenim očima vidi neki nagoveštaj razumevanja. Nesvesno je okrenula dlanove naviše. "Čujem šta mi govoriš, Roberte, i znam da ponekad prebrzo zaključujem. Moj otac me neprestano ubeđuje da se odučim od toga.
<BR>&nbsp;&nbsp;&nbsp;&nbsp;&nbsp;Ali trebalo bi da se setiš da smo mi, Timbrimi, zaštitnici i saveznici Zemlje još od kad su vaši ogromni, trapavi brodovi banuli u naš deo svemira, pre osamdeset devet parktara. To je ponekad naporno i morate nam oprostiti ako to povremeno i pokažemo."
<BR>&nbsp;&nbsp;&nbsp;&nbsp;&nbsp;"Šta je naporno?" Robert je bio zbunjen.
<BR>&nbsp;&nbsp;&nbsp;&nbsp;&nbsp;"Pa, na primer, još od Kontakta moramo da učimo i podnosimo gomilu samoniklih škripanja i cviljenja koju vi imate hrabrosti da nazovete jezikom."
<BR>&nbsp;&nbsp;&nbsp;&nbsp;&nbsp;Ataklena je delovala sasvim ozbiljno, ali Robertu se učinilo da stvarno oseća prisustvo nečega između ustalasanih trteplji. Kao da je ličilo na ono što bi jedna ljudska devojka učinila izrazom lica. Očito ga je zavitlavala.
<BR>&nbsp;&nbsp;&nbsp;&nbsp;&nbsp;"Ha, ha. Jako smešno." Zagledao se u zemlju.
<BR>&nbsp;&nbsp;&nbsp;&nbsp;&nbsp;"Ozbiljno, Roberte, zar vam nismo, za ovih sedam pokolenja posle Kontakta, bezbroj puta govorili da malo usporite? 'Brazdač' jednostavno nije smeo da njuška tamo gde mu nije mesto - bar dok je vaš mali klan tako mlad i bespomoćan. Ne možete tek tako da kršite pravila samo da biste utvrdili koja su čvrsta, a koja nisu!"
<BR>&nbsp;&nbsp;&nbsp;&nbsp;&nbsp;Robert je slegnuo ramenima. "Nekoliko puta se isplatilo."
<BR>&nbsp;&nbsp;&nbsp;&nbsp;&nbsp;"Da, ali sada je... kako ide ono sa životinjom... došla maca na vratanca? Roberte, fanatici neće tek tako odustati, sad kad su im probuđene strasti. Progoniće delfinski brod sve dok ga ne zarobe. A ako ni tada ne dobiju informacije koje žele, moćni klanovi kao što su Jofuri i Soroi potražiće druge načine da postignu ono što žele."
<BR>&nbsp;&nbsp;&nbsp;&nbsp;&nbsp;Čestice prašine blago su svetlucale, prolazeći kroz uske trake svetla. Raznobojne barice blistale su tamo gde ih je svetlost doticala. Robert se premeštao s noge na nogu, znajući vrlo dobro šta Ataklena ima na umu.
<BR>&nbsp;&nbsp;&nbsp;&nbsp;&nbsp;Jofuri, Soroi, Gubrui, Tandui - sve su to moćne galaktinske pokroviteljske rase koje su već često pokazivale neprijateljstvo prema čovečanstvu. Ako ne uspeju da zarobe 'Brazdač', sledeći korak može biti samo jedan. Ranije ili kasnije, neki klan će se prisetiti Garta, Atlasta ili Kalafije - Zemljinih najudaljenijih i najmanje zaštićenih ispostava - tražeći taoce kako bi se dočepali 'Brazdačeve' tajne. Takva taktika čak je bila i dozvoljena, prema pravilima Galaktinskog Instituta za civilizovano ratovanje.
<BR>&nbsp;&nbsp;&nbsp;&nbsp;&nbsp;Malo jača civilizacija, pomislio je sa gorčinom. Najveća ironija jeste u tome što se delfini ni slučajno neće ponašati onako kako bi Galaktinci očekivali.
<BR>&nbsp;&nbsp;&nbsp;&nbsp;&nbsp;Po tradiciji, štićenička rasa bila je obavezna na odanost i savezništvo sa svojim pokroviteljima, rasom zvezdanih putnika koji su ih 'uzdigli' do punog razuma. Ljudi su to učinili za pan šimpanze i tursiops delfine još pre kontakta sa galaktinskom civilizacijom. Time je čovečanstvo, i ne znajući, ponovilo proces koji je vladao u zajednici Pet Galaksija već oko tri milijarde godina.
<BR>&nbsp;&nbsp;&nbsp;&nbsp;&nbsp;Po tradiciji, štićenička rasa služila je svoje pokrovitelje tokom hiljadu stoleća, ili više, i tek tada bi bili slobodni da traže svoje štićenike. Samo nekoliko galaktinskih klanova znalo je ili razumelo koliko su slobode ljudi sa Zemlje dali delfinima i šimpanzama. Zato je bilo teško reći šta bi neo-delfini sa 'Brazdača' učinili ako neko uzme ljude za taoce. No, očito da to neće sprečiti Itije da bar pokušaju. Udaljene osmatračnice već su potvrdile najgore. Bojne flote su stizale, približavajući se Gartu, dok su on i Ataklena ovde razgovarali.
<BR>&nbsp;&nbsp;&nbsp;&nbsp;&nbsp;"Šta je vrednije, Roberte", tiho je pitala Ataklena, "gomila ogromnih, drevnih brodova koje su delfini, izgleda, našli... otpaci koji ništa ne znače mladom klanu kao što je vaš... ili naši svetovi, sa farmama, parkovima i orbitalnim gradovima? Ne mogu da razumem po kojoj logici je vaše Zemaljsko veće naredilo 'Brazdaču' da čuva svoju tajnu, kad ste vi i vaši štićenici toliko ranjivi!"
<BR>&nbsp;&nbsp;&nbsp;&nbsp;&nbsp;Robert je ponovo oborio pogled. Nije znao šta da odgovori. Stvarno je zvučalo nelogično, kada se tako postavi. Pomislio je na svoje kolege i prijatelje koji se sada okupljaju za polazak u rat bez njega, rat oko stvari koje niko od njih nije razumeo. To je stvarno bilo teško.
<BR>&nbsp;&nbsp;&nbsp;&nbsp;&nbsp;Atakleni je sigurno bilo isto toliko teško, odvojenoj od oca, zarobljenoj na stranom svetu zbog svađe koja joj nije ništa značila. Robert je odlučio da prepusti da njena reč bude poslednja. Ona je ionako videla mnogo više svemira nego on, a imala je i tu prednost da potiče od starijeg klana, sa višim statusom.
<BR>&nbsp;&nbsp;&nbsp;&nbsp;&nbsp;"Možda si u pravu", rekao je. "Možda si u pravu."
<BR>&nbsp;&nbsp;&nbsp;&nbsp;&nbsp;Ipak, možda, pomislio je dok je nameštao najpre njen, a zatim i svoj ranac za dalje pešačenje, možda mlada Timbrimka može da bude isto tako svojeglava i neupućena kao i neka ljudska devojka, pomalo uplašena i vrlo daleko od kuće.
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
