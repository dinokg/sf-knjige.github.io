<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>18. UTAKALTING
<P>&nbsp;&nbsp;&nbsp;&nbsp;&nbsp;Na uzletištu u Port Heleniji ostao je još samo njegov brod. Zaštitni ekrani već su prikazivali bojne krstarice kako se spuštaju u niže slojeve atmosfere.
<BR>&nbsp;&nbsp;&nbsp;&nbsp;&nbsp;U samoj luci, mali odred civilne zaštite i zemljanske mornarice bio je spreman za uzaludni poslednji otpor. Njihov izazov emitovan je na svim kanalima.
<BR>&nbsp;&nbsp;&nbsp;&nbsp;&nbsp;"...Odričemo napadačima pravo da se spuste. Zahtevamo od galaktinske civilizacije zaštitu od ove agresije. Gubrui nemaju našu dozvolu za spuštanje na naše zvanično vlasništvo.
<BR>&nbsp;&nbsp;&nbsp;&nbsp;&nbsp;U znak toga, mali naoružani odred zvaničnog otpora očekuje napadače na glavnoj pisti. Izazivamo..."
<BR>&nbsp;&nbsp;&nbsp;&nbsp;&nbsp;Utakalting je upravljao svojim brodom elegantnim pokretima šake i palca. Jurili su nadzvučnom brzinom ka jugu, duž obale mora Kilmar. Desno od broda, blistavo sunčevo svetlo odražavalo se sa morske površine.
<BR>&nbsp;&nbsp;&nbsp;&nbsp;&nbsp;"...se usude da se suoče s nama kao biće sa bićem, a ne da se skrivaju u svojim bojnim brodovima..."
<BR>&nbsp;&nbsp;&nbsp;&nbsp;&nbsp;Utakalting je klimnuo. "Očitajte im dobro, Zemljani", tiho je rekao na angličkom. Komandant odreda zamolio ga je za pomoć u formulisanju obrednog izazova. Nadao se da su saveti valjali.
<BR>&nbsp;&nbsp;&nbsp;&nbsp;&nbsp;Poruka se nastavljala brojem i vrstama oružja koje je na sletištu čekalo nastupajuću armadu, što je sprečavalo neprijatelja da upotrebi nadmoćnu tehnologiju. Pod ovakvim okolnostima, Gubrui su jedino mogli da napadnu branitelje pešadijom. Tako će i oni pretrpeti gubitke.
<BR>&nbsp;&nbsp;&nbsp;&nbsp;&nbsp;Ako Protokoli još važe, rekao je u sebi. Neprijatelju možda neće biti važno da dalje poštuje Ratne protokole. Bilo je teško zamisliti takvu situaciju, ali sa dalekih ratišta stizala su svakakva govorkanja...
<BR>&nbsp;&nbsp;&nbsp;&nbsp;&nbsp;Duž zidova kabine nalazio se niz ekrana. Jedan je pokazivao krstarice kako ulaze u kadar na kanalu na kome su se emitovale vesti za Port Heleniju. Na ostalima su se videli brzi brodovi kako jure preko neba iznad svemirske luke.
<BR>&nbsp;&nbsp;&nbsp;&nbsp;&nbsp;Utakalting je iza sebe čuo tiho jadikovanje dvojice štulastih Inina. Oni su bar mogli da se smeste u sedišta predviđena za Timbrime, ali njihov ogromni gospodar morao je da stoji.
<BR>&nbsp;&nbsp;&nbsp;&nbsp;&nbsp;Kault nije samo stajao, nego je hodao po tesnoj kabini. Kresta mu se bezbroj puta podizala dok ne bi udarila u tavanicu. Tenanac nije bio nimalo raspoložen.
<BR>&nbsp;&nbsp;&nbsp;&nbsp;&nbsp;"Zašto, Utakaltinže?", mumlao je po ko zna koji put. "Zašto ste toliko odugovlačili? Mi smo poslednji koji odlaze odavde!"
<BR>&nbsp;&nbsp;&nbsp;&nbsp;&nbsp;Kaultovi otvori za disanje bučno su se zatvorili. "Rekli ste mi da ćemo poleteti još prošle noći! Požurio sam da se spremim i uzmem najneophodnije stvari, a vi se niste pojavili! Čekao sam. Propustio sam priliku da iznajmim drugi prevoz jer ste mi slali poruku za porukom, moleći za strpljenje. A onda, kad ste se konačno pojavili pred zoru, poleteli smo u raspoloženju kao da smo pošli na izlet do Slavoluka Praotaca!"
<BR>&nbsp;&nbsp;&nbsp;&nbsp;&nbsp;Utakalting je pustio kolegu da gunđa. Već se zvanično izvinio i po zakonima diplomatije ponudio odštetu. Od njega se drugo nije ni očekivalo.
<BR>&nbsp;&nbsp;&nbsp;&nbsp;&nbsp;Osim toga, sve se odigravalo baš onako kako je planirao.
<BR>&nbsp;&nbsp;&nbsp;&nbsp;&nbsp;Na komandnoj tabli blesnulo je žuto svetlo i začuo se zvučni signal.
<BR>&nbsp;&nbsp;&nbsp;&nbsp;&nbsp;"Šta je to?" Kault je žurno prišao. "Jesu li otkrili naše motore?"
<BR>&nbsp;&nbsp;&nbsp;&nbsp;&nbsp;"Ne." Na ovo je Kault uzdahnuo od olakšanja.
<BR>&nbsp;&nbsp;&nbsp;&nbsp;&nbsp;Utakalting je nastavio. "Nisu u pitanju motori. Ovo svetlo znači da je preko nas prešao zrak za otkrivanje verovatnoće."
<BR>&nbsp;&nbsp;&nbsp;&nbsp;&nbsp;"Šta?" Kault je gotovo vrisnuo. "Zar ovaj brod nije zaštićen? Pa ne koristite čak ni gravitacione motore! Kakvu su onda verovatnoću mogli da uhvate?"
<BR>&nbsp;&nbsp;&nbsp;&nbsp;&nbsp;Utakalting je slegnuo ramenima kao da mu je taj ljudski gest urođen. "Možda je u pitanju nesličnost. Možda iz nas zrači nešto drugačije, nešto u vezi sa našom sudbinom. Možda su to otkrili."
<BR>&nbsp;&nbsp;&nbsp;&nbsp;&nbsp;Desnim okom uhvatio je Kaulta kako je uzdrhtao. Tenanci su uvek imali gotovo sujeveran strah od svega što stoji u vezi sa naukom-umetnosti ili uobličavanjem stvarnosti. Utakalting je pustio da mu se iznad treplji obrazuje lut-tro, izvinjenje neprijatelju, jer se setio da su njegov i Kaultov narod zvanično zaraćeni. Imao je prava da izaziva svog sadruga-i-neprijatelja, kao što je imao prava da pre nekoliko dana udesi sabotažu na Kaultovom brodu.
<BR>&nbsp;&nbsp;&nbsp;&nbsp;&nbsp;"Nemojte previše brinuti", probao je da ga uteši, "imamo lepu prednost."
<BR>&nbsp;&nbsp;&nbsp;&nbsp;&nbsp;Pre nego što je Tenanac stigao da odgovori, Utakalting se nagnuo i brzo progovorio na galaktinskom sedmom, da bi uvećao sliku na jednom ekranu.
<BR>&nbsp;&nbsp;&nbsp;&nbsp;&nbsp;"Tvillkou-killou!" opsovao je. "Pogledajte šta rade!"
<BR>&nbsp;&nbsp;&nbsp;&nbsp;&nbsp;Kault se okrenuo i pogledao. Holo-ekran pokazivao je ogromne krstarice kako lebde nad glavnim gradom, sipajući mrku paru preko zgrada i parkova. Iako je zvuk bio utišan, mogli su da čuju paniku u glasu komentatora koji je opisivao pomračeno nebo, kao da je ikome u Port Heleniji bilo potrebno njegovo objašnjenje.
<BR>&nbsp;&nbsp;&nbsp;&nbsp;&nbsp;"Ovo ne valja", Kault je sve brže udarao krestom o plafon. "Gubrui su oštriji nego što stanje njihovih ratnih prava ovde dopušta."
<BR>&nbsp;&nbsp;&nbsp;&nbsp;&nbsp;Utakalting je klimnuo, ali pre nego što je progovorio zažmirkalo je još jedno žuto svetlo.
<BR>&nbsp;&nbsp;&nbsp;&nbsp;&nbsp;"Šta je sad opet?" Uzdahnuo je Kault.
<BR>&nbsp;&nbsp;&nbsp;&nbsp;&nbsp;Utakaltingove oči bile su krajnje razmaknute. "To znači da je potera kranula za nama", odgovorio je. "Možda ćemo morati da se borimo. Možete li da rukujete borbenom konzolom klase pedeset sedam, Kaulte?"
<BR>&nbsp;&nbsp;&nbsp;&nbsp;&nbsp;"Ne, ali mislim da jedan od mojih Inina..."
<BR>&nbsp;&nbsp;&nbsp;&nbsp;&nbsp;Utakalting ga je prekinuo. "Držite se!" uzviknuo je i uključio gravitacione motore. Tle je proletalo tik ispod njih. "Počinjem manevar izbegavanja", najavio je.
<BR>&nbsp;&nbsp;&nbsp;&nbsp;&nbsp;"Dobro", šapnuo je Kault kroz vratne otvore za disanje.
<BR>&nbsp;&nbsp;&nbsp;&nbsp;&nbsp;Blagoslovene bile tenanske debele lobanje, pomislio je Utakalting. Kontrolisao je izraz lica, iako je znao da Kault ima empatske osetljivosti koliko i neki kamen i da neće osetiti njegovu radost.
<BR>&nbsp;&nbsp;&nbsp;&nbsp;&nbsp;Kad su gonioci otvorili vatru, njegova korona počela je da peva.
</P></TD></TR></TABLE>
<P class="next">
<A HREF=p22.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
