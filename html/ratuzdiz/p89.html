<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>82. UTAKALTING
<P>&nbsp;&nbsp;&nbsp;&nbsp;&nbsp;U poslednje vreme sve su sporije napredovali prema planinama. Kault je provodio sve više i više vremena baveći se svojim improvizovanim instrumentima... i svađajući se sa timbrimskim saputnikom.
<BR>&nbsp;&nbsp;&nbsp;&nbsp;&nbsp;Kako se stvari brzo menjaju, pomislio je Utakalting. Dugo i teško je radio da dovede Kaulta do ovakvog vrhunca sumnje i uzbuđenja. Sada je sa žaljenjem razmišljao o njihovom ranijem mirnom druženju - o dugim, dokonim danima zajedničkog izgnanstva, tračanja i prepričavanja uspomena - iako su mu svojevremeno bili vrlo naporni.
<BR>&nbsp;&nbsp;&nbsp;&nbsp;&nbsp;Naravno, tada je Utakalting bio celovit, bio je u stanju da gleda na svet timbrimskim očima i kroz meki veo fantastične zamisli.
<BR>&nbsp;&nbsp;&nbsp;&nbsp;&nbsp;A sad? Utakalting je znao da ga drugi pripadnici njegove rase smatraju ozbiljnim i dosadnim. Sada bi sigurno mislili da je obogaljen. Možda čak i da bi bilo bolje da umre.
<BR>&nbsp;&nbsp;&nbsp;&nbsp;&nbsp;Suviše je uzeto od mene, razmišljao je dok je Kault u uglu zaklona mumlao nešto za svoj groš. Napolju je jak vetar duvao kroz stepsku travu. Mesečina je ocrtavala dugačke planinske prevoje koji su ličili na trome morske talase, zamrznute usred besne oluje.
<BR>&nbsp;&nbsp;&nbsp;&nbsp;&nbsp;Je li stvarno morala toliko da mi otme, pitao se, mada, u stvari, nije imao snage za dublja osećanja ili razmišljanja.
<BR>&nbsp;&nbsp;&nbsp;&nbsp;&nbsp;Ataklena svakako nije znala šta, zapravo, čini - te noći kada je osetila potrebu i odlučila da se pozove na reč koju su joj dali roditelji. Niko ne uči kako da koristi sustru-tun. Postupak je toliko drastičan i toliko se retko koristi da ga ni nauka nije valjano opisala. Osim toga, po prirodi stvari, sustru-tun se mogao izvesti samo jednom u životu.
<BR>&nbsp;&nbsp;&nbsp;&nbsp;&nbsp;Sada, kad je ponovo razmišljao o tome, Utakalting se setio nečega što u prvi mah nije primetio.
<BR>&nbsp;&nbsp;&nbsp;&nbsp;&nbsp;Te večeri vladala je velika napetost. Već satima pre toga osećao je uznemirujuće talase energije, kao da sablasni poluglifovi ogromne snage pulsiraju negde iza planina. Možda se time može objasniti onolika snaga u pozivu njegove kćeri. Koristila je neki spoljašnji izvor!
<BR>&nbsp;&nbsp;&nbsp;&nbsp;&nbsp;A setio se i još nečega. U sustru-tun oluji koju je otpočela Ataklena, nije ona uzela sve što se otkinulo od Utakaltinga!
<BR>&nbsp;&nbsp;&nbsp;&nbsp;&nbsp;Čudno kako sve dosad nije na to pomislio, ali sada kao da se sećao kako su neki delovi njegove suštine proleteli pored nje. Nije mogao da zamisli za šta su se posle vezali. Možda za izvor onih energija koje je ranije osetio. Možda...
<BR>&nbsp;&nbsp;&nbsp;&nbsp;&nbsp;Bio je preumoran da bi smišljao suvisle teorije. Ko zna, možda su ih prisvojili Gartlinzi. Šala je bila slabaška. Nije zasluživala ni najbleđi osmeh. Pa ipak, sama ironija je ohrabrivala. Pokazivala je da Utakalting nije izgubio baš sve.
<BR>&nbsp;&nbsp;&nbsp;&nbsp;&nbsp;"Sada sam potpuno siguran, Utakaltinže". Kaultov glas bio je potpuno tih i miran kad se ovaj okrenuo da pogleda Utakaltinga. Spustio je instrument koji je sklopio od delova što ih je spasao iz srušenog broda.
<BR>&nbsp;&nbsp;&nbsp;&nbsp;&nbsp;"U šta ste sigurni, kolega?"
<BR>&nbsp;&nbsp;&nbsp;&nbsp;&nbsp;"Siguran sam da se naše različite sumnje usmeravaju na jednu verovatnu pretpostavku! Pogledajte ovo. Podaci koje ste mi pokazali - vaša privatna arhiva o tim 'Gartlinzima'- omogućili su mi da podešavam ovaj detektor sve dok nisam postao siguran da sam našao rezonancu koja mi je bila potrebna."
<BR>&nbsp;&nbsp;&nbsp;&nbsp;&nbsp;"Jeste li?" Utakalting nije znao šta da učini. Nikada nije ni pomislio da će Tenanac naći stvarni dokaz postojanja mitskih bića.
<BR>&nbsp;&nbsp;&nbsp;&nbsp;&nbsp;"Znam šta vas brine, prijatelju." Kault je podigao ogromnu ruku pokrivenu kožnim pločama. "Bojite se da će moji opiti privući pažnju Gubrua. Budite mirni. Koristim vrlo uzak snop i usmeravam zrak tako da se odbija od najbližeg meseca. Ne verujem da će uopšte moći da lokalizuju izvor moje bedne sondice."
<BR>&nbsp;&nbsp;&nbsp;&nbsp;&nbsp;"Ali..." Utakalting je zatresao glavom. "Šta ste, zapravo, tražili?"
<BR>&nbsp;&nbsp;&nbsp;&nbsp;&nbsp;Kault je ispupčio otvore za disanje. "Određeni tip moždane rezonance. To je sasvim tehnička stvar", objasnio je. "To je u vezi sa nečim što sam pročitao u vašim trakama o Gartlinzima. Ono malo podataka koje ste imali ukazuje na to da dotična pre-razumna bića imaju mozak koji se ne razlikuje mnogo od zemljanskog, ili čak timbrimskog."
<BR>&nbsp;&nbsp;&nbsp;&nbsp;&nbsp;Utakalting se iznenadio što je Kault koristio njegove lažne podatke sa toliko brzine i oduševljenja. Onaj stari Utakalting bi bio oduševljen. "Pa?"
<BR>&nbsp;&nbsp;&nbsp;&nbsp;&nbsp;"Pa... pokušaću da objasnim na jednom primeru. Da počnemo od ljudi..."
<BR>&nbsp;&nbsp;&nbsp;&nbsp;&nbsp;Molim vas, ubacio je Utakalting, više iz navike nego iz radoznalosti.
<BR>&nbsp;&nbsp;&nbsp;&nbsp;&nbsp;"...Zemljani predstavljaju jedan od mnogih puteva kojima se može stići i do inteligencije. Njihov put značio je korišćenje dva mozga koji su kasnije postali jedan."
<BR>&nbsp;&nbsp;&nbsp;&nbsp;&nbsp;Utakalting je zatreptao. Mozak mu je strašno sporo radio. "Vi... mislite na činjenicu da njihov mozak ima dve delimično nezavisne polulopte?"
<BR>&nbsp;&nbsp;&nbsp;&nbsp;&nbsp;"Aha. Te polovine jesu slične i u nekim pogledima suvišne, ali u nekim slučajevima one dele posao. Podela je čak mnogo izraženija kod njihovih štićenika, neo-delfina.
<BR>&nbsp;&nbsp;&nbsp;&nbsp;&nbsp;Pre dolaska Gubrua proučavao sam podatke o neo-šimpanzama, koji su u mnogo čemu slični svojim pokroviteljima. Jedna od stvari koje su ljudi morali da urade, gotovo na početku njihovog Uzdizanja, bilo je pronalaženje načina da se ujedine funkcije dve polovine mozga pre-razumnih šimpanza u jednu svesnu celinu. Dok to nije učinjeno, neo-šimpanze su patile od stanja nazvanog 'bikameralnost'..."
<BR>&nbsp;&nbsp;&nbsp;&nbsp;&nbsp;Kault je mleo dalje, postepeno prelazeći na jezik prepun tehničkih izraza, i Utakalting je na kraju izgubio nit priče. Tajne moždanih funkcija kao da su ispunile prostor u zaklonu, nalik na gust dim. Utakalting je gotovo došao u iskušenje da isprede glif u znak dubokog dosađivanja, ali nije imao snage ni da pomeri treplje.
<BR>&nbsp;&nbsp;&nbsp;&nbsp;&nbsp;"...pa rezonanca, izgleda, ukazuje na to da u dometu mog instrumenta zaista postoje bikameralne svesti!"
<BR>&nbsp;&nbsp;&nbsp;&nbsp;&nbsp;Ah, da, pomislio je Utakalting. Još u Port Heleniji, u vreme kad je još bio dosetljivi stvaralac složenih planova, posumnjao je da bi Kault mogao ispasti ovako dovitljiv. To je bio jedan od razloga što je za saradnika odabrao atavističnog šimpanzu. Kault je verovatno uhvatio tragove sirotog Džo-Džoa, čiji je zaostali mozak u mnogo čemu ličio na primitivne, neuzdignute šimpanze od pre nekoliko stoleća. Kod Džo-Džoa sigurno je ostalo nešto od tih 'bikameralnih' osobina o kojima je govorio Kault.
<BR>&nbsp;&nbsp;&nbsp;&nbsp;&nbsp;Tenanac je konačno stigao do zaključka. "Zato sam duboko uveren, na osnovu vaših i mojih podataka, da više nema vremena za gubljenje. Moramo se nekako probiti do postrojenja za odašiljanje međuzvezdanih poruka!"
<BR>&nbsp;&nbsp;&nbsp;&nbsp;&nbsp;"Kako mislite da to izvedete?" upitao je Utakalting sa blagom radoznalošću.
<BR>&nbsp;&nbsp;&nbsp;&nbsp;&nbsp;Kaultovi prorezi za disanje pulsirali su od očitog, retkog uzbuđenja. "Možda se možemo ušunjati ili provaliti ili izboriti ulaz u Planetni ogranak Biblioteke, tražiti azil i zatim se pozvati na svaki prioritet koji postoji pod pedeset sunaca Tenana. Možda postoji i drugi način. Makar to značilo i ukrasti zvezdani brod Gubrua. Moramo nekako poslati poruku mom klanu!"
<BR>&nbsp;&nbsp;&nbsp;&nbsp;&nbsp;Je li ovo isto ono biće koje je toliko nastojalo da pobegne iz Port Helenije pre dolaska okupatora? Kault se, izgleda, promenio spolja isto koliko i Utakalting iznutra. Tenančevo oduševljenje bilo je kao vreli plamen, a Utakalting je morao da pažljivo raspiruje svoje.
<BR>&nbsp;&nbsp;&nbsp;&nbsp;&nbsp;"Želite da pre Gubrua podnesete zahtev za pre-razumne?" upitao je.
<BR>&nbsp;&nbsp;&nbsp;&nbsp;&nbsp;"Pa zašto ne bih? Dao bih život da ih spasem od tako užasnih pokrovitelja! Izgleda da treba da žurimo. Ako je istina ono što smo uhvatili na prijemniku, izaslanici Instituta već su na putu ka Gartu. Verujem da Gubrui planiraju nešto veliko. Možda su došli do istog otkrića. Moramo delovati brzo, inače će biti prekasno!"
<BR>&nbsp;&nbsp;&nbsp;&nbsp;&nbsp;Utakalting je klimnuo. "Još samo jedno pitanje, poštovani kolega." Zastao je. "Zašto bih vam ja pomogao?"
<BR>&nbsp;&nbsp;&nbsp;&nbsp;&nbsp;Kault je dahnuo kao probušeni balon, a kresta mu se naglo spustila. Pogledao je Utakaltinga sa više osećanja nego što je ijedan Timbrim ikada video na natmurenom tenanskom licu.
<BR>&nbsp;&nbsp;&nbsp;&nbsp;&nbsp;"To bi veoma koristilo pre-razumnima", zašištao je. "Imali bi daleko sretniju sudbinu."
<BR>&nbsp;&nbsp;&nbsp;&nbsp;&nbsp;"Možda. O tome bi se moglo raspravljati. Zato, znači? Apelujete samo na moj altruizam?"
<BR>&nbsp;&nbsp;&nbsp;&nbsp;&nbsp;"Eeeeh. Hmm." Kault je spolja izgledao uvređen što to nije bilo dovoljno. Pa ipak, zar se stvarno iznenadio? On je diplomata, na kraju krajeva, i zna da se najbolje i najčvršće pogodbe zasnivaju na ličnim interesima. "Bilo bi... mojoj političkoj partiji bi veoma koristilo da ja donesem takvo blago. Verovatno bismo dobili vladu", rekao je.
<BR>&nbsp;&nbsp;&nbsp;&nbsp;&nbsp;"Malo poboljšanje nečeg nepodnošljivog nije dovoljno velika stvar za toliko uzbuđenje." Utakalting je odmahnuo glavom. "Još mi niste objasnili zašto ne bih podneo zahtev u ime mog klana. Istraživao sam ove glasine pre vas. Mi, Timbrimi, bili bismo sjajni pokrovitelji tim bićima."
<BR>&nbsp;&nbsp;&nbsp;&nbsp;&nbsp;"Vi! Vi... K-g mimfer-rengi?" Izraz je označavao nešto otprilike slično 'maloletnim delikventima'. To je gotovo navelo Utakaltinga da se opet nasmeši. Kault se nervozno promeškoljio. Učinio je vidljivi napor da povrati diplomatsko držanje.
<BR>&nbsp;&nbsp;&nbsp;&nbsp;&nbsp;"Vi, Timbrimi, nemate snagu, nemate moć da podržite takav zahtev", promrmljao je.
<BR>&nbsp;&nbsp;&nbsp;&nbsp;&nbsp;Konačno, pomislio je Utakalting. Istina.
<BR>&nbsp;&nbsp;&nbsp;&nbsp;&nbsp;U ovakvim vremenima, pod ovako nejasnim okolnostima, potrebno je mnogo više od prvenstva zahteva da bi se dobilo pravo na usvojenje pre-razumne rase. Institut za Uzdizanje zvanično će razmatrati mnoge druge činioce. Ljudi su imali izreku koja se odlično uklapala u to. "Ko ima, daće mu se." Ovde je to sigurno bilo tačno.
<BR>&nbsp;&nbsp;&nbsp;&nbsp;&nbsp;"Znači, vraćamo se na pitanje boj jedan", nastavio je Utakalting. "Ako ni Timbrimi ni Zemljani ne mogu da dobiju Gartlinge, zašto bismo pomogli vama da ih vi osvojite?"
<BR>&nbsp;&nbsp;&nbsp;&nbsp;&nbsp;Kault se zanjihao levo, pa desno - kao da pokušava da siđe sa vrelog sedišta. Bio je upadljivo nesrećan i isto toliko očajan. Konačno mu je izletelo. "Mogu gotovo sigurno da vam jemčim prestanak svih neprijateljstava mog klana prema vašem."
<BR>&nbsp;&nbsp;&nbsp;&nbsp;&nbsp;"Nije dovoljno", brzo je odvratio Utakalting.
<BR>&nbsp;&nbsp;&nbsp;&nbsp;&nbsp;"Pa šta još možete da tražite od mene?" prasnuo je Kault.
<BR>&nbsp;&nbsp;&nbsp;&nbsp;&nbsp;"Istinsko savezništvo. Obećanje tenanske pomoći protiv onih koji sada opkoljavaju Timbrim.
<BR>&nbsp;&nbsp;&nbsp;&nbsp;&nbsp;"Ali..."
<BR>&nbsp;&nbsp;&nbsp;&nbsp;&nbsp;"Sa čvrstim jemstvima. Unapred. Važećim bez obzira na to da li ti vaši pre-razumni stvarno postoje ili ne."
<BR>&nbsp;&nbsp;&nbsp;&nbsp;&nbsp;Kaul je zamucao. "Ne mislite valjda..."
<BR>&nbsp;&nbsp;&nbsp;&nbsp;&nbsp;"Mislim, mislim. Zašto bih ja verovao u te 'Gartlinge'? Za mene je to bilo samo zanimljivo govorkanje. Nikad vam nisam rekao da verujem u njih. A vi sad hoćete da rizikujem život za vašu međuzvezdanu poruku! Zašto bih to radio bez koristi po moj narod?"
<BR>&nbsp;&nbsp;&nbsp;&nbsp;&nbsp;"Ovo... ovo je nečuveno!"
<BR>&nbsp;&nbsp;&nbsp;&nbsp;&nbsp;"Svejedno, to je moja cena. Uzmite ili ostavite."
<BR>&nbsp;&nbsp;&nbsp;&nbsp;&nbsp;Utakalting je za trenutak uzbuđeno poverovao da će prisustvovati nečem neočekivanom. Izgledalo je da će Kault izgubiti kontrolu... da će stvarno postati nasilan. Pri pogledu na njegove ogromne pesnice koje su se brzo stezale i opuštale, Utakalting je osetio da mu se u krvi bude enzimi promene. Talas straha učinio ga je življim nego ijednom u proteklih nekoliko dana.
<BR>&nbsp;&nbsp;&nbsp;&nbsp;&nbsp;"Biće... biće onako kako zahtevate", konačno je zarežao Kault.
<BR>&nbsp;&nbsp;&nbsp;&nbsp;&nbsp;"Dobro." Utakalting je uzdahnuo sa olakšanjem i privukao svoj data-ekran. "Hajde da sada razradimo pojedinosti ugovora."
<BR>&nbsp;&nbsp;&nbsp;&nbsp;&nbsp;Bilo im je potrebno više od sata da sve pravilno formulišu. Kada su završili i kada su se obojica potpisali na svakom primerku, Utakalting je dao Kaultu jednu kapsulu sa snimkom, a sebi je zadržao drugu.
<BR>&nbsp;&nbsp;&nbsp;&nbsp;&nbsp;Neverovatno, pomislio je u tom trenutku. Pravio je planove i sheme da nekako približi ovaj dan. Ovo je bila druga polovina njegove veličanstvene smicalice, koja je konačno bila potpuna. Bilo je divno prevariti Gubrue, ali ovo je bilo naprosto neverovatno.
<BR>&nbsp;&nbsp;&nbsp;&nbsp;&nbsp;Pa ipak, Utakalting je ustanovio da oseća pre bezvoljnost nego likovanje. Nije se radovao predstojećem usponu, jurnjavi po strmim liticama Muluna, kao ni onome što je sledilo posle toga: očajničkom pokušaju koji će se, nesumnjivo, završiti njihovom zajedničkom pogibijom.
<BR>&nbsp;&nbsp;&nbsp;&nbsp;&nbsp;"Vi, Utakaltinže, svakako znate da moj narod neće održati ovu pogodbu ako se ispostavi da sam ja pogrešio. Ako ipak ne postoje Gartlinzi, Tenanci će me odbiti. Platiće diplomatsku cenu da otkupe taj ugovor, a ja ću biti upropašćen."
<BR>&nbsp;&nbsp;&nbsp;&nbsp;&nbsp;Utakalting nije gledao Kaulta. Ovo je bio još jedan razlog što se tako loše osećao. Veliki šaljivdžija ne bi smeo da se oseća krivim, pomislio je. Možda sam suviše dugo živeo sa ljudima.
<BR>&nbsp;&nbsp;&nbsp;&nbsp;&nbsp;Tišina se odužila, jer je svako od njih utonuo u svoje misli.
<BR>&nbsp;&nbsp;&nbsp;&nbsp;&nbsp;Kault će svakako biti upropašćen. Tenanci sigurno neće biti uvučeni u savezništvo, pa čak ni u mir sa antantom Zemlja-Timbrim. Jedino što se Utakalting nadao da će postići bila je zbrka u neprijateljskim redovima. Ako Kault nekim čudom uspe da pošalje svoju poruku i time stvarno dovuče tenansku armadu u ovaj zabačeni sistem, onda će dva najveća neprijatelja Timbrima biti upletena u bitku koja će ih oslabiti... u bitku oko ničega. Oko nepostojeće vrste. Oko duhova bića koja su pobijena pre pedeset hiljada godina.
<BR>&nbsp;&nbsp;&nbsp;&nbsp;&nbsp;Kakva divna šala! Trebalo bi da sam srećan. Da sam uzbuđen.
<BR>&nbsp;&nbsp;&nbsp;&nbsp;&nbsp;S tugom je shvatio da ne može okriviti čak ni sustru-tun za ovu nemogućnost da uživa. Ataklena nije kriva što se za njega zakačilo to osećanje... osećanje da je upravo izdao prijatelja.
<BR>&nbsp;&nbsp;&nbsp;&nbsp;&nbsp;No, dobro, pokušao je da se uteši. Ionako je sve to malo verovatno. Da bi Kault stigao do postrojenja kakva su mu neophodna, trebaće nam bar još sedam čuda, sve jedno veće od drugog.
<BR>&nbsp;&nbsp;&nbsp;&nbsp;&nbsp;Izgledalo mu je vrlo prikladno što će verovatno u tom pokušaju obojica nepotrebno umreti.
<BR>&nbsp;&nbsp;&nbsp;&nbsp;&nbsp;Uprkos tuzi, Utakalting je našao snage da malo podigne treplje. Ispreo je jednostavan glif žaljenja dok je podizao lice da bi pogledao Kaulta.
<BR>&nbsp;&nbsp;&nbsp;&nbsp;&nbsp;Nešto vrlo neobično desilo se baš kad je zaustio da progovori. Utakalting je osetio prisustvo kako promiče kroz noć. Trgao se, ali sve je skoro istog časa prestalo.
<BR>&nbsp;&nbsp;&nbsp;&nbsp;&nbsp;Da li mi se pričinilo? Jesam li poludeo?
<BR>&nbsp;&nbsp;&nbsp;&nbsp;&nbsp;Opet se vratilo! Iznenađeno je dahnuo, kenirajući ono što je kružilo oko šatora u sve tešnjoj spirali, na kraju se dotičući njegovog povučenog oreola. Podigao je pogled, pokušavajući da vidi nešto što se vrtelo tik izvan njihovog zaklona.
<BR>&nbsp;&nbsp;&nbsp;&nbsp;&nbsp;Šta to radim? Pokušavam da vidim glif?
<BR>&nbsp;&nbsp;&nbsp;&nbsp;&nbsp;Zažmurio je i sačekao da se ne-stvar približi. Onda je otvorio keniranje.
<BR>&nbsp;&nbsp;&nbsp;&nbsp;&nbsp;"Puur-itrumbul!" povikao je.
<BR>&nbsp;&nbsp;&nbsp;&nbsp;&nbsp;Kault se naglo okrenuo. "Šta je bilo, prijatelju? Šta..."
<BR>&nbsp;&nbsp;&nbsp;&nbsp;&nbsp;Utakalting je ustao i izišao u hladnu noć kao da ga nešto vuče.
<BR>&nbsp;&nbsp;&nbsp;&nbsp;&nbsp;Povetarac mu je donosio mirise do nozdrva dok je njuškao, koristeći sva čula za traganje po beskrajnoj tami. "Gde si?" Dozivao je. "Ko je to?"
<BR>&nbsp;&nbsp;&nbsp;&nbsp;&nbsp;Dve prilike stupile su pod bledu mesečevu svetlost. Znači, tačno je, pomislio je Utakalting. Zaista ga je čovek potražio empatskom porukom, toliko veštom da je mogla poticati i od mladog Timbrima.
<BR>&nbsp;&nbsp;&nbsp;&nbsp;&nbsp;I to nije bio kraj iznenađenjima. Zažmirkao je, gledajući visokog, bradatog ratnika bronzane kože - koji je izgledao baš kao junak onih zemljanskih varvarskih epova od pre Kontakta - i ponovo je iznenađeno uzviknuo kad je iznenada prepoznao Roberta Onigla, razmaženog sina Planetnog Koordinatora!
<BR>&nbsp;&nbsp;&nbsp;&nbsp;&nbsp;Robert se zaustavio nekoliko metara dalje i naklonio se. "Dobro veče, gospodine."
<BR>&nbsp;&nbsp;&nbsp;&nbsp;&nbsp;Malo iza Roberta, stajao je neo-šimpanza, Džo-Džo, i nervozno kršio ruke. Ovo sigurno nije spadalo u početni plan. Nije smeo da pogleda Utakaltinga u oči.
<BR>&nbsp;&nbsp;&nbsp;&nbsp;&nbsp;"Vljodin'f? Idates!" uzviknuo je Kault na galaktinskom šestom. "Utakaltinže, šta čovek radi ovde?"
<BR>&nbsp;&nbsp;&nbsp;&nbsp;&nbsp;Robert se ponovo naklonio. Pažljivo izgovarajući, zvanično je pozdravio obojicu, uključivši i puna imena vrste. Onda je prešao na galaktinski sedmi.
<BR>&nbsp;&nbsp;&nbsp;&nbsp;&nbsp;"Došao sam izdaleka, poštovane ekselencije, da bih vas pozvao na zabavu."
</P></TD></TR></TABLE>
<P class="next">
<A HREF=p90.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
