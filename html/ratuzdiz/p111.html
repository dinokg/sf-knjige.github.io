<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>103. ATAKLENA
<P>&nbsp;&nbsp;&nbsp;&nbsp;&nbsp;Tako, pomislila je, kada joj je uzbuđeni kurir šimpanza dahćući izneo radosne vesti o potpunoj pobedi. Ovo je po svim merilima bio najveći uspeh gerilaca.
<BR>&nbsp;&nbsp;&nbsp;&nbsp;&nbsp;Na neki način, Gart je postao naš naveći saveznik, sa svojom povređenom, ali još preciznom i moćnom mrežom života.
<BR>&nbsp;&nbsp;&nbsp;&nbsp;&nbsp;Gubrue su zavarali fragmenti hemoglobina ljudi i šimpanza, prebačeni na jedno mesto sveprisutnim prevoznim puzavicama. Ataklena je bila iskreno iznenađena što je njihov improvizovani plan upalio. Taj uspeh pokazivao je koliko je glupa bila neprijateljeva preterana zavisnost od precizne mašinerije.
<BR>&nbsp;&nbsp;&nbsp;&nbsp;&nbsp;Sada moramo da se odlučimo šta će biti sledeće.
<BR>&nbsp;&nbsp;&nbsp;&nbsp;&nbsp;Poručnik Mekju podigla je pogled sa izveštaja koji joj je predao zaduvani kurir i pogledala Ataklenu u oči. Dve žene su se u jednom trenutku razumele bez reči. "Treba da pođem", konačno je rekla Lidija. "Treba organizovati popunu jedinica, rasporediti zarobljenu opremu... a sad sam ja komandant."
<BR>&nbsp;&nbsp;&nbsp;&nbsp;&nbsp;Ataklena je klimnula. Nije mogla da se natera na žaljenje za majorom Pratakultornom. No, priznala je da je bio ono što je želeo da bude. Ratnik.
<BR>&nbsp;&nbsp;&nbsp;&nbsp;&nbsp;"Šta misliš, gde će biti njihov sledeći napad?" upitala je.
<BR>&nbsp;&nbsp;&nbsp;&nbsp;&nbsp;"Ne mogu ni da nagađam, pošto im je glavni metod praćenja sada raznesen. Ponašaju se kao da nemaju mnogo vremena." Lidija se zamišljeno namrštila. "Je li tenanska flota sigurno na putu ovamo?" upitala je.
<BR>&nbsp;&nbsp;&nbsp;&nbsp;&nbsp;"Službenici Instituta za Uzdizanje otvoreno govore o tome na radiju. Tenanci dolaze po svoje nove štićenike. U sklopu dogovora sa mojim ocem i Zemljom, obavezni su da izbace Gubrue iz ovog planetnog sistema."
<BR>&nbsp;&nbsp;&nbsp;&nbsp;&nbsp;Ataklena se još čudila neverovatnom uspehu svih pojedinosti očevog plana. Kada je kriza počela, pre skoro cele gartovske godine, bilo je jasno da ni Zemlja ni Timbrim neće moći da pomognu ovoj zabačenoj koloniji. Većina 'umerenih' Galaktinaca bila je toliko spora i razborita da se nisu ni nadali kako će ubediti neki od tih klanova da im pomognu. Utakalting se nadao da će prevarom navesti Tenance da obave taj posao - da će okrenuti neprijatelje Zemlje jedne protiv drugih.
<BR>&nbsp;&nbsp;&nbsp;&nbsp;&nbsp;Plan je uspeo preko Utakaltingovih očekivanja zbog činioca o kome njen otac nije imao pojma. Zbog gorila. Je li njihov masovni pohod na Svetkovinsko brdo bio izazvan razmenom sustru-tun, kao što je mislila ranije? Ili je Vrhovni Sudija Instituta bila u pravu kada je objavila kako je sama sudbina udesila da se nova rasa štićenika nađe na pravom mestu i u pravo vreme? Ataklena je podozrevala da se u tome krije još nešto, više nego što iko zna i više nego što će se ikada saznati.
<BR>&nbsp;&nbsp;&nbsp;&nbsp;&nbsp;"Znači, Tenanci dolaze da oteraju Gubrue." Izgledalo je da Lidija nije sigurna kako da razume novu situaciju. "Znači da smo mi pobedili, je li? Hoću da kažem, Gubrui se ne mogu beskonačno braniti od njih. Čak i da imaju vojnih mogućnosti, toliko bi izgubili na ugledu širom Pet Galaksija da bi se sigurno čak i umerenjaci umešali."
<BR>&nbsp;&nbsp;&nbsp;&nbsp;&nbsp;Zemljanka je bila neverovatno pronicljiva. Ataklena je klimnula. "Situacija u kojoj se nalaze naprosto vapije za pregovorima. No, to podrazumeva logiku. Bojim se da se vojska Gubrua ponaša iracionalno."
<BR>&nbsp;&nbsp;&nbsp;&nbsp;&nbsp;Lidija se stresla. "Takav neprijatelj često je mnogo opasniji od racionalnog protivnika. Ne ponaša se u skladu sa logičnim ličnim interesima."
<BR>&nbsp;&nbsp;&nbsp;&nbsp;&nbsp;"Otac mi je u poslednjem razgovoru rekao da su se Gubrui ozbiljno podelili", rekla je Ataklena. Poruke sa teritorije Instituta sada su bile dragocen izvor informacija za gerilce. Robert, Fiben i Utakalting smenjivali su se u podržavanju morala planinskih boraca, a svakako su doprinosili i nervozi okupatora.
<BR>&nbsp;&nbsp;&nbsp;&nbsp;&nbsp;"U tom slučaju, najbolje da se ponašamo kao da su sva pravila ukinuta." Poručnik je uzdahnula. "Ako im nije važno šta će Galaktinci misliti o njima, mogli bi rešiti i da koriste svemirsko oružje ovde na planeti. Najbolje je da se što više raštrkamo."
<BR>&nbsp;&nbsp;&nbsp;&nbsp;&nbsp;"Hmmm, da." Ataklena je klimnula. "No, ako budu koristili spaljivače ili paklene bombe, ionako je sve izgubljeno. Od takvog oružja ne može se sakriti. Ne mogu da zapovedam vašim jedinicama, poručniče, ali ja bih radije umrla na odavažan način - čime bi se pomoglo u zaustavljanju ovog ludila jednom zauvek - nego da dočekam kraj života glave zabijene u pesak, kao vaše zemljanske žirafe."
<BR>&nbsp;&nbsp;&nbsp;&nbsp;&nbsp;Uprkos ozbiljnosti razgovora, Lidija Mekju morala je da se nasmeši. Topla ironija podrhtavala je na ivicama njenog jednostavnog oreola. "Nojevi", blago ju je ispravila Zemljanka. "Životinje koje zabijaju glave u pesak jesu nojevi. A sad mi reci šta si to smislila."
</P></TD></TR></TABLE>
<P class="next">
<A HREF=p112.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
