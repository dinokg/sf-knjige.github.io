<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>52. ATAKLENA
<P>&nbsp;&nbsp;&nbsp;&nbsp;&nbsp;Gorile su se stuštile preko obe oštre ivice uskog kanjona, spuštajući se po ogoljenim šumskim puzavicama. Pažljivo su prošli pored zadimljenih pukotina gde su nedavne eksplozije raskinule liticu. Još je bilo opasnosti od odrona zemlje, ali ipak su žurili.
<BR>&nbsp;&nbsp;&nbsp;&nbsp;&nbsp;Na putu naniže prolazili su kroz svetlucave duge. Gorilama je krzno blistalo pod naslagama sićušnih kapi vode.
<BR>&nbsp;&nbsp;&nbsp;&nbsp;&nbsp;Na putu ih je pratila strašna tutnjava koja se odbijala od litica i prigušivala im ubrzano disanje. Isto tako, prikrila je buku bitke, prigušujući riku smrti koja je ovde besnela pre samo nekoliko minuta. Bučni vodopad za trenutak je imao takmaca, ali ne predugo.
<BR>&nbsp;&nbsp;&nbsp;&nbsp;&nbsp;Tamo gde je moćni vodeni tok donedavno padao i razbijao se o blistavo glatko stenje, sada je udarao o raskomadani metal i polimere. Sa litica se odronjavalo ogromno stenje i udaralo na otpad u dnu vodopada. Sada ga je i voda dalje mlela.
<BR>&nbsp;&nbsp;&nbsp;&nbsp;&nbsp;Ataklena je sa vrha obližnje stene osmotrila taj prizor. "Nećemo da oni saznaju kako smo to postigli", rekla je Bendžaminu.
<BR>&nbsp;&nbsp;&nbsp;&nbsp;&nbsp;"Vod koji smo sakrili pod vodopadom tako je obrađen da će se raspasti. Sve će biti sprano tokom sledećih nekoliko sati, ser. Kad neprijateljska pojačanja stignu ovamo, neće imati pojma kakvo lukavstvo smo iskoristili da ih navučemo u klopku."
<BR>&nbsp;&nbsp;&nbsp;&nbsp;&nbsp;Posmatrali su gorile kako se pridružuju odredu šimpanza ratnika koji su čačkali po ostacima tri lebdeća tenka Gubrua. Konačno, uvereni da je sve čisto, šimpanze su sklonile samostrele i počele da izvlače delove opreme, upućujući gorile da podignu ovaj kamen ili onaj deo raznesenog oklopa i sklone ga u stranu.
<BR>&nbsp;&nbsp;&nbsp;&nbsp;&nbsp;Neprijateljska patrola brzo je stigla, privučena mirisom skrivenog plena. Instrumenti su im govorili da se neko krije iza vodopada. To je i bilo savršeno logično mesto za sklonište - barijera kroz koju obični detektori teško mogu da prodru. Samo su se naročiti detektori rezonance uzbunili, odajući Zemljane koji su odneli svoju tehnologiju tamo dole.
<BR>&nbsp;&nbsp;&nbsp;&nbsp;&nbsp;Da bi ih iznenadili u skloništu, tenkovi su doleteli pravo iz kanjona, zaštićeni odozgo jatom najkvalitetnijih bojnih robota i spremni za bitku.
<BR>&nbsp;&nbsp;&nbsp;&nbsp;&nbsp;Jedino što ih nije očekivala neka osobita bitka. Zapravo, iza vodene struje nije uopšte bilo Zemljana. Samo navoji vlakana tankih kao paučina.
<BR>&nbsp;&nbsp;&nbsp;&nbsp;&nbsp;I žica detonatora.
<BR>&nbsp;&nbsp;&nbsp;&nbsp;&nbsp;I - smešteno svuda duž litica - nekoliko stotina kilograma nitroglicerina domaće izrade.
<BR>&nbsp;&nbsp;&nbsp;&nbsp;&nbsp;Vodena struja sprala je prašinu, a virovi su odneli bezbroj sitnih otpadaka. Ipak, najveći deo udarnog odreda Gubrua ležao je tamo gde se zatekao kad su eksplozije zanjihale visoke stene i ispunile vazduh kišom tamnog vulkanskog kamenja. Ataklena je ugledala čima kako proviruje iz olupine. Zakreštao je i podigao mali, smrtonosni projektil Gubrua. Uskoro se u pakete za gorile slila masa tuđinskog oružja. Krupni pre-razumni počeli su da se penju nazad kroz raznobojnu izmaglicu.
<BR>&nbsp;&nbsp;&nbsp;&nbsp;&nbsp;Ataklena je osmatrala uske pruge plavog neba koje su se videle kroz šumski krov. Za nekoliko minuta stići će neprijateljski odredi. Gerilci dotad moraju nestati, ili će doživeti istu sudbinu kao sirote šimpanze-ustanici u Dolini prošle nedelje.
<BR>&nbsp;&nbsp;&nbsp;&nbsp;&nbsp;Nekoliko izbeglica stiglo je posle poraza do planina. Fiben Boldžer nije bio među njima. Nije stigo ni kurir sa obećanim beleškama Gejlet Džons. Pošto nisu imali potrebna obaveštenja, Ataklenini pomoćnici mogli su samo da nagađaju koliko će biti potrebno Gubruima da reaguju na ovu zasedu.
<BR>&nbsp;&nbsp;&nbsp;&nbsp;&nbsp;"Tempo, Bendžamine." Ataklena je značajno pogledala na hronometar.
<BR>&nbsp;&nbsp;&nbsp;&nbsp;&nbsp;Njen pomoćnik je klimnuo. "Idem da ih požurim, ser." Otpuzao je malo dalje, do veziste. Mlada šima počela je da maše zastavicama.
<BR>&nbsp;&nbsp;&nbsp;&nbsp;&nbsp;Na ivici litice pojavljivalo se sve više šimpanza i gorila koji su se izvlačili iz dubine na mokru, klizavu travu. Čim bi se neki šimpanza-sakupljač pojavio iz vodom izdubljenog ponora, nasmešio bi se Atakleni i žurno pošao dalje, vodeći svoje krupne rođake prema tajnim stazama u šumi.
<BR>&nbsp;&nbsp;&nbsp;&nbsp;&nbsp;Sad više nije morala da im se dodvorava i ubeđuje ih, jer Ataklena od Timbrima postala je počasna Zemljanka. Čak i oni koji su ranije odbijali naređenja 'od Itija' sada su joj se brzo i spremno pokoravali.
<BR>&nbsp;&nbsp;&nbsp;&nbsp;&nbsp;Sve zajedno bilo je ironično. Potpisivanjem dokumenata koji su ih učinili supružnicima, ona i Robert postigli su da se sada viđaju mnogo ređe nego ranije. Nije joj više bio potreban njegov autoritet poslednjeg slobodnog čoveka, pa se on otisnuo da sam podiže bunu na drugim mestima.
<BR>&nbsp;&nbsp;&nbsp;&nbsp;&nbsp;Volela bih da sam više proučavala takve stvari, pomislila je. Nije bila sigurna šta je sve značilo potpisivanje tih dokumenata pred svedocima. 'Brakovi' između različitih vrsta više su služili za zvanične prilike nego za bilo šta drugo. Poslovni partneri mogu da se 'venčaju' iako pripadaju potpuno različitim genetskim linijama. Reptiloid Bi-Gle može da uđe u brak sa hitinskim F-rutijancem. Iz takvih veza niko nije očekivao potomstvo, ali u načelu se podrazumrevalo da partneri vole uzajamnu blizinu.
<BR>&nbsp;&nbsp;&nbsp;&nbsp;&nbsp;Njoj je to sve bilo smešno. U nekom smislu, sad je imala 'muža'.
<BR>&nbsp;&nbsp;&nbsp;&nbsp;&nbsp;A on nije bio tu.
<BR>&nbsp;&nbsp;&nbsp;&nbsp;&nbsp;Tako se osećala Matikluana svih tih dugih, usamljenih godina, pomislila je Ataklena, opipavajući medaljon koji je nosila na lančiću oko vrata. U njemu se nit sa Utakaltingovom porukom spojila sa majčinom niti. Možda su se unutra stopili i njihovi lajlaklaptin duhovi, bliski koliko su bili i u životu.
<BR>&nbsp;&nbsp;&nbsp;&nbsp;&nbsp;Možda počinjem da razmišljam o nečemu što kod njih nikad nisam razumela, zamislila se.
<BR>&nbsp;&nbsp;&nbsp;&nbsp;&nbsp;"Ser! Uh... ovaj, gos'ce!"
<BR>&nbsp;&nbsp;&nbsp;&nbsp;&nbsp;Ataklena je zatreptala i podigla pogled. Bendžamin joj je mahao sa staze, gde se gustiš sveprisutnih puzavica skupljao oko barice ružičaste vode. Jedna tehničarka čučala je kraj otvora u prepletenim puzavicama, podešavajući osetljivi instrument.
<BR>&nbsp;&nbsp;&nbsp;&nbsp;&nbsp;Ataklena im je prišla. "Imate poruku od Roberta?"
<BR>&nbsp;&nbsp;&nbsp;&nbsp;&nbsp;"Da, ser", odgovorila je šima. "Ovo je svakako jedna od hemikalija koje je poneo sa sobom."
<BR>&nbsp;&nbsp;&nbsp;&nbsp;&nbsp;"Koja?" napeto je upitala.
<BR>&nbsp;&nbsp;&nbsp;&nbsp;&nbsp;Šima se nasmešila. "Ona sa adeninskom spiralom ulevo. Za nju smo rekli da će značiti pobedu."
<BR>&nbsp;&nbsp;&nbsp;&nbsp;&nbsp;Ataklena je sad malo lakše disala. Znači, i Robertov odred je imao uspeha. Njegova grupa juče je pošla da napadne malu neprijateljsku osmatračnicu, severno od prolaza Lorna. Dva omanja uspeha za isto toliko dana. Ovim tempom pobediće Gubrue za otprilike milion godina.
<BR>&nbsp;&nbsp;&nbsp;&nbsp;&nbsp;"Odgovorite da smo i mi ostvarili svoj naum."
<BR>&nbsp;&nbsp;&nbsp;&nbsp;&nbsp;Bendžamin se nasmešio i dodao vezistkinji bočicu bistre tečnosti da je uspe u baricu. Za koji sat molekuli iz nje moći će da se otkriju u krugu od nekoliko kilometara. Verovatno će sutra Robertovi vezisti otkriti njenu poruku.
<BR>&nbsp;&nbsp;&nbsp;&nbsp;&nbsp;Metoda je bila spora, ali pretpostavljala je da Gubrui nemaju pojma o ovoj mogućnosti - bar za neko vreme.
<BR>&nbsp;&nbsp;&nbsp;&nbsp;&nbsp;"Sakupljanje otpada je završeno, generale. Mislim da je vreme za pokret."
<BR>&nbsp;&nbsp;&nbsp;&nbsp;&nbsp;Klimnula je. "Da. Pokret, Bendžamine."
<BR>&nbsp;&nbsp;&nbsp;&nbsp;&nbsp;Uskoro su naporedo jurili kroz krošnje prema prolazu i kući.
<BR>&nbsp;&nbsp;&nbsp;&nbsp;&nbsp;Malo kasnije, drveće iza njih počelo je da se trese, a grmljavina je odjeknula do neba. Razlegale su se strahovite eksplozije i neko vreme buka vodopada bila je prigušena divljim urlikom uzaludnog besa.
<BR>&nbsp;&nbsp;&nbsp;&nbsp;&nbsp;Zakasnili ste, oholo se obratila neprijateljskim brodovima.
<BR>&nbsp;&nbsp;&nbsp;&nbsp;&nbsp;Ovaj put.
</P></TD></TR></TABLE>
<P class="next">
<A HREF=p59.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
