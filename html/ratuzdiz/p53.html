<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>48. FIBEN I GEJLET
<P>&nbsp;&nbsp;&nbsp;&nbsp;&nbsp;"Dole glavu!" zarežao je Fiben.
<BR>&nbsp;&nbsp;&nbsp;&nbsp;&nbsp;"Prestani da se obrecuješ na mene!" prasnula je Gejlet. Podigla se toliko da joj oči budu iznad okolne trave. "Samo hoću da vidim je li..."
<BR>&nbsp;&nbsp;&nbsp;&nbsp;&nbsp;Prekinula je rečenicu kad ju je Fiben udario po rukama i izbio joj oslonac. Pala je uz stenjanje, ispustivši vazduh, i prevrnula se, sipajući psovke. "Ti, boginjavi, buvljivi..."
<BR>&nbsp;&nbsp;&nbsp;&nbsp;&nbsp;I kad joj je Fiben zatvorio usta, oči su joj bile dovoljno rečite. "Lepo sam ti rekao", prošaputao je. "Sa senzorima kakve imaju, ako ti vidiš njih, oni moraju videti tebe. Jedina mogućnost jeste da pužemo kao crvi dok ne nađemo način da se stopimo da običnim šimpanzama!"
<BR>&nbsp;&nbsp;&nbsp;&nbsp;&nbsp;Nedaleko odatle čulo se brujanje poljoprivrednih mašina. Taj zvuk ih je i doveo ovamo. Kad bi mogli dovoljno da se približe i izmešaju sa farmerima, možda bi uspeli da izbegnu obruč koji se zatvarao oko njih.
<BR>&nbsp;&nbsp;&nbsp;&nbsp;&nbsp;Koliko je Fiben znao, možda su on i Gejlet jedini preživeli iz zlosrećnog ustanka u dolini. Bilo je teško zamisliti da su planinski gerilci pod Atakleninom komandom prošli išta bolje. Sa mesta gde je ležao izgledalo je da je cela pobuna jednostavno zbrisana.
<BR>&nbsp;&nbsp;&nbsp;&nbsp;&nbsp;Sklonio je ruku sa Gejletinih usta. Kad bi pogled mogao da ubije, pomislio je, gledajući je u oči. Raščupana i blatnjava, nije nimalo ličila na smirenu intelektualku.
<BR>&nbsp;&nbsp;&nbsp;&nbsp;&nbsp;"Mislila... sam... da ... si... rekao...", prošaputala je, namerno preterujući u smirenosti, "da neprijatelj ne može da nas otkrije ako nosimo samo ručno izrađene materijale."
<BR>&nbsp;&nbsp;&nbsp;&nbsp;&nbsp;"Da, kad bi bili toliko lenji da računaju samo na svoje tajno oružje. Ne zaboravi da imaju i infracrvene zrake, radar, seizmički sonar, psi..." Naglo je prekinuo. Sleva im se približavalo prigušeno zujanje. Ako je to kombajn koji su već ranije čuli, možda će uspeti da se povezu na njemu.
<BR>&nbsp;&nbsp;&nbsp;&nbsp;&nbsp;"Čekaj me tu", šapnuo je.
<BR>&nbsp;&nbsp;&nbsp;&nbsp;&nbsp;Gejlet ga je zgrabila za ruku. "Ne! Idem sa tobom!" Brzo se osvrnula i oborila pogled. "Nemoj... nemoj da me ostaviš samu."
<BR>&nbsp;&nbsp;&nbsp;&nbsp;&nbsp;Fiben se ugrizao za usnu. "Dobro, ali budi odmah iza mene i drži glavu dole."
<BR>&nbsp;&nbsp;&nbsp;&nbsp;&nbsp;Pošli su jedno za drugim, priljubljeni uz zemlju. Zujanje je postajalo sve bučnije. Uskoro je Fiben osetio slabo golicanje za vratom.
<BR>&nbsp;&nbsp;&nbsp;&nbsp;&nbsp;Gravitacioni motor, pomislio je, i to blizu.
<BR>&nbsp;&nbsp;&nbsp;&nbsp;&nbsp;Nije shvatio koliko blizu dok mašina nije izbila preko trave svega nekoliko metara dalje.
<BR>&nbsp;&nbsp;&nbsp;&nbsp;&nbsp;Očekivao je veliko vozilo, ali ovo je bilo taman kao košarkaška lopta i prekriveno srebrnastim i staklastim čvorićima - senzorima. Polako se njihalo na popodnevnom povetarcu i proučavalo ih.
<BR>&nbsp;&nbsp;&nbsp;&nbsp;&nbsp;Prokletstvo. Uzdahnuo je, seo i obeshrabreno opustio ruke. Odnekud blizu čuli su se prigušeni glasovi - sigurno vlasnici ove naprave.
<BR>&nbsp;&nbsp;&nbsp;&nbsp;&nbsp;"Bojna plutača, je li?" umorno je upitala Gejlet.
<BR>&nbsp;&nbsp;&nbsp;&nbsp;&nbsp;Klimnuo je. "Njuškalo. Jeftin model, sve mi se čini, ali dovoljno dobar da nas nađe i zadrži."
<BR>&nbsp;&nbsp;&nbsp;&nbsp;&nbsp;"Šta ćemo sad?"
<BR>&nbsp;&nbsp;&nbsp;&nbsp;&nbsp;Slegnuo je ramenima. "A šta možemo? Najbolje da se predamo."
<BR>&nbsp;&nbsp;&nbsp;&nbsp;&nbsp;Ipak je iza leđa preturao po prašini dok nije našao i stegao gladak kamen.
<BR>&nbsp;&nbsp;&nbsp;&nbsp;&nbsp;Udaljeni glasovi su se približavali. Pa šta, pomislio je.
<BR>&nbsp;&nbsp;&nbsp;&nbsp;&nbsp;"Slušaj, Gejlet. Kad ustanem, ti lezi. Izvuci se odavde. Odnesi svoje beleške Atakleni, ako je još živa."
<BR>&nbsp;&nbsp;&nbsp;&nbsp;&nbsp;Pre nego što je stigla išta da ga pita, proderao se i iz sve snage zavitlao kamen.
<BR>&nbsp;&nbsp;&nbsp;&nbsp;&nbsp;Nekoliko stvari desilo se odjednom. U desnoj šaci eksplodirao mu je bol. Blesak je bio toliko jak da ga je ošamutio. Kad je skočio napred, bezbroj oštrih uboda zasulo mu je grudi.
<BR>&nbsp;&nbsp;&nbsp;&nbsp;&nbsp;Dok je leteo prema napravi, iznenada ga je obuzelo čudno osećanje da je ovo već radio - da je već proživeo ovaj trenutak nasilja - ne jednom ili dvaput, već stotinu puta, u stotinu prethodnih života. Zapljusnuo ga je talas prepoznavanja, zakačen za nesigurnu tačku pamćenja, i potopio ga dok je leteo kroz pulsirajuće gravitaciono polje da bi se obmotao oko tuđinske naprave.
<BR>&nbsp;&nbsp;&nbsp;&nbsp;&nbsp;Sve oko njega otimalo se i trzalo dok je mašina pokušavala da ga zbaci. Laser je nastojao da mu pogodi senku i pri tom je palio travu. Fiben se držao da sačuva goli život, a nebo se pretvorilo u mučnu zmazotinu.
<BR>&nbsp;&nbsp;&nbsp;&nbsp;&nbsp;Izazvani osećaj već viđenog zapravo mu je pomagao! Fiben se osećao kao da je ovo radio bezbroj puta. Neki racionalni delić uma govorio mu je da nije tako, ali pokvareno pamćenje tvrdilo je suprotno i davalo mu lažno samopouzdanje - a baš to mu je strašno bilo potrebno kad se usudio da popusti stisak povređenom desnicom i posegne za kontrolnom kutijom robota.
<BR>&nbsp;&nbsp;&nbsp;&nbsp;&nbsp;Zemlja i nebo su se spojili. Fiben je slomio nokat grebući ivicu poklopca i lomeći bravu. Zagrabio je unutra i dohvatio žice.
<BR>&nbsp;&nbsp;&nbsp;&nbsp;&nbsp;Mašina se okrenula i naherila, kao da predoseća njegove namere. Fiben je osetio da mu noge gube oslonac i landaraju. Leteo je u krug kao krpena lutka. Kad ga je i leva ruka izdala, ostao je da se drži sve manjom snagom za same žice - u krug i u krug i u krug...
<BR>&nbsp;&nbsp;&nbsp;&nbsp;&nbsp;U tom trenutku samo jedna stvar na svetu nije bila razmazana: sočivo robotovog lasera, tačno ispred njega.
<BR>&nbsp;&nbsp;&nbsp;&nbsp;&nbsp;Zbogom, pomislio je i zatvorio oči.
<BR>&nbsp;&nbsp;&nbsp;&nbsp;&nbsp;A onda se nešto otkinulo. Odleteo je, još držeći žice u desnoj ruci. Kad je tresnuo o zemlju, to je bilo gotovo olakšanje. Uzviknuo je i otkotrljao se u stranu da izbegne zapaljeno mesto u travi.
<BR>&nbsp;&nbsp;&nbsp;&nbsp;&nbsp;Bolelo ga je, naravno. Rebra su ga žigala kao da je neka ženka gorile iz Središta Haulet bila nežna sa njim cele noći. Ipak, još maločas bio je siguran da će umreti. Šta god se sad desi, lepo je biti živ.
<BR>&nbsp;&nbsp;&nbsp;&nbsp;&nbsp;Zažmirkao je od prašine i gara. Pet metara dalje, ostatak tuđinske sonde siktao je i poskakivao u prstenu crne, zadimljene trave. Toliko o mnogohvaljenom kvalitetu galaktinske mašinerije.
<BR>&nbsp;&nbsp;&nbsp;&nbsp;&nbsp;Koji li je galaktinski hohštapler prodao Gubruima ovo smeće, upitao se Fiben. Ne marim, čak i ako je to bio Jofur sastavljen od deset smrdljivih, sluzavih prstenova. Sad bih mogao i da ga poljubim, stvarno bih.
<BR>&nbsp;&nbsp;&nbsp;&nbsp;&nbsp;Uzbuđeni glasovi. Žurni koraci. Fiben je osetio talas nade. Očekivao je da će uništenu sondu pratiti Gubrui, ali ovo su šimpanze! Namrštio se i uhvatio za bok dok je pokušavao da ustane. Nasmešio se.
<BR>&nbsp;&nbsp;&nbsp;&nbsp;&nbsp;Izraz mu se zaledio na licu kad je video ko dolazi.
<BR>&nbsp;&nbsp;&nbsp;&nbsp;&nbsp;"Vidi, vidi ko je ovo? Gos'n Plavi Karton glavom i bradom! Izgleda da si se i dalje bavio trčanjem sa preponama, fakultetlijo. Prosto ne shvataš kad si pobeđen."
<BR>&nbsp;&nbsp;&nbsp;&nbsp;&nbsp;Pred njim je stajao visok čim sa obrijanim licem i elegantno ufitiljenim brkovima. Fiben je prepoznao vođu bande Uslovnjaka iz bara 'Majmunska posla', onog što je sebe prozvao Gvozden.
<BR>&nbsp;&nbsp;&nbsp;&nbsp;&nbsp;Od svih šimpanza na svetu, zašto je baš na ovog morao da naleti?
<BR>&nbsp;&nbsp;&nbsp;&nbsp;&nbsp;Stigli su i ostali. Na drečavim kombinezonima nosili su dodatak - bedž na grudima i rukavu, svi sa istim simbolom... ispružena kandža sa tri oštra nokta, preteći blistava na holografskoj slici.
<BR>&nbsp;&nbsp;&nbsp;&nbsp;&nbsp;Okupili su se oko njega, držeći prilagođene puške. Ovo su sigurno pripadnici kolaboracionističkih odreda o kojima su Fiben i Gejlet načuli da se govori.
<BR>&nbsp;&nbsp;&nbsp;&nbsp;&nbsp;"Sećaš me se, fakultetlijo?" Gvozden se iscerio. "Sigurno se sećaš. Ja tebe nisam zaboravio."
<BR>&nbsp;&nbsp;&nbsp;&nbsp;&nbsp;Fiben je uzdahnuo kad su na dva Uslovnjaka izvela na čistinu i Gejlet Džons, čvrsto je držeći između sebe. "Jesi li dobro?" Tiho je upitala. Nije mogao da razabere značenje njenog pogleda. Klimnuo je. Nije imalo šta da se kaže.
<BR>&nbsp;&nbsp;&nbsp;&nbsp;&nbsp;"Hajdemo, mali moji genetski lepotani", nasmejao se Gvozden i stegnuo Fibena tik iznad povređene desne šake. "Treba da vas upoznamo sa nekim. Ovaj put nam niko neće smetati."
<BR>&nbsp;&nbsp;&nbsp;&nbsp;&nbsp;Fiben i Gejlet su se zagledali, ali prekinuo ih je grub trzaj kojim je Gvozden povukao Fibenovu ruku. Nije imao snage da se upušta u uzaludno opiranje.
<BR>&nbsp;&nbsp;&nbsp;&nbsp;&nbsp;Kad su ga Uslovnjaci odvukli od Gejlet, imao je priliku da se osvrne i utvrdi da su se nalazili na jedva koju stotinu metara od ruba Port Helenije! Samo malo dalje, dvoje šimpanza u radnoj odeći zaprepašćeno ih je gledalo sa platforme kultivatora.
<BR>&nbsp;&nbsp;&nbsp;&nbsp;&nbsp;Fibena i Gejlet odvučeni su prema maloj kapiji u tuđinskom zidu, barijeri koja se samozadovoljno izvijala preko polja kao mreža čvrsto stegnuta oko njihovih života.
</P></TD></TR></TABLE>
<P class="next">
<A HREF=p54.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
