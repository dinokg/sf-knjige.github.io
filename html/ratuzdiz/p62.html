<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>56. GALAKTINCI
<P>&nbsp;&nbsp;&nbsp;&nbsp;&nbsp;Uprkos svim očekivanjima, novi Sizeren Cene i Jemstva zapravo je dobijao poene. Njegovo perje tek je počelo da zadobija kraljevske prelive boje kandidata, a već je napredovao daleko ispred ostalih dvoje suparnika. U svakom slučaju, dok je plesao, ostali Sizereni bili su prisiljeni da ga pažljivo posmatraju i paze na njegove dobro raščlanjene argumente.
<BR>&nbsp;&nbsp;&nbsp;&nbsp;&nbsp;"Ovaj napor bio je nepromišljen, skup, pogrešan", cvrkutao je i okretao se u odmerenom ritmu. "Potrošili smo bogatstvo, vreme i čast
<BR>&nbsp;&nbsp;&nbsp;&nbsp;&nbsp;tražeći,
<BR>&nbsp;&nbsp;&nbsp;&nbsp;&nbsp;jureći,
<BR>&nbsp;&nbsp;&nbsp;&nbsp;&nbsp;loveći
<BR>&nbsp;&nbsp;&nbsp;&nbsp;&nbsp;priviđenje!"
<BR>&nbsp;&nbsp;&nbsp;&nbsp;&nbsp;Novi glavni činovnik imao je nekoliko prednosti. Obučavao ga je njegov prethodnik - sjajni pokojni Sizeren Cene i Jemstva. Osim toga, na ovaj sabor doneo je podjednako sjajnu, upečatljivu gomilu činjenica. Svuda po podu ležale su data-kocke. Izlaganje glavnog građanskog lica bilo je, zapravo, pravo pustošenje.
<BR>&nbsp;&nbsp;&nbsp;&nbsp;&nbsp;"Nema verovatnoće, nema mogućnosti, nema načina da se na ovom svetu krije pre-razumno biće koje je preživelo Bururale! To je bila podvala, lukavstvo, paklena samoniklo-timbrimska zavera kojom su nas naveli da
<BR>&nbsp;&nbsp;&nbsp;&nbsp;&nbsp;potrošimo,
<BR>&nbsp;&nbsp;&nbsp;&nbsp;&nbsp;straćimo,
<BR>&nbsp;&nbsp;&nbsp;&nbsp;&nbsp;razbacamo
<BR>&nbsp;&nbsp;&nbsp;&nbsp;&nbsp;naše bogatstvo!"
<BR>&nbsp;&nbsp;&nbsp;&nbsp;&nbsp;Za Sizerena Doličnosti ovo je bilo posebno ponižavajuće. Zapravo, gotovo katastrofalno.
<BR>&nbsp;&nbsp;&nbsp;&nbsp;&nbsp;Tokom praznine, dok se birao novi predstavnik činovništva, sveštenik i admiral nadmoćno su vladali, pošto ih niko nije kontrolisao. Dobro su znali da to nije mudro, bez trećeg glasa da ih obuzdava, ali da li se ikad neko biće mudro ponašalo ako ga je povoljna prilika naprosto izazivala?
<BR>&nbsp;&nbsp;&nbsp;&nbsp;&nbsp;Admiral je lično pošao u pohod traženja i uništavanja planinskih gerilaca, želeći da doda sjaj svojoj ličnoj časti. Sveštenik je, sa svoje strane, naredio velike građevinske poslove i požurivao je isporuku novog planetnog ogranka Biblioteke.
<BR>&nbsp;&nbsp;&nbsp;&nbsp;&nbsp;Sve zajedno bilo je divno razdoblje međuvlasti i dvosmernog konsenzusa. Sizeren Zraka i Kandže odobravao je svaku porudžbinu, a Sizeren Doličnosti blagosiljao je svaki pohod Vojnika Kandže. U planine je slat pohod za pohodom da bi pažljivo čuvani naučnici tražili nezamislivo vredan plen.
<BR>&nbsp;&nbsp;&nbsp;&nbsp;&nbsp;Bilo je grešaka. Samonikli su bili satanski vešti u zasedama i životinjskom izvrdavanju. Pa ipak, niko ne bi zanovetao oko troškova da su zaista našli ono što su tražili. Sve bi se isplatilo, samo da...
<BR>&nbsp;&nbsp;&nbsp;&nbsp;&nbsp;No, mi smo prevareni, obmanuti, nadmudreni, gorko je pomislio sveštenik. Blago je bilo laž. A sad ih je novi Sizeren Cene i Jemstva ribao iz sve snage. Činovnik je igrao savršeni ples kažnjavanja izgreda. Već je preovlađivao konsenzusom - na primer, više neće biti jalovih potera kroz planine, sve dok se ne pronađe jeftiniji način da se ukloni pokret otpora.
<BR>&nbsp;&nbsp;&nbsp;&nbsp;&nbsp;Perje Sizerena Zraka i Kandže jadno je visilo. Sveštenik je znao koliko admiral mora biti očajan, ali oboje su bili naprosto hipnotisani pravednim i učtivim Plesom Kažnjavanja. Dvoje ne mogu da nadglasaju jednog ako je taj jedan tako potpuno u pravu.
<BR>&nbsp;&nbsp;&nbsp;&nbsp;&nbsp;Sada se činovnik prebacio u nov tonalitet, što je dovelo do novog plesa. Predložio je da se novi građevinski radovi obustave. Oni nemaju nikakve veze sa odbranom položaja Gubrua na ovom svetu. Početi su uz pretpostavku da 'gartlinzi' postoje. Sada je jednostavno besmisleno da se nastavi izgradnja hipersvemirske stanice i ceremonijalnog brda.
<BR>&nbsp;&nbsp;&nbsp;&nbsp;&nbsp;Ples je bio moćan, ubedljiv, podržan grafikonima, statistikom i tabelama brojki. Sizeren Doličnosti shvatio je da će nešto morati da se preduzme, i to uskoro - inače će ovaj novajlija do uveče biti na čelnom položaju. Bilo je nezamislivo da se desi ovako iznenadan preokret dok im tela tek povremeno probadaju prvi predznaci Stapanja!
<BR>&nbsp;&nbsp;&nbsp;&nbsp;&nbsp;Čak i ako se zanemari pitanje redosleda Stapanja, ostaje da se razmisli o poruci od Gospodara Legla. Kraljice i kneževi kod kuće očajnički iščekuju. Je li Troje na Gartu iznašlo novu, smelu politiku? Proračuni su pokazali da će uskoro biti važno da se ima nešto originalno i maštovito, ili će inicijativa zauvek preći u ruke nekog drugog klana.
<BR>&nbsp;&nbsp;&nbsp;&nbsp;&nbsp;Zastrašujuće je kada sudbina rase zavisi od onog što ostane iza drugih.
<BR>&nbsp;&nbsp;&nbsp;&nbsp;&nbsp;A ma koliko imao očite manire i uređeno perje, na novom glavnom činovniku odmah se nešto videlo. Novom Sizerenu Cene i Jemstva nedostajala je dubina, jasnoća vizija koju je posedovao njegov pokojni prethodnik. Sizeren Doličnosti znao je da se iz sitničavog, kratkovidog prikupljanja poena ne može izroditi veličanstvena politika.
<BR>&nbsp;&nbsp;&nbsp;&nbsp;&nbsp;Nešto je moralo da se učini! Sveštenik je zauzeo položaj za predskazivanje, značajno šireći ruke pokrivene blistavim perjem. Učtivo, možda čak i popustljivo, činovnik je prekinuo ples i spustio kljun, brzo se prilagođavajući.
<BR>&nbsp;&nbsp;&nbsp;&nbsp;&nbsp;Sizeren Doličnosti počeo je polako, meškoljeći se na svojoj sedalici. Namerno je upotrebio tonalitet koji je maločas koristio protivnik.
<BR>&nbsp;&nbsp;&nbsp;&nbsp;&nbsp;"Iako možda nema Gartlinga, ostaje mogućnost, izgled, prilika da koristimo ceremonijalno mesto koje smo
<BR>&nbsp;&nbsp;&nbsp;&nbsp;&nbsp;planirali,
<BR>&nbsp;&nbsp;&nbsp;&nbsp;&nbsp;izgradili,
<BR>&nbsp;&nbsp;&nbsp;&nbsp;&nbsp;posvetili
<BR>&nbsp;&nbsp;&nbsp;&nbsp;&nbsp;uz toliko troškova.
<BR>&nbsp;&nbsp;&nbsp;&nbsp;&nbsp;Imam plan, shemu, zamisao koji možda ipak mogu doneti
<BR>&nbsp;&nbsp;&nbsp;&nbsp;&nbsp;slavu,
<BR>&nbsp;&nbsp;&nbsp;&nbsp;&nbsp;čast,
<BR>&nbsp;&nbsp;&nbsp;&nbsp;&nbsp;doličnost
<BR>&nbsp;&nbsp;&nbsp;&nbsp;&nbsp;našem klanu.
<BR>&nbsp;&nbsp;&nbsp;&nbsp;&nbsp;Okosnica, središte, srž tog plana jeste da
<BR>&nbsp;&nbsp;&nbsp;&nbsp;&nbsp;ispitamo,
<BR>&nbsp;&nbsp;&nbsp;&nbsp;&nbsp;proučimo,
<BR>&nbsp;&nbsp;&nbsp;&nbsp;&nbsp;istražimo
<BR>&nbsp;&nbsp;&nbsp;&nbsp;&nbsp;štićenike samoniklih."
<BR>&nbsp;&nbsp;&nbsp;&nbsp;&nbsp;Sizeren Zraka i Kandže naglo je, na drugom kraju prostorije, podigao pogled. U oku poniženog admirala pojavio se sjaj pun nade i sveštenik je znao da bi mogao da dobije privremenu pobedu, ili bar odlaganje.
<BR>&nbsp;&nbsp;&nbsp;&nbsp;&nbsp;Narednih dana, vrlo, vrlo mnogo zavisiće od zaključka hoće li njegova smela zamisao dejstvovati.
</P></TD></TR></TABLE>
<P class="next">
<A HREF=p63.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
