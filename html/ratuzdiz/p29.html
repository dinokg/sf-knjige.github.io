<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>25. GALAKTINCI
<P>&nbsp;&nbsp;&nbsp;&nbsp;&nbsp;Sizeren Cene i Jemstva bio je uznemiren kad je napustio Komandni sabor. Fizički ga je iscrpljivalo opštenje sa ostalim Sizerenima. Troje suparnika igralo je i kružilo, obrazovalo privremena savezništva, raskidalo ih i ponovo obrazovalo, uobličavajući nestalnu sintezu. Tako će biti sve dok je situacija u spoljašnjem svetu neodređena i promenljiva.
<BR>&nbsp;&nbsp;&nbsp;&nbsp;&nbsp;Naravno, na kraju će se stvari na Gartu stabilizovati. Pokazaće se ko je od njih troje najviše bio u pravu, ko je najbolji vođa. Od tog ishoda zavisilo je mnogo toga, pa i boja i pol koje će svako od njih imati na kraju.
<BR>&nbsp;&nbsp;&nbsp;&nbsp;&nbsp;No, nije trebalo žuriti sa otpočinjanjem Stapanja. Ne još. Do tog dana biće još mnogo sabora i leteće mnogo perja.
<BR>&nbsp;&nbsp;&nbsp;&nbsp;&nbsp;Prvu raspravu Sizeren Jemstva imao je sa Doličnošću oko korišćenja vojnika Kandže za pokoravanje zemljanskih marinaca u svemirskoj luci Garta. Zapravo, taj početak bio je tek omanja prepirka, a kad je Sizeren Zraka i Kandže konačno prevagnuo terazije, odlučujući u korist Doličnosti, Jemstvo se pošteno predao. Kasnija bitka na tlu koštala ih je mnogo dobrih vojnika, ali time su postignute druge svrhe.
<BR>&nbsp;&nbsp;&nbsp;&nbsp;&nbsp;Sizeren Cene i Jemstva znao je da će se glasanje tako odigrati. Zapravo, nije ni nameravao da pobedi u toj prvoj raspravi. Znao je koliko je bolje početi trku na poslednjem mestu, sa sveštenikom i admiralom u trenutnoj prednosti. Zbog toga će njih dvoje neko vreme zanemariti civilne službe. Uspostavljanje odgovarajuće birokratije na okupiranoj planeti biće naporno i Sizeren Cene i Jemstva nije želeo da troši energiju na prethodne prepirke.
<BR>&nbsp;&nbsp;&nbsp;&nbsp;&nbsp;Takva je bila ova poslednja. Kad je glavni činovnik izišao iz paviljona za sabore i kad su mu se pridružili pomoćnici i pratioci, još se čulo kako ostalo dvoje vođa pohoda pevuše između sebe. Sabor je bio završen, ali oni su još raspravljali o onom što je već bilo odlučeno.
<BR>&nbsp;&nbsp;&nbsp;&nbsp;&nbsp;Za sada će vojska nastaviti napade gasom, tražeći ljude koji su možda izbegli prva zaprašivanja. Naredba je izdata pre nekoliko minuta.
<BR>&nbsp;&nbsp;&nbsp;&nbsp;&nbsp;Glavni sveštenik - Sizeren Doličnosti - brinuo se da će gas povrediti ili ubiti previše civila među ljudima. Bilo je i neo-šimpanza koji su osetili njegovo dejstvo. Sa pravne ili religijske tačke gledanja to nije bilo katastrofalno, ali kasnije bi moglo da iskomplikuje okolnosti. Možda će morati da se izvrši kompenzacija, a to bi oslabilo poziciju Gubrua ako se cela stvar ikad iznese pred međuzvezdani sud.
<BR>&nbsp;&nbsp;&nbsp;&nbsp;&nbsp;Sizeren Zraka i Kandže tvrdio je da je vrlo mala verovatnoća za takvo suđenje. Na kraju krajeva, Pet Galaksija je u haosu, pa ko će mariti za nekoliko grešaka učinjenih na maleckoj grudvi prašine u ovoj mrtvaji?
<BR>&nbsp;&nbsp;&nbsp;&nbsp;&nbsp;"Mi marimo!" izjavio je Sizeren Doličnosti. Da bi to naglasio, odbio je da siđe sa svog sedala na tle Garta. Ako to prerano učini, invazija će postati zvanična, tvrdio je, a to će morati da sačeka. Mala ali oštra svemirska bitka i odbrana luke to su nagovestili. Delotvoran otpor zvaničnih vlasnika, ma koliko bio kratak, pokazao je da će ozvaničenje okupacije morati malo da sačeka. Svaka dalja greška ne samo što bi naškodila svrsi Gubrua, nego bi bila i strašno skupa.
<BR>&nbsp;&nbsp;&nbsp;&nbsp;&nbsp;Sveštenik je rastresao belo perje posle ove izjave, izveštačeno siguran u pobedu. Pominjanje troškova svakako će mu osigurati saveznika. Cena i Jemstvo sigurno će se pridružiti Doličnosti u ovome!
<BR>&nbsp;&nbsp;&nbsp;&nbsp;&nbsp;Kako je glupo verovati da će Stapanje biti odlučeno ovako ranim koškanjima, pomislio je Sizeren Cene i Jemstva i ostao uz vojsku.
<BR>&nbsp;&nbsp;&nbsp;&nbsp;&nbsp;"Neka se nastavi sa gasom i neka traje traganje za onima koji se još kriju", rekao je na sveštenikovo veliko razočarenje i admiralovo glasno oduševljenje.
<BR>&nbsp;&nbsp;&nbsp;&nbsp;&nbsp;Svemirska bitka i sletanje zbilja su se pokazali kao izuzetno skupi. No, biće još skuplje ako se ne primeni Program iznuđivanja. Napadi gasom postigli su svoju svrhu: gotovo cela ljudska populacija je usredsređena je na nekoliko ostrva, gde se lako mogu kontrolisati. Bilo je razumljivo što Sizeren Zraka i Kandže želi baš to. I činovnik je već imao iskustva sa samoniklima, pa će se osećati mnogo prijatnije sada kada su svi opasni ljudi skupljeni negde gde može da ih vidi.
<BR>&nbsp;&nbsp;&nbsp;&nbsp;&nbsp;Naravno, uskoro će nešto morati da se učini kako bi se skresali visoki troškovi ovog pohoda. Gospodari Legla već su opozvali deo flote. Situacija na drugim frontovima bila je kritična. Važno je zadržati troškove pod kontrolom. No, to će biti tema drugog sabora.
<BR>&nbsp;&nbsp;&nbsp;&nbsp;&nbsp;Danas je vojni sizeren bio u svom elementu. A sutra? Savezništva će se menjati ponovo i ponovo, sve dok se ne pojavi nova politika. I kraljica.
<BR>&nbsp;&nbsp;&nbsp;&nbsp;&nbsp;Sizeren Cene i Jemstva okrenuo se ka svom Kvako-pomoćniku.
<BR>&nbsp;&nbsp;&nbsp;&nbsp;&nbsp;"Odvezi me, prebaci, transportuj do mog štaba."
<BR>&nbsp;&nbsp;&nbsp;&nbsp;&nbsp;Službena lebdelica podigla se i uputila ka zgradama koje su izabrane za civilne službe, na rtu sa pogledom na more. Dok je letelica zujala kroz zemljanski gradić, praćena odredom robočuvara, posmatrale su je grupice tamnih, dlakavih životinja koje su samonikli ljudi tetošili kao svoje najstarije štićenike.
<BR>&nbsp;&nbsp;&nbsp;&nbsp;&nbsp;Sizeren se ponovo obratio pomoćniku. "Kad stignemo u kancelariju, okupi osoblje. Treba da razmotrimo, raspravimo, osmislimo današnji predlog glavnog sveštenika o ponašanju prema ovim stvorenjima, prema neo-šimpanzama."
<BR>&nbsp;&nbsp;&nbsp;&nbsp;&nbsp;Neki od predloga Sizerena Doličnosti bili su na granici prihvatljivog. Neke blistave zamisli učinile su činovnika ponosnim na budućeg ljubavnika. Kakvo ćemo Trojstvo biti! Naravno, bilo je i nekih pojedinosta koji će morati da se izmene kako ih ta zamisao ne bi odvela u propast. Samo jedan iz Trijumvirata imao je dovoljno snage da vidi krajnje, pobedonosne ishode ovakvog plana. To se znalo unapred, u vreme kad su Gospodari Legla izabrali njih troje.
<BR>&nbsp;&nbsp;&nbsp;&nbsp;&nbsp;Sizeren Cene i Jemstva drhtavo je uzdahnuo i počeo da razmišlja kako da se postavi na sledećem saboru vođa. Sutra, prekosutra, iduće nedelje. Predstojeći sukob nije bio daleko. Svaka rasprava biće sve oštrija i sve važnija kako se konsenzus i Stapanje budu primicali.
<BR>&nbsp;&nbsp;&nbsp;&nbsp;&nbsp;Iščekivao je buduće događaje sa mešavinom strepnje, pouzdanosti i čistog zadovoljstva.
</P></TD></TR></TABLE>
<P class="next">
<A HREF=p30.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
