<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>21. FIBEN I ROBERT
<P>&nbsp;&nbsp;&nbsp;&nbsp;&nbsp;Dve spasilačke ekipe susrele su se gotovo dva kilometra duboko u prolazu. Trojica iz Bendžaminove grupe bili su suviše umorni za išta više od klimanja glavom kad su ugledali iscrpljenu grupu koja se vraćala od srušenog broda.
<BR>&nbsp;&nbsp;&nbsp;&nbsp;&nbsp;Ali zato su se dvojica spasenih razgalamila.
<BR>&nbsp;&nbsp;&nbsp;&nbsp;&nbsp;"Robert! Robert Onigl! Pa kad su te to pustili iz učionice? Zna li tvoja mama kuda si se uputio?"
<BR>&nbsp;&nbsp;&nbsp;&nbsp;&nbsp;Povređeni čim oslanjao se na priručnu štaku i nosio odrpane ostatke pilotske uniforme. Robert ga je pogledao iz nosila i nasmešio se kroz izmaglicu anestetika.
<BR>&nbsp;&nbsp;&nbsp;&nbsp;&nbsp;"Fibene! Za ime Gudalke, znači tebe sam video kako se dimiš po nebu? Jasno. Šta si to radio, pokušavao da spališ brod vredan deset megakredita?"
<BR>&nbsp;&nbsp;&nbsp;&nbsp;&nbsp;Fiben je prevrnuo očima. "Pre će biti pet megakredita. Ipak je to bila krntija, ma koliko me lepo poslužila."
<BR>&nbsp;&nbsp;&nbsp;&nbsp;&nbsp;Robert je osetio čudnu zavist. "Pa? Pretpostavljam da su nas isprašili."
<BR>&nbsp;&nbsp;&nbsp;&nbsp;&nbsp;"Moglo bi se reći. Dobro smo se borili prsa u prsa. Ko zna kako bi se završilo da nas je bilo dovoljno."
<BR>&nbsp;&nbsp;&nbsp;&nbsp;&nbsp;Robert je shvatio na šta Fiben misli. "Znači, mnogo šta bi se moglo postići sa..."
<BR>&nbsp;&nbsp;&nbsp;&nbsp;&nbsp;"Sa beskonačno mnogo majmuna?" prekinuo ga je Fiben. Složio je grimasu negde između smeha i ironičnog osmeha.
<BR>&nbsp;&nbsp;&nbsp;&nbsp;&nbsp;Ostali su ih preneraženo posmatrali. Ovakvo prepucavanje bilo je iznad njihovog nivoa, ali mnogo više ih je brinulo to što jedan običan čim tek tako prekida čoveka, sina Planetnog koordinatora!
<BR>&nbsp;&nbsp;&nbsp;&nbsp;&nbsp;"Voleo bih da sam bio tamo sa tobom", ozbiljno je rekao Robert.
<BR>&nbsp;&nbsp;&nbsp;&nbsp;&nbsp;Fiben je slegnuo ramenima. "Da, znam, Roberte. No, svi smo primili naređenja." Neko vreme obojica su ćutala. Fiben je dovoljno poznavao Megan Onigl da bi saosećao sa Robertom.
<BR>&nbsp;&nbsp;&nbsp;&nbsp;&nbsp;"Pa, izgleda da smo obojica osuđena na samovanje u planinama. Izležavaćemo se u krevetu i nabacivati se sestrama", uzdahnuo je Fiben i zagledao se nekuda na jug. "Ako nas ne ubije čist vazduh, naravno." Pogledao je Roberta. "Ovo društvo ispričalo mi je o Središtu. Gadna stvar."
<BR>&nbsp;&nbsp;&nbsp;&nbsp;&nbsp;"Klena će im pomoći da se srede", odgovorio je Robert. Nije više bio sasvim pri sebi. Očito su ga napunili anestetikom do grla. "Ona zna mnogo... mnogo više nego što i sluti."
<BR>&nbsp;&nbsp;&nbsp;&nbsp;&nbsp;Fibenu su ispričali i o kćeri timbrimskog ambasadora. "Naravno", tiho je rekao kad su spasioci ponovo podigli nosila. "Iti će srediti stvari. Još verovatnije, ne da ih neće srediti, nego će nas sve uvaliti u nevolju, sa invazijom ili bez invazije, ta tvoja prijateljica!"
<BR>&nbsp;&nbsp;&nbsp;&nbsp;&nbsp;Ali Robert ga više nije čuo, a Fibenu se odjednom pričinilo nešto veoma čudno. Kao da lice njegovog prijatelja više nije bilo potpuno ljudsko. Njegov sanjivi smešak izgledao je nekako dalek i pomalo... nezemaljski.
</P></TD></TR></TABLE>
<P class="next">
<A HREF=p25.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
