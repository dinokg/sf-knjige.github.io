<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>65. FIBEN
<P>&nbsp;&nbsp;&nbsp;&nbsp;&nbsp;Izlazak u odeći drogiranog stražara ispao je neverovatno lak, pošto mu je Silvija rekla jednostavnu šifrovani fazu koju je trebalo izgovoriti pred robotima usidrenim nad kapijom. Jedini čim na dužnosti promumlao je nešto preko sendviča i mahnuo im da prođu, a da ih nije pošteno ni pogledao.
<BR>&nbsp;&nbsp;&nbsp;&nbsp;&nbsp;"Kuda me vodiš?" upitao je Fiben čim je tamni, puzavicama obrasli zid zatvora ostao za njima.
<BR>&nbsp;&nbsp;&nbsp;&nbsp;&nbsp;"Na dokove", odgovorila je Silvija preko ramena. Žurila je preko vlažnih pločnika pokrivenih lišćem i vodila ga pored blokova tamnih, praznih ljudskih boravišta. Zatim su prošli kroz kraj naseljen šimpanzama - sastojao se uglavnom od prostranih, nepovezanih kuća za bračne grupe, okrečenih jarkim bojama, sa ogromnim prozorima i čvrstim rešetkama za veranje dece. S vremene na vreme, u prolazu, primetio bi senke iza čvrsto navučenih zavesa.
<BR>&nbsp;&nbsp;&nbsp;&nbsp;&nbsp;"Zašto na dokove?"
<BR>&nbsp;&nbsp;&nbsp;&nbsp;&nbsp;"Zato što su tamo čamci!" nervozno je odgovorila Silvija. Pogled joj je lutao. Pomerila je časovnički prsten na levoj ruci i neprestano se osvrtala preko ramena, kao da se boji da će ih neko pratiti.
<BR>&nbsp;&nbsp;&nbsp;&nbsp;&nbsp;Sasvim prirodno da je nervozna. Ipak, Fibenu je bilo dosta. Zgrabio ju je za ruku i naterao je da stane. "Slušaj, Silvija, neobično cenim sve što si do sada učinila, ali zar nije vreme da i ja saznam kakav je plan?"
<BR>&nbsp;&nbsp;&nbsp;&nbsp;&nbsp;Uzdahnula je. "Pa, valjda je tako." Njen nervozni osmeh podsetio ga je na ono veče u baru 'Majmunska posla'. Ono što mu se te večeri učinilo kao životinjska požuda mora da je, zapravo, bilo nalik na ovo: strah sakriven pažljivo navučenom maskom odvažnosti.
<BR>&nbsp;&nbsp;&nbsp;&nbsp;&nbsp;"Osim kapija u ogradi, čamac je jedini način da se iziđe iz grada. Smislila sam da se ušunjamo na jednu ribarsku brodicu. Noćni ribari uglavnom se otiskuju oko" - pogledala je prsten - "oh, za otprilike sat."
<BR>&nbsp;&nbsp;&nbsp;&nbsp;&nbsp;Fiben je klimnuo. "A onda?"
<BR>&nbsp;&nbsp;&nbsp;&nbsp;&nbsp;"Na izlazu iz zaliva tiho ćemo se prebaciti preko ograde. Otplivaćemo do parka na Severnoj tački. Odatle nas čeka ubrzani marš na sever, duž plaže, ali trebalo bi da stignemo do prvih bregova pre zore."
<BR>&nbsp;&nbsp;&nbsp;&nbsp;&nbsp;Fiben je klimnuo. Plan je zvučao dobro. Sviđalo mu se što na bar nekoliko mesta mogu da se predomisle ako se pojave problemi ili druge mogućnosti. Recimo, mogli bi da se upute na južni kraj zaliva, umesto na severni. Neprijatelju sigurno neće pasti na pamet da će dvoje begunaca poći pravo prema hipersvemirskoj postaji! Tamo je ostavljeno mnogo građevinske opreme. Fibenu se dopala zamisao da ukrade Gubruima jedan brod. Ako uspe nešto tako, možda će stvarno zaslužiti beli karton!
<BR>&nbsp;&nbsp;&nbsp;&nbsp;&nbsp;Brzo se otresao tih misli, jer su ga terale da se seti Gejlet. Prokletstvo, već mu je nedostajala.
<BR>&nbsp;&nbsp;&nbsp;&nbsp;&nbsp;"Zvuči dobro smišljeno, Silvija."
<BR>&nbsp;&nbsp;&nbsp;&nbsp;&nbsp;Oprezno se nasmešila. "Hvala, Fibene. Pa, možemo li sad da pođemo?"
<BR>&nbsp;&nbsp;&nbsp;&nbsp;&nbsp;Mahnuo joj je da pođe napred. Uskoro su žurno promicali pored zatvorenih radnji i kioska. Oblaci su postali niski i preteći, noć je mirisala na oluju. Jugozapadni vetar na mahove je besno duvao, podižući lišće i papire i zaplićući im ga oko nogu.
<BR>&nbsp;&nbsp;&nbsp;&nbsp;&nbsp;Kad je počela kiša, Silvija je podigla kapuljaču, ali Fiben je ostavio otkrivenu glavu. Više je voleo da pokisne nego da ograniči sebi vidik.
<BR>&nbsp;&nbsp;&nbsp;&nbsp;&nbsp;Negde iznad mora video je blesak na nebu, praćen udaljenom, prigušenom tutnjavom. Prokletstvo, pomislio je, na šta ja mislim! Ponovo je ščepao Silviju za ruku. "Po ovakvom vremenu niko neće poći na more."
<BR>&nbsp;&nbsp;&nbsp;&nbsp;&nbsp;"Kapetan ovog broda hoće, Fibene." Oborila je pogled. "Ne bi trebalo da ti kažem, ali on je... on je krijumčar. Bio je i pre rata. Njegova lađica potpuno je zaštićena od nevremena, može čak i da bude bezbedno potopljena."
<BR>&nbsp;&nbsp;&nbsp;&nbsp;&nbsp;Fiben je zatreptao. "Šta sada krijumčari?"
<BR>&nbsp;&nbsp;&nbsp;&nbsp;&nbsp;Silavija se osvrnula. "Šimpanze, ponekad. Na ostrvo Kilmar i natrag."
<BR>&nbsp;&nbsp;&nbsp;&nbsp;&nbsp;"Kilmar! Da li bi i nas odvezao tamo?"
<BR>&nbsp;&nbsp;&nbsp;&nbsp;&nbsp;Silvija se namrštila. "Obećala sam Gejlet da ću te odvesti u planine, Fibene. Uostalom, nisam sigurna da se kapetanu može baš toliko verovati."
<BR>&nbsp;&nbsp;&nbsp;&nbsp;&nbsp;No, Fibenu se zavrtelo u glavi. Na ostrvu Kilmar nalazila se polovina ljudi sa cele planete! Zašto da se zadovolji podnošenjem izveštaja Robertu i Atakleni - oni su ionako gotovo deca - kad može da iznese Gejletina pitanja pred stručnjake sa univerziteta!
<BR>&nbsp;&nbsp;&nbsp;&nbsp;&nbsp;"Videćemo posle", rekao je što je mirnije mogao, ali već je odlučio da sam proceni tog krijumčarskog kapetana. Možda će sve biti moguće pod plaštom oluje! I dalje je razmišljao o tome kad su nastavili put.
<BR>&nbsp;&nbsp;&nbsp;&nbsp;&nbsp;Uskoro su bili blizu dokova - zapravo, blizu mesta gde je Fiben jednom presedeo popodne posmatrajući galebove. Kiša je pljuštala u neravnomernim naletima, ostavljajući za sobom uvek neverovatno bistar vazduh i pojačavajući svaki miris - od trule ribe do piva iz ribarskog bircuza preko puta, gde je još sijalo poneko svetlo i odakle se tiha, setna muzika širila kroz noć.
<BR>&nbsp;&nbsp;&nbsp;&nbsp;&nbsp;Fiben je raširio nozdrve. Njuškao je, pokušavajući da otkrije nešto što je slabilo i pojačavalo se sa svakim naletom kiše. Istovremeno mu je proradila i mašta i počela da razrađuje moguća objašnjenja za ono što možda oseća.
<BR>&nbsp;&nbsp;&nbsp;&nbsp;&nbsp;Silvija ga je povela iza ugla i Fiben je ugledao tri pristana. Kraj svakog je ležalo nekoliko tamnih, kabastih senki. Jedna od njih sigurno je bila krijumčarski brod. Fiben je zaustavio Silviju, opet je povukavši za ruku.
<BR>&nbsp;&nbsp;&nbsp;&nbsp;&nbsp;"Bolje da požurimo", pobunila se.
<BR>&nbsp;&nbsp;&nbsp;&nbsp;&nbsp;"Ne vredi da stignemo prerano", odgovorio je. "Brod će ionako biti pretrpan i smrdljiv. Hodi ovamo pozadi. Ko zna kad ćemo sledeći put imati prilike za ovo."
<BR>&nbsp;&nbsp;&nbsp;&nbsp;&nbsp;Zbunjeno ga je pogledala kad ju je povukao nazad iza ugla, u senku. Ukočila se kad ju je zagrlio, a onda se opustila kad joj je prstom podigao bradu.
<BR>&nbsp;&nbsp;&nbsp;&nbsp;&nbsp;Fiben ju je poljubio. Silvija mu je uzvratila.
<BR>&nbsp;&nbsp;&nbsp;&nbsp;&nbsp;Kad je prešao usnama put od njenog uha, duž vilice, pa do grla, Silvija je uzdahnula. "Oh, Fibene. Kad bismo samo imali vremena. Kad bi samo znao..."
<BR>&nbsp;&nbsp;&nbsp;&nbsp;&nbsp;"Šššš", rekao je i pustio je. Žurno je skinuo jaknu i prostro je na zemlju. "Šta...?" zaustila je da upita, ali on ju je povukao da sedne na jaknu i smestio se pored nje.
<BR>&nbsp;&nbsp;&nbsp;&nbsp;&nbsp;Osetio je kako se malo smanjuje njena napetost kad je počeo da joj provlači prste kroz krzno, bišćući je.
<BR>&nbsp;&nbsp;&nbsp;&nbsp;&nbsp;"Auf", rekla je. "Za trenutak sam pomislila..."
<BR>&nbsp;&nbsp;&nbsp;&nbsp;&nbsp;"Ko, ja? Mislio sam da me bolje poznaješ, dušo. Spadam u one koji vole da polako napreduju. Nikakva brzo-guraj žurba. Imamo vremena."
<BR>&nbsp;&nbsp;&nbsp;&nbsp;&nbsp;Okrenula se da mu se nasmeši. "Drago mi je. Ionako neću biti crvena bar još nedelju dana. Doduše, ne moramo baš toliko da čekamo. Jedino što..."
<BR>&nbsp;&nbsp;&nbsp;&nbsp;&nbsp;Naglo je prekinula kad joj se Fibenova leva ruka stegla oko grla. Munjevito je posegao u njenu jaknu, uzeo joj džepni nož i otvorio ga. Iskolačila je oči kad joj je prislonio oštricu tik uz karotidnu arteriju.
<BR>&nbsp;&nbsp;&nbsp;&nbsp;&nbsp;"Samo jednu reč", prošaputao joj je pravo u uho, "samo jedan zvuk i postaćeš hrana za galebove. Da li me razumeš?"
<BR>&nbsp;&nbsp;&nbsp;&nbsp;&nbsp;Drhtavo je klimnula. Osećao je kako joj srce bije, jer su se vibracije prenosile duž noža. Ni njegovo srce nije udaralo mnogo sporije. "Odgovaraj bez glasa", promuklo joj je rekao. "Čitaću ti s usana. Kaži mi gde su postavljeni odašiljači."
<BR>&nbsp;&nbsp;&nbsp;&nbsp;&nbsp;Silvija je zatreptala. Glasno je rekla: "Šta..." - i smesta zaćutala kad se pritisak noža pojačao.
<BR>&nbsp;&nbsp;&nbsp;&nbsp;&nbsp;"Probaj ponovo", šapnuo je Fiben.
<BR>&nbsp;&nbsp;&nbsp;&nbsp;&nbsp;Sada je ćutke oblikovala reči.
<BR>&nbsp;&nbsp;&nbsp;&nbsp;&nbsp;"Šta... ti ... pada na pamet, Fibene?"
<BR>&nbsp;&nbsp;&nbsp;&nbsp;&nbsp;Odgovorio joj je jedva čujnim šapatom. "Čekaju nas tamo, zar ne, srce? I to ne šimpanze-krijumčari iz bajke. Govorim o Gubruima, dušo. Vodiš me pravo u njihove pernate kandže."
<BR>&nbsp;&nbsp;&nbsp;&nbsp;&nbsp;Silvija se ukočila. "Fibene... ja... ne! Ne, Fibene!"
<BR>&nbsp;&nbsp;&nbsp;&nbsp;&nbsp;"Namirisao sam ptice!" prosiktao je. "Definitivno su tamo. Čim sam uhvatio taj miris, odjednom se sve složilo!"
<BR>&nbsp;&nbsp;&nbsp;&nbsp;&nbsp;Silvija je ćutala. I njen pogled dovoljno je govorio.
<BR>&nbsp;&nbsp;&nbsp;&nbsp;&nbsp;"Oh, Gejlet sigurno misli da sam potpuno blentav. Sad kad razmišljam, naravno da je bekstvo bilo udešeno! Zapravo, datum je sigurno odavno određen. Niste računali da će oluja zadržati ribarsku flotu. Ta bajka o krijumčarskom kapetanu bila je samo dodatak da bih prestao da sumnjam. Jesi li je sama smislila, Silvija?"
<BR>&nbsp;&nbsp;&nbsp;&nbsp;&nbsp;"Fibene..."
<BR>&nbsp;&nbsp;&nbsp;&nbsp;&nbsp;"Zaveži. Oh, stvarno je bilo lepo zamišljati da ima dovoljno pametnih šimpanza koji voze za ostrvo Kilmar, tik pred kljunom neprijatelja! Taština je gotovo pobedila, Silvija. No, ja sam nekada bio pilot-izviđač, sećaš se? Počeo sam da razmišljam koliko bi bilo teško otisnuti se, čak i po ovakvom vremenu!"
<BR>&nbsp;&nbsp;&nbsp;&nbsp;&nbsp;Onjušio je vazduh i ponovo osetio onaj udaljeni miris lavande.
<BR>&nbsp;&nbsp;&nbsp;&nbsp;&nbsp;Sad kad je malo razmislio, shvatio je da nijedan od testova kojima su podvrgnuti on i Gejlet nije uključivao čulo mirisa. Naravno. Galaktinci misle da je to primitivna, životinjska osobina.
<BR>&nbsp;&nbsp;&nbsp;&nbsp;&nbsp;Na ruku mu je pala kapljica, iako tog trenutka nije bilo kiše. Silviji su tekle suze. Odmahnula je glavom.
<BR>&nbsp;&nbsp;&nbsp;&nbsp;&nbsp;"Ne bi... ti... naudili, Fibene. Siz... Sizeren je samo hteo da ti postavi nekoliko pitanja. Onda bi te pustio! On... on je obećao!"
<BR>&nbsp;&nbsp;&nbsp;&nbsp;&nbsp;Znači, ipak je i ovo bio samo test. Fiben se gotovo nasmejao samom sebi što je poverovao da je bekstvo moguće. Izgleda da ću videti Gejlet mnogo brže nego što sam mislio.
<BR>&nbsp;&nbsp;&nbsp;&nbsp;&nbsp;Počeo je da se stidi što je isprepadao Silviju. Ovo je ionako bila samo igra. Još jedno ispitivanje. Pod takvim uslovima ništa ne treba uzimati suviše ozbiljno. Ona je samo radila svoj posao.
<BR>&nbsp;&nbsp;&nbsp;&nbsp;&nbsp;Počeo je da se smiruje, popuštajući stisak na njenom vratu, a onda je shvatio šta mu je maločas rekla.
<BR>&nbsp;&nbsp;&nbsp;&nbsp;&nbsp;"Sizeren je rekao da će me pustiti?" Prošaputao je. "Htela si da kažeš da će me poslati nazad u zatvor?"
<BR>&nbsp;&nbsp;&nbsp;&nbsp;&nbsp;Snažno je zatresla glavom. "N-ne!" bezglasno je odgovorila. "Ostaviće nas u planinama. Taj deo dogovora sa tobom i Gejlet stvarno važi! Sizeren je obećao da, ako mu odgovoriš na pitanja..."
<BR>&nbsp;&nbsp;&nbsp;&nbsp;&nbsp;"Čekaj malo", prekinuo ju je, "da li ti govoriš o Sizerenu Doličnosti?"
<BR>&nbsp;&nbsp;&nbsp;&nbsp;&nbsp;Odmahnula je glavom.
<BR>&nbsp;&nbsp;&nbsp;&nbsp;&nbsp;Fibenu se zavrtelo u glavi. "Pa onda... koji Sizeren nas tamo čeka?"
<BR>&nbsp;&nbsp;&nbsp;&nbsp;&nbsp;Silvija je šmrcnula. "Sizeren Cene i... Cene i Jemstva", šapnula je.
<BR>&nbsp;&nbsp;&nbsp;&nbsp;&nbsp;Fiben je zatvorio oči od strašnog saznanja. Dakle, ovo ipak nije ni igra ni test. Oh, Gudalova, pomislio je. Sada mora misliti kako da spase sopstvenu glavu!
<BR>&nbsp;&nbsp;&nbsp;&nbsp;&nbsp;Da je bio u pitanju Sizeren Zraka i Kandže, Fiben bi možda istog trenutka bio spreman da podigne belu zastavu, jer bi imao protiv sebe celokupnu vojnu mašineriju Gubrua. I ovako su mu izgledi vrlo slabi, ali počeo je da prikuplja zamisli.
<BR>&nbsp;&nbsp;&nbsp;&nbsp;&nbsp;Računovođe. Trgovački putnici. Činovnici. Oni su činili vojsku Sizerena Cene i Jemstva. Možda, pomislio je Fiben. Možda ipak.
<BR>&nbsp;&nbsp;&nbsp;&nbsp;&nbsp;No, pre nego što išta preduzme, moraće da se postara za Silviju. Nije mogao da je tek tako veže i ostavi, a svakako nije bio hladnokrvni ubica. Prema tome, ostajalo je samo jedno. Moraće da je ubedi da mu pomogne, i to brzo.
<BR>&nbsp;&nbsp;&nbsp;&nbsp;&nbsp;Mogao bi joj objasniti kako Sizeren Cene i Jemstva nije tako pobožno iskren kao Sizeren Doličnosti. Ako bude njegova reč protiv njene, šta bi nateralo ptičurinu da održi obećanje i pusti ih?
<BR>&nbsp;&nbsp;&nbsp;&nbsp;&nbsp;Zapravo, večerašnje nadmudrivanje kolege možda je po nekim okupatorskim zakonima i zabranjeno. U tom slučaju, bilo bi glupo ostaviti u životu dvoje šimpanza koji znaju za zvrčku. Koliko je znao o Gubruima, Fiben je pretpostavljao da bi ga Sizeren Cene i Jemstva stvarno pustio - kroz vazdušnu ustavu pa pravo u svemir.
<BR>&nbsp;&nbsp;&nbsp;&nbsp;&nbsp;Hoće li mi poverovati, ako joj napričam sve to?
<BR>&nbsp;&nbsp;&nbsp;&nbsp;&nbsp;Nije mogao da rizikuje. Znao je još jedan način na koji će privući njenu punu pažnju. "Hoću da me pažljivo saslušaš", rekao je. "Neću da razgovaram sa tvojim Sizerenom. Ne idem tamo iz jednog jedinog razloga: ako se sad, kad sve znam, pojavim pred njima, mogu se oprostiti od belog kartona."
<BR>&nbsp;&nbsp;&nbsp;&nbsp;&nbsp;Zapiljila se u njega. Duž leđa su joj prolazili drhtaji.
<BR>&nbsp;&nbsp;&nbsp;&nbsp;&nbsp;"Vidiš, srce, ako hoću da dobijem prelaznu zastavicu, moram se ponašati kao savršeni primerak budućeg šimpanze. A koji bi superšimpanza pošao pravo u ono što već zna da je zamka? Prema tome, Suilvija, neću. Verovatno će nas ionako uhvatiti, ali će nas bar ščepati dok budemo činili sve što možemo da pobegnemo. Inače nam ne vredi! Da li me razumeš?"
<BR>&nbsp;&nbsp;&nbsp;&nbsp;&nbsp;Nekoliko puta je trepnula i konačno klimnula.
<BR>&nbsp;&nbsp;&nbsp;&nbsp;&nbsp;"Hej", pijateljski joj je šapnuo, "razvedri se! Trebalo bi da ti je milo što sam prozreo igru. To znači da će naš klinac biti mali genijalac. Verovatno će smisliti kako da digne zabavište u vazduh."
<BR>&nbsp;&nbsp;&nbsp;&nbsp;&nbsp;Silvija je opet zatreptala, a onda se polako nasmešila. "Da", tiho je rekla. "Izgleda da si u pravu."
<BR>&nbsp;&nbsp;&nbsp;&nbsp;&nbsp;Fiben je sklonio nož i spustio joj ruku sa grla. Ustao je. Ovo je bio trenutak istine. Dovoljno će biti da se ona prodere, pa će se ovde začas stvoriti gomila pomoćnika Sizerena Cene i Jemstva.
<BR>&nbsp;&nbsp;&nbsp;&nbsp;&nbsp;Umesto toga, ona je skinula prsten sa satom i pružila mu ga. Odašiljač.
<BR>&nbsp;&nbsp;&nbsp;&nbsp;&nbsp;Klimuo je i pružio joj ruku da bi lakše ustala. Isprva se spoticala, još drhteći od šoka. Obgrlio ju je rukom dok ju je vodio malo dalje na jug.
<BR>&nbsp;&nbsp;&nbsp;&nbsp;&nbsp;Nadam se da će ova zamisao upaliti, pomislio je.
<BR>
<BR>&nbsp;&nbsp;&nbsp;&nbsp;&nbsp;Golubarnik je bio tamo gde ga je pamtio - iza zapuštene grupne kuće nedaleko od luke. Očito su svi spavali, ali Fiben je ipak pazio da bude što tiši dok je sekao žicu i uvlačio se u kavez.
<BR>&nbsp;&nbsp;&nbsp;&nbsp;&nbsp;Bilo je vlažno i osećao se neprijatan ptičji miris. Tiho gukanje podsetilo ga je na Kvakoe.
<BR>&nbsp;&nbsp;&nbsp;&nbsp;&nbsp;"Hajde, maleni", prošaputao je. "Pomoći ćete mi da večeras pređem vaše rođake."
<BR>&nbsp;&nbsp;&nbsp;&nbsp;&nbsp;Primetio je ovo mesto u jednoj šetnji. Najzgodnije je bilo to što je blizu luke. To će možda imati ključnu ulogu - nije se usuđivao da sa Silvijom pođe dalje dok se ne oslobode odašiljača.
<BR>&nbsp;&nbsp;&nbsp;&nbsp;&nbsp;Golubovi su se odmicali od njega. Dok je Silvija čuvala stražu, Fiben je saterao u ugao i ščepao krupnu, snažnu pticu. Komadom kanapa privezao joj je sat za nogu. "Lepo veče za dug let, šta misliš?" šapnuo je i hitnuo goluba u vazduh. Ponovio je postupak i sa svojim satom, za svaki slučaj.
<BR>&nbsp;&nbsp;&nbsp;&nbsp;&nbsp;Ostavio je vrata otvorena. Ako se golubovi rano vrate, Gubrue će signal sa odašiljača dovasti ovamo. No, njihov tipičan bučan dolazak rasplašiće čitavo jato, pa će potera početi ispočetka.
<BR>&nbsp;&nbsp;&nbsp;&nbsp;&nbsp;Fiben je čestitao samom sebi na snalažljivosti dok je sa Silvijom trčao na istok, dalje od luke. Uskoro su se našli u oronuloj industrijskoj zoni. Fiben je poznavao put. Bio je tu pre nekog vremena - kada je doveo jednog mirnog konja po imenu de Brahe, na prvom pohodu u grad posle invazije. Nešto pre nego što su stigli do zida, dao je znak za zaustavljanje. Morao je da dođe do daha, ali Silvija nije izgledala čak ni zadihana.
<BR>&nbsp;&nbsp;&nbsp;&nbsp;&nbsp;Naravno, pa ona je igračica, pomislio je.
<BR>&nbsp;&nbsp;&nbsp;&nbsp;&nbsp;"Dobro, sada se svlačimo", rekao joj je.
<BR>&nbsp;&nbsp;&nbsp;&nbsp;&nbsp;Za divno čudo, ona nije ni okom trepnula. Postupak je bio potpuno logičan - njen sat možda nije bio jedini odašiljač koji su im nakačili. Žurno se skidala i bila je gotova pre njega. Kad je sve ležalo na gomili, Fiben je kratko, zadovoljno zazviždao. Silvija je pocrvenela. "Šta sad?" upitala je.
<BR>&nbsp;&nbsp;&nbsp;&nbsp;&nbsp;"Sad idemo do ograde", odgovorio je.
<BR>&nbsp;&nbsp;&nbsp;&nbsp;&nbsp;"Do ograde? Ali Fibene..."
<BR>&nbsp;&nbsp;&nbsp;&nbsp;&nbsp;"Ma 'ajde. Ionako već odavno želim da je izbliza pogledam."
<BR>&nbsp;&nbsp;&nbsp;&nbsp;&nbsp;Svega nekoliko stotina metara dalje stigli su do širokog pojasa zemljišta koje su tuđinci raskrčili oko cele Port Helenije. Silvija je drhtala dok su prilazili visokoj prepreci koja se presijavala od vlage pod svetlošću stražarskih kugli postavljenih na povelikom razmaku po celoj dužini ograde.
<BR>&nbsp;&nbsp;&nbsp;&nbsp;&nbsp;"Fibene", rekla je Silvija kad je stupio na čistinu. "Ne možemo da idemo tamo."
<BR>&nbsp;&nbsp;&nbsp;&nbsp;&nbsp;"Zašto?" Ipak je zastao i okrenuo se da je pogleda. "Da li poznaješ nekoga ko je već probao?"
<BR>&nbsp;&nbsp;&nbsp;&nbsp;&nbsp;Odmahnula je glavom. "Zašto bi? Očito je da bi to bilo blesavo! Pogledaj te stražarske kugle..."
<BR>&nbsp;&nbsp;&nbsp;&nbsp;&nbsp;"Aha", odgovorio je zamišljeno. "Baš sam se pitao koliko ih je potrebno da bi se pokrila ograda oko celog grada. Deset hiljada? Dvadeset? Trideset?"
<BR>&nbsp;&nbsp;&nbsp;&nbsp;&nbsp;Sećao se stražarskih plovaka koji su oivičavali mnogo manji i mnogo osetljiviji prostor oko nekadašnje Timbrimske ambasade, onog dana kad je zgrada sa kancelarijama eksplodirala i kad se Fiben upoznao sa itijevskim humorom. Te mašine bile su mnogo manje upadljive od 'Rovera', ili tipičnog bojnog robota Gubrua koji su vojnici Kandže koristili u bitkama.
<BR>&nbsp;&nbsp;&nbsp;&nbsp;&nbsp;Pitam se kakvi su ovi, pomislio je i načinio još jedan korak napred.
<BR>&nbsp;&nbsp;&nbsp;&nbsp;&nbsp;"Fibene!" Silvija je zvučala gotovo panično. "Hajdemo bolje na kapiju. Reći ćemo stražarima... reći ćemo im da smo opljačkani. Mi smo farmeri koji su došli u grad, a neko nam je ukrao odeću i isprave. Ako budemo delovali dovoljno glupo, možda će nas pustiti da prođemo!"
<BR>&nbsp;&nbsp;&nbsp;&nbsp;&nbsp;Naravno. Fiben je prišao još bliže. Sada je stajao na svega pet-šest metara od prepreke. Video je da se sastoji od niza uskih šipki povezanih žicom na vrhu i dnu. Izabrao je mesto između dve kugle, što dalje od obe. Ipak, dok se približavao spopalo ga je osećanje da ga posmatraju.
<BR>&nbsp;&nbsp;&nbsp;&nbsp;&nbsp;To uverenje ispunilo ga je očajanjem. Pa naravno, vojska Gubrua sigurno je već na putu ovamo. Stići će svakog trenutka. Najbolje bi bilo da se okrene. Da beži. Odmah!
<BR>&nbsp;&nbsp;&nbsp;&nbsp;&nbsp;Osvrnuo se prema Silviji. Stajala je tamo gde ju je ostavio. Videlo se po njoj da bi radije bila na bilo kom drugom mestu na svetu nego ovde. Uopšte mu nije bilo jasno zašto je još tu.
<BR>&nbsp;&nbsp;&nbsp;&nbsp;&nbsp;Fiben je ščepao levu šaku desnom. Puls mu je bio brz, a usta potpuno suva. Drhteći, prikupio je snagu volje da načini još jedan korak prema ogradi.
<BR>&nbsp;&nbsp;&nbsp;&nbsp;&nbsp;Svuda oko njega skupljao se gotovo opipljivi strah, isto kao onda kad je čuo samrtni krik sirotog Simona Levina u onoj beskorisnoj, uzaludnoj svemirskoj bici. Imao je mračno predosećanje bliske propasti. Bio je svestan smrtnosti i uzaludnosti života.
<BR>&nbsp;&nbsp;&nbsp;&nbsp;&nbsp;Polako se okrenuo da pogleda Silviju.
<BR>&nbsp;&nbsp;&nbsp;&nbsp;&nbsp;Iscerio se.
<BR>&nbsp;&nbsp;&nbsp;&nbsp;&nbsp;"Proklete ptičje guano škrtice! Ovo uopšte nisu stražarske kugle, nego samo glupi psi emitori!"
<BR>&nbsp;&nbsp;&nbsp;&nbsp;&nbsp;Silvija je zatreptala. Otvorila je usta i ponovo ih zatvorila. "Jesi li siguran?" upitala je sa nevericom.
<BR>&nbsp;&nbsp;&nbsp;&nbsp;&nbsp;"Dođi i uveri se", pozvao ju je. "Tamo ćeš odjednom biti sigurna da te gledaju. Onda ćeš pomisliti da svi vojnici Kandže na svetu dolaze pravo po tebe!"
<BR>&nbsp;&nbsp;&nbsp;&nbsp;&nbsp;Silvija je progutala knedlu. Stegnula je pesnice i prešla na čistinu, korak po korak. Fiben ju je posmatrao. Morao je da joj oda priznanje. Svaka druga šima odavno bi pobegla, vrišteći, umesto da nastavi prema njemu.
<BR>&nbsp;&nbsp;&nbsp;&nbsp;&nbsp;Niz čelo joj je znoj tekao potocima i mešao se sa ponekom kapi kiše.
<BR>&nbsp;&nbsp;&nbsp;&nbsp;&nbsp;Nezavisno od divljanja adrenalina, Fiben je nekim delom uma uživao u njenoj nagoj prilici. To mu je pomagalo da misli na nešto drugo. Znači, stvarno je rađala. Bilo je šima koje su lažirale blage tragove širenja od trudnoće i dojenja, da bi time sebe učinile privlačnijim, ali u ovom slučaju bilo je jasno da je Silvija rodila dete. Pitam se kakva je njena priča.
<BR>&nbsp;&nbsp;&nbsp;&nbsp;&nbsp;Kad je stala kraj njega, šaputala je, žmureći. "Šta... šta mi se sad dešava?"
<BR>&nbsp;&nbsp;&nbsp;&nbsp;&nbsp;Fiben je oslušnuo sopstvena osećanja. Pomislio je na Gejlet i njeno dugo tugovanje za prijateljem i zaštitnikom, divovskim šimpanzom Maksom. Pomislio je na šimpanze koje je video raznesene nadmoćnim neprijateljskim oružjem.
<BR>&nbsp;&nbsp;&nbsp;&nbsp;&nbsp;Setio se Simona.
<BR>&nbsp;&nbsp;&nbsp;&nbsp;&nbsp;"Osećaš se kao da ti je upravo umro najbolji prijatelj", nežno joj je rekao i uhvatio je za ruku. Uzvratila mu je čvrstim stiskom, ali preko lica joj se raširio izraz olakšanja.
<BR>&nbsp;&nbsp;&nbsp;&nbsp;&nbsp;"Psi emitori. I to... to je sve?" Otvorila je oči. "Proklete ptičje guano škrtice!"
<BR>&nbsp;&nbsp;&nbsp;&nbsp;&nbsp;Fiben se zagrcnuo od smeha. Silvija se polako nasmešila. Pokrila je usta slobodnom rukom.
<BR>&nbsp;&nbsp;&nbsp;&nbsp;&nbsp;Nastavili su da se smeju, stojeći na kiši usred reke očajanja. Smejali su se i smejali, a kad su im se konačno osušile suze, zajedno su prešli ostatak puta do ograde, i dalje se držeći za ruke.
<BR>
<BR>&nbsp;&nbsp;&nbsp;&nbsp;&nbsp;"Kad kažem guraj, onda guraj!"
<BR>&nbsp;&nbsp;&nbsp;&nbsp;&nbsp;"Spremna sam, Fibene." Silvija je čučala ispod njega, sastavljenih stopala, naslonjena ramenom na jednu visoku šipku. Rukama je čvrsto držala susedni deo zida.
<BR>&nbsp;&nbsp;&nbsp;&nbsp;&nbsp;Fiben je stajao iznad nje u sličnom položaju, nogu ukopanih u blato. Nekoliko puta duboko je udahnuo.
<BR>&nbsp;&nbsp;&nbsp;&nbsp;&nbsp;"Hajde, guraj!"
<BR>&nbsp;&nbsp;&nbsp;&nbsp;&nbsp;Zajedno su uprli. Šipke su već bile razdvojene za nekoliko centimetara. Dok su gurali, Fiben je osećao da se razmak proširuje. Evolucija nikad nije uzaludna, pomislio je dok je gurao iz sve snage.
<BR>&nbsp;&nbsp;&nbsp;&nbsp;&nbsp;Pre milion godina ljudi su prolazili kroz sve muke samouzdizanja, postižući evolucijom ono što su Galaktinci tvrdili da se može samo dobiti: razum, sposobnost razmišljanja i žudnju za zvezdama.
<BR>&nbsp;&nbsp;&nbsp;&nbsp;&nbsp;Za to vreme ni Fibenovi preci nisu lenčarili. Mi smo postajali jaki! Fiben se usredsredio na tu misao dok mu je znoj kapao sa čela, a šipke od plastilista podrhtavale. Zastenjao je, osećajući Silvijin očajnički napor, jer su joj leđa podrhtavala tik uz njegovu nogu.
<BR>&nbsp;&nbsp;&nbsp;&nbsp;&nbsp;"Ah!" Silvija je izgubila oslonac u blatu, pa su joj noge poletele uvis i odbacile je unazad. Sudar je okrenuo Fibena, a elastične šipke su ga odbacile pravo na Silviju.
<BR>&nbsp;&nbsp;&nbsp;&nbsp;&nbsp;Nekoliko trenutaka oboje su ostali da leže, grčevito dahćući. Konačno je Silvija progovorila.
<BR>&nbsp;&nbsp;&nbsp;&nbsp;&nbsp;"Molim te, dragi... nemoj večeras. Boli me glava..."
<BR>&nbsp;&nbsp;&nbsp;&nbsp;&nbsp;Fiben se nasmejao. Skotrljao se sa nje i prevrnuo se na leđa, kašljući. Bio mu je potreban humor. To je bila najbolja odbrana od upornog kljucanja psi kugli. Panika je stalno vrebala negde na rubu uma. Smeh ju je držao pod kontrolom.
<BR>&nbsp;&nbsp;&nbsp;&nbsp;&nbsp;Pomogli su jedno drugom da ustanu i proverili su koliko su postigli. Otvor je sad bio primetno širi - otprilike desetak centimetara. No, to i dalje nije bilo dovoljno, a Fiben je znao da im vreme ističe. Trebaće im bar tri sata da bi stigli do brda pre zore.
<BR>&nbsp;&nbsp;&nbsp;&nbsp;&nbsp;Kad bi uspeli da prođu, nevreme bi radilo za njih. Kad su se ponovo namestili da guraju, poklopio ih je novi pljusak. Munje su se tokom poslednjih pola sata polako približavale. Grmljavina je potresala drveće i šalone na prozorima.
<BR>&nbsp;&nbsp;&nbsp;&nbsp;&nbsp;Mač sa dve oštrice, pomislio je Fiben. Kiša je, doduše, ometala Gubruima skenere, ali njima je otežavala stisak klizavog materijala ograde. Blato je bilo posebna priča.
<BR>&nbsp;&nbsp;&nbsp;&nbsp;&nbsp;"Spremna?" upitao je.
<BR>&nbsp;&nbsp;&nbsp;&nbsp;&nbsp;"Naravno, ako bi samo hteo da mi skloniš ispred lica tu tvoju alatku", odgovorila je Silvija i pogledala ga. "Prilično me rastrojava."
<BR>&nbsp;&nbsp;&nbsp;&nbsp;&nbsp;"E pa, rekla si Gejlet da hoćeš baš to da deliš. Uostalom, videla si to već ranije, tamo na brdu za igru."
<BR>&nbsp;&nbsp;&nbsp;&nbsp;&nbsp;"Jeste", nasmešila se, "ali tada je izgledalo sasvim drugačije."
<BR>&nbsp;&nbsp;&nbsp;&nbsp;&nbsp;"Oh, ćuti i guraj", zastenjao je Fiben. Ponovo su zajedno uprli, ulažući svu preostalu snagu.
<BR>&nbsp;&nbsp;&nbsp;&nbsp;&nbsp;Hajde, pomeri se! Čuo je Silviju kako stenje, a i njemu su mišići pretili grčem dok je ograda škripala, pomalo se savijala, ponovo škripala...
<BR>&nbsp;&nbsp;&nbsp;&nbsp;&nbsp;Sada se Fiben okliznuo, odgurnut elastičnim materijalom. Opet su se našli u blatu, dahćući.
<BR>&nbsp;&nbsp;&nbsp;&nbsp;&nbsp;Kiša je sad stalno padala. Fiben je obrisao vodu sa očiju i ponovo pogledao otvor. Možda dvanaest centimetara. Beskrajona mi! To nije ni izdaleka dovoljno.
<BR>&nbsp;&nbsp;&nbsp;&nbsp;&nbsp;Osećao je kako mu u lobanju prodiru moćni talasi psi kugli. Znao je da mu zračenje isisava snagu i gura i njega i Silviju ka osećanju beznadežnosti. Bio je užasno trom kad je polako ustao i naslonio se na nepobedivu ogradu.
<BR>&nbsp;&nbsp;&nbsp;&nbsp;&nbsp;Prokletstvo, pa bar smo pokušali. To će morati da nam priznaju. Gotovo smo i uspeli. Da smo makar...
<BR>&nbsp;&nbsp;&nbsp;&nbsp;&nbsp;"Ne!" proderao se. "Ne! Ne dam!" Zavukao se u proširenje, pokušavajući da se prodene na drugu stranu, uvijajući se i gurajući kroz preuski otvor. Negde u neposrednoj blizini blesnula je munja i zakratko osvetlila otvoreni predeo polja i šuma, i negde iza njega prve bregove u podnožju planine Mulun.
<BR>&nbsp;&nbsp;&nbsp;&nbsp;&nbsp;Usledila je grmljavina od koje se ograda zaljuljala. Fiben je urliknuo od bola kad su ga šipke stegnule. Kad se oslobodio, pao je, poluonesvešćen od bola, na zemlju blizu Silvije. Smesta se ponovo našao na nogama. Niske oblake osvetlio je još jedan električni blesak. Fiben je vrisnuo prema nebu. Udarao je po zemlji. Bacao je šakama blato i šljunak. Uz novu grmljavinu sve se vratilo na zemlju, udarajući ga po licu.
<BR>&nbsp;&nbsp;&nbsp;&nbsp;&nbsp;Nije više znao šta je to govor. Ni reči. Nešto u njemu znalo je da se takve stvari dešavaju u šoku i da u takvim situacijama kontrolu preuzimaju stariji, čvršći delovi mozga.
<BR>&nbsp;&nbsp;&nbsp;&nbsp;&nbsp;Sada je postojala samo oluja. Kiša i vetar. Munje i gromovi. Lupao se po grudima, iskeženih zuba na sve jačoj kiši. Oluja mu je pevala, odjekujući kroz zemlju i oštru kišu. Odgovorio je urlikom.
<BR>&nbsp;&nbsp;&nbsp;&nbsp;&nbsp;Ova muzika nije bila nimalo cifrasto ljudska. Nije bila poetična, kao utvare delfinskih snova. Ne, ovu muziku mogao je da oseti do srži kostiju. Njihala ga je i tresla. Podizala ga je kao krpenu lutku i bacala ga nazad u blato. Ponovo je ustajao, pljujući i krešteći.
<BR>&nbsp;&nbsp;&nbsp;&nbsp;&nbsp;Osećao je Silvijin pogled na sebi. Udarala je po zemlji, posmatrajući ga široko otvorenih, uzbuđenih očiju. To ga je samo nateralo da se jače udara po grudima i glasnije galami. Znao je da ovo nije predaja. Bacanjem kamenja uvis izazivao je oluju, čikajući munju da siđe i ščepa ga!
<BR>&nbsp;&nbsp;&nbsp;&nbsp;&nbsp;Za divno čudo, došla je. Blesak je ispunio sve oko njega nabojem, osećao je kako mu se krzno podiže i baca iskre. Bezglasni urlik oduvao ga je unazad, kao da ga je neka divovska ruka pribila uza zid.
<BR>&nbsp;&nbsp;&nbsp;&nbsp;&nbsp;Fiben je vrisnuo kad je udario o šipke. Pre nego što se onesvestio, jasno je osetio miris zapaljene dlake.
</P></TD></TR></TABLE>
<P class="next">
<A HREF=p72.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
