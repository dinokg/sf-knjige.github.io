<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>43. UTAKALTING
<P>&nbsp;&nbsp;&nbsp;&nbsp;&nbsp;Masne mrlje naružile su močvaru na mestu gde se u nju sručila jahta. Tamna tečnost polako je curila iz napuklog, polupotonulog trupa u vode širokog, plitkog, vodenog toka. Gde god bi klizavi tragovi dospeli, ubijali su insekte, male životinje, pa čak i otpornu slatinsku travu.
<BR>&nbsp;&nbsp;&nbsp;&nbsp;&nbsp;Mali svemirski brod odskakao je i krivudao pri padu, pa je zaorao izuvijan trag razaranja pre nego što je konačno zario kljun u močvarno rečno ušće. Olupina je ležala tamo već danima, polako cureći i tonući u blato.
<BR>&nbsp;&nbsp;&nbsp;&nbsp;&nbsp;Ni kiša ni plimni talasi neće moći da speru ratne ožiljke urezane u spržene bokove. Nekada lepa i uglačana, brodska oplata sad je bila razrivena tragovima brojnih promašaja za dlaku. Pad je bio samo poslednji udarac.
<BR>&nbsp;&nbsp;&nbsp;&nbsp;&nbsp;Neprirodno veliki na krmi improvizovanog čamca, Tenanac je razgledao niska ostrvca jedno po jedno da bi procenio štetu. Zamišljen nad ozbiljnošću situacije, prestao je da vesla.
<BR>&nbsp;&nbsp;&nbsp;&nbsp;&nbsp;Bilo je jasno da uništeni brod više neće moći da leti. Još gore, pad je strašno unakazio ovaj deo močvare. Kault je podigao krestu oivičenu oštrim, sivim bodljama.
<BR>&nbsp;&nbsp;&nbsp;&nbsp;&nbsp;Utakalting je podigao veslo i učtivo sačekao da njegov sadrug u divljini završi mračno razmišljanje. Nadao se da tenanski diplomata neće opet početi da mu drži pridike o ekološkoj svesti i teretima pokroviteljstva. Ali, naravno, Kault je ipak bio Kault.
<BR>&nbsp;&nbsp;&nbsp;&nbsp;&nbsp;"Duh ovog mesta je povređen", rekao je krupajlija, teško stružući otvorima za disanje. "Mi razumni ne bismo smeli da donosimo svoje beznačajne ratove u odgajališta kao što je ovo i da ih zagađujemo kosmičkim otrovima."
<BR>&nbsp;&nbsp;&nbsp;&nbsp;&nbsp;"Smrt je svuda prisutna, Kaulte. Evolucija buja od tragedija." Govorio je sa ironijom, ali Kault ga je, naravno, ozbiljno shvatio. Tenančevi prorezi na vratu teško su uzdahnuli.
<BR>&nbsp;&nbsp;&nbsp;&nbsp;&nbsp;"Znam to, poštovani timbrimski kolega. Baš zato je većini mladih svetova dozvoljeno da prolaze kroz prirodne cikluse bez uplitanja sa strane. Ledena doba i sudari sa planetoidima delovi su prirodnog poretka stvari. Svaka vrsta treba da se prekali i sazri kako bi izdržala takva iskušenja.
<BR>&nbsp;&nbsp;&nbsp;&nbsp;&nbsp;Ipak, ovo je poseban slučaj. Ovako ozbiljno oštećen svet kao što je Gart može da podnese samo ograničen broj nesreća pre nego što pretrpi šok i postane potpuno jalov. Sad naše bitke dodaju još stresova... kao što je ova prljavština."
<BR>&nbsp;&nbsp;&nbsp;&nbsp;&nbsp;Kault je pokazao tečnost koja je curila iz oštećene jahte. Očito mu se gadila.
<BR>&nbsp;&nbsp;&nbsp;&nbsp;&nbsp;Utakalting je ovog puta rešio da ćuti. Svaka galaktinska rasa u klasi pokrovitelja zvanično je spadala u zaštitnike ekologije. To je bio najstariji i najjači zakon. One rase zvezdanih putnika koje ne bi bar javno izrazile privrženost Kodeksu ekološkog ponašanja bile bi zbrisane od strane većine, radi zaštite budućih pokolenja razumnjaka.
<BR>&nbsp;&nbsp;&nbsp;&nbsp;&nbsp;No, postojale su i nijanse. Gubrui, recimo, nisu marili toliko za mlade svetove koliko za njihov proizvod - sveže, mlade vrste koje su mogli podvesti pod svoj klan i pretvoriti u onu osobenu mešavinu konzervativizma i fanatizma. Što se drugih grupa tiče, Soroi su uživali u manipulisanju novostečenim štićeničkim rasama. A Tandui su bili naprosto stravični.
<BR>&nbsp;&nbsp;&nbsp;&nbsp;&nbsp;Kaultova rasa ponekad je nervirala ostale svojim pobožnim držanjem do ekološke čistoće, ali tu vrstu opsesije Utakalting je bar mogao da razume. Jedna je stvar kad neko zapali šumu ili podigne grad na registrovanom svetu. Takva rana će brzo zarasti. Sasvim je drugo kada se u biosferu oslobode dugovečni otrovi, koji će biti apsorbovani i akumulirani. Utakaltingovo gađenje nad prosutom tečnošću bilo je tek malo manje od Kaultovog. No, sad nisu mogli ništa da učine.
<BR>&nbsp;&nbsp;&nbsp;&nbsp;&nbsp;"Zemljani su na ovoj planeti imali dobru ekipu za čišćenje u hitnim slučajevima, Kaulte. Očito ih je invazija onesposobila. Možda će Gubrui doći da se sami postaraju za ovu brlju."
<BR>&nbsp;&nbsp;&nbsp;&nbsp;&nbsp;Kault se izvio celim gornjim delom tela kad ga je protresao pokret nalik na kijanje. Istovremeno je obližnju lisnatu granu pogodilo nešto sluzavo. Utakalting je već znao da je ovo izraz izuzetne neverice.
<BR>&nbsp;&nbsp;&nbsp;&nbsp;&nbsp;"Gubrui su nehatni jeretici! Utakaltinže, kako možete biti toliko naivan optimista?" Kaultu je podrhtavala kresta dok je treptao kožastim kapcima. Utakalting je, stisnutih usana, jedva uzvratio pogled svom kolegi.
<BR>&nbsp;&nbsp;&nbsp;&nbsp;&nbsp;"Ah. Aha", zaškripao je Kault. "Razumem! Isprobavate moj smisao za humor jednom ironičnom izjavom." Tenanac je na trenutak podigao krestu. "Zanimljivo. Razumeo sam. Hajdemo dalje."
<BR>&nbsp;&nbsp;&nbsp;&nbsp;&nbsp;Utakalting se okrenuo i ponovo podigao veslo. Uzdahnuo je i ispreo tu-fluk, glif žaljenja nad šalom koja nije dovoljno lepo prihvaćena.
<BR>&nbsp;&nbsp;&nbsp;&nbsp;&nbsp;Ovo tmurno biće verovatno je izabrano za ambasadora na svetu naseljenom Zemljanima zato što ima, po tenanskim merilima, sjajan smisao za humor. To bi odgovaralo razlogu što su Timbrimi poslali Utakaltinga... zbog njegove ozbiljne prirode, zbog uzdržanosti i takta.
<BR>&nbsp;&nbsp;&nbsp;&nbsp;&nbsp;Ne, pomislio je dok su veslali i klizali preko otporne slatinske trave. Kaulte, prijatelju moj, nisi uopšte shvatio šalu. Ali hoćeš, uskoro.
<BR>&nbsp;&nbsp;&nbsp;&nbsp;&nbsp;Put do ušća reke bio je dug. Gart se okrenuo preko dvadeset puta od kada su on i Kault morali da iskoče iz obogaljenog broda i padobranima se spuste u divljinu. Tenančeve nesrećne štićenike Inine zahvatila je panika - padobrani su im se zapleli i to ih je koštalo života. Od tada su dvojica diplomata ostala upućena jedan na drugog.
<BR>&nbsp;&nbsp;&nbsp;&nbsp;&nbsp;Po prolećnom vremenu bar se neće smrznuti. To je bilo prilično utešno.
<BR>&nbsp;&nbsp;&nbsp;&nbsp;&nbsp;Sporo su napredovali u čamcu sklepanom od granja i padobranskog platna. Jahta je bila svega koju stotinu metara od mesta sa koga su je ugledali, ali trebalo im je gotovo četiri sata da se prodenu kroz vijugave kanale. Iako je tle bilo potpuno ravno, visoka trava zaklanjala im je vidik najvećim delom puta.
<BR>&nbsp;&nbsp;&nbsp;&nbsp;&nbsp;A onda su se odjednom našli pred olupinom nekada glatkog svemirskog brodića.
<BR>&nbsp;&nbsp;&nbsp;&nbsp;&nbsp;"Još mi nije jasno zašto smo morali da se vratimo do olupine", zaškripao je Kault. "Skočili smo sa dovoljno hranljivih zaliha za put po kopnu. Kad se prilike smire, prijavićemo se..."
<BR>&nbsp;&nbsp;&nbsp;&nbsp;&nbsp;"Čekajte ovde", rekao je Utakalting, ne mareći što ga prekida. Hvala Beskrajonu što Tenanci nisu manijaci za tu vrstu učtivosti. Prebacio se preko ivice čamca i skliznuo u vodu. "Nema potrebe da obojica rizikujemo približavanjem. Nastaviću dalje sam."
<BR>&nbsp;&nbsp;&nbsp;&nbsp;&nbsp;Utakalting je dovoljno poznavao svog sapatnika da bi video koliko mu je neprijatno. Tenanska kultura mnogo je polagala na ličnu hrabrost - naročito od kako su ih isprepadali svemirski letovi.
<BR>&nbsp;&nbsp;&nbsp;&nbsp;&nbsp;"Pratiću vas, Utakaltinže", rekao je i spustio veslo. "Moglo bi biti opasno."
<BR>&nbsp;&nbsp;&nbsp;&nbsp;&nbsp;Utakalting je podigao ruku da ga zaustavi. "Nije potrebno, dragi kolega. Vaš fizički oblik nije pogodan za ovo blatište. A mogli biste i da preturite čamac. Mirno se odmorite. Vratiću se za nekoliko minuta."
<BR>&nbsp;&nbsp;&nbsp;&nbsp;&nbsp;"Ako je tako, onda u redu." Kaultu je očito laknulo. "Sačekaću vas ovde."
<BR>&nbsp;&nbsp;&nbsp;&nbsp;&nbsp;Utakalting je pošao kroz plićak, tražeći pipanjem oslonac u nesigurnom blatu. Zaobilazeći pruge ispuštenih brodskih tečnosti, približavao se obali gde se nad blatom izvila slomljena kičma jahte.
<BR>&nbsp;&nbsp;&nbsp;&nbsp;&nbsp;Bilo je teško. Osećao je kako mu se telo trudi da se prilagodi kako bi bolje podnelo napor probijanja kroz kaljužu, ali sprečio je tu reakciju. Glif nuturunou pomogao mu je da gotovo potpuno ukine prilagođavanje. Razdaljina nije bila vredna onoga čime bi posle morao da plati promene.
<BR>&nbsp;&nbsp;&nbsp;&nbsp;&nbsp;Krzno na glavi mu se raširilo, delom da bi podržalo nuturunou, a delom zato što je koronom pretraživao trsku i travu u potrazi za nečijim prisustvom. Teško da bi išta ovde moglo da mu naškodi. Bururali su se već postarali za to. Ipak je ispitivao okolinu dok je gacao i uživao je u empatskoj mreži ove močvarne mešavine života.
<BR>&nbsp;&nbsp;&nbsp;&nbsp;&nbsp;Svuda okolo bilo je malih bića - osnovnih, klasičnih oblika: vižljastih, brzih ptica, gmizavaca pokrivenih krljuštima i sa orožalim vilicama, krznatih i čupavih vrsta koje su se provlačile kroz trsku. Odavno se znalo da postoje tri klasična načina na koja može biti pokriveno telo kiseoničkih životinja. Kad se ćelije kože prošire ka napolje, nastaje perje. Kad se prošire ka unutra, dobija se krzno. Kad zadebljaju i ostanu pljosnate, životinja ima krljušti.
<BR>&nbsp;&nbsp;&nbsp;&nbsp;&nbsp;Ovde su se razvila sva tri tipa, i to u tipičnim oblicima. Perje je idealno za ptice, kojima je potrebna maksimalana izolacija uz minimum težine. Krzno pokriva toplokrvna bića koja ne smeju da gube toplotu.
<BR>&nbsp;&nbsp;&nbsp;&nbsp;&nbsp;Naravno, to je samo spolja. Iznutra gledano, postoji beskonačno mnogo pristupa problemu života. Svako biće je jedinstveno, svaki svet je divan opit raznolikosti. Svaka planeta morala bi da bude veliki rasadnik, i zato zaslužuje zaštitu. Ovo mišljenje delili su i Utakalting i njegov saputnik.
<BR>&nbsp;&nbsp;&nbsp;&nbsp;&nbsp;Njegov i Kaultov narod su neprijatelji - ne kao Gubrui i ljudi na Gartu, naravno, ali u određenom smislu svakako - registrovani kod Instituta za civilizovano ratovanje. Postoji mnogo vrsta sukoba, a većina ih je opasna i vrlo ozbiljna. Ipak, Utakaltingu se ovaj Tenanac na neki način sviđao. Tako je bilo najbolje. Obično je lakše namagarčiti nekoga ko ti je drag.
<BR>&nbsp;&nbsp;&nbsp;&nbsp;&nbsp;Kad se uzverao uz blatnjavu obalu, voda mu se potocima slivala niz štitnike na listovima. Utakalting je proverio zračenje, a onda je mirno pošao ka smrskanoj jahti.
<BR>
<BR>&nbsp;&nbsp;&nbsp;&nbsp;&nbsp;Kault je posmatrao Timbrima kako nestaje iza boka srušenog broda. Sedeo je gotovo nepomično, kao prikovan, samo povremeno pokrećući veslo da bi održao čamac u mestu ili izbegao rastegnute masne mrlje. Iz proreza za disanje ispuštao je sluz da bi odagnao smrad.
<BR>&nbsp;&nbsp;&nbsp;&nbsp;&nbsp;Tenanci su širom Pet Galaksija bili poznati kao čvrsti borci i neustrašivi zvezdani putnici, ali mogli su da budu opušteni samo na živim, dišućim svetovima. Zato su njihovi brodovi toliko ličili na planete po čvrstini i izdržljivosti. Da je Kaultov narod napravio ovaj izviđački brod, ne bi se tako lako srušio sa neba, pogođen laserom od jedva jednog teravata! Timbrimi više cene brzinu i pokretljivost nego štitnike, a ovakve nesreće, izgleda, ipak daju za pravo filozofiji Tenanaca.
<BR>&nbsp;&nbsp;&nbsp;&nbsp;&nbsp;Imali su malo izbora posle pada. Proboj kroz blokadu Gubrua bio bi u najmanju ruku neizvestan, a alternativa je bila da se kriju sa preživelim ljudima. Nijedna mogućnost nije zasluživala da se nad njom zamisli.
<BR>&nbsp;&nbsp;&nbsp;&nbsp;&nbsp;Možda je pad bio najbolji mogući ogranak stvarnosti. Ovde je bar bilo zemlje i vode, i bili su u živom svetu.
<BR>&nbsp;&nbsp;&nbsp;&nbsp;&nbsp;Kault je podigao pogled kad se iza olupine pojavio Utakalting sa torbicom u rukama. Kad je timbrimski izaslanik ponovo skliznuo u vodu, krzno na glavi bilo mu je potpuno rašireno. Kault je već znao da to nije ni približno toliko delotvorno za hlađenje tela kao tenanska kresta.
<BR>&nbsp;&nbsp;&nbsp;&nbsp;&nbsp;Bilo je pripadnika njegovog klana koji su takve činjenice uzimali kao dokaz potpune nadmoćnosti Tenanaca, ali Kault je pripadao grupaciji koja je imala blaže poglede. Po njihovom verovanju, svaki oblik života ima svoju nišu u usponu Celine. Čak i divlji i nepredvidljivi samonikli ljudi. Čak i jeretici.
<BR>
<BR>&nbsp;&nbsp;&nbsp;&nbsp;&nbsp;Utakaltingova korona se raširila dok je napredovao prema čamcu, ali ne zato što se pregrejao. Preo je naročit glif.
<BR>&nbsp;&nbsp;&nbsp;&nbsp;&nbsp;Pod blistavim suncem lebdeo je lururanu. Zažaren u polju korone, sažeo se, željno se bacio napred, a onda se spustio prema Kaultu, poigravajući nad krestom ogromnog Tenanca kao da uživa u radoznalosti.
<BR>&nbsp;&nbsp;&nbsp;&nbsp;&nbsp;Galaktinac je ostao ravnodušan. Nije ništa primetio i to nije bila njegova krivica. Glif, zapravo, i nije ništa. Ništa stvarno.
<BR>&nbsp;&nbsp;&nbsp;&nbsp;&nbsp;Kault je pomogao Utakaltingu da se uspentra u čamac - zgrabio ga je za pojas i prebacio u zaljuljanu barku glavom naniže. "Našao sam hranljive rezerve i neki alat koji bi nam mogao zatrebati", rekao je Utakalting na galaktinskom sedmom, ljuljajući se. Kault ga je upostojio.
<BR>&nbsp;&nbsp;&nbsp;&nbsp;&nbsp;Zavežljaj se otvorio i po dnu čamca rasule su se boce. Lururanu je još lebdeo iznad Tenanca, čekajući pravi trenutak. Kad je Kault pružio ruke da pomogne u sakupljanju rasutih stvari, glif je sunuo naniže.
<BR>&nbsp;&nbsp;&nbsp;&nbsp;&nbsp;Udario je u čuvenu tenansku tvrdoglavost i odskočio. Kaultova nedosetljivost bila je suviše čvrsta da bi se kroz nju prodrlo. Utakalting je naterao lururanu da ponovo skoči i kidiše na debelu kožu kreste baš kad je Kault dohvatio bocu svetliju od ostalih i pružio je Utakaltingu. No, tuđinčeva uporna skepsa ponovo je odbila glif.
<BR>&nbsp;&nbsp;&nbsp;&nbsp;&nbsp;Utakalting je pokušao još jednom, dok je nespretno sklanjao bocu, ali sad se lururanu jednostavno razbio o Tenančevu neprodornu barijeru samouverenosti.
<BR>&nbsp;&nbsp;&nbsp;&nbsp;&nbsp;"Jeste li dobro?" upitao je Kault.
<BR>&nbsp;&nbsp;&nbsp;&nbsp;&nbsp;"Oh, odlično." Utakaltingova korona se smirila, a on je besno uzdahnuo. Moraće da pronađe neki način kako da probudi Kaultovu radoznalost!
<BR>&nbsp;&nbsp;&nbsp;&nbsp;&nbsp;No dobro, pomislio je. Nisam ni očekivao da će biti lako. Ima vremena.
<BR>&nbsp;&nbsp;&nbsp;&nbsp;&nbsp;Pred njima je ležalo nekoliko stotina kilometara divljine, pa planine Mulun i konačno Dolina na čijem se drugom kraju nalazila Port Helenija. Negde u tom prostoru čekao je Utakaltingov tajni saradnik, spreman da pomogne u dugoj, ozbiljnoj šali na Kaultov račun. Strpljenja, rekao je Utakalting samom sebi. Za najbolje šale potrebno je dosta vremena.
<BR>&nbsp;&nbsp;&nbsp;&nbsp;&nbsp;Ćušnuo je zavežljaj pod svoje improvizovano sedište i pričvrstio ga puzavicom. "Hajdemo. Verujem da ćemo naloviti ribe kod druge obale, a ono drveće poslužiće nam kao zaklon od podnevnog sunca."
<BR>&nbsp;&nbsp;&nbsp;&nbsp;&nbsp;Kault je zaškripao u znak slaganja i podigao veslo. Zajedno su napredovali kroz močvaru, ostavljajući uništenu jahtu da polako tone u večito blato.
</P></TD></TR></TABLE>
<P class="next">
<A HREF=p49.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
