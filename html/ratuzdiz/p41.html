<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>37. GALAKTINCI
<P>&nbsp;&nbsp;&nbsp;&nbsp;&nbsp;Sve zajedno postajalo je prilično skupo, ali to nije bilo jedino što je brinulo Sizerena Cene i Jemstva. Sva ta nova protivsvemirska utvrđenja, beskonačni napadi gasom na taoce na svakom mestu gde se samo pretpostavljalo da bi moglo biti Zemljana - na tome je insistirao Sizeren Zraka i Kandže, a na samom početku okupacije bilo je teško odbiti vojnom komandantu sve što je tražio.
<BR>&nbsp;&nbsp;&nbsp;&nbsp;&nbsp;No, knjigovodstvo nije bilo jedini posao Sizerena Cene i Jemstva. Imao je i zadatak da štiti rasu Gubrua od posledica greški.
<BR>&nbsp;&nbsp;&nbsp;&nbsp;&nbsp;Mnoge rase zvezdanih putnika nastale su od kako su Praoci počeli veliki lanac Uzdizanja, pre tri milijarde godina. Mnoge od njih su procvetale, uspele se do velikih visina, a onda propale zbog neke glupe greške koja se lako mogla izbeći.
<BR>&nbsp;&nbsp;&nbsp;&nbsp;&nbsp;To je bio još jedan razlog što je kod Gubrua vlast bila podeljena. Agresivni duh vojnika Kandže tražio je i otkrivao prilike za Leglo. Odmereni majstor Doličnosti pazio je da se pridržavaju Pravog puta. A uz njih je postojalo Jemstvo, kreštanje upozorenja, uvek upozorenja, da traženje može da ode predaleko, da i prekruta doličnost može uništiti leglo.
<BR>&nbsp;&nbsp;&nbsp;&nbsp;&nbsp;Sizeren Cene i Jemstva ushodao se po kancelariji. Iza okolnih bašta ležao je mali grad koji su ljudi nazvali Port Helenija. Po celoj zgradi, Gubrui i Kvakoi pregledali su svaku pojedinost, računali verovatnoću, pravili planove.
<BR>&nbsp;&nbsp;&nbsp;&nbsp;&nbsp;Uskoro će nastupiti novi Komandni sabor sa ostalim Sizerenima. Sizeren Cene i Jemstva znao je da će tamo biti postavljeni novi zahtevi.
<BR>&nbsp;&nbsp;&nbsp;&nbsp;&nbsp;Kandža će pitati zašto je većina bojne flote opozvana. Moraće da mu objasni da su Gospodarima gnezda Gubrua veliki bojni brodovi potrebni negde drugde, jer Gart je sada izgledao miran.
<BR>&nbsp;&nbsp;&nbsp;&nbsp;&nbsp;Doličnost će se ponovo žaliti da je planetna Biblioteka ovog sveta bedno mala i da je, izgleda, oštećena, ko zna kako, pre nego što je zemljanska vlada pobegla. Ili ju je, možda, sabotirao timbrimski prevarant Utakalting? U svakom slučaju, navaliće da se doveze veći ogranak, uz ogromne troškove.
<BR>&nbsp;&nbsp;&nbsp;&nbsp;&nbsp;Sizeren Cene i Jemstva protresao je perje. Ovoga puta bio je pun samopouzdanja. Pustio je ostalo dvoje da neko vreme bude po njihovom, ali sad su se stvari smirile i bile pod kontrolom.
<BR>&nbsp;&nbsp;&nbsp;&nbsp;&nbsp;Ostalo dvoje su mlađi i manje iskusni - blistavi, ali previše brzopleti. Bilo je vreme da im pokaže kako će stvari ubuduće biti, kako moraju biti, ako treba da se iskristališe razumna, čvrsta politika. Ovog puta, bio je uveren Sizeren Cene i Jemstva, u ovoj raspravi će nadvladati!
<BR>&nbsp;&nbsp;&nbsp;&nbsp;&nbsp;Očistio je kljun i zagledao se napolje, u mirno popodne. Bašte su bile divne, sa lepim, otvorenim travnjacima i drvećem uvezenim sa desetina svetova. Raniji vlasnik ovog kompleksa više nije tu, ali njegov ukus mogao se osetiti u okolini.
<BR>&nbsp;&nbsp;&nbsp;&nbsp;&nbsp;Bilo je vrlo tužno što tako malo Gubrua razume ili uopšte primećuje estetiku drugih rasa! Govorkalo se o njegovoj ljubavi prema drugačijim stvarima. Na angličkom, to bi se reklo empatija. Neki razumnjaci su u tome preterivali, naravno. Tenanci i Timbrimi, svaki na svoj način, doveli su sebe do besmisla, uništavajući jasnoću svoje jedinstvenosti. Ipak, neke struje među Gosporadima Legla verovale su da mala količina ovog uvažavanja drugih može biti vrlo korisna u nastupajućim godinama.
<BR>&nbsp;&nbsp;&nbsp;&nbsp;&nbsp;Više nego korisna. Sada je bila neophodna.
<BR>&nbsp;&nbsp;&nbsp;&nbsp;&nbsp;Sizeren je napravio planove. Mudrost ostale dvojice ujediniće se pod njegovim vođstvom. Obrisi nove politike već su se jasno nazirali.
<BR>&nbsp;&nbsp;&nbsp;&nbsp;&nbsp;Život je tako ozbiljna stvar, zamislio se Sizeren Cene i Jemstva. Ipak, s vremena na vreme, stvarno je izgledao krajnje prijatno!
<BR>&nbsp;&nbsp;&nbsp;&nbsp;&nbsp;Neko vreme je zadovoljno pevušio sam za sebe.
</P></TD></TR></TABLE>
<P class="next">
<A HREF=p42.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
