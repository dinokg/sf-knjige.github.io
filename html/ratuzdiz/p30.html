<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>26. ROBERT
<P>&nbsp;&nbsp;&nbsp;&nbsp;&nbsp;Stanovnici dubokih pećina nisu bili naviknuti na oštro svetlo i glasne zvuke koje su pridošlice donele. Jata bića nalik na slepe miševe razletela su se pred uljezima, ostavljajući podove prekrivene đubretom koje se tu nakupljalo stolećima. Pod krečnjačkim zidovima koji su blistali od vlage, klizavi potočići bili su premošteni improvizovanim daskama. U suvljim uglovima, pod bledom svetlošću fluorescentnih svetiljki, površinska bića nervozno su se muvala, kao da se zgražavaju nad narušavanjem zagrobne tišine.
<BR>&nbsp;&nbsp;&nbsp;&nbsp;&nbsp;Bilo je jezivo probuditi se na takvom mestu. Senke su bile ukočene, polumrtve i neočekivane. Kamena gromada izgledala bi bezazleno, a odmah zatim, iz samo malo drugačijeg ugla, pretvorila bi se u poznate obrise nekog čudovišta, viđenog stotinu puta u noćnim morama.
<BR>&nbsp;&nbsp;&nbsp;&nbsp;&nbsp;Na takvom mestu nije teško imati ružne snove.
<BR>&nbsp;&nbsp;&nbsp;&nbsp;&nbsp;Vukući noge u papučama, Robert je osetio ogromno olakšanje kad je konačno našao mesto na koje se uputio, pobunjeničko 'operativno središte'. Prilično velika prostorija bila je osvetljena povelikim brojem inače racionisanih sijalica, ali nameštaj je bio bedan. Ofucani kartaroški stolovi i ormani dopunjeni su klupama sastavljenim od oborenih i uglačanih stalagmita, uz nekoliko pregrada sklepanih od svežeg drveta iz šume nad njima. Ukupni utisak samo je doprinosio da nadneseni svod izgleda još moćnije, a rukotvorine izbeglica još ubogije.
<BR>&nbsp;&nbsp;&nbsp;&nbsp;&nbsp;Robert je protrljao oči. Video je nekoliko šimpanza okupljenih oko pregrade kako raspravljaju i zabadaju čiode u veliku mapu, došaptavajući se dok su listali papire. Kad je neko od njih previše podigao glas, kroz okolne prolaze proneli bi se odjeci i naterali ostale da uplašeno podignu glave. Očito se ni oni nisu navikli na novo stanište.
<BR>&nbsp;&nbsp;&nbsp;&nbsp;&nbsp;Robert je izišao na svetlo. "Dobro", rekao je. Glas mu je bio promukao od nedovoljne upotrebe. "Šta se ovde dešava? Gde je ona i šta sad smera?"
<BR>&nbsp;&nbsp;&nbsp;&nbsp;&nbsp;Zapiljili su se u njega. Robert je znao da sigurno božanstveno izgleda u papučama i izgužvanoj pižami, neočešljan i sa rukom u gipsu do ramena.
<BR>&nbsp;&nbsp;&nbsp;&nbsp;&nbsp;"Kapetane Onigl", rekao je jedan šimpanza, "stvarno ne biste smeli da ustajete. Vaša temperatura..."
<BR>&nbsp;&nbsp;&nbsp;&nbsp;&nbsp;"Oh, mani to... Micah." Robert je morao da promozga da bi se setio imena. Poslednjih nekoliko nedelja samo se maglovito sećao. "Temperatura mi je spala pre dva dana. Mogu da se orijentišem. Dakle, recite mi šta se dešava! Gde su ostali? Gde je Ataklena?"
<BR>&nbsp;&nbsp;&nbsp;&nbsp;&nbsp;Šimpanze su se zagledale. Konačno je jedna šima izvadila iz usta hrpu šarenih čioda za mapu. "General... ovaj, gospa Ataklena nije tu. Predvodi odred za napad."
<BR>&nbsp;&nbsp;&nbsp;&nbsp;&nbsp;"Za napad...", Robert je zatreptao. "Na Gubrue?" Prekrio je rukom oči kad se prostorija zaljuljala oko njega. "Beskrajona mi..."
<BR>&nbsp;&nbsp;&nbsp;&nbsp;&nbsp;Troje šimpanza se ustrčalo i počelo da se sudara, prinoseći mu drvenu stolicu na rasklapanje. Robert se sručio u nju. Sad je video da su svi oko njega ili vrlo mladi ili stari. Ataklena mora da je povela sa sobom većinu fizički sposobnih.
<BR>&nbsp;&nbsp;&nbsp;&nbsp;&nbsp;"Da čujem", rekao je.
<BR>&nbsp;&nbsp;&nbsp;&nbsp;&nbsp;Postarija šima, sa naočarima i vrlo ozbiljna, mahnula je ostalima da se vrate na posao i predstavila se. "Ja sam doktor So", rekla je. "U Središtu sam radila na genetskim dosjeima gorila."
<BR>&nbsp;&nbsp;&nbsp;&nbsp;&nbsp;Robert je klimnuo. "Dr So, tako je. Sećam se da ste se starali o mojim povredama." Sećao se njenog lica kako se nadnosi nad njega kroz maglu, dok je infekcija besnela u njegovom limfnom sistemu.
<BR>&nbsp;&nbsp;&nbsp;&nbsp;&nbsp;"Bili ste veoma bolesni, kapetane Onigl. Ne samo težak prelom ruke i gljivični toksini koje ste apsorbovali prilikom nesreće. Sada smo prilično sigurni da ste takođe došli u dodir sa tragovima gasa Gubrua kada je napadnuta Mendozina farma."
<BR>&nbsp;&nbsp;&nbsp;&nbsp;&nbsp;Robert je zatreptao. Sećanja su mu se izmešala. Bio je na oporavku, na planinskom ranču Mendozinih, i proveo nekoliko dana sa Fibenom u priči i pravljenju planova. Nekako će naći ostale i pokušati da se organizuju. Možda će stupiti u kontakt sa vladom njegove majke, ako još postoji u izgnanstvu. Ataklenini izveštaji govorili su da je našla sistem pećina idealan za neku vrstu štaba. Možda ove planine mogu da budu baza za operacije protiv neprijatelja.
<BR>&nbsp;&nbsp;&nbsp;&nbsp;&nbsp;Jednog popodneva, iznenada su se na sve strane rastrčale upaničene šimpanze! Pre nego što je Robert uspeo da progovori, pre nego što je stigao makar da ustane, pokupili su ga i poneli ga sa farme nekuda u brda.
<BR>&nbsp;&nbsp;&nbsp;&nbsp;&nbsp;Sećao se soničnih prasaka... oštrih obrisa nečeg ogromnog na nebu.
<BR>&nbsp;&nbsp;&nbsp;&nbsp;&nbsp;"Ali... ali mislio sam da je gas smrtonosan ako..." Zaćutao je.
<BR>&nbsp;&nbsp;&nbsp;&nbsp;&nbsp;"Ako se ne primi protivotrov. Tako je. Ali vi ste primili vrlo malu dozu." Dr So je slegnula ramenima. "Čak i tako smo vas gotovo izgubili."
<BR>&nbsp;&nbsp;&nbsp;&nbsp;&nbsp;Robert je uzdrhtao. "A devojčica?"
<BR>&nbsp;&nbsp;&nbsp;&nbsp;&nbsp;"Ona je sa gorilama", nasmešila se šima. "Bezbedna je koliko se to može biti ovih dana."
<BR>&nbsp;&nbsp;&nbsp;&nbsp;&nbsp;Uzdahnuo je i malo se opustio. "Najzad jedna dobra vest."
<BR>&nbsp;&nbsp;&nbsp;&nbsp;&nbsp;Šimpanze koji su nosili Ejpril Vu sigurno su stigli na vreme do dovoljne visine. Robert se očito provukao za dlaku. Mendozini su bili još sporiji i ostali su uhvaćeni u smrdljivom oblaku što se izlio iz tuđinskog broda.
<BR>&nbsp;&nbsp;&nbsp;&nbsp;&nbsp;Dr So je nastavila priču. "Gorile ne vole pećine, pa ih je većina sad na visoravnima, u malim grupama pod nadzorom, daleko od građevina. Sve veštačke tvorevine i dalje redovno zasipaju gasom, znate, bilo da u njima ima ljudi ili ne."
<BR>&nbsp;&nbsp;&nbsp;&nbsp;&nbsp;Robert je klimnuo glavom. "Gubrui su sistematični."
<BR>&nbsp;&nbsp;&nbsp;&nbsp;&nbsp;Zagledao se u zidnu mapu prošaranu raznobojnim čiodama. Prikazivala je područje od planina na severu, preko Doline, pa sve do mora na zapadu. Tamo su ostrva Arhipelaga činila ogrlicu civilizacije. Na obali je bio samo jedan grad, Port Helenija na severnoj obali Zaliva. Istočno i južno od planina Mulun ležale su divljine glavnog kontinenta, ali najizrazitija formacija bila je predstavljena duž gornje ivice mape. Strpljive, možda nezaustavljive, ogromne ledene ploče silazile su svake godine sve niže. Konačna propast za Gart.
<BR>&nbsp;&nbsp;&nbsp;&nbsp;&nbsp;Čiode na mapi pokrivale su mnogo bližu i skoriju opasnost. Bilo je lako razumeti niz ružičastih i crvenih glavica. "Stvarno kontrolišu situaciju, zar ne?"
<BR>&nbsp;&nbsp;&nbsp;&nbsp;&nbsp;Postariji čim, Micah, doneo je Robertu čašu vode. "Da, ser. Borbe su, izgleda, završene. Snage Gubrua usredsređene su oko Port Helenije i Arhipelaga, za sada. Ovde, u planinama, malo se šta dešava, osim povremenog dolaska robota koji ispuštaju gas za taoce. No, neprijatelj se učvrstio na svakom kolonizovanom mestu."
<BR>&nbsp;&nbsp;&nbsp;&nbsp;&nbsp;"Odakle dobijate informacije?"
<BR>&nbsp;&nbsp;&nbsp;&nbsp;&nbsp;"Uglavom prisluškujući neprijatelja i kontrolisane javne emisije iz Port Helenije. General šalje glasnike i posmatrače na sve strane. Neki su se već javili sa izveštajima."
<BR>&nbsp;&nbsp;&nbsp;&nbsp;&nbsp;"Ko šalje glasnike...?"
<BR>&nbsp;&nbsp;&nbsp;&nbsp;&nbsp;"Pa Gen... uh." Micahu kao da je bilo neprijatno. "Ovaj, nekim šimpanzama je teško da izgovore ime gos'ce Atak... Ataklene, ser, pa ..." Nesigurno je zaćutao.
<BR>&nbsp;&nbsp;&nbsp;&nbsp;&nbsp;Robert je šmrknuo. Moraću da porazgovaram sa tom devojkom, pomislio je.
<BR>&nbsp;&nbsp;&nbsp;&nbsp;&nbsp;Podigao je čašu vode. "Koga je poslala u Port Heleniju? Uhodi će biti teško da se probije u grad."
<BR>&nbsp;&nbsp;&nbsp;&nbsp;&nbsp;Dr So je odgovorila bez oduševljenja. "Ataklena je izabrala šimpanzu po imenu Fiben Boldžer."
<BR>&nbsp;&nbsp;&nbsp;&nbsp;&nbsp;Robert se zagrcnuo i prosuo vodu po sebi. Dr So je žurno nastavila. "On pripada civilnoj zaštiti, kapetane, a Ataklena je smatrala da će uhođenje u gradu zahtevati... ovaj... nekonvencionalan pristup."
<BR>&nbsp;&nbsp;&nbsp;&nbsp;&nbsp;To je samo nateralo Roberta da se jače zakašlje. Nekonvencionalan. To je stvarno važilo za Fibena. Ako je Ataklena izabrala njega za misiju, to je već dosta govorilo o njenoj moći rasuđivanja. Možda ipak ne pipa u mraku.
<BR>&nbsp;&nbsp;&nbsp;&nbsp;&nbsp;Pa ipak, ona je jedva nešto više od deteta. A još je i tuđinka! Zar stvarno misli da je general? Nad kim? Osvrnuo se po bedno nameštenoj pećini i hrpicama ukradenih i na rukama donetih zaliha. Videlo se da je sve zajedno vrlo bedno.
<BR>&nbsp;&nbsp;&nbsp;&nbsp;&nbsp;"Ta mapa sa oznakama prilično vam je slaba", primetio je, odabravši jednu stvar.
<BR>&nbsp;&nbsp;&nbsp;&nbsp;&nbsp;Postariji čim, koji je do sad ćutao, protrljao je retku dlaku na bradi. "Mogli bismo da se organizujemo i mnogo bolje", složio se. "Imamo nekoliko kompjutera srednje klase. Neke šimpanze prave programe koristeći akumulatore, ali nemamo dovoljno energije da bismo ih isprobali punim kapacitetom."
<BR>&nbsp;&nbsp;&nbsp;&nbsp;&nbsp;Lukavo je pogledao Roberta. "Ataklena od Timbrima insistira da prvo otvorimo geotermalnu bušotinu. Ali mislim da, ako bismo postavili nekoliko solarnih kolektora na površini... dobro sakrivene, naravno..."
<BR>&nbsp;&nbsp;&nbsp;&nbsp;&nbsp;Značajno je zaćutao. Robertu je bilo jasno da bar jedan šimpanza nije oduševljen što mu komanduje obična devojka, i to još vanzemljanka.
<BR>&nbsp;&nbsp;&nbsp;&nbsp;&nbsp;"Kako se zoveš?"
<BR>&nbsp;&nbsp;&nbsp;&nbsp;&nbsp;"Džobert, kapetane."
<BR>&nbsp;&nbsp;&nbsp;&nbsp;&nbsp;Robert je odmahnuo glavom. "Pa, Džoberte, o tome možemo da porazgovaramo kasnije. Sad bih veoma voleo da mi neko ispriča o tom 'odredu'. Šta Ataklena namerava?"
<BR>&nbsp;&nbsp;&nbsp;&nbsp;&nbsp;Micah i dr So su se zagledali. Šima je prva progovorila.
<BR>&nbsp;&nbsp;&nbsp;&nbsp;&nbsp;"Otišli su pre zore. Sad je napolju kasno popodne. Očekujemo da svakog trenutka stigne glasnik."
<BR>&nbsp;&nbsp;&nbsp;&nbsp;&nbsp;Džobert je iskrivio usta. Njegovo izborano, starački potamnelo lice bilo je pesimistički natmureno. "Otišli su naoružani iglastim puškama i granatama za onesvešćivanje, u nadi da iz zasede napadnu patrolu Gubrua.
<BR>&nbsp;&nbsp;&nbsp;&nbsp;&nbsp;Zapravo", suvo je dodao, "očekivali smo vesti pre više od sata. Bojim se da već prilično kasne sa povratkom."
</P></TD></TR></TABLE>
<P class="next">
<A HREF=p31.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
