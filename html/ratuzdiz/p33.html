<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>29. ROBERT
<P>&nbsp;&nbsp;&nbsp;&nbsp;&nbsp;Duboko pod zemljom nije bilo načina da se oseti prirodno proticanje vremena. Ipak, kad se naglo probudio na svojoj stolici, Robert je tačno znao koje je doba.
<BR>&nbsp;&nbsp;&nbsp;&nbsp;&nbsp;Kasno. Užasno kasno. Ataklena je trebalo da se vrati pre više sati.
<BR>&nbsp;&nbsp;&nbsp;&nbsp;&nbsp;Da nije još bio gotovo invalid, zanemario bi proteste Micaha i dr So i pošao bi na površinu u potragu za odavno zakasnelim pohodom. I ovako je dvoje šimpanza moralo gotovo silom da ga spreči.
<BR>&nbsp;&nbsp;&nbsp;&nbsp;&nbsp;Još su mu se vraćali tragovi groznice. Obrisao je čelo i savladao napad drhtavice. Ne, pomislio je. Mogu da se kontrolišem!
<BR>&nbsp;&nbsp;&nbsp;&nbsp;&nbsp;Ustao je i pažljivo pošao prema zvucima prigušene svađe. Zatekao je dvoje šimpanza kako pod mutnim svetlom rade na spasenom kompjuteru klase sedamnaest. Robert je seo na neki sanduk iza njihovih leđa i neko vreme ih slušao. Kad im je nešto predložio, poslušali su ga i upalilo je. Uskoro je gotovo uspeo da zaboravi brige i zagnjurio se u posao, pomažući šimpanzama da skiciraju program za vojnu taktiku na mašini koja nije bila predviđena za išta krvoločnije od šaha.
<BR>&nbsp;&nbsp;&nbsp;&nbsp;&nbsp;Neko je došao sa čašom soka. Popio ga je. Neko mu je dodao senvdič. Pojeo ga je.
<BR>&nbsp;&nbsp;&nbsp;&nbsp;&nbsp;Ko zna koliko kasnije, kroz podzemnu prostoriju odjeknuo je uzvik. Stopala su žurno tapkala preko niskih, drvenih mostova. Robertove oči privikle su se na svetlucanje ekrana, pa je tek nazirao šimpanze kako žurno prolaze, noseći razno i neobično oružje dok su žurili uz prolaz koji je vodio na površinu.
<BR>&nbsp;&nbsp;&nbsp;&nbsp;&nbsp;Ustao je i zgrabio najbližu smeđu priliku. "Šta se dešava?"
<BR>&nbsp;&nbsp;&nbsp;&nbsp;&nbsp;Kao da je pokušao da zaustavi bika u trku. Šimpanza se otrgao, ni ne pogledavši ga, i odjurio uz krivudavi tunel. Sledeći kome je mahnuo ipak ga je pogledao i nekako se zaustavio. "Pohod", objasnio je nervozno. "Vratili su se... bar neki od njih, koliko čujem."
<BR>&nbsp;&nbsp;&nbsp;&nbsp;&nbsp;Robert ga je pustio da ode. Počeo je da pretura po prostoriji u potrazi za nekakvim oružjem. Ako su pohod pratili dovde...
<BR>&nbsp;&nbsp;&nbsp;&nbsp;&nbsp;Naravno, nije našao ništa pogodno. Pri tom je shvatio da bi mu puška slabo koristila kad na desnoj ruci nosi gips. Šimpanze ga ionako ne bi pustile da se bori. Najverovatnije bi ga jednostavno odneli na sigurno, dublje u pećine.
<BR>&nbsp;&nbsp;&nbsp;&nbsp;&nbsp;Neko vreme vladala je tišina. Nekoliko postarijih šimpanza iščekivalo je zajedno sa njim zvuke pucnjave.
<BR>&nbsp;&nbsp;&nbsp;&nbsp;&nbsp;Umesto toga, začuli su glasove. Zvučali su pre uzbuđeno nego uplašeno.
<BR>&nbsp;&nbsp;&nbsp;&nbsp;&nbsp;Nešto kao da ga je pogladilo tik iznad ušiju. Još od nesreće nije imao prilike da vežba, ali sad je svojim jednostavnim empatskim čulom osetio da mu se približava nešto poznato. Počeo je da se nada.
<BR>&nbsp;&nbsp;&nbsp;&nbsp;&nbsp;Iza okuke pojavila se raspričana gomila - iscepane i prljave neo-šimpanze sa oružjem preko ramena, neki i sa zavojima. Onog trenutka kad je ugledao Ataklenu, pao mu je kamen sa srca.
<BR>&nbsp;&nbsp;&nbsp;&nbsp;&nbsp;Istog trenutka počeo je da brine drugu brigu. Mlada Timbrimka očito je koristila geir preobražaj. Osećao je grubi oblik njene iscrpljenosti, a lice joj je bilo upalo.
<BR>&nbsp;&nbsp;&nbsp;&nbsp;&nbsp;Osim toga, video je da to još traje. Korona joj je bila raširena, svetlucajući bez svetlosti. Šimpanze to kao da nisu primećivale, dok su oni što su 'čuvali kuću' nestrpljivo ispitivali pobedonosne ratnike. No, Robert je shvatio da se Ataklena usredsređuje da bi stvorila takvo raspoloženje. Bilo je suviše tanano, suviše slabo da bi se održalo bez nje.
<BR>&nbsp;&nbsp;&nbsp;&nbsp;&nbsp;"Roberte!" raširila je oči. "Zar smeš da ustaješ? Temperatura ti je spala tek juče."
<BR>&nbsp;&nbsp;&nbsp;&nbsp;&nbsp;"Dobro mi je, ali..."
<BR>&nbsp;&nbsp;&nbsp;&nbsp;&nbsp;"Fino. Drago mi je što te vidim bar delimično pokretnog."
<BR>&nbsp;&nbsp;&nbsp;&nbsp;&nbsp;Robert se zagledao u dve prilike umotane zavojima, koje su žurno proneli na nosilima ka priručnoj bolnici. Osetio je koliko se Ataklena napreže da skrene pažnju sa teško ranjenih boraca koji su možda umirali. Robert je samo zbog prisutnih šimpanza nastavio mirnim glasom: "Voleo bih da razgovaramo, Ataklena."
<BR>&nbsp;&nbsp;&nbsp;&nbsp;&nbsp;Pogledala ga je u oči i u jednom trenutku Robertu se učinilo da je kenirao jedva primetan oblik kako se okreće i poigrava nad lebdećim trepljama njene korone - zamagljeni glif.
<BR>&nbsp;&nbsp;&nbsp;&nbsp;&nbsp;Borci su se bacili na hranu i piće, hvaleći se pred ostalima. Samo je Bendžamin, sa oznakom poručničkog čina grubo prišivenom na rukav, ozbiljno stajao pored Ataklene. Klimnula je. "Vrlo dobro, Roberte. Idemo na neko mirnije mesto."
<BR>
<BR>&nbsp;&nbsp;&nbsp;&nbsp;&nbsp;"Pusti me da pogodim", smireno je rekao. "Isprašili su vas."
<BR>&nbsp;&nbsp;&nbsp;&nbsp;&nbsp;Bendžamin se trgao, ali se nije pobunio. Pokazao je tačku na raširenoj mapi. "Dočekali smo ih ovde, u Željnom Kanjonu", rekao je. "To nam je bio četvrti pohod, pa smo mislili da znamo šta nas čeka."
<BR>&nbsp;&nbsp;&nbsp;&nbsp;&nbsp;"Četvrti?" Robert je pogledao Ataklenu. "Koliko sve ovo već traje?"
<BR>&nbsp;&nbsp;&nbsp;&nbsp;&nbsp;Ona je polako štrpkala pogačicu ispunjenu nečim sa oštrim mirisom. Namrštila je nos. "Vežbali smo već nedelju dana, Roberte. Sada smo prvi put pokušali da im nanesemo ozbiljnu štetu."
<BR>&nbsp;&nbsp;&nbsp;&nbsp;&nbsp;"I?"
<BR>&nbsp;&nbsp;&nbsp;&nbsp;&nbsp;Bendžamin je, izgleda, bio imun na Ataklenino krojenje raspoloženja. Možda je ona to i htela, jer joj je mogao trebati bar jedan pomoćnik sa sposobnošću rasuđivanja. Ili je on bio suviše bistar. Prevrnuo je očima. "Šteta je nanesena nama." Nastavio je sa objašnjavanjem. "Podelili smo se u pet grupa. Ataklena je insistirala na tome i to nas je spaslo."
<BR>&nbsp;&nbsp;&nbsp;&nbsp;&nbsp;"Šta ste napali?"
<BR>&nbsp;&nbsp;&nbsp;&nbsp;&nbsp;"Malu patrolu. Dva laka lebdeća tenka i nekoliko otvorenih vozila."
<BR>&nbsp;&nbsp;&nbsp;&nbsp;&nbsp;Robert se zagledao u mapu. Na tom mestu, jedan od retkih puteva ulazio je u prvi niz planina. Po onome što su mu ostali rekli, neprijatelj je retko zalazio iza Doline. Kontrolisali su svemir, Arhipelag i usku traku naseljenog kopna duž obale oko Port Helenije.
<BR>&nbsp;&nbsp;&nbsp;&nbsp;&nbsp;Zapravo, zašto bi se i mučili sa kopnenim zaleđem? Gotovo svi ljudi bili su zatvoreni na siguno. Gart je bio njihov.
<BR>&nbsp;&nbsp;&nbsp;&nbsp;&nbsp;Prva tri pohoda očito su bili obuka: nekoliko rezervista obučavalo je regrute kako da se kreću i bore u šumskim senkama. Četvrti put su se osetili spremnim da se suoče sa neprijateljem.
<BR>&nbsp;&nbsp;&nbsp;&nbsp;&nbsp;"Kao da su od samog početka znali gde smo", nastavio je Bendžamin. "Pratili smo ih neko vreme i vežbali da se sakrivamo između drveća, a da ih ne izgubimo iz vida, kao i ranije. A onda..."
<BR>&nbsp;&nbsp;&nbsp;&nbsp;&nbsp;"A onda ste stvarno napali patrolu."
<BR>&nbsp;&nbsp;&nbsp;&nbsp;&nbsp;Bendžamin je klimnuo. "Podozrevali smo da znaju gde smo, ali morali smo da se uverimo. Onda je General smislila plan..."
<BR>&nbsp;&nbsp;&nbsp;&nbsp;&nbsp;Robert je zatreptao, a onda je i sam klimnuo. Još se nije navikao na Atakleninu novu počasnu titulu. Dok je slušao Bendžaminov opis akcije, bio je sve začuđeniji.
<BR>&nbsp;&nbsp;&nbsp;&nbsp;&nbsp;Zaseda je tako postavljena da je pet odvojenih grupa moglo naizmenično da puca u patrolu uz minimalan rizik.
<BR>&nbsp;&nbsp;&nbsp;&nbsp;&nbsp;I bez mnogo izgleda da naškodi neprijatelju, shvatio je. Svi su bili ili suviše visoko ili suviše daleko da bi mogli precizno da nišane. Kakvu su štetu mogli da načine sa lovačkim puškama i granatama za onesvešćivanje?
<BR>&nbsp;&nbsp;&nbsp;&nbsp;&nbsp;Jedno malo vozilo Gubrua uništeno je u početnom puškaranju. I drugo je bilo lakše oštećeno pre nego što su razorni plotuni iz lebdećih tenkova naterali sve grupe na povlačenje. Sa obale je ubrzo stiglo vazdušno pojačanje i pohod se povukao u poslednjem trenutku. Napad je bio okončan za manje od petnaest minuta. Povlačenje i pažljivo uklanjanje tragova trajalo je mnogo duže.
<BR>&nbsp;&nbsp;&nbsp;&nbsp;&nbsp;"Niste ih prevarili, zar ne?" upitao je Robert.
<BR>&nbsp;&nbsp;&nbsp;&nbsp;&nbsp;Bendžamin je odmahnuo glavom. "Kao da su uvek znali gde da nas nađu. Čudo što smo uopšte uspeli da ih napadnemo, a još veće što smo pobegli."
<BR>&nbsp;&nbsp;&nbsp;&nbsp;&nbsp;Robert je pogledao 'Generala'. Zaustio je da je izriba, ali onda je ponovo pogledao mapu i pažljivije proučio položaje svake zasede. Pratio je linije vatre i staze za povlačenje.
<BR>&nbsp;&nbsp;&nbsp;&nbsp;&nbsp;"Očekivala si ovo", konačno je rekao Atakleni.
<BR>&nbsp;&nbsp;&nbsp;&nbsp;&nbsp;Njene oči malčice su se primakle i ponovo razdvojile - timbrimsko sleganje ramenima. "Mislila sam da ne treba mnogo da se približimo već u prvom sukobu."
<BR>&nbsp;&nbsp;&nbsp;&nbsp;&nbsp;Robert je klimnuo. Zbilja, da su za zasedu izabrana bliža i 'bolja' mesta, jedva da bi koji šimpanza stigao nazad živ.
<BR>&nbsp;&nbsp;&nbsp;&nbsp;&nbsp;Plan je bio dobar.
<BR>&nbsp;&nbsp;&nbsp;&nbsp;&nbsp;Ne, ne dobar. Bio je nadahnut. Nije trebalo da naškodi neprijatelju nego da izgradi samopouzdanje. Trupe su bile rasute, pa je svako mogao da puca na patrolu uz minimalan rizik. Vratili bi se kući, praveći se važni, ali bi se vratili kući.
<BR>&nbsp;&nbsp;&nbsp;&nbsp;&nbsp;No, čak i tako, bilo je povređenih. Robert je osećao koliko je Ataklena iscrpljena, delom i zbog napora da ih sve dovede u pobedničko raspoloženje.
<BR>&nbsp;&nbsp;&nbsp;&nbsp;&nbsp;Osetio je dodir na kolenu i uhvatio Ataklenu za ruku. Čvrsto ga je stegla dugačkim, tankim prstima i mogao je da oseti njen trostruki puls.
<BR>&nbsp;&nbsp;&nbsp;&nbsp;&nbsp;Pogledali su se u oči.
<BR>&nbsp;&nbsp;&nbsp;&nbsp;&nbsp;"Danas smo pretvorili moguću katastrofu u omanji uspeh", rekao je Bendžamin. "No, sve dok neprijatelj zna gde smo, ne vidim kako da učinimo išta sem da igramo žmurke sa njima. A i ta igra će nas sigurno koštati više nego što možemo da dozvolimo."
</P></TD></TR></TABLE>
<P class="next">
<A HREF=p34.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
