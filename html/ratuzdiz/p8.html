<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5. FIBEN
<P>&nbsp;&nbsp;&nbsp;&nbsp;&nbsp;"Izviđački brod 'Bonobo' zove izviđački brod 'Prokonzul'... Fibene, opet si van formacije. Hajde, stari druže, pokušaj da se namestiš, važi?"
<BR>&nbsp;&nbsp;&nbsp;&nbsp;&nbsp;Fiben se rvao sa kontrolama svog prastarog broda tuđinske građe. Samo svest o uključenom mikrofonu sprečila ga je da iskali bes slikovitim izrazima. Konačno je u nemoćnom gnevu šutnuo improvizovanu kontrolnu ploču koju su dodali na Gartu.
<BR>&nbsp;&nbsp;&nbsp;&nbsp;&nbsp;Uspelo je! Crvena svetiljka se ugasila kad se merač antigravitacije najzad pomerio. Fiben je odahnuo. Bilo je i vreme!
<BR>&nbsp;&nbsp;&nbsp;&nbsp;&nbsp;Naravno, od tolike aktivnosti kaciga mu se zamaglila. "Posle ovolikog vremena baš bi mogli da smisle pristojne skafandere i za nas", promumlao je dok je uključivao odmagljivač. Prošlo je više od minuta dok se zvezde nisu ponovo pojavile.
<BR>&nbsp;&nbsp;&nbsp;&nbsp;&nbsp;"Šta je bilo, Fibene? Šta si rekao?"
<BR>&nbsp;&nbsp;&nbsp;&nbsp;&nbsp;"Rekao sam da začas stižem", odbrusio je. "Itiji se neće razočarati."
<BR>&nbsp;&nbsp;&nbsp;&nbsp;&nbsp;Sad kad je brodić išao punom brzinom, Fiben je počeo da razmišlja o hrani. Već je danima živeo od paštete iz brodskih zaliha. Šta bi dao za sveže pile i sendvič od palmovog lista!
<BR>&nbsp;&nbsp;&nbsp;&nbsp;&nbsp;Nutricionisti su se stalno upirali da šimpanzama smanje apetit za meso. Šteti krvnom pritisku, govorili su. Fiben je frknuo.
<BR>&nbsp;&nbsp;&nbsp;&nbsp;&nbsp;Bio bih zadovoljan i teglom senfa i današnjim novinama, pomislio je.
<BR>&nbsp;&nbsp;&nbsp;&nbsp;&nbsp;"Hej, Fibene, ti si uvek upućen u novosti. Je li neko uspeo da sazna ko nas napada?"
<BR>&nbsp;&nbsp;&nbsp;&nbsp;&nbsp;"Pa, znam jednu šimu koja radi kod Koordinatora. Rekla mi je da ima prijatelja obaveštajca koji misli da su Soroi, ili možda Tandui."
<BR>&nbsp;&nbsp;&nbsp;&nbsp;&nbsp;"Tandui! Šališ se, je li da se šališ?" Simon je zvučao prepadnuto i Fiben se složio sa njim. O nekim stvarima zaista je bolje ne razmišljati.
<BR>&nbsp;&nbsp;&nbsp;&nbsp;&nbsp;"No, dobro, ja mislim da je to, najverovatnije, društvance baštovana sa Lintena, koji dolaze da provere da li se lepo ponašamo prema biljkama."
<BR>&nbsp;&nbsp;&nbsp;&nbsp;&nbsp;Simon se nasmejao i Fibenu je bilo drago. Bolje je imati veselog saborca nego oficirsku platu.
<BR>&nbsp;&nbsp;&nbsp;&nbsp;&nbsp;Vratio je brodić na određenu putanju. Mali izviđač - kupljen pre nekoliko meseci od ksantinskog trgovca otpadom u prolazu - bio je prilično stariji od cele njegove razumne rase. Dok su mu preci ratovali sa pavijanima pod drvećem Afrike, ovaj brod je bio bitke pod udaljenim suncima - kontrolisan rukama, kandžama, pipcima i ko zna sve čime što su imala nesrećna bića, osuđena, kao i on, da se bore i ginu u besmislenim međuzvezdanim ratovima.
<BR>&nbsp;&nbsp;&nbsp;&nbsp;&nbsp;Fiben je imao jedva dve nedelje da prouči nacrte i nauči dovoljno galaktice radi očitavanja instrumenata. Na sreću, u eonima staroj galaktinskoj kulturi dizajn se sporo menjao, pa su osnovne stvari bile zajedničke najvećem broju brodova.
<BR>&nbsp;&nbsp;&nbsp;&nbsp;&nbsp;Jedno je bilo sigurno: galaktinska tehnologija delovala je upečatljivo. Najbolji brodovi Zemljana još su bili kupljeni, a ne svojeručno napravljeni. Iako je ova stara kada bila škripava i svojeglava, ipak će ga verovatno nadživeti.
<BR>&nbsp;&nbsp;&nbsp;&nbsp;&nbsp;Svuda oko Fibena blistala su zvezdana jata, osim tamo gde je maglina Kašika stajala kao mrlja mastila ispred najšireg pojasa na disku Galaksije. U tom pravcu ležala je Zemlja, domovina koju Fiben nije nikad video, a više verovatno ni neće.
<BR>&nbsp;&nbsp;&nbsp;&nbsp;&nbsp;Gart je bio jasno zelena iskra svega tri miliona kilometara iza njega. Flota je bila suviše malobrojna da bi pokrila udaljene hipersvemirske prenosne tačke, čak i one unutar sistema. Raštimana lepeza izviđačkih, rudarskih i teretnih brodova - uz tri moderne krstarice - bila je premala da pokrije i samu planetu.
<BR>&nbsp;&nbsp;&nbsp;&nbsp;&nbsp;Na sreću, Fiben nije komandovao, tako da nije morao da misli o mračnim perspektivama njihove budućnosti. Trebalo je da obavlja svoju dužnost i da čeka. Nije nameravao da prekraćuje vreme razmišljajući o uništenju.
<BR>&nbsp;&nbsp;&nbsp;&nbsp;&nbsp;Pokušao je da se smiri razmišljanjem o porodici Torp, maloj zajednici na ostrvu Kvintana. Nedavno su ga pozvali da se pridruži njihovoj bračnoj grupi. Za savremenog šimpanzu to je bila ozbiljna odluka, kao kad dvoje ili troje ljudi odluči da se venča i zasnuje porodicu. Već nedeljama je razmišljao da li da pristane.
<BR>&nbsp;&nbsp;&nbsp;&nbsp;&nbsp;Porodica Torp imala je lepu, prostranu kuću, uredne obrede biskanja i ugledna zanimanja. Odrasli su bili privlačni i zanimljivi, svi sa zelenim genetskim kartonima. U društvenom smislu, to bi bio dobar potez.
<BR>&nbsp;&nbsp;&nbsp;&nbsp;&nbsp;No, postojala je i druga strana. Kao prvo, morao bi da se preseli iz Port Helenije natrag na ostrva, gde je još živela ogromna većina naseljenika, kako ljudi tako i šimpanza. Fiben nije bio siguran da li mu to odgovara. Voleo je otvorena prostranstva kontinenta, slobodu planina i divlju prirodu Garta.
<BR>&nbsp;&nbsp;&nbsp;&nbsp;&nbsp;A postojala je i još jedna važna stvar. Fiben je morao da se upita da li ga Torpovi žele zato što im se stvarno dopada, ili zato što mu je Odbor za uzdizanje dodelio plavi karton - pravo na slobodno razmnožavanje.
<BR>&nbsp;&nbsp;&nbsp;&nbsp;&nbsp;Samo je beli karton bio viši. Plavi status značio je da može da se pridruži svakoj bračnoj grupi i da dobije dece koliko želi uz samo minimalno genetičko savetovanje. To je moralo uticati na odluku Torpovih.
<BR>&nbsp;&nbsp;&nbsp;&nbsp;&nbsp;"Oh, prestani da razbijaš glavu", promumlao je na kraju. Pitanje je bilo čisto akademsko. U ovom trenutku, imao je vrlo male izglede da se uopšte živ vrati kući.
<BR>&nbsp;&nbsp;&nbsp;&nbsp;&nbsp;"Fibene? Jesi li još tamo, mladiću?"
<BR>&nbsp;&nbsp;&nbsp;&nbsp;&nbsp;"Jesam, Simone. Šta ima novo?"
<BR>&nbsp;&nbsp;&nbsp;&nbsp;&nbsp;Na trenutak je vladala tišina.
<BR>&nbsp;&nbsp;&nbsp;&nbsp;&nbsp;"Baš sam pričao sa majorom Fortnesom. Kaže da se brine zbog one pukotine u četvrtom dodekantu."
<BR>&nbsp;&nbsp;&nbsp;&nbsp;&nbsp;Fiben je zevnuo. "Ljudi se uvek brinu za ovaj ili onaj andrak. Sam' brinu. Ko ih je vuk'o za uši da s' prijavljivaju za pokrovitelje."
<BR>&nbsp;&nbsp;&nbsp;&nbsp;&nbsp;Simon se nasmejao. Na Gartu je bilo moderno, čak i među obrazovanim šimpanzama, da se povremeno 'prostače'. Većina ljudi prihvatala je to kao dobru šalu; oni ostali mogli su da se dure koliko hoće.
<BR>&nbsp;&nbsp;&nbsp;&nbsp;&nbsp;"Znaš šta", odlučio se Fiben. "Idem do tog dodekanta da ga malo razgledam, pa ćemo javiti majoru kako je."
<BR>&nbsp;&nbsp;&nbsp;&nbsp;&nbsp;"Ne bi trebalo da se razdvajamo", nevoljno se pobunio glas u Fibenovim slušalicama. Ipak, obojica su znala da jedan brod u zaleđu ne znači baš ništa u borbi kakva će se ovde voditi. "Začas se vraćam", uverio je druga. "Ostavi mi koju bananu."
<BR>&nbsp;&nbsp;&nbsp;&nbsp;&nbsp;Postepeno je pojačao stazno i gravitaciono polje, ponašajući se prema drevnom pogonu kao da je nevina šima u prvom žaru. Brodić je postepeno ubrzavao.
<BR>&nbsp;&nbsp;&nbsp;&nbsp;&nbsp;Njihov plan odbrane bio je pažljivo razrađen, uzimajući u obzir obično konzervativnu psihologiju Galaktinaca. Zemljanske snage postavljene su u mrežu sa većim brodovima u rezervi. Sistem se oslanjao na izviđače koji bi izvestili o približavanju neprijatelja dovoljno rano da ostali mogu da blagovremeno promene formaciju.
<BR>&nbsp;&nbsp;&nbsp;&nbsp;&nbsp;Problem je bio u tome što su imali premalo izviđača da makar približno pokriju ugroženi prostor.
<BR>&nbsp;&nbsp;&nbsp;&nbsp;&nbsp;Fiben je preko sedišta osećao moćno brujanje motora. Uskoro je jurio preko zvezdanog polja. Svaka čast Galaktincima, pomislio je. Civilizacija im je kruta i nepopustljiva - ponekad čak fašistička - ali znaju da grade.
<BR>&nbsp;&nbsp;&nbsp;&nbsp;&nbsp;Osetio je svrab ispod odela. Po ko zna koji put poželeo je da je bar nekoliko ljudi bilo dovoljno malih razmera za obavljanje dužnosti u maleckim ksantinskim brodovima. Bilo bi pravo da osete spostvenu aromu posle tri dana u svemiru.
<BR>&nbsp;&nbsp;&nbsp;&nbsp;&nbsp;Fiben se često u napadima nostalgije pitao je li bilo pametno od ljudi da se upliću u sve to, da prave inženjere, pesnike i povremene svemirske borce od majmuna koji bi možda bili isto toliko zadovoljni i da su ostali u šumi. Da su odustali, gde bi on sad bio? Verovatno bi bio prljav i glup. Ali bi bar mogao da se počeše gde god mu to padne na pamet!
<BR>&nbsp;&nbsp;&nbsp;&nbsp;&nbsp;Nedostajao mu je njegov klub za biskanje. Najveće blaženstvo jeste kad te češka i čisti kulturan čim ili šima, a izležavate se u senci i tračate o svemu i ničemu...
<BR>&nbsp;&nbsp;&nbsp;&nbsp;&nbsp;Na ekranu detektora pojavilo se ružičasto svetlo. Pružio je ruku i klepio uređaj, ali ništa se nije promenilo. Zapravo, kako se približavao odredištu, svetlo je raslo, pa se podelilo na dva, pa još na dva.
<BR>&nbsp;&nbsp;&nbsp;&nbsp;&nbsp;Fiben je osetio jezu. "Alavog ti Beskrajona..." Zgrabio je prekidač za šifrovano emitovanje. "Izviđački brod 'Prokonzul' svim jedinicama. Oni su iza nas! Tri... ne, četiri eskadrona bojnih krstarica pojavljuju se iz B-nivoa hipersvemira u četvrtom dodekantu!"
<BR>&nbsp;&nbsp;&nbsp;&nbsp;&nbsp;Zatreptao je kad se ni iz čega pojavila i peta flotila. Svetla su se umnožavala dok su brodovi izranjali u vremenskoj tački i zračili suvišnu verovatnoću u vakuum. Čak i sa tolike razdaljine bilo je jasno da su krstarice ogromne.
<BR>&nbsp;&nbsp;&nbsp;&nbsp;&nbsp;U slušalicama je začuo zaprepašćenu galamu.
<BR>&nbsp;&nbsp;&nbsp;&nbsp;&nbsp;"Za ime Beskrajona! Kako su znali da baš tamo imamo rupu u mreži?"
<BR>&nbsp;&nbsp;&nbsp;&nbsp;&nbsp;"...Fibene, jesi li siguran? Zašto bi odabrali baš taj..."
<BR>&nbsp;&nbsp;&nbsp;&nbsp;&nbsp;"...Ko su, do đavola? Možeš li...?"
<BR>&nbsp;&nbsp;&nbsp;&nbsp;&nbsp;Svi su zamuknuli kad se na komandnom kanalu začuo glas majora Fortnesa.
<BR>&nbsp;&nbsp;&nbsp;&nbsp;&nbsp;"Primili smo poruku, 'Prokonzule'. Krećemo tamo. Molim te, uključi prenosnik."
<BR>&nbsp;&nbsp;&nbsp;&nbsp;&nbsp;Fiben se lupio po kacigi. Prošle su godine od njegove obuke, a očito je bio sklon zaboravnosti. Uključio je telemetrijski uređaj koji je i ostalima prenosio sve što su njegovi instrumenti očitavali.
<BR>&nbsp;&nbsp;&nbsp;&nbsp;&nbsp;Naravno, odašiljanje tolikih podataka načiniće ga lakom metom, ali to i nije bilo važno. Protivnik je očito znao gde se branioci nalaze, možda čak i za svaki brod pojedinačno. Već je otkrio lutajuće projektile kako jure ka njemu.
<BR>&nbsp;&nbsp;&nbsp;&nbsp;&nbsp;Toliko o pritajivanju i iznenađenju kao prednosti slabijeg. Dok je ubrzavao prema neprijatelju - ko god to bio - Fiben je primetio da nadolazeća armada stoji gotovo tačno između njega i jarko zelene svetlosti Garta.
<BR>&nbsp;&nbsp;&nbsp;&nbsp;&nbsp;"Sjajno", frknuo je. "Bar ću, kad me raznesu, nastaviti prema kući. Možda će mi koji komad krzna čak stići tamo pre Itija. Ako neko vidi zvezdu padalicu pa poželi nešto, nadam se da će to i dobiti."
<BR>&nbsp;&nbsp;&nbsp;&nbsp;&nbsp;Povećao je ubrzanje prastarog broda i osetio da ga potisak gura uprkos prenapregnutim staznim poljima. Grmljavina motora podigla se do pištanja. Kad je mali brod jurnuo napred, Fibenu je zvučalo kao da je pogon zapevao borbenu pesmu koja je delovala gotovo veselo.
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
