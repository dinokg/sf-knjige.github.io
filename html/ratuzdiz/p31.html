<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>27. FIBEN
<P>&nbsp;&nbsp;&nbsp;&nbsp;&nbsp;Fiben se probudio u mraku, sklupčan kao embrion pod prašnjavim ćebetom.
<BR>&nbsp;&nbsp;&nbsp;&nbsp;&nbsp;Sa svešću mu se vratio i bol. Već je i sklanjanje ruke sa očiju zahtevalo stoički napor volje i izazvalo je talas mučnine. Nesvestica ga je zavodnički prizivala.
<BR>&nbsp;&nbsp;&nbsp;&nbsp;&nbsp;Ono što ga je zadržalo pri svesti bili su zaostali tragovi snova. Te izopačene, zastračujuće prikaze i osećaji naveli su ga da se vrati svesti. Poslednje čega se živo sećao bio je pustinjski predeo sa kraterima. Munje su udarale pust pesak oko njega i zasipale ga naelektrisanim šrapnelima varnica ma kuda pokušao da se okrene ili sakrije.
<BR>&nbsp;&nbsp;&nbsp;&nbsp;&nbsp;Sećao se da je hteo da se pobuni, kao da postoje reči koje bi umirile oluju. No, govor mu je bio oduzet.
<BR>&nbsp;&nbsp;&nbsp;&nbsp;&nbsp;Naporom volje, Fiben je uspeo da se prevrne u škripavom krevetu. Morao je da protrlja oči da bi ih otvorio, a i tada je mogao da razabere samo obrise bedno nameštene sobice. Tanka linija svetlosti ocrtavala je preklop teških, crnih zavesa koje su pokrivale prozorčić.
<BR>&nbsp;&nbsp;&nbsp;&nbsp;&nbsp;Mišići su mu grčevito podrhtavali. Fiben se setio kada se poslednji put osećao ovako bedno - na ostrvu Kilmar. Sa Zemlje je stigao cirkus neo-šimpanza. Njihov 'čovek od gvožđa' ponudio se da se rve sa studentskim šampionom, a Fiben je prihvatio izazov kao idiot.
<BR>&nbsp;&nbsp;&nbsp;&nbsp;&nbsp;Prošle su nedelje pre nego što je prestao da hramlje.
<BR>&nbsp;&nbsp;&nbsp;&nbsp;&nbsp;Fiben je zastenjao i seo. Unutrašnja strana butina užasno ga je pekla. "Oh, mama", jeknuo je. "Nikad više neću pokušati da 'makazama' uhvatim nekoga."
<BR>&nbsp;&nbsp;&nbsp;&nbsp;&nbsp;Koža i krzno bili su mu vlažni. Fiben je osetio snažan miris 'Dalseba', sredstva za opuštanje mišića. Znači, njegovi tamničari bar su se potrudili da ga poštede najgadnijih posledica omamljivanja. Ipak, kad je pokušao da ustane, mozak mu je počeo da se ponaša kao poludeli žiroskop. Fiben je zgrabio nahereno uzglavlje kreveta da bi se oslonio pri ustajanju i nastavio je da se drži za njega dok se vukao ka jedinom prozoru.
<BR>&nbsp;&nbsp;&nbsp;&nbsp;&nbsp;Uhvatio je grubi materijal sa obe strane tanke crte svetlosti i naglim pokretom raširio zavese. Istog trenutka se zateturao unazad i podigao ruke da se zaštiti od iznenadnog bleska. Pod zatvorenim kapcima još je video crvene tragove svetlosti.
<BR>&nbsp;&nbsp;&nbsp;&nbsp;&nbsp;"Uf", sažeto je prokomentarisao. Zvuk je bio nalik na škripanje.
<BR>&nbsp;&nbsp;&nbsp;&nbsp;&nbsp;Gde se nalazi? U zatvoru Gubrua? Sigurno nije bio na njihovom brodu. Sumnjao je da bi izbirljivi Galaktinci koristili lokalni nameštaj ili uredili prostorije u stilu kasnog postpotopnog trcanja.
<BR>&nbsp;&nbsp;&nbsp;&nbsp;&nbsp;Spustio je ruke i obrisao suze. Kroz prozor se videlo ograđeno dvorište, zapušten povrtnjak i nekoliko stabala zgodnih za pentranje. Sve zajedno delovalo je kao tipična, mala, zajednička kuća u kakvoj bi živela bračna grupa šimpanza.
<BR>&nbsp;&nbsp;&nbsp;&nbsp;&nbsp;Drvored eukaliptusa na brdu, iznad obližnjih krovova, pokazao mu je da je još u Port Heleniji, nedaleko od parka na litici.
<BR>&nbsp;&nbsp;&nbsp;&nbsp;&nbsp;Možda su Gubrui prepustili domaćim izdajnicima da ga ispitaju. Ili su ga zarobili oni užasni Uslovnjaci. Ko zna šta planiraju sa njim.
<BR>&nbsp;&nbsp;&nbsp;&nbsp;&nbsp;Fibenu su usta bila potpuno suva. Video je bokal sa vodom na jedinom stolu u sobi. Pored njega je bila puna čaša. Oteturao se do nje i pružio ruku, ali je promašio i srušio je na pod.
<BR>&nbsp;&nbsp;&nbsp;&nbsp;&nbsp;Usredsredi se, rekao je sebi. Ako hoćeš da se izvučeš odavde, pokušaj da razmišljaš kao član rase zvezdanih putnika!
<BR>&nbsp;&nbsp;&nbsp;&nbsp;&nbsp;Bilo je teško. Oblikovane reči pekle su ga negde iza čela. Osećao je kako um pokušava da mu se povuče... da napusti anglički i prikloni se jednostavnijem, prirodnijem načinu razmišljanja.
<BR>&nbsp;&nbsp;&nbsp;&nbsp;&nbsp;Odupro se gotovo neodoljivoj potrebi da zgrabi ceo bokal i ispije ga. Umesto toga, uprkos žeđi, usredsredio se na svaki korak potreban za punjenje druge čaše.
<BR>&nbsp;&nbsp;&nbsp;&nbsp;&nbsp;Prsti su mu drhtali dok je hvatao dršku bokala.
<BR>&nbsp;&nbsp;&nbsp;&nbsp;&nbsp;Usredsredi se!
<BR>&nbsp;&nbsp;&nbsp;&nbsp;&nbsp;Fiben se prisetio jedne davne Zen izreke. 'Pre prosvetljenja, naseci drva, naspi vodu. Posle prosvetljenja, naseci drva, naspi vodu.'
<BR>&nbsp;&nbsp;&nbsp;&nbsp;&nbsp;Usporavajući pokrete uprkos žeđi, pretvorio je jednostavno sipanje vode u vežbu. Koristeći se obema drhtavim rukama, uspeo je da dopola napuni čašu. Otprilike isto toliko vode prosulo se na pod. Nije važno. Podigao je čašu i ispio je dugim, pohlepnim gutljajima.
<BR>&nbsp;&nbsp;&nbsp;&nbsp;&nbsp;Sa sledećom čašom išlo je lakše. Ruke su mu bile mirnije.
<BR>&nbsp;&nbsp;&nbsp;&nbsp;&nbsp;Tako je. Usredsredi se... izaberi teži put, onaj na kome se koriste misli. Šimpanzama je ipak bilo lakše nego neo-delfinima. Sto godina mlađa, druga rasa štićenika Zemljana morala je da koristi tri jezika da bi uopšte mogla da razmišlja!
<BR>&nbsp;&nbsp;&nbsp;&nbsp;&nbsp;Toliko se usredsredio da nije primetio kad su se vrata iza njega otvorila.
<BR>&nbsp;&nbsp;&nbsp;&nbsp;&nbsp;"Pa, za dečka koji se noćas onoliko naradio, odjutros si prilično živahan."
<BR>&nbsp;&nbsp;&nbsp;&nbsp;&nbsp;Fiben se brzo okrenuo. Pljusnuo je vodu po zidu kad je podigao čašu da je baci, ali od naglog pokreta mozak je počeo da mu se okreće u glavi. Čaša je pala na pod, a Fiben se uhvatio za slepoočnice i zaječao u napadu vrtoglavice.
<BR>&nbsp;&nbsp;&nbsp;&nbsp;&nbsp;Nejasno je video šimu u plavom sarongu. Prilazila mu je, noseći poslužavnik. Fiben se borio da ostane stojeći, ali noge su ga izdale i pao je na kolena.
<BR>&nbsp;&nbsp;&nbsp;&nbsp;&nbsp;"Prokleta budalo", čuo je njen glas. Žuč u ustima bila je samo jedan od razloga što nije mogao da odgovori.
<BR>&nbsp;&nbsp;&nbsp;&nbsp;&nbsp;Spustila je poslužavnik za sto i uhvatila ga za mišicu. "Samo bi idiot pokušao da ustane posle punog udara omamljivača iz blizine!"
<BR>&nbsp;&nbsp;&nbsp;&nbsp;&nbsp;Fiben je frknuo i pokušao da otrese njene ruke. Sad se sećao! Ovo je bio mali 'svodnik' iz bara. Onaj koji je stajao na blakonu, nedaleko od Gubrua, i koji ga je omamio baš kad se spremao da pobegne.
<BR>&nbsp;&nbsp;&nbsp;&nbsp;&nbsp;"Pusti me", rekao je. "Ne treba mi pomoć od proklete izdajice!"
<BR>&nbsp;&nbsp;&nbsp;&nbsp;&nbsp;Zapravo, to je samo nameravao da kaže, ali sve što se čulo bilo je zbrkano mumlanje. "Dobro. Kako god kažeš", mirno je odgovorila šima. I dalje ga držeći, odvukla ga je do kreveta. Iako niska, bila je prilično jaka.
<BR>&nbsp;&nbsp;&nbsp;&nbsp;&nbsp;Fiben je zaječao kad se spustio na kvrgavi dušek. Još je pokušavao da se sabere, ali suvisle misli su mu, izgleda, narastale i iščezavale kao talasi na moru.
<BR>&nbsp;&nbsp;&nbsp;&nbsp;&nbsp;"Daću ti nešto. Spavaćeš najmanje deset sati. Onda ćeš možda moći da odgovoriš na neka pitanja."
<BR>&nbsp;&nbsp;&nbsp;&nbsp;&nbsp;Fiben nije imao snage ni da je opsuje. Svu pažnju posvetio je usredsređivanju, upirući se da se usmeri na nešto. Anglički mu više nije odgovarao. Pokušao je na galaktinskom sedmom.
<BR>&nbsp;&nbsp;&nbsp;&nbsp;&nbsp;"Na... Ka... kha... kresh...", nerazgovetno je brojao.
<BR>&nbsp;&nbsp;&nbsp;&nbsp;&nbsp;"Da, da", čuo je njen glas. "Sada već svi znamo koliko si obrazovan."
<BR>&nbsp;&nbsp;&nbsp;&nbsp;&nbsp;Fiben je otvorio oči kad se šima nadnela nad njim sa kapsulom u ruci. Prelomila ju je jednim pokretom prsta, oslobađajući oblak teške pare.
<BR>&nbsp;&nbsp;&nbsp;&nbsp;&nbsp;Pokušao je da zadrži dah, mada je znao da ne vredi. U isto vreme, primetio je da je ona, zapravo, sasvim lepa - sa sitnom, dečijom vilicom i glatkom kožom. Samo je njen gorak, sarkastičan osmeh kvario sliku.
<BR>&nbsp;&nbsp;&nbsp;&nbsp;&nbsp;"Auh, kako si ti tvrdoglav. Hajde, budi dobar dečko, udahni i odmori se", naredila je.
<BR>&nbsp;&nbsp;&nbsp;&nbsp;&nbsp;Fiben više nije mogao da izdrži i udahnuo je gas za anesteziju. Nozdrve mu je ispunio slatkasti miris, nalik na prezrelo šumsko voće. Svest je počela da mu se rasipa u lebdeće iskrice.
<BR>&nbsp;&nbsp;&nbsp;&nbsp;&nbsp;Tek tada je shvatio da je i ona govorila savršenim galaktinskim sedmim, bez traga naglaska.
</P></TD></TR></TABLE>
<P class="next">
<A HREF=p32.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
