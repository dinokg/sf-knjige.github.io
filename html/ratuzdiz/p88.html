<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>81. ATAKLENA
<P>&nbsp;&nbsp;&nbsp;&nbsp;&nbsp;Kavez je bio načinjen od debelih letava povezanih žicom. Visio je sa grane drveta u zaklonjenoj dolini, niz vetar od podnožja nemirnog vulkana. Užad koja su ga držala ipak su povremeno podrhtavala pod naletima vetra, pa se i kavez ljuljao.
<BR>&nbsp;&nbsp;&nbsp;&nbsp;&nbsp;Njegov stanovnik - nag, neobrijan i naizgled vrlo samonikao - piljio je naniže u Ataklenu sa izrazom lica koji bi je spržio čak i bez prezira koji je zračio. Atakleni se činilo kao da je mala močvara zasićena zatvorenikovom mržnjom. Rešila je da poseta traje što kraće.
<BR>&nbsp;&nbsp;&nbsp;&nbsp;&nbsp;"Verovatno vas zanima. Trijumvirat Gubrua proglasio je protokolarno primirje po Pravilima ratovanja", rekla je majoru Pratakultornu. "Svetkovinsko mesto je sada sveto. Nijedna oružana sila na Gartu ne sme da deluje do daljnjeg, osim u samoodbrani."
<BR>&nbsp;&nbsp;&nbsp;&nbsp;&nbsp;Pratakultorn je pljunuo kroz rešetke. "Pa šta? Da smo napali po mom planu, sve bi bilo gotovo pre ovoga."
<BR>&nbsp;&nbsp;&nbsp;&nbsp;&nbsp;"Nisam sigurna. Čak i najbolji planovi retko se izvedu bez greške. Da smo morali da otkažemo misiju u poslednji čas, uzalud bismo otkrili sve tajne koje smo dosad tako pažljivo čuvali."
<BR>&nbsp;&nbsp;&nbsp;&nbsp;&nbsp;"To ti misliš", zarežao je Pratakultorn.
<BR>&nbsp;&nbsp;&nbsp;&nbsp;&nbsp;Ataklena je odmahnula glavom. "To nije jedini, čak nije ni najvažniji razlog." Već se umorila od uzaludnog objašnjavanja pojedinosti galaktinske sitničavosti ovom mornaričkom oficiru, ali smatrala je da mora pokušati još ovaj put. "Već sam vam rekla, majore. Poznato je da se u ratovima često ponavljaju ciklusi koje vi, ljudi, ponekad nazivate... 'tante za bupe': jedna strana kažnjava drugu za poslednji napad, a onda je red na drugu stranu da se osveti. Ako se to ne ograniči, može trajati u beskonačnost! Još od vremena Praotaca razvijaju se pravila koja pomažu sprečavanje prekomernog rasta takvih odnosa."
<BR>&nbsp;&nbsp;&nbsp;&nbsp;&nbsp;Pratakultorn je opsovao. "Prokletstvo, pa priznala si da bi naš napad bio legalan da je izveden na vreme!"
<BR>&nbsp;&nbsp;&nbsp;&nbsp;&nbsp;Klimnula je. "Možda bi bio legalan, ali isto tako bi dobro poslužio neprijatelju. Jer to bi bila poslednja akcija pre primirja!"
<BR>&nbsp;&nbsp;&nbsp;&nbsp;&nbsp;"Kakve to ima veze?"
<BR>&nbsp;&nbsp;&nbsp;&nbsp;&nbsp;Strpljivo je pokušavala da objasni. "Gubrui su objavili primirje dok su bili u nadmoćnom položaju, majore. To se smatra časnim. Moglo bi se reći da su 'dobili bodove' zbog toga. No, dobili bi višestruko više da su to učinili neposredno posle štete. Ako pokažu umerenost time što se ne svete, Gubrui izvode čin samosavladavanja, što im dodatno ide u prilog..."
<BR>&nbsp;&nbsp;&nbsp;&nbsp;&nbsp;"Ha!" Pratakultorn se glasno nasmejao. "To bi im mnogo koristilo kad je svetkovinsko mesto razoreno!"
<BR>&nbsp;&nbsp;&nbsp;&nbsp;&nbsp;Ataklena je sagla glavu. Stvarno nije imala vremena za ovo. Ako se predugo zadrži, poručnik Mekju će možda posumnjati da ovde kriju njenog nestalog komandanta. Mornarica je već upala u nekoliko mogućih skrovišta.
<BR>&nbsp;&nbsp;&nbsp;&nbsp;&nbsp;"Možda bi se sve završilo primoravanjem Zemlje da finansira izgradnju novog postrojenja", rekla je.
<BR>&nbsp;&nbsp;&nbsp;&nbsp;&nbsp;Pratakultorn je piljio u nju. "Ali - ali mi smo u ratu!"
<BR>&nbsp;&nbsp;&nbsp;&nbsp;&nbsp;Klimnula je, jer ga je pogrešno razumela. "Tačno. Ne može se ratovati bez pravila i bez snažnih neutralnih snaga koje će ih sprovoditi. Inače bismo se našli u varvarstvu."
<BR>&nbsp;&nbsp;&nbsp;&nbsp;&nbsp;Čovek ju je samo kiselo pogledao.
<BR>&nbsp;&nbsp;&nbsp;&nbsp;&nbsp;"Osim toga, uništavanje svetkovinskog mesta značilo bi da ljudi ne žele da njihovi štićenici budu testirani i procenjivani radi unapređenja! No, sada i Gubrui moraju da plate cenu za ovo primirje. Vaš klan dobio je izvestan status čim se složio sa primirjem, bez osvete. Ta pojedinost doličnosti možda će biti presudna u narednim danima."
<BR>&nbsp;&nbsp;&nbsp;&nbsp;&nbsp;Pratakultorn se nasmešio. Za trenutak kao da se usredsredio, kao da mu je nit njene logike bila na dohvat. Osećala je svetlucanje njegove pažnje dok je pokušavao... a onda je sve izbledelo. Major se iskezio i opet pljunuo. "Gomila gluposti. Pokaži mi mrtve ptice. Taj jezik bih razumeo. Nagomilaj ih sve do ovog kaveza, gospođice ambasadorska kćeri, pa ću te možda, samo možda, ostaviti u životu kad se konačno izvučem odavde."
<BR>&nbsp;&nbsp;&nbsp;&nbsp;&nbsp;Ataklena se stresla. Znala je koliko je uzaludno držati ovakvog čoveka zarobljenog. Trebalo bi da ga drogiraju. Trebalo bi da ga ubiju. No, nije mogla da natera sebe ni na jedno od toga. Nije mogla ni da dalje usložnjava položaj šimpanza uvlačeći ih u te zločine radi svoje zavere.
<BR>&nbsp;&nbsp;&nbsp;&nbsp;&nbsp;"Do viđenja, majore", rekla je i okrenula se da pođe.
<BR>&nbsp;&nbsp;&nbsp;&nbsp;&nbsp;Nije vikao za njom. Zapravo, oskudnost pretnji koje joj je uputio činila ih je još zlokobnijim i verovatnijim.
<BR>&nbsp;&nbsp;&nbsp;&nbsp;&nbsp;Pošla je skrivenom stazom koja je od tajne močvare vodila preko boka planine, pored toplih izvora koji su nesigurno šištali i pušili se. Na prevoju grebena Ataklena je morala da privuče treplje kako bi ih zaštitila od oštećenja na jesenjem vetru. Na nebu je bio tek poneki oblak, ali vazduh je bio zamagljen od prašine pristigle iz dalekih pustinja.
<BR>&nbsp;&nbsp;&nbsp;&nbsp;&nbsp;Primetila je da na obližnjoj grani visi padobrančić sa sporangijom, donet dotle sa nekog polja pločastog bršljana. Jesenje širenje bilo je u punom jeku. Na sreću, počelo je pre više od dva dana, pre nego što su Gubrui objavili svoje primirje. Ta činjenica zaista bi mogla da ispadne veoma važna.
<BR>&nbsp;&nbsp;&nbsp;&nbsp;&nbsp;Celog dana čudno se osećala, čudnije nego ikada od one noćne more posle koje se popela u planinu da se suoči sa nasleđem svojih roditelja.
<BR>&nbsp;&nbsp;&nbsp;&nbsp;&nbsp;Možda Gubrui ponovo zagrevaju svoju hipersvemirsku skretnicu.
<BR>&nbsp;&nbsp;&nbsp;&nbsp;&nbsp;Kasnije je shvatila da su se njeni snovi te sudbonosne noći poklopili sa okupatorovim prvim isprobavanjem ogromnog, novog postrojenja. Njihovi opiti odašiljali su u svim pravcima talase neusmerene verovatnoće, pa su psihički osetljivije osobe imale neobične mešavine samrtnog straha i neobuzdane veselosti.
<BR>&nbsp;&nbsp;&nbsp;&nbsp;&nbsp;Takva greška nije ličila na obično vrlo pedantne Gubrue i verovatno je bila i potvrda izveštaja Fibena Boldžera o ozbiljnim problemima unutar neprijateljskog vođstva.
<BR>&nbsp;&nbsp;&nbsp;&nbsp;&nbsp;Je li se zato te večeri tutsunukan tako iznenada i divlje sručio na nju? Je li sva ta neobuzdana energija odgovorna za užasnu snagu njenog sustru-tun kontakta sa Utakaltingom?
<BR>&nbsp;&nbsp;&nbsp;&nbsp;&nbsp;Da li se tim i kasnijim isprobavanjem ogromnih mašina može objasniti to što se gorile u poslednje vreme tako čudno ponašaju?
<BR>&nbsp;&nbsp;&nbsp;&nbsp;&nbsp;Sve što je Ataklena sigurno znala bilo je da se oseća nervozno i uplašeno. Uskoro, pomislila je. Vrlo ćemo skoro stići do vrhunca.
<BR>&nbsp;&nbsp;&nbsp;&nbsp;&nbsp;Sišla je na pola puta do šatora kad se iz šume pojavilo dvoje zadihanih neo-šimpanza, žureći uzbrdo ka njoj. "Gos'ce... gos'ce..." dahtao je jedan od njih. Drugi je držao tempo uz njega, glasno se boreći za dah.
<BR>&nbsp;&nbsp;&nbsp;&nbsp;&nbsp;Prvi utisak o njihovoj panici podstakao je brzu navalu hormona, koja se smirila tek kad je ispitala njihov strah i kenirala da ne potiče od neprijateljskog napada. Nešto drugo ih je napola izbezumilo od straha.
<BR>&nbsp;&nbsp;&nbsp;&nbsp;&nbsp;"Gos'ce At-Ataklena", dahtao je prvi čim. "Dođite, dođite brzo!"
<BR>&nbsp;&nbsp;&nbsp;&nbsp;&nbsp;"Šta je bilo, Petri? Šta se desilo?"
<BR>&nbsp;&nbsp;&nbsp;&nbsp;&nbsp;Petri je progutao knedlu. "Gorile. Ne možemo više da ih kontrolišemo!"
<BR>&nbsp;&nbsp;&nbsp;&nbsp;&nbsp;Tako znači, pomisila je. Već više od nedelju dana, duboka, atonalna muzika gorila izbezumljivala je šimpanze koji su ih čuvali. "Šta sad rade?"
<BR>&nbsp;&nbsp;&nbsp;&nbsp;&nbsp;"Odlaze!" bolno je zakukao drugi glasnik.
<BR>&nbsp;&nbsp;&nbsp;&nbsp;&nbsp;Ataklena je zatreptala. "Šta si rekao?"
<BR>&nbsp;&nbsp;&nbsp;&nbsp;&nbsp;Petrijeve smeđe oči bile su potpuno pometene. "Odlaze. Lepo su ustali i pošli! Krenuli su ka Dolini Sind i izgleda nema načina da ih zaustavimo!"
</P></TD></TR></TABLE>
<P class="next">
<A HREF=p89.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
