<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>79. GEJLET
<P>&nbsp;&nbsp;&nbsp;&nbsp;&nbsp;...Grube verzije ovih tehnika postojale su čak i kod retkih i tragičnih slučajeva samoniklih vrsta. Iako primitivni, njihovi metodi uključivali su i obrede 'bitke za čast', a na taj način su agresivnost i ratovi držani pod izvesnim stepenom kontrole.
<BR>&nbsp;&nbsp;&nbsp;&nbsp;&nbsp;Uzmimo, na primer, najnoviji klan samoniklih - 'ljude' sa Sola III. Pre nego što ih je galaktinska kultura otkrila, njihova primitivna 'plemena' često su koristila taj obred radi kontrolisanja ciklusa povećanja nasilja, kakvo se normalno i može očekivati od vrste koja nije vođena. (Ta tradicija nesumnjivo potiče od zamagljenog sećanja na davno nestalu rasu njihovih pokrovitelja.)
<BR>&nbsp;&nbsp;&nbsp;&nbsp;&nbsp;U jednostavne, ali delotvorne metode koje su koristili ljudi pre Kontakta (vidi reference) spadaju načelo 'veća je čast onog ko prvi napadne' među 'američkim Indijancima', 'dvoboj časti' među 'srednjevekovnim Evropljanima' i 'pretnja višestrukim međusobnim uništenjem' kod 'kontinentalnih plemenskih država'.
<BR>&nbsp;&nbsp;&nbsp;&nbsp;&nbsp;Naravno, ovim tehnikama nedostajala je istančanost, tanana ravnoteža i homeostaza kakve odlikuju savremena pravila ponašanja određena pri Institutu za civilizovano ratovanje...
<BR>&nbsp;&nbsp;&nbsp;&nbsp;&nbsp;"Dovoljno. Vreme je za pauzu. Dosta mi je ovoga."
<BR>&nbsp;&nbsp;&nbsp;&nbsp;&nbsp;Gejlet je zažmirkala, nesposobna da fiksira pogled, jer ju je grubi glas izvukao iz čitalačkog transa. Bibliotečki ekran je to osetio i zamrznuo tekst pred njom.
<BR>&nbsp;&nbsp;&nbsp;&nbsp;&nbsp;Pogledala je levo i dole. Ispružen na sunđeru, njen novi 'partner' je odbacio data-ekran i zevnuo, istežući krupno, snažno telo. "Vreme je za piće", lenjo je rekao.
<BR>&nbsp;&nbsp;&nbsp;&nbsp;&nbsp;"Nisi prešao ni prvi pripremljeni pregled", rekla je Gejlet.
<BR>&nbsp;&nbsp;&nbsp;&nbsp;&nbsp;On se iskezio. "O, pa ne znam što bismo morali da učimo te gluposti. Itiji će biti prijatno iznenađeni ako se setimo da se naklonimo i izrecitujemo ime naše vrste. Oni, znaš, ne očekuju da neo-šimpanze budu geniji."
<BR>&nbsp;&nbsp;&nbsp;&nbsp;&nbsp;"Očigledno. Tvoja moć poimanja sigurno će ojačati taj utisak."
<BR>&nbsp;&nbsp;&nbsp;&nbsp;&nbsp;To ga je nateralo da se namršti, ali odmah se ponovo iskesio. "Ti, opet, stvarno daješ sve od sebe - Itiji sigurno misle da si jako ljupka."
<BR>&nbsp;&nbsp;&nbsp;&nbsp;&nbsp;Jedan-jedan, pomislila je Gejlet. Nije im trebalo dugo da nauče kako će najviše povrediti jedno drugo.
<BR>&nbsp;&nbsp;&nbsp;&nbsp;&nbsp;Možda je ovo samo još jedan test. Gledaju koliko moje strpljenje može da izdrži pre nego što otkačim.
<BR>&nbsp;&nbsp;&nbsp;&nbsp;&nbsp;Možda... ali ne i verovatno. Već više od nedelju dana nije videla Sizerena Doličnosti. Umesto toga, razgovarala je sa komisijom od tri pastelno obojena Gubrua - po jednim iz svake grupacije. Pri tome je plavičasti vojnik Kandže vodio glavnu reč.
<BR>&nbsp;&nbsp;&nbsp;&nbsp;&nbsp;Juče su svi pošli na mesto svetkovine radi 'probe'. Mada još nije odlučila hoće li učestvovati u samom događaju, Gejlet je shvatila da je možda već prekasno da se predomisli.
<BR>&nbsp;&nbsp;&nbsp;&nbsp;&nbsp;Brdo kraj obale bilo je oblikovano i udešeno tako da se više nisu videla ogromna energetska postrojenja. Terasaste padine elegantno su vodile naviše, jedna za drugom, narušene samo sitnim otpacima koje su naneli stalni jesenji vetrovi. Već sada su jarke zastave lepršale na jarbolima, označavajući stanice gde će predstavnici neo-šimpanza biti zamoljeni da deklamuju, odgovaraju na pitanja ili da se podvrgnu podrobnom ispitivanju.
<BR>&nbsp;&nbsp;&nbsp;&nbsp;&nbsp;Na tom mestu, tik pored Gubrua, Gvozden se sav pretvorio u oličenje uzornog đaka. Možda ga je i nešto više od želje da iskamči uslugu načinilo tako neobično prilježnim. Uostalom, ove činjenice se direktno odnose na njegove ambicije. To popodne briljirao je svojom brzom inteligencijom.
<BR>&nbsp;&nbsp;&nbsp;&nbsp;&nbsp;No sada, kad su ostali sami u prostranoj, novoj Biblioteci, ispoljile su se druge strane njegovog karaktera. "Pa šta?" rekao je, naginjući se preko njene stolice da bi joj razvratnički namignuo. "Da iziđemo malo napolje na vazduh? Mogli bismo da se zavučemo u one eukaliptuse i malo..."
<BR>&nbsp;&nbsp;&nbsp;&nbsp;&nbsp;"Ne danas", zasiktala je. "Može malo-sutra."
<BR>&nbsp;&nbsp;&nbsp;&nbsp;&nbsp;Gvozden se nasmejao. "Dočekaj onda svetkovinu, ako voliš javnost. Onda ćemo biti zajedno, mala, ti i ja, a gledaće nas svih Pet Galaksija." Iscerio se i izvio moćne ruke tako da su mu zglobovi zapucketali.
<BR>&nbsp;&nbsp;&nbsp;&nbsp;&nbsp;Gejlet je odvratila pogled i sklopila oči. Morala je da pripazi kako bi obuzdala drhtanje donje usne. Spasi me, poželela je uprkos svakoj nadi i zdravom razumu.
<BR>&nbsp;&nbsp;&nbsp;&nbsp;&nbsp;Bilo je nelogično uopšte razmišljati o tome. Uostalom, njen vitez na belom konju ipak je samo majmun, i to gotovo sigurno mrtav.
<BR>&nbsp;&nbsp;&nbsp;&nbsp;&nbsp;Ipak, i dalje ga je dozivala u sebi. Fibene, potreban si mi. Vrati se, Fibene.
</P></TD></TR></TABLE>
<P class="next">
<A HREF=p87.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
