<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>97. GALAKTINCI
<P>&nbsp;&nbsp;&nbsp;&nbsp;&nbsp;"Biološko oružje!" Sizeren Zraka i Kandže skakutao je po palubi leteće krstarice, na kojoj je obavljao poslove, i piljio u tehničara Kvakoa koji mu je doneo vesti. "Ta korozija, ta rđa, to propadanje oružja i opreme, to je stvoreno po planu?"
<BR>&nbsp;&nbsp;&nbsp;&nbsp;&nbsp;Tehničar se naklonio. "Da. Postoji nekoliko napadača - bakterije, prioni, gljivice. Čim smo uočili načelo, smesta smo preduzeli mere. Trebaće vremena da se sve pogođene površine izlože dejstvu organizama koje smo proizveli protiv suparničkih, ali na kraju ćemo uspešno svesti njihovo delovanje na običnu neprijatnost."
<BR>&nbsp;&nbsp;&nbsp;&nbsp;&nbsp;Na kraju, gorko je pomislio admiral. "Kako su ti organizmi dospeli do nas?"
<BR>&nbsp;&nbsp;&nbsp;&nbsp;&nbsp;Kvako je izvukao iz tašne prozirnu gužvu materijala nalik na tkaninu, umotanu tankim nitima. "Kada su vetrovi počeli da iz planina donose ovo, pretražili smo zapise Biblioteke i ispitali lokalno stanovništvo. Najezde padobrana redovno se dešavaju početkom zime na ovoj obali kontinenta, pa smo ih zanemarili. No, sada ispada da su planinski pobunjenici našli načina da zaraze ove leteće sporonoše nekim biološkim celinama koje uništavaju našu opremu. Kada smo to shvatili, gotovo sve je već bilo zaraženo. Plan je bio gotovo savršen."
<BR>&nbsp;&nbsp;&nbsp;&nbsp;&nbsp;Vojni komantant ushodao se po palubi. "Koliko je šteta ozbiljna, koliko velika, koliko katastrofalna?"
<BR>&nbsp;&nbsp;&nbsp;&nbsp;&nbsp;Opet je usledio dubok naklon. "Trećina našeg površinskog transporta je oštećena. Dve jedinice za odbranu kosmodroma biće van pogona tokom deset planetnih dana."
<BR>&nbsp;&nbsp;&nbsp;&nbsp;&nbsp;"Deset dana!"
<BR>&nbsp;&nbsp;&nbsp;&nbsp;&nbsp;"Kao što znate, više ne dobijamo rezervne delove od kuće."
<BR>&nbsp;&nbsp;&nbsp;&nbsp;&nbsp;Admirala nije trebalo podsećati. Većina puteva do Gimelaja već je bila prekinuta približavanjem tuđinskih armada, koje su sada strpljivo raščišćavale mine sa ivica Gartovog sistema.
<BR>&nbsp;&nbsp;&nbsp;&nbsp;&nbsp;I kao da to nije dovoljno, ostala dva Sizerena ujedinila su se u protivljenju vojsci. Ako admiralova grupa reši da se bori, oni neće moći da izbegnu predstojeće bitke, ali mogu da uskrate i versku i birokratsku podršku. Posledice toga već su se pokazivale.
<BR>&nbsp;&nbsp;&nbsp;&nbsp;&nbsp;Pritisci su rasli sve dok admiral nije osetio u glavi stalan, pulsirajući bol. "Platiće oni!" zakreštao je Sizeren. Prokleti bili ograničeni sveštenici i brojači jaja!
<BR>&nbsp;&nbsp;&nbsp;&nbsp;&nbsp;Sizeren Zraka i Kandže čežnjivo se prisetio veličanstvene flote koju je doveo u ovaj sistem. No, Gospodari Legla odavno su povukli većinu brodova da bi utažili druge očajničke potrebe i verovatno su se neki već pretvorili u zadimljene olupine ili paru negde na spornim galaktinskim rutama.
<BR>&nbsp;&nbsp;&nbsp;&nbsp;&nbsp;Da bi izbegao takve misli, admiral je počeo da razmatra omču koja se upravo stezala oko sve manje teritorije koju su u planinama držali pobunjenici. Uskoro će bar ta briga biti zauvek rešena.
<BR>&nbsp;&nbsp;&nbsp;&nbsp;&nbsp;A onda, pa, neka Institut za Uzdizanje čuva neutralnost svog dragog Svetkovinskog brda usred besne bitke između svemira i planete! Pod takvim okolnostima projektili padaju na sve strane - kako na civilne gradove, tako i na neutralne terene.
<BR>&nbsp;&nbsp;&nbsp;&nbsp;&nbsp;Baš strašno! Stići će izrazi saučešća, naravno. Kakva šteta. No, takva je ratna sreća!
</P></TD></TR></TABLE>
<P class="next">
<A HREF=p106.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
