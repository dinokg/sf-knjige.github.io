<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>51. UTAKALTING
<P>&nbsp;&nbsp;&nbsp;&nbsp;&nbsp;Bilo je zadivljujuće posmatrati Kaulta kako se igra sa ne-vevericom, životinjicom koja je živela u ovim južnim ravnicama. Domamio je malo biće, pružajući mu zrele orahe svojim ogromnim, tenanskim šakama. Bavio se time već više od sata, dok su pod gustim krovom trnovitog žbunja čekali da umine vrelo podnevno sunce.
<BR>&nbsp;&nbsp;&nbsp;&nbsp;&nbsp;Utakalting se zamislio nad tim prizorom. Svemir kao da je uvek imao neko novo iznenađenje za njega. Čak i prostodušni, trapavi, predvidljivi Kault bio je beskonačni izvor iznenađenja.
<BR>&nbsp;&nbsp;&nbsp;&nbsp;&nbsp;Nervozno podrhtavajući, ne-veverica je prikupljala hrabrost. Napravila je još dva skoka prema ogromnom Tenancu i ispružila šapice. Uzela je jedan orah.
<BR>&nbsp;&nbsp;&nbsp;&nbsp;&nbsp;Neverovano. Kako je Kault to uspeo?
<BR>&nbsp;&nbsp;&nbsp;&nbsp;&nbsp;Utakalting se odmarao u zaparnoj senci. Nije poznavao rastinje u ovim krajevima iznad ušća gde mu se brod srušio, ali osećao je da se upoznaje sa mirisima, ritmovima, blago pulsirajućim bolom dnevnog života koji raste i teče kroz naizgled mirnu močvaru i oko nje.
<BR>&nbsp;&nbsp;&nbsp;&nbsp;&nbsp;Korona mu je donosila dodire sitnih grabljivica koje su čekale da prođe najtopliji deo dana, ali uskoro će nastaviti da gone još sitniji plen. Nije bilo velikih životinja, naravno, ali Utakalting je kenirao rojeve podzemnih insektoida kako kopaju kroz okolni mulj, tražeći hranu za svoju kraljicu.
<BR>&nbsp;&nbsp;&nbsp;&nbsp;&nbsp;Napeta ne-veverica, kolebajući se između opreznosti i halapljivosti, ponovo je prilazila Kaultovoj ispruženoj ruci.
<BR>&nbsp;&nbsp;&nbsp;&nbsp;&nbsp;Ne bi trebalo da bude sposoban za tako nešto. Utakalting se pitao zašto veverica veruje Tenancu, tako ogromnom, moćnom i zastrašujućem. Život na Gartu bio je nervozan, paranoičan zbog sećanja na katastrofu pod Bururalima - čija je smrtonosna senka još ležala nad stepama daleko na jugu i istoku od planina Mulun.
<BR>&nbsp;&nbsp;&nbsp;&nbsp;&nbsp;Kault nije mogao da umiruje stvorenjce onako kako bi to činili Timbrimi - pevanjem glifova, mekim tonovima empatije. Tenanci imaju psi osetljivosti koliko i kamenje.
<BR>&nbsp;&nbsp;&nbsp;&nbsp;&nbsp;Kault se obraćao životinjici svojim veoma izmenjenim dijalektom galaktinskog. Utakalting ga je oslušnuo.
<BR>&nbsp;&nbsp;&nbsp;&nbsp;&nbsp;"Znaš li - sliko-zvuče-prikazo - srž sudbine, svoje? Maleno? Nosiš li - gene-srž-usud - sudbine zvezdanih putnika, tvojih potomaka?"
<BR>&nbsp;&nbsp;&nbsp;&nbsp;&nbsp;Ne-veverica je podrhtavala, punih obraza. Izgledalo je da je životinjicu opčinila Kaultova kresta koja se dizala i spuštala, dok su mu prorezi za disanje šuštali sa svakim izdisajem. Tenanac nije mogao da opšti sa stvorenjcem onako kako bi činio Utakalting. Ipak, veverica je nekako osetila Kaultovu ljubav.
<BR>&nbsp;&nbsp;&nbsp;&nbsp;&nbsp;Kakva ironija, pomislio je Utakalting. Timbrimi provode ceo život usred bujice muzike života, pa ipak nije se on poistovetio sa ovom životinjicom. Ona je ipak bila jedna od ko zna koliko miliona. Zašto bi mario baš za tu jedinku?
<BR>&nbsp;&nbsp;&nbsp;&nbsp;&nbsp;No, Kault je voleo baš to biće. Bez empatskog čula, bez ikakve neposredne veze između dva bića, mazio ga je potpuno apstraktno. Voleo je ono što stvorenjce predstavlja - njegov potencijal.
<BR>&nbsp;&nbsp;&nbsp;&nbsp;&nbsp;Mnogi ljudi još tvrde da se može imati empatija bez psi sposobnosti, mozgao je Utakalting. Drevna metafora je glasila 'staviti se u nečiju kožu'. Oduvek je smatrao da je to još jedna od njihovih uvrnutih zamisli od pre Kontakta, ali sad više nije bio tako siguran. Možda su Zemljani bili negde na sredini između Tenanaca i Timbrima kad je posredi bila empatija sa drugima.
<BR>&nbsp;&nbsp;&nbsp;&nbsp;&nbsp;Kaultov narod strasno je verovao u Uzdizanje, u potencijal različitih životnih oblika da konačno dostignu razum. Davno izgubljeni Praoci galaktinske kulture tako su naredili, pre mnogo milijardi godina, i Tenanski klan vrlo je ozbiljno shvatio tu obavezu. Njihov beskompromisni fanatizam po tom pitanju stvarno je fantastičan. Ponekad - kao u ovoj zbrci u Galaksiji - to ih je činilo stravično opasnim.
<BR>&nbsp;&nbsp;&nbsp;&nbsp;&nbsp;Sada je, za divno čudo, Utakalting računao upravo na tu fanatičnost. Nadao se da će je pokrenuti na svoj način.
<BR>&nbsp;&nbsp;&nbsp;&nbsp;&nbsp;Ne-veverica je uzela poslednji orah sa Kaultovog otvorenog dlana i tada odlučila da joj je dosta. Mahnula je lepezastim repom i nestala u niskom rastinju. Kault se okrenuo da pogleda Utakaltinga, još šištavo dišući.
<BR>&nbsp;&nbsp;&nbsp;&nbsp;&nbsp;"Proučavao sam izveštaje o genomima koje su prikupili ekolozi sa Zemlje", rekao je tenanski konzul. "Ova planeta imala je ogroman potencijal pre svega nekoliko milenijuma. Nije je trebalo predati Bururalima. Nestanak viših oblika života na Gartu strašna je tragedija."
<BR>&nbsp;&nbsp;&nbsp;&nbsp;&nbsp;"Nahali su kažnjeni zbog onog što su učinili njihovi štićenici, zar ne?" upitao je Utakalting, mada je dobro znao odgovor.
<BR>&nbsp;&nbsp;&nbsp;&nbsp;&nbsp;"Da. Vraćeni su na status štićenika i predati na usvojenje i štićeništvo jednom dobrom klanu starijih pokrovitelja. Mojem. Sve zajedno, to je vrlo tužan slučaj."
<BR>&nbsp;&nbsp;&nbsp;&nbsp;&nbsp;"Otkud to?"
<BR>&nbsp;&nbsp;&nbsp;&nbsp;&nbsp;"Otud što su Nahali, zapravo, vrlo zreo i fini narod. Jednostavno nisu razumeli kolika je tananost potrebna pri uzdizanju potpunih mesoždera i zato su tako strašno pogrešili kao pokrovitelji Bururalima. No, greška nije bila samo njihova. Galaktinski institut za Uzdizanje takođe snosi deo krivice."
<BR>&nbsp;&nbsp;&nbsp;&nbsp;&nbsp;Utakalting se uzdržao da se ne nasmeši na ljudski način. Umesto toga, koronom je izdigao slabi glif, nevidljiv za Kaulta. "Da li bi dobre vesti sa Garta pomogle Nahalima?" upitao je.
<BR>&nbsp;&nbsp;&nbsp;&nbsp;&nbsp;"Naravno." Kault je oborio krestu, što je značilo sleganje ramenima. "Mi Tenanci nismo bili ni u kakvom savezu sa Nahalima kad se desila katastrofa, naravno, ali to se promenilo kada su oni degradirani i stavljeni pod naše staranje. Sada, posle usvojenja, i moj klan nosi odgovornost za ovo ranjeno mesto. Zato je i poslat konzul ovamo - da pripazi kako Zemljani ne bi naneli još više zla ovom žalosnom svetu."
<BR>&nbsp;&nbsp;&nbsp;&nbsp;&nbsp;"I jesu li?"
<BR>&nbsp;&nbsp;&nbsp;&nbsp;&nbsp;Kault je zatvorio, pa otvorio oči. "Jesu li šta?"
<BR>&nbsp;&nbsp;&nbsp;&nbsp;&nbsp;"Jesu li Zemljani nešto zabrljali ovde?"
<BR>&nbsp;&nbsp;&nbsp;&nbsp;&nbsp;Kault je ponovo oborio krestu. "Ne. Naši narodi mogu biti zaraćeni, mislim moj i njihov, ali nisam našao nikakvu grešku koja bi se mogla upotrebiti protiv njih. Program za ekološko održavanje im je fantastičan. U svakom slučaju, nameravam da predam opširan izveštaj u vezi sa aktivnostima Gubrua."
<BR>&nbsp;&nbsp;&nbsp;&nbsp;&nbsp;Utakalting je bio siguran da razabire gorčinu u tonovima Kaultovog glasa. Njih dvojica već su videla znakove propadanja radova na ekološkom oporavku. Pre dva dana prošli su pored napuštene stanice za oporavak: zamke za uzorke i kavezi za testiranje bili su pokriveni rđom. Skladišta gena su se ukvarila jer je hlađenje otkazalo.
<BR>&nbsp;&nbsp;&nbsp;&nbsp;&nbsp;Pronašli su ostavljenu očajničku poruku koja je govorila o izboru ekološkog pomoćnika, neo-šimpanze - odlučio je da napusti svoje mesto kako bi pomogao bolesnom kolegi čoveku. Čekalo ih je dugo putovanje do obale i protivotrova od gasa za taoce.
<BR>&nbsp;&nbsp;&nbsp;&nbsp;&nbsp;Utakalting se pitao jesu li uspeli. Celo mesto bilo je, izgleda, oblino zaprašeno. Do najbliže civilizacije trebalo je vrlo dugo putovati, makar i lebdećim autom.
<BR>&nbsp;&nbsp;&nbsp;&nbsp;&nbsp;Gubrui su očito rešili da ostave stanicu pustu. "Ako je to opšta pojava, moramo je dokumentovati", rekao je Kault. "Drago mi je što sam uspeo da vas ubedim da pođemo ka nenaseljenim krajevima, tako da sakupimo više podataka o ovim zločinima."
<BR>&nbsp;&nbsp;&nbsp;&nbsp;&nbsp;Ovaj put Utakalting se ipak nasmešio Kaultovom gledanju na stvar. "Možda ćemo naći nešto zanimljivo", složio se.
<BR>&nbsp;&nbsp;&nbsp;&nbsp;&nbsp;Nastavili su putovanje kad je sunce, Gimelaj, malo sišlo sa vrelog zenita.
<BR>&nbsp;&nbsp;&nbsp;&nbsp;&nbsp;Ravnice jugoistočno od planina Mulun prostirale su se kao beskrajni talasi na blago nemirnom moru, zaustavljenom u pokretu čvrstoćom zemlje. Za razliku od Doline i otvorenih prostora sa druge strane planina, ovde nije bilo ni traga od biljnog ili životinjskog sveta koji su uveli ekolozi Zemlje - samo prava bića Garta.
<BR>&nbsp;&nbsp;&nbsp;&nbsp;&nbsp;I prazne niše.
<BR>&nbsp;&nbsp;&nbsp;&nbsp;&nbsp;Utakalting je osećao premali broj vrsta preko praznina koje su zjapile u oreolu ovog predela. Pala mu je na pamet metafora o muzičkom instrumentu kome nedostaje polovina žica.
<BR>&nbsp;&nbsp;&nbsp;&nbsp;&nbsp;Da. Umesno. Poetski prikladno. Nadao se da je Ataklena poslušala njegov savet i da proučava ovaj osobeno zemljanski način gledanja na svet.
<BR>&nbsp;&nbsp;&nbsp;&nbsp;&nbsp;Sanjao je svoju kćer noćas, na dubokom, nahakieri nivou. Video ju je u snu kako pruža koronu i kenira preteću, zastrašujuću lepotu tutsunukana. Utakalting se probudio, drhteći, protiv svoje volje, kao da ga je nagon naveo da pobegne od tog glifa.
<BR>&nbsp;&nbsp;&nbsp;&nbsp;&nbsp;Od bilo kog drugog glifa nešto bi saznao o Atakleni - čega se boji i šta radi. Tutsunukan se samo presijavao kao srž prestrašenog iščekivanja. Iz tog svetlucanja mogao je da razabere jedino to da je Ataklena još živa.
<BR>&nbsp;&nbsp;&nbsp;&nbsp;&nbsp;To će morati da mi bude dovoljno, zasad.
<BR>&nbsp;&nbsp;&nbsp;&nbsp;&nbsp;Kault je nosio većinu njihovog prtljaga. Krupni Tenanac hodao je ujednačenim tempom i bilo ga je srazmerno lako pratiti. Utakalting je suzbijao telesne promene koje bi mu zakratko olakšale putovanje, ali bi ga kasnije previše koštale. Pristao je samo da učini korak elastičniji i da proširi nozdrve. Sada su bile široke i pljosnate, pa su propuštale više vazduha, a zadržavale sveprisutnu prašinu.
<BR>&nbsp;&nbsp;&nbsp;&nbsp;&nbsp;Pred njima je, uz potok, ležao niz drvećem pokrivenih brežuljaka, samo malo dalje od putanje koja ih je vodila ka udaljenim, crvenkastim planinama. Utakalting je proverio kompas i upitao se da li bi brežuljci trebalo da mu izgledaju poznato. Ponovo je požalio zbog gubitka ličnog aparata za navođenje, koji je nestao pri padu broda. Kad bi mogao da bude siguran...
<BR>&nbsp;&nbsp;&nbsp;&nbsp;&nbsp;Eno ga. Zatreptao je. Je li mu se samo pričinio slabi, plavi blesak?
<BR>&nbsp;&nbsp;&nbsp;&nbsp;&nbsp;"Kaulte!"
<BR>&nbsp;&nbsp;&nbsp;&nbsp;&nbsp;Tenanac se nezgrapno zaustavio. "Hmmm?" Polako se okrenuo da bi pogledao Utakaltinga. "Nešto ste rekli, kolega?"
<BR>&nbsp;&nbsp;&nbsp;&nbsp;&nbsp;"Kaulte, mislim da bi trebalo da pođemo u onom pravcu. Stići ćemo do brežuljaka taman na vreme da se ulogorimo pre mraka."
<BR>&nbsp;&nbsp;&nbsp;&nbsp;&nbsp;"Hmmmm. Malo su nam van puta." Kault je neko vreme pućkao. "No, dobro. U ovome ću vam se pokoriti." Bez odlaganja se okrenuo i pošao prema trima zelenim brdima.
<BR>&nbsp;&nbsp;&nbsp;&nbsp;&nbsp;Otprilike sat pre zalaska sunca stigli su do obale potoka i počeli da postavljaju logor. Dok je Kault podizao kamuflažni šator, Utakalting je testirao žitko, crvenkasto, duguljasto voće ubrano sa okolnog drveća. Džepni merač pokazao je da je hranljivo. Ukus mu je bio sladak i oštar.
<BR>&nbsp;&nbsp;&nbsp;&nbsp;&nbsp;Seme mu je bio tvrdo i čvrsto, očito prilagođeno da podnese želudačnu kiselinu, da prođe kroz sistem za varenje i dospe na tle sa izmetom životinje. Na mnogim svetovima to je bilo uobičajena evolucija za mnogo plodonosno drveće.
<BR>&nbsp;&nbsp;&nbsp;&nbsp;&nbsp;Verovatno je postojalo neko krupno biljojedno biće koje je nekada zavisilo od hrane što mu je pružalo ovo voće, a za uslugu je uzvraćalo šireći mu seme na velikom prostoru. Ako se pelo po hranu, verovatno je imalo nekakve ruke. Možda je imalo čak i Potencijal. Ta su bića možda mogla da jednog dana postanu pre-razumna, da uđu u ciklus Uzdizanja i konačno postanu jedna istančana rasa.
<BR>&nbsp;&nbsp;&nbsp;&nbsp;&nbsp;No, Bururali su sve to prekinuli. Nisu izumrle samo velike životinje. Plodovi su sa drveta padali suviše blizu stabla. Tek poneki zametak uspeo je da se probije iz tvrdog semena predviđenog da omekša u želucu sada nestalih simbionata. One mladice koje su uspele da niknu, tavorile su u senci roditelja.
<BR>&nbsp;&nbsp;&nbsp;&nbsp;&nbsp;Ovde bi morala da stoji šuma umesto maleckog, zbijenog zasada.
<BR>&nbsp;&nbsp;&nbsp;&nbsp;&nbsp;Pitam se je li ovo pravo mesto, zamislio se Utakalting. Na ovoj ustalasanoj ravnici bilo je premalo znakova za orijentaciju. Osvrtao se, ali više nije video plave odbleske.
<BR>&nbsp;&nbsp;&nbsp;&nbsp;&nbsp;Kault je sedeo na ulazu u šator i kroz otvore za disanje zviždao neku duboku, atonalnu melodiju. Utakalting je spustio pred njega puno naručje voća i pošao dalje, prema žuborećoj vodi. Potok je tekao kroz korito poluprovidnog kamenja, odbijajući crvenkaste prelive sumraka.
<BR>&nbsp;&nbsp;&nbsp;&nbsp;&nbsp;Tu je našao artefakt.
<BR>&nbsp;&nbsp;&nbsp;&nbsp;&nbsp;Sagao se da ga uzme i stao da ga razgleda.
<BR>&nbsp;&nbsp;&nbsp;&nbsp;&nbsp;Kamen iz potoka, odlomljen i uglačan, naoštren na britkoj, staklastoj ivici, a tup i zaobljen na strani gde bi ruka mogla da ga uhvati...
<BR>&nbsp;&nbsp;&nbsp;&nbsp;&nbsp;Utakaltingova korona se razmahala. Između srebrnastih treplji ponovo se pojavio lururanu. Glif se polako okretao dok je Utakalting razgledao malu kamenu sekiru. Kad se zamislio nad njom, lururanu je uočio Kaulta kako još zviždi, malo dalje uz brdo.
<BR>&nbsp;&nbsp;&nbsp;&nbsp;&nbsp;Glif se napeo i poleteo prema ogromnom Tenancu.
<BR>&nbsp;&nbsp;&nbsp;&nbsp;&nbsp;Kameno oruđe - jedan od glavnih znakova pre-razumnosti, mislio je Utakalting. Zamolio je Ataklenu da traži tragove, jer pronosila su se govorkanja... priče o prizorima viđenim u divljoj unutrašnjosti Garta...
<BR>&nbsp;&nbsp;&nbsp;&nbsp;&nbsp;"Utakaltinže!"
<BR>&nbsp;&nbsp;&nbsp;&nbsp;&nbsp;Naglo se okrenuo, nespretno krijući artefakt iza leđa da bi pogledao krupnog Tenanca. "Da, Kaulte?"
<BR>&nbsp;&nbsp;&nbsp;&nbsp;&nbsp;"Ja..." Kault je izgledao nesigurno. "Metoh kanmi, butvilh... ovaj..." Kault je odmahnuo glavom. Zatvorio je i otvorio oči. "Hteo sam da pitam, jeste li testirali ovo voće i po mojim parametrima, a ne samo po vašim."
<BR>&nbsp;&nbsp;&nbsp;&nbsp;&nbsp;Utakalting je uzdahnuo. Koliko će ovo trajati? Imaju li Tenanci imalo radoznalosti?
<BR>&nbsp;&nbsp;&nbsp;&nbsp;&nbsp;Pustio je da mu gruba alatka isklizne iz ruke i padne u rečno blato gde ju je i našao. "Jesam, dragi kolega. Hranljivo je i neškodljivo, sve dok ne zaboravljate da uzimate neophodne dodatke."
<BR>&nbsp;&nbsp;&nbsp;&nbsp;&nbsp;Pošao je da se pridruži svom saputniku za večeru bez vatre, pod sve jačim treperenjem svetlosti Galaksije.
</P></TD></TR></TABLE>
<P class="next">
<A HREF=p58.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
