<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8.
<P>&nbsp;&nbsp;&nbsp;&nbsp;&nbsp;Kada se, pozno te noći, Čak Ritersdorf umorno dovukao u oronulu stambenu zgradu u oblasti Marin u Kaliforniji, u hodniku ga presrete genimedsko ljigavo biće. Takav postupak, u tri sata ujutro. Što je mnogo, mnogo je, zaključi Čak.
<BR>&nbsp;&nbsp;&nbsp;&nbsp;&nbsp;"Ima dve jedinke u tvom stanu", obavesti ga Lord Teciostriga. "Meni se činilo da bi trebalo da budeš obavešten unapred."
<BR>&nbsp;&nbsp;&nbsp;&nbsp;&nbsp;"Hvala", reče Čak i zapita se šta će ga sad snaći.
<BR>&nbsp;&nbsp;&nbsp;&nbsp;&nbsp;"Jedan od njih je tvoj pretpostavljeni u CIA", reče ljigavac. "Džek Elvud. Drugi je pretpostavljeni Elvudov, izvesni gospodin Rodžer London. Došli su da ti postavljaju pitanja o tvom drugom zaposlenju."
<BR>&nbsp;&nbsp;&nbsp;&nbsp;&nbsp;"Ja ga nisam prikrivao od njih", reče Čak. "Štaviše, Magbum, kojim je tad upravljao Petri, bio je prisutan, bio je u sobi sa nama, u trenutku kad me je Hentmen unajmio." On se nelagodno zapita zašto ta dvojica misle da se ovo njih tiče.
<BR>&nbsp;&nbsp;&nbsp;&nbsp;&nbsp;"Istina", reče ljigavac, "ali, vidiš, oni su prisluškivali noćas onu videoliniju pomoću koje si ti razgovarao prvo sa Džoanom Trieste, a zatim sa Hentmenom. Zato znaju ne samo da radiš za Hentmena, nego znaju i ideju za scenario, ideju koju si..."
<BR>&nbsp;&nbsp;&nbsp;&nbsp;&nbsp;Sad je bilo jasno. On prođe pored hrpe sluzi, dođe do ulaznih vrata svog apartmana. Bila su otključana; on ih otvori i suoči se sa dvojicom cijaša. "U ovo doba noći?" upita on. "Zar je toliko važno?" Priđe ormanu - koji je bio od one stare vrste, koju moraš otvarati ručno - i okači kaput. U stanu je vladala prijatna toplota; dvojica zvaničnika CIA bili su uključili ne-termostatski kontrolisani zračeći izvor toplote.
<BR>&nbsp;&nbsp;&nbsp;&nbsp;&nbsp;"Je li to taj?" upita London. Visok, poguren, prosed čovek u poznim pedesetim godinama; Čak je nekoliko puta naišao na njega, i smatrao ga je za teškog čoveka. "To je Ritersdorf?"
<BR>&nbsp;&nbsp;&nbsp;&nbsp;&nbsp;"Da", reče Elvud. "Čak, slušaj pažljivo. Postoje neke okolnosti koje ti ne znaš o Baniju Hentmenu. Činjenice bezbednosne vrste. Mi smo, vidiš, svesni razloga što si prihvatio taj posao; znamo da nisi želeo, ali si bio prinuđen."
<BR>&nbsp;&nbsp;&nbsp;&nbsp;&nbsp;"A, je l'?" upita Čak obazrivo. Oni ni slučajno nisu mogli znati kakav pritisak je na njega bio izvršio ljigavi telepata od prekoputa.
<BR>&nbsp;&nbsp;&nbsp;&nbsp;&nbsp;Elvud reče: "U potpunosti shvatamo tvoju tešku situaciju u vezi sa tvojom bivšom ženom, Meri; koju divovsku svotu je uspela da ti otme i koje ogromne mesečne rate alimentacije; znamo da ti je potreban novac da bi mogao toliko da plaćaš. Međutim..." On baci pogled ka Londonu. London klimnu glavom, a Elvud se sagnu i otvori rajsferšlus na svojoj ataše-tašni. "Imam ovde Hentmenov dosje. Hentmenovo pravo ime je Sem Litl. U vreme rata, osuđivan je zbog kršenja propisa o trgovini sa neutralnim državama; drugim rečima, Hentmen je neprijatelja snabdevao potrebnim materijalom, preko jednog posrednika. Međutim odležao je samo godinu dana u zatvoru; imao je izvanredan tim advokata. 'Oš čuješ još?"
<BR>&nbsp;&nbsp;&nbsp;&nbsp;&nbsp;"Hoću", reče Čak. "Jer ne bih mogao otkazati ugovor zato što je pre petnaest godina..."
<BR>&nbsp;&nbsp;&nbsp;&nbsp;&nbsp;"U redu", reče Elvud, zgledavši se još jednom sa svojim starešinom, Londonom. "Posle rata, Sem Litl - kasnije kao Beni Hentmen, a danas poznat kao 'zečić', to jest Bani Hentmen - živeo je u planetnom sistemu zvezde Alfe. Šta je tamo radio, niko ne zna; naši metodi prikupljanja informacija bili su sasvim neuspešni na alfanskoj teritoriji. Pre šest godina, on se vratio na Zemlju, i to snabdeven izobiljem međuplanetnih kožica. Počeo je nastupati na pozornicama kao komičar, a onda je firma 'Publtrans' postala njegov sponzor..."
<BR>&nbsp;&nbsp;&nbsp;&nbsp;&nbsp;"Znam", prekide ga Čak, "da je vlasnik 'Publtransa' jedan Alfanac. Upoznao sam se s njim. RBX 303."
<BR>&nbsp;&nbsp;&nbsp;&nbsp;&nbsp;"Ti si ga upoznao?" I Elvud i London upiljiše se netremice u Čaka. "Znaš li ti išta o RBX 303?" upita Elvud. "Njegova porodica kontrolisala je, tokom rata, najveći konglomerat fabrika za ratnu proizvodnju u čitavom alfanskom sistemu. Njegov brat je ovoga trenutka ministar u alfanskoj vladi; odgovara neposredno alfanskom duždu. Drugim rečima, kad posluješ sa RBX 303, posluješ sa vladom Alfe." On dobaci dosje Čaku. "Pročitaj ostalo."
<BR>&nbsp;&nbsp;&nbsp;&nbsp;&nbsp;Čak poče brzo pregledati uredno odštampane stranice. Na kraju nađe zaključak; to je bilo lako pročitati. Agenti CIA koji su sačinili taj dosje verovali su da RBX 303 nastupa kao neformalni zastupnik jedne strane vlade i da Hentmen to zna. Iz tog razloga, Hentmenove delatnosti nadzire CIA.
<BR>&nbsp;&nbsp;&nbsp;&nbsp;&nbsp;"Njegov razlog da te zaposli", reče Elvud, "nije onaj koji ti misliš. Hentmenu ne treba još jedan pisac; ima već petoricu. Da ti kažem šta mi mislimo. Mi mislimo da je to na neki način zbog tvoje žene."
<BR>&nbsp;&nbsp;&nbsp;&nbsp;&nbsp;Čak ne reče ništa; nastavi da zuri, prazno, u papire dosjea.
<BR>&nbsp;&nbsp;&nbsp;&nbsp;&nbsp;"Alfanci bi", reče Elvud, "rado prigrabili Mesec 2 Alfe 3 opet za sebe. A jedini način da to urade legalno bio bi da navedu Zemljane koji su tamo nastanjeni da se odsele. Ako ne, onda po međuplanetnim zakonima stupaju na snagu Protokoli iz 2010; taj prirodni satelit Alfe Tri postaje vlasništvo naseljenika, a pošto su oni Zemljani, posredno i vlasništvo Zemlje. Alfanci ne mogu prisiliti naseljenike na odlazak, ali motrili su na njih neprestano; savršeno dobro im je poznato da je to društvena zajednica koju sačinjavaju bivši pacijenti Neuropsihijatrijske bolnice 'Hari Stek Saliven', koju smo uspostavili na tom mestu pre rata. Jedina agencija koja bi mogla oterati naseljenike bila bi neka zemaljska, naime, ili Zemljoplan, ili Međuplanetno ministarstvo zdravlja i blagostanja; nije nezamislivo da mi evakušemo taj mesec, posle čega bi ga mogao prigrabiti ko god hoće."
<BR>&nbsp;&nbsp;&nbsp;&nbsp;&nbsp;"Ali niko", reče Čak, "neće preporučiti evakuaciju naseljenika." Njemu se činilo da to uopšte ne dolazi u obzir. Desiće se jedna od dve stvari: ili će Zemlja ostaviti naseljenike srogo na miru, ili će se izgraditi nova bolnica i pacijenti biti uterani svi u nju.
<BR>&nbsp;&nbsp;&nbsp;&nbsp;&nbsp;Elvud reče: "Moguće je da si u pravu. Međutim, znaju li Alfanci to?"
<BR>&nbsp;&nbsp;&nbsp;&nbsp;&nbsp;"Osim toga, imaj u vidu", reče London promuklo, ali tiho, "da su Alfanci veliki kockari; čitav rat je za njih bio jedno veliko kockanje sa vrlo malim izgledima na dobitak - i izgubili su. Ne umeju oni ni na koji drugi način da operišu."
<BR>&nbsp;&nbsp;&nbsp;&nbsp;&nbsp;To je bilo tačno; Čak klimnu glavom. Ipak, stvar se nije razumno uklapala. Kako bi mogla Meri da utiče na odluke? Hentmen zna da su Čak i ona zakonski u rastavi. Sad je Meri na Alfi Tri M2, a on ovde, na Zemlji. Čak i da su oboje na M2, Meri ne bi htela ni da čuje šta on misli. Njena odluka biće samo njena.
<BR>&nbsp;&nbsp;&nbsp;&nbsp;&nbsp;Ali kad bi Alfanci znali da on, Čak, kontroliše simulakruma Denijela Magbuma...
<BR>&nbsp;&nbsp;&nbsp;&nbsp;&nbsp;On naprosto nije mogao poverovati da oni to znaju; nemoguće je da znaju.
<BR>&nbsp;&nbsp;&nbsp;&nbsp;&nbsp;"Imamo teoriju", reče Elvud, uzimajući dosje i vraćajući ga u akten-tašnu. "Verujemo da Alfanci znaju..."
<BR>&nbsp;&nbsp;&nbsp;&nbsp;&nbsp;"Ne recite mi", reče Čak, "da znaju o Magbumu; to bi značilo da su prodrli u CIA."
<BR>&nbsp;&nbsp;&nbsp;&nbsp;&nbsp;"Ja... nisam nameravao da kažem baš to", reče Elvud nelagodno. "Bila mi je namera da ustvrdim kako oni znaju, baš kao što i mi znamo, da je tvoje razdvajanje od Meri čisto zakonsko, i da si ti ostao emotivno vezan za nju isto koliko i pre. Rekonstruišemo njihovo gledanje na stvari ovako: veza između tebe i Meri uskoro će se nastaviti. Bez obzira na to da li vas dvoje to očekujete ili ne."
<BR>&nbsp;&nbsp;&nbsp;&nbsp;&nbsp;"A kakve bi koristi oni imali od toga?" upita Čak.
<BR>&nbsp;&nbsp;&nbsp;&nbsp;&nbsp;"Ovde njihove predstave o situaciji postaju zaista vrlo živopisne", reče Elvud. "Dakle, evo: prikupili smo ovo zaista iz perifernih pokazatelja, iz sitnih nagoveštaja tu i tamo; moguće je da grešimo, ali čini se da će Alfanci pokušati da te navedu da ubiješ svoju ženu."
<BR>&nbsp;&nbsp;&nbsp;&nbsp;&nbsp;Čak ne reče ništa; zadrža nepokretno lice. Vreme je prolazilo; niko ništa nije govorio. Elvud i London gledali su ga radoznalo, očigledno se pitajući zbog čega on ne reaguje.
<BR>&nbsp;&nbsp;&nbsp;&nbsp;&nbsp;"Iskreno da ti kažem", zareža London konačno, "imamo jednog doušnika zaposlenog u Hentmenovoj užoj ekipi; nije bitno ko je. Taj informator nam kaže da ideja za scenario, koju su ti Hentmen i saradnici izložili čim si stigao u Floridu, sadrži simulakruma koji ubija ženu jednog čoveka. Taj čovek je agent CIA. Da li je to tačno?"
<BR>&nbsp;&nbsp;&nbsp;&nbsp;&nbsp;Čak polako klimnu glavom; njegov pogled bio je prikovan za jednu tačku na zidu, desno od Elvuda i Londona.
<BR>&nbsp;&nbsp;&nbsp;&nbsp;&nbsp;"Takva scenaristička zamisao", nastavi London, "trebalo bi, po njihovoj želji, da te navede na pomisao da, pomoću simulakruma CIA, stvarno ubiješ gospođu Ritersdorf. Ono što Hentmen i njegovi alfanski drugari ne znaju, jeste, naravno, činjenica da se jedan simulakrum CIA nalazi već na M2, i da ga vodiš ti; kada bi to znali, oni bi..." London zastade, a onda reče polako, napola za sebe: "Onda bi videli da nisu morali da smišljaju čitav jedan scenario samo da bi ti došao na tu pomisao." Proučavao je Čaka. "Jer je vrlo moguće da si se ti, već, i sam toga dosetio."
<BR>&nbsp;&nbsp;&nbsp;&nbsp;&nbsp;Posle kratke pauze, Elvud reče: "Zanimljiva pomisao. Nije mi palo na pamet, do sada, ali ranije ili kasnije bi." Zatim reče Čaku: "Da li bi želeo odustati od upravljanja simulakrumom Magbumom? Da bi dokazao, izvan svake sumnje, da nisi imao na umu takav čin?"
<BR>&nbsp;&nbsp;&nbsp;&nbsp;&nbsp;Čak reče, pažljivo birajući reči: "Naravno da neću odustati." Jasno je bilo da bi odustajanjem priznao da su ono pogodili, da su otkrili nešto istinito o njemu i njegovim namerama. Osim toga, nije želeo da napusti rukovođenje Magbumom i iz jednog drugog, vrlo dobrog razloga. Nameravao je da svoj plan o ubijanju Meri dovede do uspešnog završetka.
<BR>&nbsp;&nbsp;&nbsp;&nbsp;&nbsp;"Ako bi se išta desilo gospođi Ritersdorf", reče London, "imajući ovo u vidu, velika sumnja bi pala na tebe."
<BR>&nbsp;&nbsp;&nbsp;&nbsp;&nbsp;"To mi je jasno", reče Čak drveno.
<BR>&nbsp;&nbsp;&nbsp;&nbsp;&nbsp;"Dakle, dok vodiš sima", reče London, "dobro se potrudi da on štiti gospođu Ritersdorf."
<BR>&nbsp;&nbsp;&nbsp;&nbsp;&nbsp;Čak reče: "Hoćete moje iskreno mišljenje?"
<BR>&nbsp;&nbsp;&nbsp;&nbsp;&nbsp;"Svakako", reče London, a Elvud klimnu glavom.
<BR>&nbsp;&nbsp;&nbsp;&nbsp;&nbsp;"Cela je ova stvar jedna besmislica, koju je na osnovu nepovezanih mrvica podataka smućkao neki naš operativac na terenu, neko ko se očigledno predugo muvao oko slavnih TV ličnosti. Ako bih ja ubio Meri, kako bi to izmenilo njenu odluku o Alfi Tri M2 i tim naseljenicima tamo? Ako bude mrtva, naprosto će biti poslat neko drugi, i taj drugi će odlučivati."
<BR>&nbsp;&nbsp;&nbsp;&nbsp;&nbsp;"Mislim", reče Elvud, govoreći svom pretpostavljenom, "da mi ovde nećemo imati ubistvo, nego pretnju ubistvom. Oni će da priprete Ritersdorfki da će je ubiti ako ih ne posluša." Zatim reče Čaku. "To, naravno, pod pretpostavkom da Hentmenova kampanja urodi plodom. Naime, da na tebe utiče logika koju oni, pomoću scenarija, guraju."
<BR>&nbsp;&nbsp;&nbsp;&nbsp;&nbsp;"A vi, izgleda, mislite da će uticati", primeti Čak.
<BR>&nbsp;&nbsp;&nbsp;&nbsp;&nbsp;"Ja mislim", reče Elvud, "da je zanimljiva podudarnost to što si baš ti operator tog simulakruma koji dejstvuje blizu Meri, baš kao što Hentmenov scenario predlaže. Koja je bila verovatnoća da..."
<BR>&nbsp;&nbsp;&nbsp;&nbsp;&nbsp;Čak odvrati: "Verovatnije objašnjenje bilo bi da je Hentmen nekako saznao da sam ja rukovodilac Magbuma i da je na osnovu toga smislio scenario. Vi znate šta bi to značilo." Implikacija je bila sasvim jasna. Iako oni tvrde da protivnik nije uspeo prodreti u CIA...
<BR>&nbsp;&nbsp;&nbsp;&nbsp;&nbsp;Postoji još jedna mogućnost. Lord Teciostriga uzima podatke iz njegovog uma i predaje ih Baniju Hentmenu. Pre svega, taj ljigavac ga je ucenio, prisilio da radi za Banija; sad svi zajedno deluju da bi ga dalje ucenili, da on izvrši njihove planove na Alfi Tri M2. Nije TV scenario načinjen da bi naveo njega na pomisao da ubije Meri; jer preko Teciostrige, Hentmen i njegova organizacija doznali su da je taj plan odranije prisutan u njegovoj glavi.
<BR>&nbsp;&nbsp;&nbsp;&nbsp;&nbsp;Scenario je namenjen da mu stavi do znanja, posredno ali jasno, da oni znaju. I da, ako ne bude postupao po njihovim naređenjima, spletka ima da bude emitovana, kao TV serija, celom Sunčevom sistemu. Sedam milijardi ljudi doznaće za njegov plan da ubije svoju ženu.
<BR>&nbsp;&nbsp;&nbsp;&nbsp;&nbsp;Žestok razlog, to je morao priznati, da se podvrgne Hentmenovoj organizaciji i uradi ono što oni žele: dobro su ga stisnuli. Vidi šta su već postigli: pobudili sumnje kod visokih zvaničnika CIA na Zapadnoj Obali. I sad, kao što reče London, ako bi se išta desilo Meri...
<BR>&nbsp;&nbsp;&nbsp;&nbsp;&nbsp;Pa ipak, on ostade rešen da sprovede plan. Tačnije, da ga pokuša sprovesti. I to ne kao pretnju ubistvom, što Hentmen i Hentmenovci žele, da bi Meri, uplašena, predložila da se sa psihotičnim naseljenicima postupi na jedan određeni način. Ne, nego kao ubistvo, izvršeno i završeno. Kao što je od početka planirao. Nije mu poznato zašto; on, najzad, više ne mora viđati Meri, ne mora živeti s njom... Zašto mu se čini da je njena smrt od tako velikog značaja za njega?
<BR>&nbsp;&nbsp;&nbsp;&nbsp;&nbsp;Baš čudno: Meri je jedina osoba koja bi mogla, kad bi joj se pružila prilika, zaviriti u njegov um, otkriti njegove pobude; to joj je posao.
<BR>&nbsp;&nbsp;&nbsp;&nbsp;&nbsp;Ova ironija mu je prijala. I uprkos prisustvu dvojice oštroumnih funkcionera CIA - a, naravno, i večno prisutne hrpe žute sluzi koja prisluškuje s druge strane hodnika - on se ne oseća nimalo loše. Razumno gledano, ovde se sukobljava sa dve jasno razdvojene klike, obe veoma iskusne; sa Centralnom informativnom agencijom i sa Hentmenovom organizacijom. Obe se sastoje od starih profesionalaca - pa ipak on oseća, intuicijom, da će se dogoditi ono što on hoće, a ne ono što oni hoće.
<BR>&nbsp;&nbsp;&nbsp;&nbsp;&nbsp;Ljigavac će naravno prisluškivati ovu njegovu misao. On se ponada da će je ljigavac i došapnuti Hentmenu; baš dobro, neka Hentmen zna.
<BR>
<BR>&nbsp;&nbsp;&nbsp;&nbsp;&nbsp;Čim dva cijaša odoše, ljigavo biće provuče se ispod ivice njegovih zaključanih ulaznih vrata i stvori se na sred starinskog tepiha što se pružao od zida dozida. Progovori na optužujući način, sa prizvukom pravedničke uvređenosti. "Ritersdorfe, uveravam te: nisam nikakve kontakte sa Hentmenom imao; nikada ga ni video nisam do one noći kad je došao ovamo da potpiše ugovor s tobom."
<BR>&nbsp;&nbsp;&nbsp;&nbsp;&nbsp;"Nevaljalci jedni", reče Čak, kuvajući sebi kafu u kuhinji. Već je prošlo četiri sata ujutro; ali zahvaljujući nezakonitim stimulantima dobijenim od Teciostrige, Čak nije osećao nikakav zamor. "Večito prisluškujete", reče on. "Zar nemate neki svoj život?"
<BR>&nbsp;&nbsp;&nbsp;&nbsp;&nbsp;Ljigavac reče: "Slažem se s tobom u jednom: pripremajući onaj scenario, gospodin Hentmen je morao znati kakve su ti namere prema vlastitoj ženi - inače bi to bila podudarnost naprosto prevelika da bismo u nju poverovali. Možda je još neko telepata, Ritersdorfe, još neko osim mene."
<BR>&nbsp;&nbsp;&nbsp;&nbsp;&nbsp;Čak ga pogleda.
<BR>&nbsp;&nbsp;&nbsp;&nbsp;&nbsp;"Mogao bi to biti neki tvoj kolega u CIA", reče ljigavac. "Ili se stvar dešava dok si ti u simulakrumu na M2; neko od tih ludih naseljenika, tamo, možda je telepata. Smatram da je od sada moj posao da ti pomažem na svaki zamislivi način, da bih ubedljivo pokazao da sam pošten; očajnički mi je stalo da odbranim svoje časno ime pred tobom, u tvojim očima. Učiniću sve što mogu da otkrijem tog telepatu koji je otišao kod Hentmena i..."
<BR>&nbsp;&nbsp;&nbsp;&nbsp;&nbsp;"Da li bi to mogla biti Džoan Trieste?" prekide ga Čak iznenada.
<BR>&nbsp;&nbsp;&nbsp;&nbsp;&nbsp;"Ne. Dobro mi je poznat njen um; ona nema takve moći. Jeste psih, kao što znaš, ali njen dar odnosi se na vreme." Ljigavac se zamisli. "Mada... znaš, Ritersdorfe, postoji i drugi način kako bi neko mogao provaliti šta nameravaš. Naime, pomoću jedne druge psihomoći, a to je prekognicija... Ako pretpostavimo da će jednog dana, ranije ili kasnije, tvoji planovi postati poznati javnosti. Neki prekognitivac bi mogao pogledati napred, videti, steći to znanje već sada. To je zamisao koju ne smemo prevideti. Ona, bar, dokazuje da telepatski činilac nije jedini kojim bi se mogla objasniti Hentmenova upoznatost sa onim što nameravaš vis-a-vis svoje žene."
<BR>&nbsp;&nbsp;&nbsp;&nbsp;&nbsp;Morao je priznati da ljigavčeva logika nije loša.
<BR>&nbsp;&nbsp;&nbsp;&nbsp;&nbsp;"Zapravo", reče ljigavac, vidno pulsirajući od uzbuđenja, "to bi moglo biti i nehotično dejstvovanje prekognitivnog talenta - od strane nekog ko ti je blizak, a ne zna da ga ima. To bi mogao biti, recimo, neko kod Hentmena. Ili čak i sam Bani Hentmen."
<BR>&nbsp;&nbsp;&nbsp;&nbsp;&nbsp;"Hmmm", reče Čak rasejano, puneći šoljicu vrućom kafom.
<BR>&nbsp;&nbsp;&nbsp;&nbsp;&nbsp;"Buduća putanja tvog života", reče ljigavac, "prepuna je spektakularnog nasilja, koje će nastati kad budeš ubijao tu ženu koje se bojiš i koju mrziš. Tako ogroman spektakl možda je uključio u Hentmenu skrivenu prekognitivnost, tako da on, i ne znajući iz kog izvora, dobija 'nadahnuće' za scenario... Psionički talenti često dejstvuju na taj način. Što više razmišljam o ovome, sve više sam uveren da se baš tako desilo. Zato bih rekao da teorija tvojih kolega iz CIA nema nikakvu vrednost: Hentmen i njegov kolega Alfanac nemaju nameru da te ucenjuju ma kakvim tobožnjim dokazima o tvojoj nameri. Oni naprosto rade ono što i kažu da rade: pokušavaju da smućkaju upotrebljiv TV scenario."
<BR>&nbsp;&nbsp;&nbsp;&nbsp;&nbsp;"A tvrdnja CIA da Alfa želi da ponovo prisvoji taj drugi mesec Alfe Tri?" upita Čak.
<BR>&nbsp;&nbsp;&nbsp;&nbsp;&nbsp;"To bi moglo biti sasvim tačno", priznade ljigavac. "Bilo bi to tipično alfansko ponašanje, ne odustati, zadržati nadu... To nebesko telo je, ipak, u njihovom planetnom sistemu. Ali ako ću kazati sasvim iskreno - mogu li? - teorija tvojih drugara iz CIA ostavlja na mene utisak jedne prilično bedne hrpice nasumičnih sumnjičenja; napabirčili su nekoliko trunčica od kojih sad grade čitavu kulu nedokazanih teorija, nabrzinu, i pripisuju svima i svakome ogromnu moć spletkarenja. Mnogo jednostavnije i razumnije mogu se sve ove stvari objasniti, a ti, kao zaposlenik CIA, svakako znaš da ta organizacija, kao i sve obaveštajne službe, nema sposobnost da stvarima pristupa razumno."
<BR>&nbsp;&nbsp;&nbsp;&nbsp;&nbsp;Čak slegnu ramenima.
<BR>&nbsp;&nbsp;&nbsp;&nbsp;&nbsp;"Zapravo", reče ljigavac, "ako mogu reći, tvoja egzotična strategija kako da se osvetiš ženi delom je proistekla iz višegodišnjeg druženja sa ljudima iz obaveštajne službe."
<BR>&nbsp;&nbsp;&nbsp;&nbsp;&nbsp;"Ali priznaćeš jednu stvar", reče Čak glasom. "Za mene je kolosalan peh to što su Hentmen i njegovi pisci baš sad nabasali na tu ideju za scenario."
<BR>&nbsp;&nbsp;&nbsp;&nbsp;&nbsp;"Jeste peh, ali je i zabavno, jer ćeš uskoro ti lično sesti da pišeš dijaloge za te epizode." Ljigavac se nasmeja tiho. "Možda ćeš im dati autentičnost. Hentmen će biti oduševljan tvojim uvidima u pobude Zigija Troca."
<BR>&nbsp;&nbsp;&nbsp;&nbsp;&nbsp;"Otkud znaš da će lik biti nazvan Zigi Troc?" upita Čak, najednom opet prepun podozrenja.
<BR>&nbsp;&nbsp;&nbsp;&nbsp;&nbsp;"To je u tvom umu."
<BR>&nbsp;&nbsp;&nbsp;&nbsp;&nbsp;"Onda je sigurno takođe u mom umu da bih voleo da ti sad odeš i ostaviš me na miru." Međutim, nije bio nimalo pospan; bio je raspoložen da navali na posao, na pisanje scenarija.
<BR>&nbsp;&nbsp;&nbsp;&nbsp;&nbsp;"Svakako." Ljigavac pocure ispod vrata, i Čak uskoro ostade sam u stanu.
<BR>&nbsp;&nbsp;&nbsp;&nbsp;&nbsp;Jedini preostali zvuci dopirali su od retkog saobraćaja, dole. Čak je neko vreme stajao na prozoru i pijuckao kafu; zatim sede pred pisaću mašinu i pritisnu jedno dugme. List hartije se pojavi i podiže u položaj za početak pisanja.
<BR>&nbsp;&nbsp;&nbsp;&nbsp;&nbsp;Zigi Troc, razmišljao je on sa odvratnošću. Hriste, kakvo ime. Kakvu bi osobu najavljivalo? Idiota, kao u Tri Budale. Nekoga ko je toliko uvrnut, pomisli on sa izjedajućom ironijom, da mu pada na um da ubije svoju ženu...
<BR>&nbsp;&nbsp;&nbsp;&nbsp;&nbsp;Poče, profesionalno lukavo, da dočarava početnu scenu. Biće to, naravno, Zigi kod kuće; pokušava da mirno uradi neki bezazleni posao. Možda čita večernje novine koje je upravo, kod svoje kuće, odštampao. A njegova žena, Harpija prava, nasrće, nasrće. Da, pomisli Čak; ja mogu uneti životnost, uverljivost, u ovu scenu. Na osnovu mog višegodišnjeg iskustva. On poče da tipka.
<BR>&nbsp;&nbsp;&nbsp;&nbsp;&nbsp;Nekoliko sati je pisao, diveći se delotvornosti nezakonitih hekso-amfetaminskih stimulanata; ne samo što nije osećao umor, nego je radio čak i brže nego u ranijim vremenima. U sedam i trideset, dok su ulicu, napolju, dirali dugački zlatni zraci jutarnjeg sunca, on kruto ustade, ode u kuhinju i poče spremati sebi doručak. E, sad, moje drugo zaposlenje, reče on sebi. U osam i trideset da sam u zgradi CIA u San Fran. Onda: Denijel Magbum.
<BR>&nbsp;&nbsp;&nbsp;&nbsp;&nbsp;Sa kriškom prepečenog hleba u ruci, stade kod pisaće mašine i nabrzinu osmotri stranice koje je napisao. Izgledale su dobro - a dijalog je njemu već godinama jaka strana. Sad ubaciti ovo u vazdušnu ekspres-poštu, poslati Hentmenu u Njujork; za manje od jednog sata, ova stranice biće u komičarevim rukama.
<BR>&nbsp;&nbsp;&nbsp;&nbsp;&nbsp;U osam i dvadeset, dok se brijao u kupatilu, njegov videotelefon zazvoni. Prvi poziv otkako je dao da mu ga ugrade.
<BR>&nbsp;&nbsp;&nbsp;&nbsp;&nbsp;Priđe mu, uključi ga. "Halo."
<BR>&nbsp;&nbsp;&nbsp;&nbsp;&nbsp;Na malenom ekranu pojavilo se lice jedne devojke - zapanjujuća lepota irskih crta; on žmirnu. "Gospodine Ritersdorfe? Ja sam Patricija Viver; upravo sam doznala da me Bani Hentmen hoće za neke epizode koje ti pišeš. Pitam se da li bih mogla videti primerak; umirem od želje da pročitam. Ja sam već godinama naprosto Boga molila da uskočim u Banijev program; divim mu se do besvesti i nazad."
<BR>&nbsp;&nbsp;&nbsp;&nbsp;&nbsp;On je, naravno, imao fotokopirku pri ruci; mogao je umnožiti scenario u koliko god hoće primeraka. "Poslaću ti ovo što imam. Ali nije završeno, niti je Bani video i odobrio; ne znam koliko će on hteti da zadrži od ovog mog. Možda ništa."
<BR>&nbsp;&nbsp;&nbsp;&nbsp;&nbsp;"On tako priča o tebi", reče Patricija Viver, "da sam ja sigurna da će zadržati sve. Je l' možeš poslati? Daću ti moju adresu. U stvari, nisam daleko od tebe: ti si gore u severnoj Kaliforniji, a ja sam dole u L.A., u Santa Moniki. Mož' se sastanemo; je l' bi voleo? Pa da slušaš kako ja čitam moje rečenice iz scenarija."
<BR>&nbsp;&nbsp;&nbsp;&nbsp;&nbsp;Njene rečenice. Zaboga i pobogu, uvide on; nije napisao nijedan dijalog za nju, za vitku, sisatu, sa uvećanim bradavicama, obaveštajku koja će biti Zigijeva riba sa strane. Napisao je samo scene gde Zigija muči matora aspida.
<BR>&nbsp;&nbsp;&nbsp;&nbsp;&nbsp;Postoji samo jedno rešenje, pomisli on. Uzeti pola dana odsustva od svog posla u CIA, sesti ovde i dopisati još dijaloga.
<BR>&nbsp;&nbsp;&nbsp;&nbsp;&nbsp;"Da ti kažem", reče on. "Doneću ti jedan primerak. Daj mi vremena do večeras." Nađe pisaljku i hartiju. "Da čujemo tvoju adresu." Imajući u vidu ovo... nek đavo nosi Magbuma simulakruma. Ovako privlačnu cicu nije video u životu svome. Najednom su sve ostale stvari postale samo osrednje značajne; sve su bačene nazad u jednu stvarniju perspektivu.
<BR>&nbsp;&nbsp;&nbsp;&nbsp;&nbsp;Zapisa devojčinu adresu, drhtavom rukom okači videotelefonsku slušalicu na mesto i odmah upakova Banijev primerak u koverat. Polazeći u San Francisko, uz put ubaci koverat u raketnu ekspresnu poštu. To je to; urađena stvar. Dok bude radio za CIA, verovatno će smišljati dijaloge za malu Viverku; do ručka će biti spreman da ih baci na hartiju, u osam uveče imaće u rukama stranice spremne za nju. Stvari uopšte ne idu tako loše, zaključi on. Ovo je sigurno ogromno poboljšanje u poređenju sa onim košmarnim životarenjem pored Meri.
<BR>&nbsp;&nbsp;&nbsp;&nbsp;&nbsp;Stiže pred zgradu CIA u ulici Senzom i poče se penjati stepeništem ka dobro znanoj, širokoj kapiji. Uđe.
<BR>&nbsp;&nbsp;&nbsp;&nbsp;&nbsp;"Ritersdorfe", reče jedan glas. "Dođi u moju kancelariju, molim te." Rodžer London, krupan, sumoran i zlovoljan; sačekao ga je tu, na ulazu. Osmatrao je Čaka nezadovoljno.
<BR>&nbsp;&nbsp;&nbsp;&nbsp;&nbsp;Još pričancije? pitao se Čak, hodajući za Londonom sve do kancelarije.
<BR>&nbsp;&nbsp;&nbsp;&nbsp;&nbsp;"Ritersdorfe", reče London, čim su se vrata zatvorila, "prisluškivali smo ti stan noćas i znamo šta si uradio posle našeg odlaska."
<BR>&nbsp;&nbsp;&nbsp;&nbsp;&nbsp;"Šta sam uradio?" Nije se uspevao setiti, nikako, ničeg što je u toku noći uradio, a što bi moglo pobuditi sumnju CIA... osim ako je u razgovoru sa ljigavcem rekao suviše. Prislušni aparati, dabome, nisu mogli uhvatiti ljigavčeve misli. A on se nije sećao da je išta rekao glasom, osim jedne jedine rečenice, naime da je kolosalan peh za njega to što se u Hentmenovoj zamisli za scenerio pojavljuje tip koji hoće pomoću simulakruma CIA da ubije svoju ženu. A to, valjda...
<BR>&nbsp;&nbsp;&nbsp;&nbsp;&nbsp;London reče: "Maltene celu noć bio si budan i radio. A to ne bi bilo moguće, osim ako imaš na raspolaganju izvesne droge koje su sada na Zemlji zabranjene. Iz ovoga proističe da imaš ne-Z-ovske veze koje ti daju te droge. Imajući to u vidu..." Proučavao je Čaka. "Suspendovan si, privremeno, sa posla. Kao bezbednosno rizičan."
<BR>&nbsp;&nbsp;&nbsp;&nbsp;&nbsp;Čak, ošamućan, reče: "Ali da bih držao oba moja radna mesta..."
<BR>&nbsp;&nbsp;&nbsp;&nbsp;&nbsp;"Zaposlenik CIA koji je dovoljno nerazuman da upotrebi nezakonite vanzemaljske stimulativne droge svakako ne može ispunjavati svoje zadatka ovde", reče London. "Od danas će simulakrum Magbum biti pod upravom Pita Petrija i jednog čoveka koga ti ne znaš, a zove se Toni Šnajder." Londonove grube crte lica uvrnuše se u podrugljiv osmeh. "Ostaje ti ono drugo zaposlenje... Ili možda ne?"
<BR>&nbsp;&nbsp;&nbsp;&nbsp;&nbsp;"Šta ti to znači, 'ili možda ne'?" Naravno da mu ostaje zaposlenje kod Hentmena; ugovor su potpisali.
<BR>&nbsp;&nbsp;&nbsp;&nbsp;&nbsp;London reče: "Ako je teorija CIA tačna, ti ćeš Hentmenu biti sasvim nekoristan onog časa kad sazna da ti je onemogućen pristup do Magbuma. Zato, očekujem da ćeš kroz približno dvanaest sati..." London pogleda svoj ručni časovnik. "Da ćeš, recimo, oko devet sati večeras otkriti da nemaš nikakvo zaposlenje. A onda ćeš, mislim, biti kudikamo skloniji da sarađuješ sa nama; biće ti drago da se vratiš na svoj raniji status - naime, da radiš za nas, i tačka. Samo jedno radno mesto." London otvori vrata kancelarije i pokaza Čaku da iziđe. "Uzgred rečeno", nastavi on, "da li bi nam hteo reći kako se zove onaj ko ti je dao ta nezakonita sredstva?"
<BR>&nbsp;&nbsp;&nbsp;&nbsp;&nbsp;"Poričem da sam uzimao ikakva nezakonita sredstva", reče Čak. Ali ni njemu samom to nije zvučalo ubedljivo; London ga je 'provalio', i to su obojica znala.
<BR>&nbsp;&nbsp;&nbsp;&nbsp;&nbsp;"Zašto ti ne bi naprosto sarađivao sa nama?" upita London. "Zašto ne bi odustao od rada za Hentmena, rekao ko te je snabdevao - u tom slučaju, možeš kroz petnaest minuta da dobiješ Magbuma na upravljanje; lično ću to da sredim. Iz kog razloga je tebi stalo da..."
<BR>&nbsp;&nbsp;&nbsp;&nbsp;&nbsp;"Novac", reče Čak. "Trebaju mi pare od oba zaposlenja." Osim toga, mene su ucenili, reče on sebi. Ucenjuje me Lord Teciostriga. Ali to ne sme kazati; ne Londonu.
<BR>&nbsp;&nbsp;&nbsp;&nbsp;&nbsp;"U redu", reče London. "Možeš da ideš. Stupi u vezu sa nama kad sagledaš jasnu mogućnost da se otkačiš od tog posla sa Hentmenom; možda se možemo dogovoriti da to bude, ujedno, i jedini uslov za tvoj povratak." Pridržavao je vrata sve dok Čak nije izišao iz kancelarije.
<BR>&nbsp;&nbsp;&nbsp;&nbsp;&nbsp;Sav otupeo, Čak se uskoro nađe na širokom prednjem stepeništu zgrade CIA. Izgledalo je neverovatno, a ipak, desilo se: izgubio je svoje dugogodišnje zaposlenje, i to iz razloga koji su njemu izgledali kao ne pravi, nego samo izgovor. Sad više nema načina da dohvati Meri. Do vraga gubitak plate; pare od Hentmenove organizacije će to više nego nadoknaditi. Ali bez simulakruma Magbuma, nema izgleda da ostvari svoj plan - sa kojim je, očigledno, predugo odugovlačio, pomisli on uzgred - i vakuum nastao iščeznućem tog iščekivanja sad načini moćnu tonuću prazninu u njemu; čitav njegov raison d'Wtre najednom je ispario.
<BR>&nbsp;&nbsp;&nbsp;&nbsp;&nbsp;On se poče ošamućeno penjati opet uz stepenice, ka glavnom ulazu u zgradu CIA. Uniformisani stražar najednom se stvori niotkud i zapreči mu put. "Gospodine Ritersdorfe, žao mi je; zaista žalim. Ali dobio sam naređenje, vidite, da Vas ne pustim unutra."
<BR>&nbsp;&nbsp;&nbsp;&nbsp;&nbsp;Čak reče: "Želim videti gospodina Londona ponovo. Na minut."
<BR>&nbsp;&nbsp;&nbsp;&nbsp;&nbsp;Upotrebivši svoj mobilni interkom, stražar obavi razgovor. "U redu, gospodine Ritersdorfe; možete poći u kancelariju gospodina Londona." Stražar se skloni s puta, u stranu, a obrtna prepreka na ulazu automatski se, munjevito, otvori pred Čakom.
<BR>&nbsp;&nbsp;&nbsp;&nbsp;&nbsp;Nekoliko trenutaka potom, opet se suočio sa Londonom, u velikoj kancelariji obloženoj drvenim pločama. "Doneo si neku odluku, a?" upita London.
<BR>&nbsp;&nbsp;&nbsp;&nbsp;&nbsp;"Imam jednu poentu da objasnim. Ako me Hentmen ne otpusti, zar to neće biti de facto dokaz da su vaše sumnje o njemu bile neosnovane?" Čekao je, a London se mrštio... mrštio, ali ništa nije odgovorio. "Ako me Hentmen ne otpusti", reče Čak, "žaliću se na ovu odluku da mi se onemogući obavljanje mog posla; istupiću pred Komisiju za državnu službu i pokazaću da..."
<BR>&nbsp;&nbsp;&nbsp;&nbsp;&nbsp;"Tebi je stavljena zabrana na obavljanje tvog posla", reče London glatko, "zbog upotrebe nezakonitih droga. Grubo rečeno, već smo pretresli tvoj stan i našli ih. Popeo si se na GB-40, a? Čovek može raditi dvadeset četiri sata na dan, i tako nastaviti neograničeno dugo, sa GB-40; čestitam. Međutim, sad kad više nemaš mesto kod nas, sposobnost da se radi i danju i noću ne izgleda baš kao neki dobitak. Neka ti je, dakle, sa srećom." London mu okrete leđa, ode do svoje fotelje i uze da čita neki dokument; razgovor je bio okončan.
<BR>&nbsp;&nbsp;&nbsp;&nbsp;&nbsp;"Ali ćeš znati da si pogrešio", reče Čak, "kad me Hentmen ne otpusti. Ja samo jedno tražim, a to je da vi ponovo razmislite o celoj situaciji, kad se to desi. Do viđenja." Odlazeći iz kancelarije, bučno zatvori vrata za sobom. Do viđenja na Bog bi znao koliko dugo, reče on sebi.
<BR>&nbsp;&nbsp;&nbsp;&nbsp;&nbsp;Kad se opet našao na ulici, na jutarnjem trotoaru, stao je neodlučno, sa svih strana podgurivan hordama ljudi koje su strujale ulicom. Sad, šta? - upita se on. Njegov život je, po drugi put u mesec dana, prevrnut naglavačke; prvo šok razdvajanja od Meri, sad ovo. Mnogo, brate, reče on sebi, i zapita se da li je išta ostalo.
<BR>&nbsp;&nbsp;&nbsp;&nbsp;&nbsp;Posao kod Hentmena je ostao. I samo, jedino, posao kod Hentmena.
<BR>&nbsp;&nbsp;&nbsp;&nbsp;&nbsp;Pomoću autonomnog taksija vratio se u stančić i brzo - očajno, zapravo - seo za pisaću mašinu. Sada, reče on, da uradimo dijalog za malu Vivericu; on zaboravi sve ostalo, uđe napred, u jedan suženi svet ne širi od dimenzija pisaće mašine i papira. Dobićeš prokleto dobru ulogu, razmišljao je. A ja - možda ću ja dobiti nešto zauzvrat.
<BR>&nbsp;&nbsp;&nbsp;&nbsp;&nbsp;Poče raditi. Oko tri po podne bilo je završeno; ustade škriputavo, protegnu se, oseti umor svog tela. Ali um mu je bio bistar. Znači, napunili su mi ovaj stan 'bubicama', i audio i video, reče on sebi. Naglas, za prisluškivače, reče: "Ta kopilad u kancelariji - mene da uhode. Patološka stvar. Iskreno govoreći, baš je olakšanje izvući se iz one atmosfere podozrenja i..." Zaćuta. Zašto i čemu? Ode u kuhinju i napravi ručak.
<BR>&nbsp;&nbsp;&nbsp;&nbsp;&nbsp;U četiri, obučen u svoje najbolje odelo, plavo i crno, od titanijskog rauzl-materijala, napuderisan, obrijan, natapkan muškim parfemima koji nigde na svetu, osim u modernim laboratorijama, ne mogu nastati, on pođe pešice u potragu za mlaznim taksijem, noseći rukopis u ruci; sa ciljem da stigne u Santa Moniku, u apartman Peti Viver, i - nebo bi znalo gde još. Ali sa velikim nadama.
<BR>&nbsp;&nbsp;&nbsp;&nbsp;&nbsp;Ako ovo propadne, šta onda?
<BR>&nbsp;&nbsp;&nbsp;&nbsp;&nbsp;Dobro pitanje, i on se ponada da na njega neće morati da odgovara. Već je izgubio previše; sklop njegovog sveta pretrpeo je štetu putem podmuklog odsecanja i prekraćivanja, gubitkom i žene i njegovog tradicionalnog posla, oba u tako kratkom razdoblju; osećao je pometnju u svom sistemu opažanja. Sistem je očekivao da vidi Meri noću, a prostorije CIA u San Francisku danju; sad nije susretao ni jedno ni drugo. Nešto će morati da zaposedne ovu prazninu. Njegova čula žude za tim nečim.
<BR>&nbsp;&nbsp;&nbsp;&nbsp;&nbsp;Mahnu rukom, zaustavi jedan mlazni taksi i dade mu adresu Peti Viver u Santa Moniki; zavali se u putničko sedište, izvuče stranice sa dijalozima i poče ih opet pregledati, ne bi li uneo neko sitno poboljšanje u poslednjem trenutku.
<BR>&nbsp;&nbsp;&nbsp;&nbsp;&nbsp;Jedan sat kasnije, nešto posle pet po podne, taksi se poče spuštati prema krovnom sletištu Petine izuzetno velike, zgodne i moderne nove zgrade sa stanovima za iznajmljivanje. Ovo je ono veliko, reče Čak sebi. Blisko druženje sa veoma prsatom TV starletom... šta više može čovek poželeti?
<BR>&nbsp;&nbsp;&nbsp;&nbsp;&nbsp;Taksi slete. Čak, rukama malo nesigurnim, plati vožnju.
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
