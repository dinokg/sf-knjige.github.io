<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5.
<P>&nbsp;&nbsp;&nbsp;&nbsp;&nbsp;Te večeri, pošto je obedovao u restoranu 'Plava lisica', on pozva svog gazdu Džeka Elvuda na kućni broj.
<BR>&nbsp;&nbsp;&nbsp;&nbsp;&nbsp;"Voleo bih da vidim to stvorenje kome ste prikačili naziv Den Magbum", reče oprezno.
<BR>&nbsp;&nbsp;&nbsp;&nbsp;&nbsp;Na malom ekranu lice njegovog šefa zgužva se u osmeh. "Važi. Nema problema; vrati se u tu rupu koju si iznajmio, a ja ću poslati Dena da skokne donde. On je ovde, u mojoj kući. Pere mi sudove. Šta te je navelo da se odlučiš?"
<BR>&nbsp;&nbsp;&nbsp;&nbsp;&nbsp;"Nije bilo nekog posebnog razloga", reče Čak i prekide vezu.
<BR>&nbsp;&nbsp;&nbsp;&nbsp;&nbsp;Vratio se u svoj stančić - u noći; soba je, sa delimično neispravnim svetiljkama uvučenim u zidove, izgledala više deprimirajuća nego ikad. On sede da čeka Dena.
<BR>&nbsp;&nbsp;&nbsp;&nbsp;&nbsp;Začu, tako reći istog trenutka, jedan glas u hodniku, muški glas koji je pitao za njega. Onda mu se u mozgu uobličiše misli ganimedskog ljigavca. "Gospodine Ritersdorfe, u hodniku je jedan džentlmen koji te traži; molim otvori mu vrata i pozdravi ga."
<BR>&nbsp;&nbsp;&nbsp;&nbsp;&nbsp;Čak priđe vratima i otvori ih.
<BR>&nbsp;&nbsp;&nbsp;&nbsp;&nbsp;U hodniku je stajao čovek srednjih godina, niskog rasta, trbušast, u staromodom odelu. "Jesi ti Ritersdorf?" upita taj tmurno. "Isssuse, koji ćumez. Ovde, bre, sve gamiže od ne-Zemljana, i to nekih nenormalnih - šta š' ti, kao Zemljan, ovde?" Čovek obrisa džepnom maramicom crveno, znojavo lice. "Ja sam Bani Hentmen. Ti si taj koji je napisao tekstove, a? Ili je ovo sve skupa nesporazum?"
<BR>&nbsp;&nbsp;&nbsp;&nbsp;&nbsp;"Ja sam pisac tekstova za simulakrume", reče Čak. Ovo je izazvala, naravno, Meri; zapela je da mu namesti bolje prihode da bi mu ih uzela posle razvoda.
<BR>&nbsp;&nbsp;&nbsp;&nbsp;&nbsp;"Kako to da me nisi prepoznao?" upita Bani Hentmen nezadovoljno. "Zar nemam svetsku slavu? Ili možda ti ne gledaš televiziju?" Razdražljivo povuče dim iz cigarete. "Dakle, ovde sam. Ovde sam. Je l' o'š il ne'š radiš za mene? Slušaj ti, Ritersdorfe - nisam ja navikao da idem kod ljudi i moljakam. Al' to tvoje je dobro, moram priznati. Gde ti je stan? Ili moramo stajati ovde nasred hodnika?" Vide poluotvorena vrata Čakovog stančića; odmah pođe ka njima, uđe i nestade unutra.
<BR>&nbsp;&nbsp;&nbsp;&nbsp;&nbsp;Razmišljajući brzo, Čak pođe za njim. Očito, ovog Banija neće moći lako da se otarasi. Ali Hentmenovim prisustvom on, zapravo, ništa ne gubi; čak je to dobra prilika da se proveri uspešnost robota zvanog Den Magbum.
<BR>&nbsp;&nbsp;&nbsp;&nbsp;&nbsp;"Tebi je jasno", reče on Hentmenu, zatvorivši za sobom vrata stana, "da ja ovaj posao ne tražim aktivno."
<BR>&nbsp;&nbsp;&nbsp;&nbsp;&nbsp;"Da, da", reče Hentmen, klimajući glavom. "Ti si rodoljub - voliš ono, tajni agent, te stvari. Slušaj." On mahnu podignutim prstom prema Čaku. "Ja ti mogu platim triput više nego oni. Imaćeš i mnogo više slobode u pisanju. Mada će, naravno, moja reč biti poslednja kad se odlučuje šta ćemo upotrebiti i kako će tačno da glasi." Užasnuto se osvrtao po stančiću. "Jiiik. Podseća me na moje detinjstvo u Bronksu. Mislim, ovo je pravo siromaštvo. Šta je bilo, žena te 'počistila' u razdeobnoj parnici?" Njegove oči, mudre i pune saosećanja, zasvetlucale su. "Da, to ume da bude gadno; znam. Triput sam se ja razvodio, i svaki put me je koštalo stravično. Zakon je na strani žene. Ta tvoja žena; jeste privlačna, ali..." Mahnuo je rukom. "Ne znam. Nekako je hladna, razumeš ti mene? Nekako - proračunata. Ne zavidim ti. Sa takvom ženom kad počinješ neku vezu, moraš dobro paziti da te ona ne upetlja ni u kakve zakonske čvorove. Obezbediš da je stvar van zakona; znaš, samo sastanci." On osmotri Čaka. "Ali ti si od onih koji su skloni da se ožene; vidim to. Igraš pošteno. Takva žena može tebe da gazi sa obe gusenice. I kad te ostavi, da budeš spljeskan kao dupe od crva."
<BR>&nbsp;&nbsp;&nbsp;&nbsp;&nbsp;Na vratima se začu kucanje. Istovremeno se misli ganimedskog sluzavog stvorenja, Lorda Teciostrige, pojaviše u Čakovoj svesti. "Drugi posetilac, Ritersdorfe. Ovog puta mlađi."
<BR>&nbsp;&nbsp;&nbsp;&nbsp;&nbsp;"Izvinite", reče Čak Baniju Hentmenu, ode do vrata i otvori ih.
<BR>&nbsp;&nbsp;&nbsp;&nbsp;&nbsp;"Ko izvodi trik sa telepatijom?" mumlao je Hentmen iza njega.
<BR>&nbsp;&nbsp;&nbsp;&nbsp;&nbsp;Mlad čovek oduševljenog lica, zgodan, izuzetno dobro obučen, u najmodernijem odelu braće Harding, reče, videći Čaka: "Gospodin Ritersdorf? Ja sam Denijel Magbum. Gospodin Elvud je zatražio da svratim do Vas."
<BR>&nbsp;&nbsp;&nbsp;&nbsp;&nbsp;Dobro napravljen simulakrum; Čak nikada ne bi pogodio. Uvidevši sad da je tako, on oseti veliko olakšanje. "Svakako", reče. "Uđi." Povede simulakruma u stančić. "Magbume, ovo je slavni TV komičar Bani Hentmen. Znaš, onaj, jaa-jaa buum-buum Hentmen sa velikim kostimom u vidu zrikavog zeca sa klempavim ušima."
<BR>&nbsp;&nbsp;&nbsp;&nbsp;&nbsp;"Kakva čast!" reče Magbum i pruži ruku; njih dvojica se rukovaše, odmeravajući jedan drugog. "Mnogo puta sam gledao vaš šou. Pravi džumbus smehotresnog veselja."
<BR>&nbsp;&nbsp;&nbsp;&nbsp;&nbsp;"Mmm-da", progunđa Bani, bacivši mrzovoljan pogled ka Čaku.
<BR>&nbsp;&nbsp;&nbsp;&nbsp;&nbsp;Čak reče: "Den je novi službenik u mojoj kancelariji; sada ga srećem prvi put." Dodade: "Odsad ću raditi s njim."
<BR>&nbsp;&nbsp;&nbsp;&nbsp;&nbsp;"Ne, bre, 'ej", reče Bani Hentmen silovito. "Odsad radiš za mene - razumeš? Doneo sam ugovor; rek'o sam mojim advokatima da ga sastave."
<BR>&nbsp;&nbsp;&nbsp;&nbsp;&nbsp;Poče preturati po unutrašnjem džepu sakoa, mršteći se.
<BR>&nbsp;&nbsp;&nbsp;&nbsp;&nbsp;"Jesam li nešto prekinuo?" upita Magbum, uzmičući korak-dva, sa puno poštovanja. "Mogu se ja vratiti kasnije, Ritersdorfe. Ili, ako te mogu tako zvati: Čak."
<BR>&nbsp;&nbsp;&nbsp;&nbsp;&nbsp;Hentmen ga osmotri. Onda slegnu ramenima i poče rasklapati papir sa ugovorom. "Pogledaj ovo. Vidi koliko ćeš biti plaćen", reče, upirući cigaretom ka jednom mestu u ugovoru. "Mogu li ove tajne agiše da ti plate išta slično? A vidi, zasmejavati Ameriku, to je rodoljubivo; podiže moral, doprinosi da potučemo komunjare. Zapravo je rodoljubivije od ovog što sad radiš; ti simulakrumi, to su sve grudve hladnog flada - naježim se od njih."
<BR>&nbsp;&nbsp;&nbsp;&nbsp;&nbsp;"Slažem se", reče Den Magbum. "Ali, gospodine Hentmen, postoje argumenti u prilog i druge strane. Ako dozvolite za utrošim trenutak vašeg vremena, objasniću. Ovaj naš Čak, ovde prisutan, obavlja posao koji ne može obaviti niko drugi. Programiranje simulakruma je umetnost; bez stručnog programiranja, oni su samo hrpe materijala, tako da svako, pa i malo dete, može odmah prepoznati da nisu ljudska bića. A kad su programirani kako valja..." Osmehnuo se. "Nikad niste videli Čakove simulakrume u dejstvu. Neverovatno je." On zastade, pa dodade: "I gospodin Petri dobro radi. U ponečemu, zapravo, i bolje."
<BR>&nbsp;&nbsp;&nbsp;&nbsp;&nbsp;"Možda treba da zaposlim tog Petrija", reče Bani Hentmen smračeno. "Ako je tol'ko dobar."
<BR>&nbsp;&nbsp;&nbsp;&nbsp;&nbsp;"Pa, za vaše potrebe", reče Magbum, "Petri je možda bolji. Znam ja koji se element u Čakovim scenarijima vama dopada, ali problem je u sledećem: to je kod njega sporadično. Pojavi se i nestane. Ne verujem da bi on mogao svakodnevno, sa punim radnim vremenom, proizvoditi komedije, a kod vas bi to morao. Međutim, kao samo jedan sastojak među mnogima, njegova duhovitost..."
<BR>&nbsp;&nbsp;&nbsp;&nbsp;&nbsp;"Ma, beži, bre, odavde", reče Bani Hentmen nezadovoljno Magbumu. Zatim se obrati Čaku: "Ne volim razgovore utroje; zar ne možemo poći na neko drugo mesto?" Lepo se videlo da mu Den Magbum smeta... štaviše činilo se da Hentmen oseća da nešto nije u redu.
<BR>&nbsp;&nbsp;&nbsp;&nbsp;&nbsp;U Čakovoj svesti opet su iskrsnule misli ljigavca. "Ona devojka, koja je divna i predivna, iako nije, kao što si primetio, dala da joj se veštački rašire bradavice na dojkama, ulazi u zgradu. Traži tebe. Već sam joj rekao da dođe gore."
<BR>&nbsp;&nbsp;&nbsp;&nbsp;&nbsp;Videlo se da misli ljigavca prima i Bani Hentmen, koji zastenja očajno. "Mi, izgleda, baš nikako ne možemo razgovarati? Ko je sad, do vraga, ta ženska?" Okrete se i besno zapilji u vrata.
<BR>&nbsp;&nbsp;&nbsp;&nbsp;&nbsp;"Gospođica Trieste neće ometati vaš razgovor, gospodine Hentmen", reče Den Magbum, a Čak baci pogled na simulakruma, iznenađen da taj stvor ima neko mišljenje o Džoani. Ali simulakrum beše daljinski kontrolisan; to je Čaku bilo jasno već sledećeg trenutka. Ovo nije moglo biti programirano; Petri, dakle, sedi u zgradi CIA u San Francisku i upravlja.
<BR>&nbsp;&nbsp;&nbsp;&nbsp;&nbsp;Vrata se otvoriše i Džoan Trieste uđe, oklevajući. Na sebi je sada imala sivi džemper i 'dirndl' haljinu; na nogama, nikakve čarape, samo cipele sa visokim, tankim potpeticama. "Da li ti smetam, Čak?" upita ona. "Gospodine Hentmen", reče i pocrvene kao cvekla, do ušiju. "Gledala sam Vas stotinama puta, i uverena sam da ste najveći živi komičar. Veliki ste kao Sid Cezar i drugi velikani komedije iz prošlosti." Blistavih očiju, ona priđe Baniju Hentmenu, stade sasvim blizu njega, ali pomno izbegavajući svaki dodir. "Jesi li ti prijatelj Banija Hentmena?" upita ona Čaka. "Volela bih da si mi rekao."
<BR>&nbsp;&nbsp;&nbsp;&nbsp;&nbsp;"Mi pokušaaavamo", zaječa Bani Hentmen, "da sklopimo jednu poslovnu pogodbu. Mislim, kako mi to da postignemo?" Znojeći se jako, on se poče šetkati po maloj dnevnoj sobi. "Odustajem", reče on. "Ne mogu te angažovati; ne dolazi u obzir. Previše ljudi poznaješ. Pisac treba da bude povučen, usamljenik."
<BR>&nbsp;&nbsp;&nbsp;&nbsp;&nbsp;Džoan Trieste nije bila zatvorila vrata stančića; sada kroz njih uđe ljigavac, laganim, talasavim puzanjem. "Gospodine Ritersdorfe", dođoše njegove misli Čaku. "Moram o nečem hitnom razgovarati s tobom, nasamo. Hoćeš li, molim te, preći preko hodnika, u moj apartman?"
<BR>&nbsp;&nbsp;&nbsp;&nbsp;&nbsp;Hentmen okrete leđa, zaskiča od uskraćenosti, priđe prozoru i tamo stade, gledajući napolje.
<BR>&nbsp;&nbsp;&nbsp;&nbsp;&nbsp;Čak, u nedoumici, pođe sa ljigavcem preko puta, u ljigavčev stan.
<BR>&nbsp;&nbsp;&nbsp;&nbsp;&nbsp;"Zatvori vrata i priđi mi bliže", reće sluzavo biće. "Ne bih želeo da oni drugi uhvate moje misli."
<BR>&nbsp;&nbsp;&nbsp;&nbsp;&nbsp;Čak posluša.
<BR>&nbsp;&nbsp;&nbsp;&nbsp;&nbsp;"Ta osoba, Denijel Magbum", pomisli ljigavac, ne velikom glasnoćom misli, "nije ljudsko biće. On je konstrukt. Nema nikakve ličnosti u njemu; njime upravlja, sa izvesne udaljenosti, neka osoba. Smatrao sam da bi trebalo da te upozorim, pošto si ti, ipak, moj komšija."
<BR>&nbsp;&nbsp;&nbsp;&nbsp;&nbsp;"Hvala", reče Čak, "ali to sam već znao." Sada se, međutim, osećao nelagodno; ne bi bilo prihvatljivo da ljigavac zaviruje u njegove misli, s obzirom na to u kom pravcu su one išle u poslednje vreme. "Čuj", poče Čak, ali ljigavac ga preduhitri.
<BR>&nbsp;&nbsp;&nbsp;&nbsp;&nbsp;"Već sam skenirao građu u tvom umu", obavesti ga ljigavac. "Tvoje neprijateljstvo prema tvojoj ženi i tvoje ubilačke porive. Svako u nekom razdoblju svog života ima takve porive; bilo bi, u svakom slučaju, nekorektno da ja o njima raspravljam sa ma kim trećim. Kao sveštenik ili doktor, telepata mora..."
<BR>&nbsp;&nbsp;&nbsp;&nbsp;&nbsp;"Onda, ne raspravljajmo", reče Čak. Znanje koje ovaj ljigavac poseduje o njegovim namerama baca novu svetlost na njih; možda ne bi bilo mudro nastaviti. Ako bi javni tužilac mogao dovesti Lorda Teciostrigu u sudnicu...
<BR>&nbsp;&nbsp;&nbsp;&nbsp;&nbsp;"Na Ganimedu", proglasi ljigavac, "osveta je sveta; osvetiti, znači učiniti svetinju. Ako mi ne veruješ, reci svom advokatu, gospodinu Netu Vajlderu, da potraži podatke o tome. Ja ni najmanje nisam protiv usmerenja tvojih zaokupljenosti; one su beskonačno bolje od ranijeg samoubilačkog poriva koji je suprotan prirodi."
<BR>&nbsp;&nbsp;&nbsp;&nbsp;&nbsp;Čak se pokrete da iziđe iz ljigavčevog iznajmljenog stančića.
<BR>&nbsp;&nbsp;&nbsp;&nbsp;&nbsp;"Čekaj", reče ljigavac. "Još nešto; u zamenu za moje ćutanje... tražim jednu uslugu."
<BR>&nbsp;&nbsp;&nbsp;&nbsp;&nbsp;Znači, ipak je u ovome bila udica. Čak nije bio iznenađen; Teciostriga je, ipak, biznis-stvorenje.
<BR>&nbsp;&nbsp;&nbsp;&nbsp;&nbsp;Ljigavac reče: "Insistiram, Ritersdorfe, da prihvatiš zaposlenje koje ti Hentmen nudi u ovom trenutku."
<BR>&nbsp;&nbsp;&nbsp;&nbsp;&nbsp;"A moj posao kod CIA?" zapita Čak.
<BR>&nbsp;&nbsp;&nbsp;&nbsp;&nbsp;"Ne moraš ga napustiti; možeš imati oba ta zaposlenja istovremeno." Misli ljigavca bile su samopouzdane. "Malo da, ovaj, radiš na crnjaka."
<BR>&nbsp;&nbsp;&nbsp;&nbsp;&nbsp;"'Na crnjaka'", ponovi Čak. "Odakle tebi taj izraz, molim te?"
<BR>&nbsp;&nbsp;&nbsp;&nbsp;&nbsp;"Ja sam stručnjak za zemaljsko društvo", obavesti ga ljigavac. "Moj plan je da ti danju radiš za CIA, a noću za Banija Hentmena. Da bi ovo izdržao, biće ti potrebne droge, talamusni stimulanti iz klase hekso-amfetamina, koje su ilegalne na Zemlji. Međutim, ja ću te njima snabdevati; imam jake veze ovde na Zemlji, pa mi neće biti teško da ih nabavim. Neće ti uopšte biti potrebno da spavaš, jer će metabolizam tvog mozga biti podstican dejstvom..."
<BR>&nbsp;&nbsp;&nbsp;&nbsp;&nbsp;"Radni dan od šesnaest sati! Bolje bi mi bilo da te pustim da odeš kod pandura."
<BR>&nbsp;&nbsp;&nbsp;&nbsp;&nbsp;"Ne bi bilo bolje", reče ljigavac. "Jer, evo kako ide dalje. Ti ćeš se uzdržati od ubistva, jer ćeš znati da su tvoje namere unapred poznate vlastima. Iz tog razloga nećeš izbrisati iz postojanja tu zlu ženu; odustaćeš od svoje sheme i dozvolićeš joj da živi."
<BR>&nbsp;&nbsp;&nbsp;&nbsp;&nbsp;Čak reče: "Otkud ti znaš da je Meri 'zla žena'?" Zapravo, pomisli on, šta ti uopšte znaš o zemaljskim ženama?
<BR>&nbsp;&nbsp;&nbsp;&nbsp;&nbsp;"Iz tvojih misli doznao sam za mnogobrojne male sadističke postupke kojima je ona tebe mučila tokom godina; to je nesumnjivo demonski, po merilima svake, bilo koje, kulture. Zbog pretrpljenog, ti si bolestan, pa ne možeš sagledati stvarnost ispravno; eto, na primer, vidi kako se opireš izuzetno privlačnoj ponudi gospodina Hentmena."
<BR>&nbsp;&nbsp;&nbsp;&nbsp;&nbsp;Neko pokuca na vrata; ona se otvoriše i Bani Hentmen zaviri unutra, sav ljut. "Ja mora idem. Kako glasi tvoj odgovor, Ritersdorfe? Da ili ne? Samo, ako ćeš sa mnom, ne možeš povesti nikoga od ovih vanzemaljskih želatinskih organizama sa sobom; nego, sam ti."
<BR>&nbsp;&nbsp;&nbsp;&nbsp;&nbsp;Ljigavac poče zračiti svoju misao: "Gospodin Ritersdorf će prihvatiti vašu ljubaznu ponudu, gospodine Hentmen."
<BR>&nbsp;&nbsp;&nbsp;&nbsp;&nbsp;"Šta si mu ti", upita Bani Hentmen, "agent?"
<BR>&nbsp;&nbsp;&nbsp;&nbsp;&nbsp;"Ja sam kolega gospodina Ritersdorfa", saopšti ljigavac.
<BR>&nbsp;&nbsp;&nbsp;&nbsp;&nbsp;"U redu", reče Hentmen i dade ugovor Čaku. "Ovde piše da si angažovan na razdoblje od osam nedelja; nedeljno moraš predati jedan scenario za jedan ceo sat komedije. Takođe moraš jednom nedeljno učestvovati na konferenciji sa ostalim piscima. Plata ti je dve hiljade zemljoplanskih kožica nedeljno; je li to u redu?"
<BR>&nbsp;&nbsp;&nbsp;&nbsp;&nbsp;Bilo je više nego u redu; bilo je dvaput više nego što je očekivao. Uze ugovor i potpisa ga, pod pogledom ljigavca.
<BR>&nbsp;&nbsp;&nbsp;&nbsp;&nbsp;"Evo, ja ću biti svedok potpisa", reče Džoan Trieste; i ona je maločas ušla u stan, i sad je stala uz njih. Džoan se potpisa, kao svedok, na sva tri primerka ugovora, a Bani uze sva tri i strpa ih natrag u džep; onda se doseti da jedan ide Čaku, pa ga izvadi i dade mu ga.
<BR>&nbsp;&nbsp;&nbsp;&nbsp;&nbsp;"Čestitamo", reče ljigavac. "Ovo treba proslaviti."
<BR>&nbsp;&nbsp;&nbsp;&nbsp;&nbsp;"Ja ne", reče Bani Hentmen. "Mora idem. Aj' zdravo, Ritersdorfe. Čućemo se; daj da ti instaliraju bar video-telefon u ovaj propali ćumez u kome si se skunatorio. Ili se preseli u nešto bolje."
<BR>&nbsp;&nbsp;&nbsp;&nbsp;&nbsp;"Nas troje", reče ljigavac, "možemo proslaviti. Znam jedan bar u kome pristaju da uslužuju ne-Z-e. Ja čestim. Ovaj, htedoh reći, častim."
<BR>&nbsp;&nbsp;&nbsp;&nbsp;&nbsp;"Fino", reče Čak. Ionako nije želeo da ostane sam. Ako bi ostao sam, bila bi to naprosto još jedna prilika Meri da ga nađe.
<BR>&nbsp;&nbsp;&nbsp;&nbsp;&nbsp;Otvoriše vrata i videše pred sobom, na sveopšte iznenađenje, jednog poznatog mladog čoveka bucmastog lica, koji ih je čekao u hodniku. Denijela Magbuma.
<BR>&nbsp;&nbsp;&nbsp;&nbsp;&nbsp;"Pardon", izvini se Čak. "Ja zaboravio na tebe."
<BR>&nbsp;&nbsp;&nbsp;&nbsp;&nbsp;"Mi odlazimo da proslavimo", objasni ljigavac Magbumu, cureći u hodnik. "Pozvan si i ti, uprkos okolnosti da nemaš um i da si samo jedna prazna ljuštura."
<BR>&nbsp;&nbsp;&nbsp;&nbsp;&nbsp;Džoan Trieste radoznalo pogleda prvo Magbuma, a zatim Čaka.
<BR>&nbsp;&nbsp;&nbsp;&nbsp;&nbsp;Da bi joj ovo objasnio, Čak reče: "Naš Magbum je, vidiš, robot u vlasništvu CIA. Njime upravljaju iz naših kancelarija u S. F." Magbumu reče: "Ko te vodi? Petri?"
<BR>&nbsp;&nbsp;&nbsp;&nbsp;&nbsp;Magbum, sa osmehom, reče: "Sad sam na režimu autonomije, to jest samoupravljanja, gospodine Ritersdorf; gospodin Petri se isključio čim ste vi izišli iz svog stana. Zar ne nalazite da dobro radim? Eto, mislili ste da sam daljinski upravljan, a nisam." Činilo se da je simulakrum izvanredno zadovoljan sobom. "Zapravo", reče on, "mogu ja da izvučem celo ovo veče na sopstvenim kolima; sposoban sam da odem u taj lokal sa vama, da pijem i proslavljam, ponašam se potpuno onako kako bi se ponašao ne-simulakrum, pa možda u ponečemu i bolje."
<BR>&nbsp;&nbsp;&nbsp;&nbsp;&nbsp;Znači, ovo je, razmišljao je Čak dok su hodali ka silaznoj rampi, oruđe pomoću koga bi trebalo da vratim mojoj ženi za nepravde koje mi je učinila.
<BR>&nbsp;&nbsp;&nbsp;&nbsp;&nbsp;Ljigavac uhvati njegove misli i upozori ga: "Imaj na umu, Ritersdorfe, gospođica Trieste je iz policijske stanice Ros."
<BR>&nbsp;&nbsp;&nbsp;&nbsp;&nbsp;"I jesam", reče Džoan. Ona je čula misao ljigavca, ali Čakove misli nije. "Zašto si to domislio Ritersdorfu?" upita Džoan.
<BR>&nbsp;&nbsp;&nbsp;&nbsp;&nbsp;"Smatrao sam", reče joj ljigavac, "da zbog te činjenice ti nećeš morati da se suočiš sa njegovim ljubavnim pokušajima."
<BR>&nbsp;&nbsp;&nbsp;&nbsp;&nbsp;Ovo objašnjenje kao da ju je zadovoljilo. "Mislim", reče ona ljigavcu, "da bi trebalo da ti malo više gledaš svoja posla. Vi, Ganimedanci, zbog toga što ste telepate, zaista se trpate tamo gde vam nije mesto." Zvučala je nezadovoljno.
<BR>&nbsp;&nbsp;&nbsp;&nbsp;&nbsp;"Izvinjavam se", reče ljigavac, "ako sam pogrešno ocenio tvoje čežnje, Džoan Trieste; oprosti mi." Čaku domisli: "Očigledno je da će gospođica Džoan tolerisati ljubavne poduhvate s tvoje strane."
<BR>&nbsp;&nbsp;&nbsp;&nbsp;&nbsp;"E, Isusa mi", požali se Džoan. "Molim te da gledaš svoja posla! Okani se cele te teme, važi?" Bila je pobledela.
<BR>&nbsp;&nbsp;&nbsp;&nbsp;&nbsp;"Teško je", ljigavac pomisli, neutešno, ali ne do nekog određenog, "zadovoljiti zemaljske cure." Zatim, preostalim putem do bara, ljigavac dobro pripazi da ne pomisli više ništa glasno.
<BR>&nbsp;&nbsp;&nbsp;&nbsp;&nbsp;Kasnije, kad su sedeli u jednom separeu - ljigavac kao velika žuta hrpa sluzi na sedištu koje beše tapacirano lažnom štavljenom kožom - Džoan Trieste reče: "Mislim da je divno, Čak, što ćeš raditi za Banija Hentmena; koliko uzbudljivo to mora biti."
<BR>&nbsp;&nbsp;&nbsp;&nbsp;&nbsp;Ljigavac pomisli: "Pada mi na um, gospodine Ritersdorfe, da bi trebalo da se uzdržite, ako je ikako moguće, od saopštavanja vašoj supruzi činjenice da sad imate dva zaposlenja. Ako bi to znala, ona bi tražila da vam uzme mnogo više para pri razvodu, a posle, mnogo veću alimentaciju."
<BR>&nbsp;&nbsp;&nbsp;&nbsp;&nbsp;"Tako je", reče Čak. Bio je to dobar savet.
<BR>&nbsp;&nbsp;&nbsp;&nbsp;&nbsp;"A pošto će ona doznati da radite za Banija Hentmena", nastavi ljigavac, "najbolje je da priznate tu činjenicu, a da prikrijete da ste zadržali posao kod CIA. Zamolite svoje saradnike u CIA, a naročito tvog neposrednog pretpostavljenog, gospodina Elvuda, da vas ne odaju."
<BR>&nbsp;&nbsp;&nbsp;&nbsp;&nbsp;Čak klimnu glavom.
<BR>&nbsp;&nbsp;&nbsp;&nbsp;&nbsp;"Ishod ovoga", ukaza ljigavac, "ishod te jedinstvene situacije da neko ima dva zaposlenja istovremeno, biće sledeći: i kad te ona odrapi pri razvodu, i kad joj budeš posle plaćao alimentaciju, imaćeš dovoljno para za udoban život. Jesi li pomislio na to?"
<BR>&nbsp;&nbsp;&nbsp;&nbsp;&nbsp;Ako bi bio iskren, morao bi priznati da nije gledao toliko daleko u budućnost. Ljigavac je mnogo dalekovidiji od njega; on se, zbog toga, oseti prevaren.
<BR>&nbsp;&nbsp;&nbsp;&nbsp;&nbsp;"Uviđaš", reče ljigavac, koliko se ja brinem za tvoje interese. Moje navaljivanje da prihvatiš ponudu zaposlenja kod Hentmena..."
<BR>&nbsp;&nbsp;&nbsp;&nbsp;&nbsp;Džoan Trieste ga prekide. "Mislim da je užasno kako vi Ganimedanci izigravate bogove igrajući se sa ljudskim životima." Gledala je ljigavca besno.
<BR>&nbsp;&nbsp;&nbsp;&nbsp;&nbsp;"Ali razmotri ovo", reče ljigavac učtivo. "Ja sam sastavio tebe i Ritersdorfa. I ja predviđam - mada priznajem da nisam prekognitivac - da će nastati velika i uspešna delatnost vas dvoje na području seksualnog."
<BR>&nbsp;&nbsp;&nbsp;&nbsp;&nbsp;"Zaveži!" odbrusi Džoan žestoko.
<BR>
<BR>&nbsp;&nbsp;&nbsp;&nbsp;&nbsp;Posle njihove proslave u baru, Čak je 'istovario' ljigavca kući, otarasio se Dena Magbuma, pozvao mlazni taksi i otpratio Džoanu Trieste do njenog stana.
<BR>&nbsp;&nbsp;&nbsp;&nbsp;&nbsp;Dok su se vozili zajedno u zadnjem delu taksija, Džoan reče: "Drago mi je što više nisam u blizini Lorda Teciostrige; baš je dosadan s tim neprestanim čitanjem naših umova. Ali istina je da je on nas dvoje..." Zaćutala je, nagnula glavu na jednu stranu i stala da sluša pažljivo. "Dogodila se nesreća." Ona odmah dade nova uputstva taksiju. "Potrebna sam. Neko je poginuo."
<BR>&nbsp;&nbsp;&nbsp;&nbsp;&nbsp;Stigavši na lice mesta, videše prevrnut džet-skakač; u sletanju mu je rotor iz nekog razloga otkazao, pa se skakač obrnuo u vazduhu, udario o bočnu stranu susedne zgrade i prosuo svoje putnike. Pod 'pokrivačem' improvizovanim na brzinu od nekoliko džempera i kaputa, jedan postariji čovek ležao je bled i bezglasan; oko njega su stajali policajci i pokazivali svima prisutnima da se udalje, i Čak shvati da je to poginuli.
<BR>&nbsp;&nbsp;&nbsp;&nbsp;&nbsp;Džoan pohita pravo do nastradalog; Čak je ostao uz nju i otkrio da policija tako propušta i njega. Kola hitne pomoći već su stigla; nestrpljivo su zujala, željna da počnu putovanje do bolnice Ros.
<BR>&nbsp;&nbsp;&nbsp;&nbsp;&nbsp;Džoan se sagnula da prouči mrtvaca. "Pre tri minuta", reče ona, napola sebi, a napola Čaku. "U redu", reče ona, "ti samo pričekaj jedan minut; ja ću njega vratiti pet minuta unazad." Poče pregledati novčanik poginulog, koji je dobila od jednog policajca. "Erl B. Akers", promrmlja ona i sklopi oči. "Ovo će uticati samo na gospodina Akersa", reče ona Čaku. "Naime, tako bi trebalo biti. Ali u tim stvarima nikad nije sasvim sigurno..." Njeno lice poče se malo naprezati i nadimati; usredsređivala se. "Bolje se ti udalji", reče ona Čaku. "Da ne zahvati i tebe."
<BR>&nbsp;&nbsp;&nbsp;&nbsp;&nbsp;On ustade i udalji se. Šetkao se u hladnom noćnom vazduhu, pušio cigaretu i osluškivao limene zvuke iz radio-stanica u policijskim kolima; okupila se gomila radoznalaca, a saobraćaj je oko njih proticao usporeno, stalno požurivan od policije.
<BR>&nbsp;&nbsp;&nbsp;&nbsp;&nbsp;Devojka sa kojom je zaista neobično imati vezu, pomisli on. Policajka, pa još psiho-moćna... Pitam se šta bi učinila kad bi znala šta nameravam da postignem pomoću Magbuma, sima. Verovatno je Lord Teciostriga u pravu: bilo bi katastrofalno kad bi saznala.
<BR>&nbsp;&nbsp;&nbsp;&nbsp;&nbsp;Džoan mu mahnu da joj priđe, i reče: "Dođi."
<BR>&nbsp;&nbsp;&nbsp;&nbsp;&nbsp;On žurno priđe.
<BR>&nbsp;&nbsp;&nbsp;&nbsp;&nbsp;I sad onako pokriven, postariji čovek je disao; njegova prsa su se malo uzdizala i spuštala, a na usnama su se pojavili mehurići pljuvačke.
<BR>&nbsp;&nbsp;&nbsp;&nbsp;&nbsp;"Vraćen je četiri minuta kroz vreme", reče Džoan. "Opet je živ, ali u nesreći je bio. To je najbolje što sam uspela postići." Klimnula je glavom simulakrumima-medicinarima; oni se istog trena sjatiše oko ranjenika. Saginjali su se, a onaj koji je među njima bio starešina upotrebljavao je, činilo se, prenosivi rendgenski skener da bi proučio anatomiju ranjenika. Tragao je za najgorim oštećenjem. Onda se okrete jednom svom drugaru i s njim razmeni misli; mlađi simulakrum otvori svoju metalnu slabinu i izvuče jednu kartonsku kutiju, koju odmah otvori i pocepa.
<BR>&nbsp;&nbsp;&nbsp;&nbsp;&nbsp;U kutiji je bila posuda sa veštačkim pankreasom; Čak vide, pod farovima policijskih kola, informacije štampane na odbačenoj kartonskoj ambalaži. Simulakrumi počeše hiruršku operaciju, na samom mestu nesreće; jedan dade stradalniku lokalnu anesteziju, a drugi, pomoću svoje složene hirurške ruke, poče da seče kožu čoverkovog stomaka, iznad slezine.
<BR>&nbsp;&nbsp;&nbsp;&nbsp;&nbsp;"Mi smo sada slobodni", reče Džoan Čaku; on se trže. Bio se zaneo u netremično posmatranje simulakrumskog rada. "Završila sam svoj posao." Zavukla je šake u džepove kaputa, sitna i vitka, i pošla nazad, do njihovog mlaznog taksija; ušla i sela da sačeka njega. Izgledala je umorno.
<BR>&nbsp;&nbsp;&nbsp;&nbsp;&nbsp;Dok su se taksijem udaljavali od mesta nesreće, Čak reče: "Ovo mi je prvi put da vidim medicinske simulakrume na delu." Bilo je upečatljivo; sad je još bolje shvatio kakve se izvanredne sposobnosti ugrađuju tim pseudo-ljudima koje projektuje i proizvodi firma 'Dženeral Dajnamiks'. Naravno, on je nebrojeno puta pre toga video simulakrume CIA, ali ništa slično ovome danas; ovo je u jednom životnom, suštinskom smislu bilo drugačije. Ovde neprijatelj nije bila samo neka druga grupa ljudskih bića, sa nekakvim svojim, različitim, političkim uverenjima; nego smrt sama.
<BR>&nbsp;&nbsp;&nbsp;&nbsp;&nbsp;Ali kod simulakruma zvanog Denijel ili Den Magbum biće potpuno suprotno: neće se voditi borba protiv smrti, nego će smrt biti podstaknuta.
<BR>&nbsp;&nbsp;&nbsp;&nbsp;&nbsp;Očigledno, posle ovoga čemu je upravo prisustvovao, on nikada ne može reći Džoani Trieste svoj plan. Zar to ne nalaže, u isti mah, da se oni više ne mogu ni viđati? Čini se da je maltene autodestruktivno ponašanje, organizovati jedno ubistvo, a istovremeno se družiti sa policajkom. Da li on želi da bude uhvaćen? Je li to neka izopačena verzija samoubilačkog poriva?
<BR>&nbsp;&nbsp;&nbsp;&nbsp;&nbsp;"Pola kožice za tvoju misao", reče Džoan.
<BR>&nbsp;&nbsp;&nbsp;&nbsp;&nbsp;"Molim?" On žmirnu.
<BR>&nbsp;&nbsp;&nbsp;&nbsp;&nbsp;"Ja nisam Lord Ostriga koja curi, znaš; ne mogu pročitati tvoje misli. Nešto si se umusio; zbog tvojih bračnih problema, pretpostavljam. Volela bih da imam neki način da te razveselim." Razmislila je o ovome. "Kad stignemo u moj stan, ti uđi, pa..." Najednom je pocrvenela, očigledno se prisetivši šta je ljigavac rekao. "Samo na pićence", reče ona čvrsto.
<BR>&nbsp;&nbsp;&nbsp;&nbsp;&nbsp;"Rado bih", reče on, takođe se prisetivši kako je glasila prognoza Lorda Teciostrige.
<BR>&nbsp;&nbsp;&nbsp;&nbsp;&nbsp;"Slušaj", reče Džoan. "To što je taj ganimedski petljaroš zavukao svoju pseudopodiju, ili već šta oni imaju, u naš život, ne znači da..." Zaćutala je, ljuta; oči su joj blistale od živosti. "Prokletnik. Znaš, on bi potencijalno mogao biti veoma opasan. Ganimedanci su toliko ambiciozni... pamtiš pod kojim uslovima su se uključili u rat Zemlje i Alfe? A svi su kao taj Teciostriga - kuju gvožđe na milion nakovanja istovremeno i stalno njuškaju gde postoji još neka mogućnost." Njeno čelo se nabora. "Možda bi trebalo da se iseliš iz te zgrade, Čak. Da se udaljiš od njega."
<BR>&nbsp;&nbsp;&nbsp;&nbsp;&nbsp;Za to je malo prekasno, uvide on trezno.
<BR>&nbsp;&nbsp;&nbsp;&nbsp;&nbsp;Doleteli su do Džoanine zgrade: bila je to, vide on, moderna građevina, prijatna, izuzetno jednostavne arhitekture. Glavninom svojom bila je, kao što je slučaj kod većine novih zgrada, ispod zemlje. Nije se uzvijala u visinu, nego je prodirala dole.
<BR>&nbsp;&nbsp;&nbsp;&nbsp;&nbsp;"Ja sam na šesnaestom spratu", reče Džoan dok su se spuštali. "Ovo ti je pomalo kao da stanuješ u rudniku... Ako si klaustrofobičan, utoliko gore po tebe." Nekoliko trenutaka posle toga, pred njenim vratima, dok je vadila ključ i uguravala ga u bravu, ona dodade filozofski: "Ali ovo je mudro ponašanje, za bogataše, za slučaj da Alfanci ponovo napadnu; petnaest spratova nas deli od vodonične bombe." Ona otvori vrata. Svetlosti u apartmanu se upališe, mekane, magličaste.
<BR>&nbsp;&nbsp;&nbsp;&nbsp;&nbsp;Blistava munja svetlosti zapalaca kroz postojanje i nestade; Čak, zaslepljen, poče čkiljiti, a onda vide da na sredini sobe stoji, sa foto-aparatom u rukama, jedan čovek koga je on prepoznao. Prepoznao, ali mu se nije obradovao.
<BR>&nbsp;&nbsp;&nbsp;&nbsp;&nbsp;"Zdravo, Čak", reče Bob Alfson.
<BR>&nbsp;&nbsp;&nbsp;&nbsp;&nbsp;"Ko je ovaj?" upita Džoan. "I zašto nas je slikao?"
<BR>&nbsp;&nbsp;&nbsp;&nbsp;&nbsp;Alson reče: "Ostanite smireni, gospođice Trieste. Ja sam advokat supruge vašeg ljubavnika; nama je potreban dokazni materijal za sudsku raspravu koja, uzgred rečeno..." On baci pogled na Čaka. "Koja je već upisana u kalendar Suda, zakazana za predstojeći ponedeljak u deset sati pre podne, u sudnici sudije Brizolare." Osmehnuo se. "Ubrzali smo proces; tvoja žena želi da se stvar svrši što je moguće pre."
<BR>&nbsp;&nbsp;&nbsp;&nbsp;&nbsp;"Ispadaj napolje iz ovog stana, ti", reče Čak.
<BR>&nbsp;&nbsp;&nbsp;&nbsp;&nbsp;Polazeći ka vratima, Alfson reče: "Veoma rado. Ovaj film koji ja upotrebljavam - siguran sam da si u CIA imao posla s njim; skup je, ali koristan." On objasni i Čaku i Džoani. "Napravio sam Agfom snimak, potencirani. Poznato vam je? Ono što sada imam u ovom fotoaparatu nije vaš izgled od pre nekoliko trenutaka, nego prizor onoga što ćete vi raditi u ovom stanu kroz pola sata. Mislim da će to sudiju Brizolaru zanimati još više."
<BR>&nbsp;&nbsp;&nbsp;&nbsp;&nbsp;"Ništa se ovde neće događati u sledećih pola sata", reče Čak, "jer ja sad odlazim." Progura se pored advokata i iskorači u hodnik; mora se udaljiti sa ovog mesta, što pre.
<BR>&nbsp;&nbsp;&nbsp;&nbsp;&nbsp;"Mislim da tu grešiš", reče Alfson. "Mislim da će se na filmu naći nešto vredno. Uostalom, šta te briga? To je samo jedno tehničko sredstvo, koje će pomoći tvojoj ženi da lakše postigne razvod; mora se formalno prezentirati neki dokazni materijal. Ne vidim da ćeš ti tu stradati nešto."
<BR>&nbsp;&nbsp;&nbsp;&nbsp;&nbsp;Čak se okrete ka njemu, sav u zabuni. "Ovako kršiti nečiju privatnost..."
<BR>&nbsp;&nbsp;&nbsp;&nbsp;&nbsp;"Ma, ti znaš da nikakva privatnost ne postoji već pedeset godina", reče Alfson. "Pa, zaposlen si u jednoj od obaveštajnih službi; nemoj mene farbati, Ritersdorfe." On pođe hodnikom, pored Čaka, ležerno do lifta. "Ako želiš jedan primerak fotografije..."
<BR>&nbsp;&nbsp;&nbsp;&nbsp;&nbsp;"Ne", reče Čak. Stajao je i gledao advokata sve dok ovaj ne iščeze sa vidika.
<BR>&nbsp;&nbsp;&nbsp;&nbsp;&nbsp;Džoan reče: "Kad je već tako ispalo, bar uđi. On to već ima na snimku." Držala je otvorena ulazna vrata stana; posle nekog vremena on uđe, nerado. "Ovo što je on uradio je ilegalno, dabome. Ali, ipak se takve stvari stalno koriste pred sudom." Ona ode u kuhinju i poče spremati pića; čuo je zveckanje čaša. "Jesi za jedan merku-pomrač? Imam punu bocu."
<BR>&nbsp;&nbsp;&nbsp;&nbsp;&nbsp;"Bilo šta", reče Čak grubo.
<BR>&nbsp;&nbsp;&nbsp;&nbsp;&nbsp;Džoan mu donese piće i on ga prihvati refleksno.
<BR>&nbsp;&nbsp;&nbsp;&nbsp;&nbsp;Vratiću ja njoj za ovo, odluči Čak. Odluka je doneta: borim se za goli život.
<BR>&nbsp;&nbsp;&nbsp;&nbsp;&nbsp;"Tako si se nešto smračio", reče Džoan. "Stvarno te je uznemirila ova zaseda čoveka sa potencio-foto-aparatom, zar ne? Kako riškaju po našem životu! Počeo je Teciostriga, a sad, upravo kad smo..."
<BR>&nbsp;&nbsp;&nbsp;&nbsp;&nbsp;"Još i sad postoje mogućnosti", reče Čak, "da čovek nešto uradi u tajnosti. Nešto o čemu niko drugi neće saznati ništa."
<BR>&nbsp;&nbsp;&nbsp;&nbsp;&nbsp;"Na primer šta?"
<BR>&nbsp;&nbsp;&nbsp;&nbsp;&nbsp;On ne reče ništa. Nastavi da pijucka.
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
