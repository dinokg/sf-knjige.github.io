<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7. PATROLDŽIJA
<P>&nbsp;&nbsp;&nbsp;&nbsp;&nbsp;Rik je video kako je Pekar poginuo, video ga je kako se nemo srušio, kada mu je grudni koš bio smrskan i pougljenisan te pretvoren u zadimljenu ruševinu, pošto ga je prethodno pogodio prigušeni hitac blastera. Bio je to prizor koji je u njemu zaglušio gotovo sve što mu je prethodilo, i gotovo sve što je potom usledilo.
<BR>&nbsp;&nbsp;&nbsp;&nbsp;&nbsp;Nejasno se sećao patroldžije koji je prilazio, a potom nemo ali nedvosmisleno jasnim pokretom stao da izvlači oružje. Pekar je podigao pogled i pokušao da izgovori poslednju reč, ali nije za to imao vremena. Kada je zločin već bio počinjen, Rik oseti kako mu krv kulja u uši, dok je gomila oko njega divlje vrištala i komešala se, otičući u svim pravcima poput nabujale reke.
<BR>&nbsp;&nbsp;&nbsp;&nbsp;&nbsp;Na trenutak to je potrlo sva poboljšanja koja je Rikov um postigao za ovih nekoliko poslednjih časova provedenih u snu. Patroldžija je počeo da se probija ka njemu, nalećući na vrišteće muškarce i žene kao da predstavljaju lepljivo more od blata kroz koje će morati s mukom da prodre. Rika i Lonu zahvati struja i ponese. Kada su se iznad njih pojavila leteća kola patroldžija, već su se stvorili vrtlozi i poodstruje, koji su zaokretali i podrhtavali. Valona je požurivala Rika napred, ka predgrađima Grada. Izvesno vreme on se ponašao poput jučerašnjeg zaplašenog deteta, ni najmanje nalik na onog gotovo odraslog muškarca od tog jutra.
<BR>&nbsp;&nbsp;&nbsp;&nbsp;&nbsp;Tog jutra se probudio u sivilu zore koje nije mogao da vidi iz sobe bez prozora u kojoj je spavao. Ostao je dugo da leži, proučavajući svoj um. Tokom te noći jedan njegov deo je zacelio; nešto se spojilo u celinu. To se spremalo još od onog trenutka, pre dva dna, kada je počeo da se 'seća'. Proces je potrajao čitavog prethodnog dana. Putovanje u Gornji Grad i biblioteku, napad na patroldžiju i beg koji je usledio, te susret sa Pekarom... sve je to na njega delovalo poput fermenta. Uvenule niti njegova uma koje su tako dugo bile uspavane odjednom su se zategle i ispravile, primorane na bolnu aktivnost, a sada, pošto se ispavao, nešto je oko njih lagano pulsiralo.
<BR>&nbsp;&nbsp;&nbsp;&nbsp;&nbsp;Razmišljao je o svemiru i o zvezdama o neizmernim samotnim prostorima i velikoj tišini.
<BR>&nbsp;&nbsp;&nbsp;&nbsp;&nbsp;Na kraju je okrenuo glavu u stranu i pozvao: "Lona?"
<BR>&nbsp;&nbsp;&nbsp;&nbsp;&nbsp;Istog časa se probudila, podigla na lakat i zagledala u njegovom pravcu.
<BR>&nbsp;&nbsp;&nbsp;&nbsp;&nbsp;"Rik?"
<BR>&nbsp;&nbsp;&nbsp;&nbsp;&nbsp;"Ovde sam, Lona."
<BR>&nbsp;&nbsp;&nbsp;&nbsp;&nbsp;"Je li ti dobro?"
<BR>&nbsp;&nbsp;&nbsp;&nbsp;&nbsp;"Svakako." Nije mogao da obuzda svoje uzbuđenje. "Osećam se izvrsno, Lona. Čuj! Još se nečeg sećam. Bio sam u brodu i znam tačno..."
<BR>&nbsp;&nbsp;&nbsp;&nbsp;&nbsp;Ali ona ga nije slušala. Navukla je haljinu i leđima okrenuta prema njemu poravnala šav s prednje strane, a zatim nervozno stala da provlači kaiš.
<BR>&nbsp;&nbsp;&nbsp;&nbsp;&nbsp;Zatim mu je prišla na prstima. "Nisam htela da zaspim, Rik. Pokušala sam da ostanem budna."
<BR>&nbsp;&nbsp;&nbsp;&nbsp;&nbsp;Rik oseti kako njena nervoza prelazi i na njega i on upita: "Nešto nije u redu?"
<BR>&nbsp;&nbsp;&nbsp;&nbsp;&nbsp;"Pst, nemoj govoriti tako glasno. Sve je u redu."
<BR>&nbsp;&nbsp;&nbsp;&nbsp;&nbsp;"Gde je varošanin?"
<BR>&nbsp;&nbsp;&nbsp;&nbsp;&nbsp;"Nije ovde. Morao je... morao je da ode. Zašto ne odspavaš još malo, Rik?"
<BR>&nbsp;&nbsp;&nbsp;&nbsp;&nbsp;On odgurnu njenu ruku kojom je htela da ga smiri. "Sasvim mi je dobro. Ne želim da spavam. Želeo sam varošaninu da ispričam o mom brodu."
<BR>&nbsp;&nbsp;&nbsp;&nbsp;&nbsp;Ali varošanina nije bilo, a Valona nije htela da ga sasluša. Rik klonu i po prvi put oseti da mu Valona ide na živce. Odnosila se prema njemu kao da je dete, a on je počeo da se oseća poput muškarca.
<BR>&nbsp;&nbsp;&nbsp;&nbsp;&nbsp;U sobu prodre svetlost, a sa njom i krupni Pekar. Rik stade da žmirka, i na trenutak se uplaši. Uopšte se nije usprotivio kada mu je Valona zaštitnički prebacila ruku preko ramena.
<BR>&nbsp;&nbsp;&nbsp;&nbsp;&nbsp;Pekarove debele usne razvukoše se u osmeh. "Poranili ste", primeti on.
<BR>&nbsp;&nbsp;&nbsp;&nbsp;&nbsp;Nijedno od njih mu ništa ne odgovori.
<BR>&nbsp;&nbsp;&nbsp;&nbsp;&nbsp;"Baš dobro", dodade Pekar. "Danas se selite."
<BR>&nbsp;&nbsp;&nbsp;&nbsp;&nbsp;Valonina usta bila su suva. "Nećete nas predati patroldžijama?" upita ona.
<BR>&nbsp;&nbsp;&nbsp;&nbsp;&nbsp;Setila se načina na koji je posmatrao Rika pošto je varošanin otišao. I sada je gledao u Rika; samo u Rika.
<BR>&nbsp;&nbsp;&nbsp;&nbsp;&nbsp;"Ne, neću vas predati patroldžijama", potvrdi on. "Obavešteni su pravi ljudi i bićete doista bezbedni."
<BR>&nbsp;&nbsp;&nbsp;&nbsp;&nbsp;Otišao je, a kada se ubrzo potom vratio doneo je hranu, odeću i dva lavora vode. Odeća je bila nova, ali njima potpuno nepoznatog izgleda.
<BR>&nbsp;&nbsp;&nbsp;&nbsp;&nbsp;Posmatrao ih je dok su jeli i govorio, objašnjavajući im: "Dobićete nova imena i nove podatke. Morate dobro da pratite šta vam govorim i ništa od toga ne smete zaboraviti. Vi niste Florinijanci, razumete li? Vi ste brat i sestra sa planete Voteks. Bili ste u poseti Florini..."
<BR>&nbsp;&nbsp;&nbsp;&nbsp;&nbsp;Nastavio je da nabraja pojedinosti, da postavlja pitanja i sluša odgovore.
<BR>&nbsp;&nbsp;&nbsp;&nbsp;&nbsp;Rik je bio zadovoljan što je mogao da pokaže da mu se sećanje popravilo i da brzo uči, ali Valonine oči bile su tamne od brige.
<BR>&nbsp;&nbsp;&nbsp;&nbsp;&nbsp;Pekaru to nije promaklo i on se obrati devojci: "Ako mi daš i najmanji povod njega ću samog poslati na put, a tebe ću ostaviti."
<BR>&nbsp;&nbsp;&nbsp;&nbsp;&nbsp;Valona je ravnomerno stiskala i opuštala svoje snažne zgrčene šake. "Neću praviti neprilike."
<BR>&nbsp;&nbsp;&nbsp;&nbsp;&nbsp;Jutro beše već dobro poodmaklo pre no što Pekar ustade i dobaci im: "Hajdemo!"
<BR>&nbsp;&nbsp;&nbsp;&nbsp;&nbsp;Na kraju im je još zavukao male crne listove od mekane veštačke kože u džepove na grudima.
<BR>&nbsp;&nbsp;&nbsp;&nbsp;&nbsp;Kada su se jednom našli napolju, Rik u čudu stade razgledati ono što je mogao da vidi od sebe. Nije znao da odeća može biti tako komplikovana. Pekar mu je pomogao da je navuče, ali ko će mu pomoći da je skine? Valona uopšte nije ličila na devojku sa farme. Čak su joj i noge bile prekrivene tankim materijalom, a cipele su joj na peti bile izdignute tako da je morala pažljivo da održava ravnotežu dok je hodala.
<BR>&nbsp;&nbsp;&nbsp;&nbsp;&nbsp;Prolaznici su počeli da se okupljaju, da zure i sramežljivo se došaptavaju, da dovikuju jedni druge. Uglavnom su se oko njih okupljala deca, te žene sa pijace i odrpani zabušanti. Pekar kao da je sasvim zaboravio na njih. Držao je u ruci debeo štap koji bi se povremeno, naizgled slučajno, našao među nogama onih koji bi se suviše približili.
<BR>&nbsp;&nbsp;&nbsp;&nbsp;&nbsp;A onda, na jedva nekih stotinu jardi od pekare i posle samo jednog zaokreta, spoljašnji rubovi gomile koja ih je okruživala uzbuđeno stadoše da se razmiču i Rik ugleda crnosivu uniformu nekog patroldžije. I dogodilo se. Oružje, pucanj, i ponovo divlji trk. Da li je uopšte u poslednje vreme ijedan trenutak proveo ne misleći na strah, ijedan trenutak kada se senka patroldžije nije nadnosila nad njim?
<BR>&nbsp;&nbsp;&nbsp;&nbsp;&nbsp;Našli su se u blatištu jedne od spoljašnjih oblasti Grada. Valona je užurbano dahtala; na njenoj novoj haljini nazirale su se mokre mrlje od znoja.
<BR>&nbsp;&nbsp;&nbsp;&nbsp;&nbsp;"Ne mogu više da trčim!" prodahta Rik.
<BR>&nbsp;&nbsp;&nbsp;&nbsp;&nbsp;"Moramo."
<BR>&nbsp;&nbsp;&nbsp;&nbsp;&nbsp;"Ali ne ovako. Slušaj." On se snažno povuče unazad, opirući se devojčinom stisku. "Saslušaj me."
<BR>&nbsp;&nbsp;&nbsp;&nbsp;&nbsp;Strah i panika su ga polako napuštali.
<BR>&nbsp;&nbsp;&nbsp;&nbsp;&nbsp;"Zašto ne učinimo upravo ono što je Pekar od nas tražio da učinimo?" upita on.
<BR>&nbsp;&nbsp;&nbsp;&nbsp;&nbsp;"Otkuda znaš šta je on od nas hteo?" odvrati ona. Bila je preplašena. Želela je da se dalje kreće.
<BR>&nbsp;&nbsp;&nbsp;&nbsp;&nbsp;"Trebalo je da se ponašamo kao da smo došli s nekog drugog sveta i zato nam je dao ovo", objasni on. Rik je bio uzbuđen. Iz džepa je izvukao mali pravougaonik, zagledao se u jednu pa u drugu stranu, pa pokušao da ga otvori kao da je kakva knjižica.
<BR>&nbsp;&nbsp;&nbsp;&nbsp;&nbsp;Nije uspeo. Sastojao se od jednog jedinog lista. Opipao je ivice, a kada su mu se prsti sreli na jednom od uglova začuo je, ili bolje rečeno osetio, da je nešto popustilo; i ona strana koja je bila okrenuta prema njemu postala je iznenada mlečnobela. Sitno ispisane reči na novoj površini bilo je teško razabrati, mada je pažljivo počeo da nazire slogove.
<BR>&nbsp;&nbsp;&nbsp;&nbsp;&nbsp;"Ovo je pasoš", konačno zaključi.
<BR>&nbsp;&nbsp;&nbsp;&nbsp;&nbsp;"Šta je to?"
<BR>&nbsp;&nbsp;&nbsp;&nbsp;&nbsp;"Nešto što će nam omogućiti da odemo odavde." Bio je ubeđen da je tako. Ta reč mu je jednostavno pala na pamet.
<BR>&nbsp;&nbsp;&nbsp;&nbsp;&nbsp;Jedna jedina reč, 'pasoš', i to tek tako. "Zar ne shvataš? Želeo je da napustimo Florinu. Brodom. Pa, učinimo to."
<BR>&nbsp;&nbsp;&nbsp;&nbsp;&nbsp;Ona se pobuni. "Ne. Njega su zaustavili. Ubili su ga. Ne možemo, Rik, ne možemo."
<BR>&nbsp;&nbsp;&nbsp;&nbsp;&nbsp;Ali njemu se žurilo. Gotovo je zaplitao jezikom dok joj je govorio. "Ali to će biti najbolje. Oni neće očekivati da učinimo tako nešto. A nećemo ni otići na brod kojim je on želeo da odemo. Taj će biti pod prismotrom. Poći ćemo na neki drugi. Bilo koji drugi."
<BR>&nbsp;&nbsp;&nbsp;&nbsp;&nbsp;Brod. Bilo koji brod. Te reči su mu odzvanjale u ušima. Uopšte ga nije bilo briga da li je njegova ideja dobra ili ne. Želeo je da se nađe na brodu. Želeo je da bude u svemiru.
<BR>&nbsp;&nbsp;&nbsp;&nbsp;&nbsp;"Molim te, Lona!"
<BR>&nbsp;&nbsp;&nbsp;&nbsp;&nbsp;Ona najzad pristade. "U redu. Ako stvarno tako misliš. Znam gde se nalazi svemirska luka. Kada sam bila mala imali smo običaj da za slobodnih dana ponekad odemo donde i iz daljine posmatramo poletanje brodova."
<BR>&nbsp;&nbsp;&nbsp;&nbsp;&nbsp;Ponovo su krenuli, a Rik je osećao tek neznatnu nelagodnost koja mu se uzalud javljala na pragu svesti. Neko sećanje iz bliske, a ne iz daleke prošlosti; nešto čega bi trebalo da se seti, a nije mogao; jednostavno, nije mogao. Nešto.
<BR>&nbsp;&nbsp;&nbsp;&nbsp;&nbsp;Ipak, potisnuo je tu nelagodnost misleći na brod koji ih je čekao.
<BR>&nbsp;&nbsp;&nbsp;&nbsp;&nbsp;Florinijanac na ulaznim vratima ispunio je svoju mericu uzbuđenja za taj dan, ali to je bilo posredno uzbuđenje. Kolale su unaokolo neproverene priče o prethodnoj večeri u kojima su se pominjali napadnuti patroldžija i odvažna bekstva. Do jutra priča je dobila u ozbiljnosti i šaputalo se i o ubijenim patroldžijama.
<BR>&nbsp;&nbsp;&nbsp;&nbsp;&nbsp;Nije se usuđivao da napusti svoje mesto, ali je istezao vrat i posmatrao vazdušna kola kako prolaze, namrgođene patroldžije kako odlaze i odlaze sve dok njihov broj u svemirskoj luci nije bio sveden gotovo na nulu.
<BR>&nbsp;&nbsp;&nbsp;&nbsp;&nbsp;Pomislio je kako sigurno pune Grad patroldžijama, te se odjednom uplašio i osetio pijani zanos. Zašto bi trebalo da ga raduje pomisao na poubijane patroldžije? Nikada mu nisu dosađivali. Bar ne mnogo. Imao je dobar posao. Nije on bio nikakav glupavi seljak.
<BR>&nbsp;&nbsp;&nbsp;&nbsp;&nbsp;Ali ipak je bio sretan.
<BR>&nbsp;&nbsp;&nbsp;&nbsp;&nbsp;Jedva da je uopšte imao vremena da pred sobom primeti par kome je očigledno bilo neprijatno i koji se znojio u neobičnoj odeći koja ih je već na prvi pogled svrstavala u red stranaca. Žena je proturila pasoš kroz prorez.
<BR>&nbsp;&nbsp;&nbsp;&nbsp;&nbsp;Pogledao je nju, pasoš, listu rezervacija. Pritisnuo je odgovarajuće dugme i dve providne trake filma izleteše pred njih.
<BR>&nbsp;&nbsp;&nbsp;&nbsp;&nbsp;"Prođite", dobaci im on nestrpljivo. "Obavijte ih oko zglavaka i produžite."
<BR>&nbsp;&nbsp;&nbsp;&nbsp;&nbsp;"Koji je naš brod?" upita žena učtivim šapatom.
<BR>&nbsp;&nbsp;&nbsp;&nbsp;&nbsp;To mu se dopalo. Retki su bili stranci u florinijanskoj svemirskoj luci. Poslednjih godina ih je bilo sve manje i manje. Ali kada bi se pojavili, onda to nisu bili ni patroldžije ni Vlastelini. Izgleda da nisu shvatili da je samo Florinijanac, te su mu se učtivo obraćali.
<BR>&nbsp;&nbsp;&nbsp;&nbsp;&nbsp;Osećao se kao da je porastao za dva inča i stoga ljubazno odgovori: "Naći ćete ga na doku broj 17, gospođo. Želim vam ugodan put do Voteksa." Izgovorio je to u visokom stilu.
<BR>&nbsp;&nbsp;&nbsp;&nbsp;&nbsp;Zatim se vratio ponovnom zivkanju prijatelja u Gradu, kako bi došao do novih obaveštenja; pokušavao je, istovremeno, da uhvati neki razgovor preko energetskog snopa u Gornjem Gradu.
<BR>&nbsp;&nbsp;&nbsp;&nbsp;&nbsp;Prošlo je dosta časova pre no što je uvideo da je počinio užasnu grešku.
<BR>
<BR>&nbsp;&nbsp;&nbsp;&nbsp;&nbsp;"Lona!" uzviknu Rik.
<BR>&nbsp;&nbsp;&nbsp;&nbsp;&nbsp;Povukavši je za lakat, on hitro pokaza prstom i prošapta: "Onaj tamo!"
<BR>&nbsp;&nbsp;&nbsp;&nbsp;&nbsp;Valona sumnjičavo pogleda prema pokazanom joj brodu. Bio je mnogo manji nego onaj na doku 17, za koji su imali karte. Izgledao je nekako sav uglačan. Četiri vazdušne komore zjapile su otvorene, isto kao i glavni ulaz iz koga se, poput isplaženog jezika, sve do tla protezala rampa.
<BR>&nbsp;&nbsp;&nbsp;&nbsp;&nbsp;"Provetravaju ga", reče Rik. "Obično putničke brodove provetravaju pre poletanja kako bi se oslobodili nagomilanog mirisa kiseonika iz boca, koje služe za višekratnu upotrebu."
<BR>&nbsp;&nbsp;&nbsp;&nbsp;&nbsp;Valona je zurila u njega. "Otkud ti to znaš?"
<BR>&nbsp;&nbsp;&nbsp;&nbsp;&nbsp;Rik oseti kako mu se grudi nadimaju od taštine. "Jednostavno znam. Znaš, sada u njemu sigurno nema nikoga. Neće nam baš biti ugodno na svoj toj promaji."
<BR>&nbsp;&nbsp;&nbsp;&nbsp;&nbsp;On se s nelagodnošću osvrnu oko sebe. "Mada ne znam zbog čega ovde ima tako malo ljudi. Da li je ovako bilo i kada si ti dolazila da posmatraš poletanja?"
<BR>&nbsp;&nbsp;&nbsp;&nbsp;&nbsp;Valona pomisli kako nije, ali malo čega se sećala. Sećanje na detinjstvo bilo je tako daleko.
<BR>
<BR>&nbsp;&nbsp;&nbsp;&nbsp;&nbsp;Dok su drhtavim nogama prelazili preko rampe, nigde u blizini se nije pojavio nijedan patroldžija. Jedino su primetili civilne službenike koji su išli svojim poslom i iz daljine izgledali veoma sitni.
<BR>&nbsp;&nbsp;&nbsp;&nbsp;&nbsp;Kada su stupili u unutrašnjost preseče ih snažno strujanje vazduha, a Valoni se haljina priljubi uz stomak tako da je morala da spusti ruke kako bi je pridržala da se ne podigne uvis.
<BR>&nbsp;&nbsp;&nbsp;&nbsp;&nbsp;"Je li uvek ovako?" upita ona. Nikada ranije nije bila ni na jednom svemirskom brodu; nikada nije ni sanjala da će se naći na nekom. Čvrsto je skupila usne, dok joj je srce divlje lupalo.
<BR>&nbsp;&nbsp;&nbsp;&nbsp;&nbsp;"Nije", odvrati Rik. "Samo za vreme provetravanja."
<BR>&nbsp;&nbsp;&nbsp;&nbsp;&nbsp;Radosno je prolazio čvrstim metalnim prolazima, žudno ispitujući prazne prostorije.
<BR>&nbsp;&nbsp;&nbsp;&nbsp;&nbsp;"Ovamo", pozva je on. Bila je to kuhinja.
<BR>&nbsp;&nbsp;&nbsp;&nbsp;&nbsp;Govorio je užurbano. "Voda je važna. Dosta dugo možemo da izdržimo bez hrane. Ali ne i bez vode."
<BR>&nbsp;&nbsp;&nbsp;&nbsp;&nbsp;Stao je da pretura po urednim i zbijenim ormanićima sa posuđem, i na kraju se pojavio sa jednim velikim kontejnerom koji je imao i slavinu. Osvrnuo se unaokolo tražeći brodsku slavinu, mrmljajući bez daha molitvu da nisu zaboravili da napune rezervoare sa vodom, a zatim je s olakšanjem razvukao usta u osmeh kada se začuo nežni zvuk pumpi i pojavio postojani mlaz tečnosti.
<BR>&nbsp;&nbsp;&nbsp;&nbsp;&nbsp;"A sada uzmi nekoliko konzervi. Ne suviše. Ne želimo da primete."
<BR>&nbsp;&nbsp;&nbsp;&nbsp;&nbsp;Rik se očajnički trudio da dođe do nekog novog otkrića. Ponovo je tragao za nečkim čega ni sam nije mogao da se seti. Povremeno je još nailazio na te provalije u mislima koje je kukavički izbegavao, poričući i samo njihovo postojanje.
<BR>&nbsp;&nbsp;&nbsp;&nbsp;&nbsp;Pronašao je jednu malu prostoriju namenjenu za držanje protivpožarne opreme, medicinske i hiruške zalihe u slučaju nužde i opreme za zavarivanje.
<BR>&nbsp;&nbsp;&nbsp;&nbsp;&nbsp;Zatim pomalo neubedljivo objasni: "Neće ovamo zalaziti, sem u hitnim slučajevima. Bojiš li se, Lona?"
<BR>&nbsp;&nbsp;&nbsp;&nbsp;&nbsp;"S tobom se neću plašiti, Rik", odvrati ona ponizno. Pre dva dna, ne, pre dvanaest časova, stvari su izgledale sasvim drugačije. Ali ovde na brodu, usled izvesne promene u ličnosti u koju nije zalazila, Rik je postao odrasli muškarac, a ona je bila dete.
<BR>&nbsp;&nbsp;&nbsp;&nbsp;&nbsp;"Nećemo moći da palimo svetlo", reče on, "jer bi primetili pojačanu potrošnju energije; a što se tiče toaleta, moraćemo da čekamo da pođu na počinak, te da pokušamo da se provučemo pored noćne posade."
<BR>&nbsp;&nbsp;&nbsp;&nbsp;&nbsp;Strujanje vazduha iznenada prestade. Više im svojih hladnim dahom nije dodirivao obraze, a zamenilo ga je nežno, postojano zujanje koje je dopiralo iz daljine, da bi zatim prestalo i ustupilo mesto tišini.
<BR>&nbsp;&nbsp;&nbsp;&nbsp;&nbsp;"Uskoro će se ukrcati", objasni Rik, "a onda ćemo krenuti put svemira."
<BR>&nbsp;&nbsp;&nbsp;&nbsp;&nbsp;Valona nikada ranije nije videla takvu radost na Rikovom licu. Bio je poput ljubavnika koji kreće na sastanak sa svojom dragom.
<BR>
<BR>&nbsp;&nbsp;&nbsp;&nbsp;&nbsp;Ako se Rik tog jutra osećao poput muškarca, sada je bio div čije su se ruke raširile da obujme Galaksiju. Zvezde su bile njegovi klikeri, a magline paučina koju je otklanjao jednim pokretom ruke.
<BR>&nbsp;&nbsp;&nbsp;&nbsp;&nbsp;Nalazio se na brodu! Sećanja su mu neprestano navirala, potiskujući ona nedavna, kako bi dobila na prostoru. Polako je zaboravljao kirtska polja, mlin i Valonu koja mu je pevušila u tami. Predstavljali su samo trenutke prekida u ustrojstvu koje mu se sada vraćalo oparanih ivica što su se, međutim, ponovo lagano ištrikavale.
<BR>&nbsp;&nbsp;&nbsp;&nbsp;&nbsp;Za sve to bio je zaslužan brod!
<BR>&nbsp;&nbsp;&nbsp;&nbsp;&nbsp;Da su ga samo ranije smestili na neki brod ne bi morao toliko da čeka da mu se spaljene ćelije mozga oporave!
<BR>&nbsp;&nbsp;&nbsp;&nbsp;&nbsp;On se nežno obrati Valoni u tami. "Ne brini. Osetićeš vibracije i čuti buku motora. Osetićeš i veliki pritisak. To je od ubrzanja."
<BR>&nbsp;&nbsp;&nbsp;&nbsp;&nbsp;Nije postojala nijedna jednostavna florinijanska reč koja je označavala taj pojam, tako da on upotrebi jednu drugu reč umesto nje, reč koje se sasvim lako setio. Valona ga nije razumela.
<BR>&nbsp;&nbsp;&nbsp;&nbsp;&nbsp;"Hoće li boleti?" upita ga.
<BR>&nbsp;&nbsp;&nbsp;&nbsp;&nbsp;"Osećaćeš se neprijatno", odgovori on, "zato što nemamo nikakav antiakceleratorski uređaj koji bi podigao pritisak; međutim, to neće dugo potrajati. Samo ti stoj leđima oslonjena o ovaj zid, a kada osetiš da te nešto gura ka njemu, opusti se. Vidiš, upravo počinje." Odabrao je pravi zid, i dok je rasla buka koju su stvarali hiperatomski potisci, postojalo je lagano jasno da se sila teže pomerila, tako da je nekadašnji uspravni zid sada postajao sve više i više dijagonalan.
<BR>&nbsp;&nbsp;&nbsp;&nbsp;&nbsp;Valona zacvile, a zatim zaćuta teško dišući. U grlima ih je greblo pošto su im se grudi, nezaštićene remenjem i hidrauličnim štitnicima, napinjale da omoguće plućima da udahnu makar malo vazduha.
<BR>&nbsp;&nbsp;&nbsp;&nbsp;&nbsp;Rik je uspeo da dahćući procedi nekoliko reči, bilo kojih reči kojima će Valoni staviti do znanja da je pored nje i osloboditi je užasnog straha od nepoznatog za koji je znao da je proždire. Bio je to samo brod; samo jedan divan brod; ali ona nikad ranije nije bila na brodu.
<BR>&nbsp;&nbsp;&nbsp;&nbsp;&nbsp;"Postoji još i skok", objasni joj on, "razume se, kada se prolazi kroz hipersvemir i kada se odjednom prevaljuju i najveće razdaljine između zvezda. To nećeš ni primetiti. Nećeš ni biti svesna kada do toga dođe. Nije to ništa u poređenju s ovim. Samo osetiš laki grč unutra i gotovo." Izgovarao je reči po slogovima, kao da reži. Trebalo mu je dosta vremena da sve ovo izrekne.
<BR>&nbsp;&nbsp;&nbsp;&nbsp;&nbsp;Sa njihovih grudi se lagano podiže sva težina, a nevidljivi lanac kojim su bili prikovani za zid rasteže se i spade. Oni dahćući padoše na pod.
<BR>&nbsp;&nbsp;&nbsp;&nbsp;&nbsp;"Jeste li povređeni, Rik?" upita konačno Valona.
<BR>&nbsp;&nbsp;&nbsp;&nbsp;&nbsp;"Ja, povređen?" Pođe mu, čak, za rukom da se i nasmeje. Još nije u potpunosti povratio dah, ali se nasmeja pri samoj pomisli na to da bi on mogao biti povređen na nekom brodu.
<BR>&nbsp;&nbsp;&nbsp;&nbsp;&nbsp;"Jednom prilikom sam godinama živeo na brodu", primeti on. "Mesecima se ne bih spuštao ni na jednu planetu."
<BR>&nbsp;&nbsp;&nbsp;&nbsp;&nbsp;"Zašto?" upita ga ona.
<BR>&nbsp;&nbsp;&nbsp;&nbsp;&nbsp;Rik, međutim, nije mogao da se seti. Jednostavno se tako ponašao. Bilo mu je mrsko da se spušta na planete. Zbog nečega je morao da ostaje u svemiru, ali nije mogao da se seti zbog čega. Ponovo se našao pred provalijom.
<BR>&nbsp;&nbsp;&nbsp;&nbsp;&nbsp;"Bio sam na zadatku", konačno odgovori.
<BR>&nbsp;&nbsp;&nbsp;&nbsp;&nbsp;"Da", prihvati ona. "Ispitivao si Ništa."
<BR>&nbsp;&nbsp;&nbsp;&nbsp;&nbsp;"Tako je." Bio je zadovoljan. "Upravo time sam se bavio. Znaš li šta to znači?"
<BR>&nbsp;&nbsp;&nbsp;&nbsp;&nbsp;"Ne znam."
<BR>&nbsp;&nbsp;&nbsp;&nbsp;&nbsp;Nije očekivao da će ga shvatiti, ali imao je potrebu da priča. Morao je da otkrije svoja sećanja, da pijano uživa u činjenici da je u stanju da prizove stvari iz prošlosti na i najmanji mig mentalnog prsta.
<BR>&nbsp;&nbsp;&nbsp;&nbsp;&nbsp;"Vidiš", započe on, "sve u Vaseljeni sastoji se od stotina različitih vrsta supstanci. Mi te supstance nazivamo elementima. Gvožđe i bakar su elementi."
<BR>&nbsp;&nbsp;&nbsp;&nbsp;&nbsp;"Mislila sam da su metali."
<BR>&nbsp;&nbsp;&nbsp;&nbsp;&nbsp;"I jesu, ali su i elementi. Kao što su i kiseonik, vodonik, ugljenik i paladijum. Najvažniji od svih su vodonik i helijum. Oni su najjednostavniji i najrasprostranjeniji."
<BR>&nbsp;&nbsp;&nbsp;&nbsp;&nbsp;"Nikada za nih nisma čula", primeti zamišljeno Valona.
<BR>&nbsp;&nbsp;&nbsp;&nbsp;&nbsp;"Dvadeset pet procenata Vaseljene sastoji se od vodonika, a preostali deo uglavnom od helijuma. Čak i svemir."
<BR>&nbsp;&nbsp;&nbsp;&nbsp;&nbsp;"Jednom mi je neko rekao", užurba se Valona, "da je svemir vakuum. Rekoše mi, još, da to znači kako tamo nema ničega. Je li to pogrešno?"
<BR>&nbsp;&nbsp;&nbsp;&nbsp;&nbsp;"Ne u potpunosti. Samo nema gotovo ničega. Ali vidiš, ja sam bio istraživač svemira, što znači da sam putovao kroz prostor i skupljao krajnje neznatne količine elemenata, a potom ih ispitivao. Što znači da sam određivao koliko je bilo vodonika, koliko helijuma, a koliko drugih elemenata."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"E, pa to je vrlo složeno. Znaš, elementi nisu ravnomerno raspoređeni u svemiru. U pojedinim oblastima ima malo više helijuma nego što je to uobičajeno; u drugim malo više natrijuma nego što je to uobičajeno; i tako dalje. Ova područja, u kojima se javlja pretek nekog elementa, krivudaju kroz svemir poput struja. Tako ih i zovu. Svemirske struje. Važno je znati kako su te struje raspoređene, jer bi to moglo objasniti i kako je Vaseljena nastala i kako se razvijala."
<BR>&nbsp;&nbsp;&nbsp;&nbsp;&nbsp;"Kako se to može time objasniti?"
<BR>&nbsp;&nbsp;&nbsp;&nbsp;&nbsp;Rik je oklevao. "Niko to ne zna tačno."
<BR>&nbsp;&nbsp;&nbsp;&nbsp;&nbsp;Požurio je dalje, posramljen što ovo ogromno skladište znanja koje je ponovo postalo dostupno njegovom umu tako lako može da bude saterano u ćorsokak označen sa 'nepoznato' i to pitanjima jedne... jedne... Iznenada mu sinu da je Valona, konačno, samo jedna seljanka sa Florine.
<BR>&nbsp;&nbsp;&nbsp;&nbsp;&nbsp;"Zatim, opet", nastavi on, "u svim oblastima Galaksije nailazimo na veću ili manju gustoću i debljinu ovog svemirskog gasa. Ona je različita na različitim mestima i mi moramo tačno znati kolika je, da bismo omogućili brodovima da tačno proračunaju kako da naprave skok kroz hipersvemir. To je nalik na..." Glas mu odjednom zamuče.
<BR>&nbsp;&nbsp;&nbsp;&nbsp;&nbsp;Valona se ukoči i stade da očekuje da on nastavi, ali je usledila samo tišina. Glas joj hrapavo zazvučao u potpunoj tami.
<BR>&nbsp;&nbsp;&nbsp;&nbsp;&nbsp;"Rik? Šta nije u redu Rik?"
<BR>&nbsp;&nbsp;&nbsp;&nbsp;&nbsp;I dalje je vladala tišina. Ščepala ga je šakama za ramena i stala da ga trese. "Rik! Rik!"
<BR>&nbsp;&nbsp;&nbsp;&nbsp;&nbsp;Zatim je ponovo začula glas onog starog Rika. Bio je slab, zaplašen, i iz njega su se izgubili sva radost i samouverenost.
<BR>&nbsp;&nbsp;&nbsp;&nbsp;&nbsp;"Lona! U nečem smo pogrešili."
<BR>&nbsp;&nbsp;&nbsp;&nbsp;&nbsp;"U čemu je stvar? U čemu smo pogrešili?"
<BR>&nbsp;&nbsp;&nbsp;&nbsp;&nbsp;Scena u kojoj patroldžija ubija Pekara bila mu je jasno urezana u sećanje, i sada mu se vratila na isti način kao i mnoge druge stvari.
<BR>&nbsp;&nbsp;&nbsp;&nbsp;&nbsp;"Nije trebalo da pobegnemo", reče on. "Ne bi trebalo da smo ovde na ovom brodu."
<BR>&nbsp;&nbsp;&nbsp;&nbsp;&nbsp;Nekontrolisano se tresao, i Valona je bezuspešno pokušavala da mu rukom otre znoj sa čela.
<BR>&nbsp;&nbsp;&nbsp;&nbsp;&nbsp;"Zašto?" upita ona. "Zašto?"
<BR>&nbsp;&nbsp;&nbsp;&nbsp;&nbsp;"Zato što je trebalo da znamo da Pekar nije očekivao da će mu patroldžije stvarati neprilike ako odluči da nas izvede po danu. Sećaš li se onog patroldžije? Onoga koji je ubio Pekara?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Sećaš li se njegovog lica?"
<BR>&nbsp;&nbsp;&nbsp;&nbsp;&nbsp;"Nisam se usudila da ga pogledam."
<BR>&nbsp;&nbsp;&nbsp;&nbsp;&nbsp;"Ja jesam, i primetio sam nešto neobično, ali nisam razmišljao o tome. Nisam razmišljao. Lona, to nije bio patroldžija. Bio je to varošanin, Lona. Bio je to varošanin odeven u odeću nekog patroldžije."
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
