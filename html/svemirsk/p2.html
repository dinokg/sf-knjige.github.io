<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1. NAHOD
<P>&nbsp;&nbsp;&nbsp;&nbsp;&nbsp;Rik odgurnu svoj obrok i skoči na noge. Do te mere se tresao da je morao da se osloni o goli mlečnobeli zid.
<BR>&nbsp;&nbsp;&nbsp;&nbsp;&nbsp;"Sećam se!" povika on.
<BR>&nbsp;&nbsp;&nbsp;&nbsp;&nbsp;Mnoštvo pogleda podiže se prema njemu i prilično glasan žagor muškaraca za ručkom malo utihnu. Oči sa osrednje čistih i osrednje obrijanih lica sretoše se sa njegovim, sijajući se i belasajući pri nesavršenom zidnom osvetljenju. U očima im se nije očitavala neka posebna zainteresovanost, već samo refleksna pozornost kakvu bi izazvao bilo koji iznenadni i neočekivani povik.
<BR>&nbsp;&nbsp;&nbsp;&nbsp;&nbsp;Rik ponovo povika: "Sećam se svog posla. Bio sam zaposlen!" Neko mu doviknu: "Zavež'!" a neko drugi: "Sed' bre!"
<BR>&nbsp;&nbsp;&nbsp;&nbsp;&nbsp;Lica se ponovo okrenuše od njega i žamor iznova postade jači. Rik je tupo zurio duž stola. "Ludi Rik", začu nečiju primedbu, i vide kako ljudi sležu ramenima. Primetio je i kako jedan od muškaraca vrti prstom, prislonivši ga uz slepoočnicu. Njemu to ništa nije govorilo. Ništa od toga nije mu dopiralo do svesti.
<BR>&nbsp;&nbsp;&nbsp;&nbsp;&nbsp;On lagano sede i ponovo dohvati svoju jedilicu, spravicu u obliku kašike, sa oštrim ivicama i sićušnim zupcima koji su štrčali iz prednjeg zaobljenog dela činije i koji su stoga na podjednako nespretan način mogli da seku, zahvataju i nabadaju hranu. Bilo je to, međutim, dovoljno za jednog radnika u mlinu. On je okrenu i zagleda se praznim pogledom u svoj broj na poleđini porcije. Nije ni morao da ga vidi. Znao ga je napamet. I svi ostali su poput njega imali svoje registarske brojeve, ali oni su, takođe, imali i imena. On ga, međutim, nije imao. Zvali su ga Rik, jer to se ime u slengu kritskih mlinara koristilo za označavanje 'slaboumnih' osoba. A veoma često su ga zvali i 'Ludi Rik'.
<BR>&nbsp;&nbsp;&nbsp;&nbsp;&nbsp;Ali možda će mu se od sada sećanje polako vraćati. Od kad je stigao u mlin ovo je bilo prvi put da se setio bilo čega što se desilo pre tog početka. A ako se bude naprezao da razmišlja! Ako se sav usredsredi samo na razmišljanje!
<BR>&nbsp;&nbsp;&nbsp;&nbsp;&nbsp;Odjednom više nije bio gladan; uopšte nije bio gladan. Jednim iznenadnim pokretom on uroni jedilicu u želatinastu smesu od mesa i povrća ispred sebe, odgurnu hranu i prekri dlanovima oči. Prste zavuče u zamršenu kosu i naprežući se od bola pokuša umom da prodre u ponor iz koga je iščupao jednu pojedinost... jednu blatnjavu, nerazumljivu pojedinost.
<BR>&nbsp;&nbsp;&nbsp;&nbsp;&nbsp;Zatim briznu u plač, upravo u trenutku kada se oglasilo zvono, objavljujući da je vreme za ručak njegove smene isteklo.
<BR>&nbsp;&nbsp;&nbsp;&nbsp;&nbsp;Kada je te večeri napuštao mlin pored njega se našla Valona Marč. U početku jedva da je bio svestan njenog prisustva, bar ne kao neke određene osobe. Čuo je samo da je neko uskladio svoj korak sa njegovim. On zastade i pogleda je. Kosa joj nije bila ni plava ni smeđa. Češljala ju je u dve debele pletenice, koje bi potom spajala malim magnetizovanim šnalama od zelenog kamena. Bile su to veoma jeftine šnale i već su izgledale dosta pohabano. Na sebi je imala jednostavnu pamučnu haljinu koja joj je bila dovoljna u ovoj oblasti sa blagom klimom, kao što i Riku od odeće nije bilo potrebno ništa više od raskopčane košulje bez rukava i pamučnih sportskih pantalona.
<BR>&nbsp;&nbsp;&nbsp;&nbsp;&nbsp;"Čula sam da je za vreme ručka nešto pošlo naopako", obrati mu se ona.
<BR>&nbsp;&nbsp;&nbsp;&nbsp;&nbsp;Govorila je oštrim, seljačkim naglaskom koji joj je i bio primeren. Rikov govor bio je pun ravnomernih samoglasnika i izgledalo je kao da govori kroz nos. Zbog toga su mu se smejali, oponašajući njegov način govora, ali Valona ga je tešila da to čine jedino zbog vlastite neobrazovanosti.
<BR>&nbsp;&nbsp;&nbsp;&nbsp;&nbsp;"Sve je u redu, Lona", promrmlja Rik.
<BR>&nbsp;&nbsp;&nbsp;&nbsp;&nbsp;I ona ga je zvala Rik. A i kako bi drugačije? Nije mogao da se seti svog pravog imena, iako se očajnički trudio. A i Valona sa njim. Jednog dana je nekako nabavila iscepani gradski imenik i pročitala mu iz njega sva imena. Nijedno nije na njega ostavilo neki dublji utisak.
<BR>&nbsp;&nbsp;&nbsp;&nbsp;&nbsp;On joj se zagleda pravo u lice i reče: "Moraću da napustim mlin."
<BR>&nbsp;&nbsp;&nbsp;&nbsp;&nbsp;Valona se namršti. Na njenom okruglom, širokom licu sa ravnim, visoko postavljenim jagodičnim kostima videlo se da je zabrinuta. "Mislim da nećeš moći. To ne bi bilo u redu."
<BR>&nbsp;&nbsp;&nbsp;&nbsp;&nbsp;"Moram još toliko toga da saznam o sebi."
<BR>&nbsp;&nbsp;&nbsp;&nbsp;&nbsp;Valona obliznu usne. "Mislim da ne bi trebalo da to činiš."
<BR>&nbsp;&nbsp;&nbsp;&nbsp;&nbsp;Rik se okrenu od nje. Znao je da se uvek trudila da bude iskrena. Kao prvo, ona je bila ta koja mu je pronašla posao u mlinu. On nije imao nikakvog iskustva u radu sa mašinama koje su se koristile u mlinu. Ili je možda imao, ali se jednostavno nije sećao toga. U svakom slučaju, Lona je uporno tvrdila da je on suviše sitan za fizički posao, te su se složili da ga za rad na mašinama obuče besplatno. Pre toga, u košmarnim danima kada je jedva ispuštao bilo kakve zvuke i kada nije razlikovao hranu, ona ga je pazila i hranila. Ona ga je održala u životu.
<BR>&nbsp;&nbsp;&nbsp;&nbsp;&nbsp;"Moram", odvrati on.
<BR>&nbsp;&nbsp;&nbsp;&nbsp;&nbsp;"Imaš li opet glavobolje, Rik?"
<BR>&nbsp;&nbsp;&nbsp;&nbsp;&nbsp;"Ne. Stvarno sam se nečeg setio. Setio sam se svog pređašnjeg posla... pređašnjeg!"
<BR>&nbsp;&nbsp;&nbsp;&nbsp;&nbsp;Nije bio siguran da li želi da joj saopšti u čemu se taj posao sastojao, i zato skrenu pogled. Toplo, ugodno sunce će se još najmanje dva sata zadržati iznad obzorja. Jednolični redovi radničkih spavaonica koji su se protezali oko mlinova nisu baš predstavljali privlačan prizor, ali je Rik znao da će se čim se uspnu na brežuljak pred njima prostreti polja u svoj svojoj grimiznoj i zlatnoj lepoti.
<BR>&nbsp;&nbsp;&nbsp;&nbsp;&nbsp;Voleo je da posmatra polja. Još od prvog časa taj prizor ga je smirivao i u njemu izazivao zadovoljstvo. Čak i pre no što je znao da su te boje pred njima grimizna i zlatna, pre no što je saznao da uopšte postoje boje, još onda kada je svoje zadovoljstvo umeo da izrazi jedino blagim mrmorenjem, glavobolja mu je brže prolazila u poljima. U tim danima Valona bi pozajmila dijamagnetski skuter i odlazila bi s njim iz sela svakog slobodnog dana. Promicali bi na stopu iznad puta, klizeći na glatkim jastucima brojača gravitacionog polja, sve dok se ne bi miljama udaljili od svake ljudske nastambe i stigli do mesta gde je na licu osećao samo vetar ispunjen mirisima kritskih cvetova.
<BR>&nbsp;&nbsp;&nbsp;&nbsp;&nbsp;Zatim bi sedeli pored puta, okruženi bojama i mirisima, delili paketiće hrane, dok ih je sunce obasjavalo, i sve dok ne bi došlo vreme da se ponovo vrate.
<BR>&nbsp;&nbsp;&nbsp;&nbsp;&nbsp;Rika uzbudi sećanje na to i on predloži: "Lona, hajdemo u polja."
<BR>&nbsp;&nbsp;&nbsp;&nbsp;&nbsp;"Kasno je."
<BR>&nbsp;&nbsp;&nbsp;&nbsp;&nbsp;"Molim te. Iziđimo samo malo iz grada."
<BR>&nbsp;&nbsp;&nbsp;&nbsp;&nbsp;Ona stade da pretura po mršavoj vrećici za novac koju je čuvala ispod plavog kaiša od meke kože; bio je to njen jedini luksuzni ukras na odeći što ga je sebi dozvoljavala.
<BR>&nbsp;&nbsp;&nbsp;&nbsp;&nbsp;Rik je uhvati za ruku. "Prošetajmo."
<BR>&nbsp;&nbsp;&nbsp;&nbsp;&nbsp;Nekih pola sata kasnije okrenuše sa autoputa na krivudave puteve od utabanog peska na kojima nije bilo prašine. Među njima je vladala grobna tišina i Valona oseti kako je ponovo obuzima poznati strah. Nije umela rečima da izrazi ono što je osećala prema njemu, tako da nikada nije ni pokušala.
<BR>&nbsp;&nbsp;&nbsp;&nbsp;&nbsp;Šta ako je bude napustio? Bio je omalen momak, njene visine, i čak nešto lakši od nje. Po mnogo čemu podsećao je na malo dete. Ali pre no što su mu isključili um mora da je bio obrazovan čovek. Neki veoma važan, obrazovan čovek.
<BR>&nbsp;&nbsp;&nbsp;&nbsp;&nbsp;Valona nije stekla gotovo nikakvo obrazovanje, sem što je naučila da čita i piše i završila nešto malo tehnološke trgovačke škole. To joj je omogućavalo da rukuje mašinerijom u mlinu, ali i to je bilo dovoljno da shvati kako postoje i ljudi čije znanje nije u toj meri ograničeno. Razume se, na prvom mestu bili su Varošani, čije je veliko znanje svima njima bilo od neprocenjive koristi. Vlastelini su povremeno dolazili u obilazak. Samo jednom ih je videla izbliza, i to za vreme odmora kada je posetila grad i u daljini ugledala jednu skupinu predivnih stvorenja. S vremena na vreme bi radnicima iz mlinova dopuštali da čuju kako zvuči govor obrazovanih ljudi. Oni su govorili drugačije, tečnije, upotrebljavali su duže reči i mekše tonove. Rik je govorio sve sličnije njima što mu se sećanje više vraćalo. Kako su je samo uplašile njegove prve reči. Izgovorio ih je tako nenadano, posle dugog žaljenja na glavobolju. Izgovorio ih je neobično. Kada je pokušala da ga ispravi, on nije želeo da je posluša.
<BR>&nbsp;&nbsp;&nbsp;&nbsp;&nbsp;Već onda se uplašila da bi sećanje moglo i previše da mu se povrati, te da bi je on onda napustio. Ona je bila samo Valona Marč. Zvali su je i Velika Lona. Nikada se nije udavala. Nikada ni neće. Krupna devojka velikih stopala i crvenih šaka od posla poput nje nikada nije mogla da se uda. Pošto je momci nisu primećivali na večernjim zabavama održavanim za slobodnih dana, preostajalo joj je jedino da ih posmatra sa nemom zlovoljom. Bila je suviše krupna da se pred njima kikoće i glupo smejulji.
<BR>&nbsp;&nbsp;&nbsp;&nbsp;&nbsp;Nikada neće imati bebu koju će ljuljuškati i držati. Ostale devojke su ih imale, dobijale su ih jedna za drugom, a njoj je preostajalo samo da se progura kako bi na čas videla nešto crveno i bez kose, stisnutih očiju, nemoćno skupljenih pesnica i bezubih zuba...
<BR>&nbsp;&nbsp;&nbsp;&nbsp;&nbsp;"Sada si ti na redu, Leona."
<BR>&nbsp;&nbsp;&nbsp;&nbsp;&nbsp;"Kada ćeš ti dobiti bebu, Leona?"
<BR>&nbsp;&nbsp;&nbsp;&nbsp;&nbsp;Ona bi se samo okretala i odlazila.
<BR>&nbsp;&nbsp;&nbsp;&nbsp;&nbsp;Ali kada je Rik naišao, on je za nju bio poput bebe. Trebalo ga je hraniti i brinuti o njemu, izvoditi na sunce, uspavljivati kada ga je razdirala glavobolja.
<BR>&nbsp;&nbsp;&nbsp;&nbsp;&nbsp;Deca bi trčala za njom, smejući se. Vikala bi: "Lona ima momka. Velika Lona je našla ludog momka. Lonin momak je tikvan." <EM>Nepredvidiva igra reči: Rick je lično ime, a rick znači plast sena, slamu, kojom se obično pune strašila u polju, simbolišući u uobičajenom govoru glupu, maloumnu osobu. - Prim. red.</EM>
<BR>&nbsp;&nbsp;&nbsp;&nbsp;&nbsp;Kasnije kada je Rik već mogao sam da hoda (onog dana kada je napravio prvi korak bila je ponosna kao da mu je tek jedna a ne, što je bilo mnogo verovatnije, trideset i jedna) te sam, bez pratnje, počeo da izlazi na seoske ulice, trčali su u krugovima oko njega, vičući ga ismevali i dobacivali mu gluposti u želji da vide odraslog muškarca kako u strahu prekriva oči šakama, grbi se i odgovara im jedino crvenjenjem. Desetinu puta izletela je iz kuće izdirući se na njih i mašući svojim velikim pesnicama.
<BR>&nbsp;&nbsp;&nbsp;&nbsp;&nbsp;Čak su se i odrasli muškarci bojali tih pesnica. Oborila je predvodnika svog odeljenja jednim jedinim udarcem još prvog dana kada je dovela Rika na posao u mlin, jer ga je čula kako prigušeno se cerekajući izgovara neku nepristojnu primedbu koja se ticala njih dvoje. Mlinsko veće kaznilo ju je zbog tog ispada nedeljnom platom, a moglo ju je poslati i u Grad na daljnje suđenje u sudu Vlastelina, da nije bilo intervencije varošanina i molbe u kojoj je stajalo da je bila izazvana.
<BR>&nbsp;&nbsp;&nbsp;&nbsp;&nbsp;I tako je ona sada želela da spreči Rika da se dalje priseća svoje prošlosti. Znala je da nema što da mu ponudi; bilo je sebično od nje što je želela da zauvek ostane praznog uma i bespomoćan. Ali niko nikada ranije nije u toj meri zavisio od nje. Ona se jednostavno plašila ponovne usamljenosti.
<BR>&nbsp;&nbsp;&nbsp;&nbsp;&nbsp;"Da l' si siguran da si se nečeg setijo, Rik?" upita ona.
<BR>&nbsp;&nbsp;&nbsp;&nbsp;&nbsp;"Jesam."
<BR>&nbsp;&nbsp;&nbsp;&nbsp;&nbsp;Zaustavili su se u poljima, dok je sunce prekrivalo svojim crvenim sjajem sve što ih je okruživalo. Uskoro će se podići blagi, mirisni, večernji povetarac, a kanali za navodnjavanje raspoređeni u obliku šahovske table već su počeli da se rumene.
<BR>&nbsp;&nbsp;&nbsp;&nbsp;&nbsp;"Mogu, Lona, da verujem onome čega se prisetim", nastavi on. "I sama znaš da mogu. Ti me, na primer, nisi naučila da govorim. Sam sam se setio reči. Nisam li? Nisam li?"
<BR>&nbsp;&nbsp;&nbsp;&nbsp;&nbsp;Ona nevoljno odvrati: "Jesi."
<BR>&nbsp;&nbsp;&nbsp;&nbsp;&nbsp;"Čak se sećam i da si me izvodila u polja pre no što sam mogao da govorim. Sve vreme sam pamtio nove stvari. Juče sam se prisetio kako si mi jednom ulovila kirtsku muvu. Držala si je među šakama i naterala me da prislonim oko na otvor između tvojih palčeva tako da sam u tami video kako ispušta rumene i narandžaste munje. Smejao sam se i pokušavao da uguram svoju šaku između tvojih kako bih je uhvatio i ona ti je pobegla, a ja sam se na kraju rasplakao. Tada nisam znao da je to kirtska muva, niti mi je bilo šta o njoj bilo poznato, ali sada mi je sve jasno. O tome mi ti nikada nisi pričala, zar ne, Lona?"
<BR>&nbsp;&nbsp;&nbsp;&nbsp;&nbsp;Ona odmahnu glavom.
<BR>&nbsp;&nbsp;&nbsp;&nbsp;&nbsp;"Ali to se ipak dogodilo, nije li? Sećanje mi je dobro, zar ne?"
<BR>&nbsp;&nbsp;&nbsp;&nbsp;&nbsp;"Jeste, Rik."
<BR>&nbsp;&nbsp;&nbsp;&nbsp;&nbsp;"A setio sam se i nečeg o sebi iz ranijeg razdoblja. Mora da je postojalo to ranije, Lona."
<BR>&nbsp;&nbsp;&nbsp;&nbsp;&nbsp;Mora da je postojalo. Kada je o tome razmišljala osećala je da joj je vrlo teško na srcu. To ranije je bilo drugačije, ni nalik njihovom sadašnjem životu. Čak ni svet nije bio isti. Znala je to, jer reč koje se nikada nije setio bila je kirt. Morala je da ga nauči kako se naziva najvažnija stvar na celoj Florini.
<BR>&nbsp;&nbsp;&nbsp;&nbsp;&nbsp;"Čega se to sećaš?" upita ona.
<BR>&nbsp;&nbsp;&nbsp;&nbsp;&nbsp;Kada ga je to upitala, Rikovo uzbuđenje kao da splasnu i on se povuče. "Nema mnogo smisla, Lona. Samo sam s setio da sam nekada imao posao, i u čemu se on sastojao. Bar, uglavnom."
<BR>&nbsp;&nbsp;&nbsp;&nbsp;&nbsp;"Kakav je to bio posao?"
<BR>&nbsp;&nbsp;&nbsp;&nbsp;&nbsp;"Istraživao sam Ništa."
<BR>&nbsp;&nbsp;&nbsp;&nbsp;&nbsp;Ona se oštro okrete prema njemu, zagledavši mu se u oči. Na trenutak mu spusti dlan na čelo, ali se on nervozno odmače. "Da te ponovo ne muči glavobolja, Rik?" upita ona. "Već nedeljama se nisu pojavljivale."
<BR>&nbsp;&nbsp;&nbsp;&nbsp;&nbsp;"Dobro sam. Ne gnjavi me."
<BR>&nbsp;&nbsp;&nbsp;&nbsp;&nbsp;Ona obori pogled, i on smesta dodade: "Nisam mislio da me gnjaviš, Lona. Ali sasvim dobro se osećam i ne želim da brineš."
<BR>&nbsp;&nbsp;&nbsp;&nbsp;&nbsp;Ona se razvedri. "Šta to znači 'istraživati'?" On je znao reči koje su njoj bile nepoznate. Uvek kada bi pomislila koliko mora da je nekada bio učen osetila bi poniznost.
<BR>&nbsp;&nbsp;&nbsp;&nbsp;&nbsp;Trenutak je razmišljao. "To znači... to znači 'deliti'. Znaš, kao kad mi rastavimo mašinu za sortiranje ne bismo li otkrili zašto ne radi zrak za skaniranje."
<BR>&nbsp;&nbsp;&nbsp;&nbsp;&nbsp;"Oh! Ali, Rik, kako neko može biti zadužen da ništa ne istražuje? To nije nikakav pos'o."
<BR>&nbsp;&nbsp;&nbsp;&nbsp;&nbsp;"Nisam kazao da nisam ništa istraživao. Rekao sam da sam istraživao Ništa. Sa velikim N."
<BR>&nbsp;&nbsp;&nbsp;&nbsp;&nbsp;"Zar to nije isto?" Nadolazi, pomisli ona. Već je počeo da shvata da ona govori gluposti. Uskoro će je, sav zgađen, odbaciti.
<BR>&nbsp;&nbsp;&nbsp;&nbsp;&nbsp;"Ne, razume se da nije." On duboko udahnu. "Bojim se da ne mogu pobliže da ti objasnim. To je sve čega se sećam. Ali to mora da je bio neki važan posao. Tako mi se bar činilo. Malo je verovatno da sam bio kriminalac."
<BR>&nbsp;&nbsp;&nbsp;&nbsp;&nbsp;Valona se trže. Nije smela da mu kaže. Uveravala je sebe da to čini kako bi ga zaštitila i upozorila, ali sada je uviđala da je samo želela da ga što čvršće veže uz sebe.
<BR>&nbsp;&nbsp;&nbsp;&nbsp;&nbsp;To se dogodilo kada je prvi put progovorio. Zbilo se tako iznenada da ju je uplašio. Nije se usuđivala čak ni da to pomene varošaninu. Kada je prvi naredni put imala slobodan dan podigla je pet kredita sa svog životnog računa... nikada se neće pojaviti muškarac koji će ih tražiti u miraz, tako da je bilo svejedno... i odvela Rika kod gradskog lekara. Ime i adresu imala je ispisane na parčetu hartije, ali ipak su joj bila potrebna dva zastrašujuća sata da stigne do prave zgrade prolazeći između ogromnih stubova koji su izdizali Gornji Grad prema suncu.
<BR>&nbsp;&nbsp;&nbsp;&nbsp;&nbsp;Zahtevala je da i ona prisustvuje pregledu tokom koga je doktor izveo svu silu strašnih stvari pomoću nekih čudnih instrumenata. Kada je smestio Rikovu glavu između dva metalna predmeta, a zatim učinio nešto da je zasvetlila poput kirtske muve, ona je skočila i pokušala da ga natera da prekine s tim. On je pozvao dva čoveka koji su je uz divlje gušanje odvukli napolje.
<BR>&nbsp;&nbsp;&nbsp;&nbsp;&nbsp;Pola sata kasnije doktor joj je, onako visok i namršten, prišao na hodniku. Osećala se neprijatno u njegovom prisustvu jer je bio Vlastelin, iako je imao ordinaciju u Donjem Gradu, ali njegove oči su bile blage, čak ljubazne. Brisao je ruke malim peškirom, koji je potom bacio u kantu za otpatke, mada je njoj izgledao potpuno čist.
<BR>&nbsp;&nbsp;&nbsp;&nbsp;&nbsp;"Kada ste sreli ovog čoveka?" upita je on.
<BR>&nbsp;&nbsp;&nbsp;&nbsp;&nbsp;Obazrivo mu je, u najkraćim crtama, saopštila kako se to dogodilo, ne pomenuvši ni varošanina ni patroldžije.
<BR>&nbsp;&nbsp;&nbsp;&nbsp;&nbsp;"To onda znači da vi o njemu ništa ne znate?"
<BR>&nbsp;&nbsp;&nbsp;&nbsp;&nbsp;Ona odmahnu glavom. "Ništa iz njegovog ranijeg života."
<BR>&nbsp;&nbsp;&nbsp;&nbsp;&nbsp;On reče: " Ovaj čovek je bio pod dejstvom psiho-sonde. Znate li šta je to?"
<BR>&nbsp;&nbsp;&nbsp;&nbsp;&nbsp;U prvi mah je ponovo odmahnula glavom, ali onda reče suvim šapatom: "Je li to ono što primenjuju na ludacima, doktore?"
<BR>&nbsp;&nbsp;&nbsp;&nbsp;&nbsp;"I na kriminalcima. Kako bi im izmenili um, za njihovo vlastito dobro. Umovi im tako ozdravljaju, ili im se na taj način izmene oni njihovi delovi koji ih teraju da kradu ili ubijaju. Razumete li?"
<BR>&nbsp;&nbsp;&nbsp;&nbsp;&nbsp;Razumela je. Pocrvenela je poput crepa i rekla: "Rik nikada nije ništa ukrao, niti je bilo koga povredio."
<BR>&nbsp;&nbsp;&nbsp;&nbsp;&nbsp;"Zovete ga Rik?" Činilo se da ga to zabavlja. "Saslušajte me... otkud znate šta je sve učinio pre no što ste ga sreli? Sondiranje je bilo sveobuhvatno i surovo. Ne mogu da kažem koliki je deo njegovog mozga trajno uklonjen, a koliki je privremeno izgubljen usled pretrpljenog šoka. Hoću da kažem da će se neki delovi tokom vremena povratiti, na primer, govor, ali ne svi. Treba ga staviti pod nadzor."
<BR>&nbsp;&nbsp;&nbsp;&nbsp;&nbsp;"Ne, ne. On mora ostati sa mnom. Dobro sam se brinula o njemu, doktore."
<BR>&nbsp;&nbsp;&nbsp;&nbsp;&nbsp;On se namršti, ali glas mu ipak postade blaži. "Ali ja sam mislio na vas, devojko. Možda sve zlo nije odstranjeno iz njegovog mozga. Sigurno ne želite da vas jednog dana povredi."
<BR>&nbsp;&nbsp;&nbsp;&nbsp;&nbsp;U tom trenutku je bolničarka izvela Rika. Ispuštala je tihe zvuke kako bi ga umirila, kao da je u pitanju kakvo dete. Rik spusti šaku na glavu i prazno se zagleda, dok mu se oči ne usredsrediše na Valonu; zatim ispruži ruke i jedva čujno je pozva: "Lona..."
<BR>&nbsp;&nbsp;&nbsp;&nbsp;&nbsp;Ona skoči ka njemu i položi mu glavu na svoje rame, čvrsto ga stežući. Zatim se obrati doktoru. "Mene on neće povrediti, bilo šta da se dogodi."
<BR>&nbsp;&nbsp;&nbsp;&nbsp;&nbsp;Doktor zamišljeno primeti: "Njegov slučaj, razume se, moramo prijaviti. Ne znam kako je uspeo da pobegne nadležnima u stanju u kome mora da se nalazio."
<BR>&nbsp;&nbsp;&nbsp;&nbsp;&nbsp;"Da li to znači da će ga odvesti, doktore?"
<BR>&nbsp;&nbsp;&nbsp;&nbsp;&nbsp;"Bojim se da je tako."
<BR>&nbsp;&nbsp;&nbsp;&nbsp;&nbsp;"Molim vas, doktore, nemojte to da uradite." Ona posegnu za maramicom u kojoj je bilo zamotano pet sjajnih kreditnih kovanica, izvadi ih i reče: "Uzmite sve, doktore. Dobro ću se brinuti o njemu. Neće nikoga povrediti."
<BR>&nbsp;&nbsp;&nbsp;&nbsp;&nbsp;Doktor pogleda kovanice u njenoj šaci. "Radiš u mlinu, zar ne?"
<BR>&nbsp;&nbsp;&nbsp;&nbsp;&nbsp;Ona potvrdno klimnu.
<BR>&nbsp;&nbsp;&nbsp;&nbsp;&nbsp;"Dve zarez osam kreditnih kovanica."
<BR>&nbsp;&nbsp;&nbsp;&nbsp;&nbsp;Lekar zamišljeno protrese novčiće, sakupi ih na povijenom dlanu dok je metal zveckao, a onda joj ih pruži. "Uzmi ih, devojko. Ništa ti neću naplatiti."
<BR>&nbsp;&nbsp;&nbsp;&nbsp;&nbsp;Valona začuđeno prihvati novac. "Nikome nećete ništa reći o ovome, doktore?"
<BR>&nbsp;&nbsp;&nbsp;&nbsp;&nbsp;Međutim, njegov odgovor beše odrečan. "Bojim se da ću morati. Takav je zakon." Gotovo naslepo i tromo odvezla se nazad u selo, očajnički privijajući Rika uz sebe.
<BR>&nbsp;&nbsp;&nbsp;&nbsp;&nbsp;Sledeće nedelje je na hipervideo dnevniku saopšteno da je jedan doktor umro u džiro sudaru za vreme kratkog prestanka rada usled kvara na jednom od lokalnih tranzitnih energetskih zrakova. Ime se Valoni učini poznatim, i te noći ga u svojoj sobi uporedi sa onim na komadiću hartije. Bilo je isto.
<BR>&nbsp;&nbsp;&nbsp;&nbsp;&nbsp;Bila je tužna, pošto je u pitanju bio dobar čovek. Još davno je dobila njegovo ime od jednog radnika koji joj je rekao da je taj Vlastelin doktor dobar prema mlinskim radnicima i da im pritiče u pomoć kada im je to potrebno. I njoj je pritekao u pomoć kada joj je bilo potrebno. Pa ipak je radost nadjačala tugu. Nije imao vremena da prijavi Rika. Bar se nikada niko nije pojavio u selu radi istrage.
<BR>&nbsp;&nbsp;&nbsp;&nbsp;&nbsp;Kasnije, kada je Rik bolje shvatao, saopštila mu je šta je doktor kazao. Očekivala je da će to uticati na njega da ostane u selu, na sigurnom.
<BR>
<BR>&nbsp;&nbsp;&nbsp;&nbsp;&nbsp;Rik ju je protresao i ona se vrati iz svojih sanjarija.
<BR>&nbsp;&nbsp;&nbsp;&nbsp;&nbsp;"Čuješ li me?" vikao je on. "Ako sam obavljao važan posao, onda sigurno nisam bio kriminalac."
<BR>&nbsp;&nbsp;&nbsp;&nbsp;&nbsp;"Zar nisi mogao da pogrešiš?" poče ona, oklevajući. "Čak i ako si bio veoma važan, moglo ti se to dogoditi. Čak i Vlastelini..."
<BR>&nbsp;&nbsp;&nbsp;&nbsp;&nbsp;"Ubeđen sam da to nije bio sa mnom slučaj. Ali zar ne shvataš da ja to moram saznati kako bih i druge uverio? Nema drugog načina. Moram napustiti mlin i selo i saznati više o sebi!"
<BR>&nbsp;&nbsp;&nbsp;&nbsp;&nbsp;Osetila je kako je obuzima sve veća panika. "Rik! To bi moglo biti opasno. Zašto to da činiš? Čak i ako si istraživao Ništa, zašto ti je toliko važno da još nešto saznaš o tome?"
<BR>&nbsp;&nbsp;&nbsp;&nbsp;&nbsp;"Zbog druge stvari koje sam se setio."
<BR>&nbsp;&nbsp;&nbsp;&nbsp;&nbsp;"Koje druge stvari?"
<BR>&nbsp;&nbsp;&nbsp;&nbsp;&nbsp;On prošapta: "Ne želim da ti kažem."
<BR>&nbsp;&nbsp;&nbsp;&nbsp;&nbsp;"Moraš nekome reći. Mogao bi ponovo zaboraviti."
<BR>&nbsp;&nbsp;&nbsp;&nbsp;&nbsp;On je ščepa za ruku. "Tako je. Ti to nikom drugom nećeš reći, zar ne, Lona? Bićeš samo moje rezervno sećanje, u slučaju da zaboravim."
<BR>&nbsp;&nbsp;&nbsp;&nbsp;&nbsp;"Svakako, Rik."
<BR>&nbsp;&nbsp;&nbsp;&nbsp;&nbsp;Rik se osvrnu oko sebe. Ovaj svet je bio veoma lep. Valona mu je jednom rekla da u Gornjem Gradu postoji veliki, sjajni znak, postavljen čak miljama iznad njega, na kome stoji ispisano: Florina je najlepša od svih plenata u Galaksiji.
<BR>&nbsp;&nbsp;&nbsp;&nbsp;&nbsp;Kada se osvrnuo oko sebe bio je spreman da poveruje u to.
<BR>&nbsp;&nbsp;&nbsp;&nbsp;&nbsp;"Strašno je to čega sam se setio", započe on, "ali sve čega se setim je tačno, kada se konačno setim. Ovoga sam se setio danas posle podne."
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;Užasnuto je zurio u nju. "Svi će na ovom svetu umreti. Svi na Florini."
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
