<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>22.
<P>&nbsp;&nbsp;&nbsp;&nbsp;&nbsp;Postoji gornja granica u primeni sile koju čak i najmoćniji moraju da poštuju kako ne bi uništili sami sebe. Proceniti ovu granicu predstavlja vrhunsko umeće vladanja. Zloupotreba moći je kobni greh. Zakon ne može da bude oruđe osvete, niti zaloga, ni sigurna tvrđava protiv mučenika koje je stvorio. Ne može se ugroziti nijedno živo biće bez snošenja posledica.
<BR>
<BR>&nbsp;&nbsp;&nbsp;&nbsp;&nbsp;'Muad'Dib o Zakonu', iz 'Stilgarovih komentara'
<BR>
<BR>&nbsp;&nbsp;&nbsp;&nbsp;&nbsp;Čani se zagledala u jutarnju pustinju koju je videla kroz pukotinu ispod Sieč Tabra. Nije imala na sebi pustinjsko odelo i zbog toga se osećala nezaštićenom ovde u pustinji. Ulaz u siečku pećinu bio je sakriven potpornom stenom iznad i iza nje.
<BR>&nbsp;&nbsp;&nbsp;&nbsp;&nbsp;Pustinja... pustinja... Pustinja ju je pratila kud god da je pošla i ona je to osećala. Vratiti se u pustinju za nju nije značilo vratiti se kući, već samo osvrnuti se i videti sve ono što je oduvek bilo tamo.
<BR>&nbsp;&nbsp;&nbsp;&nbsp;&nbsp;Bolan grč prože joj utrobu. Uskoro će roditi. Ugušila je bol, želeći da u tom trenutku bude sGma s pustinjom.
<BR>&nbsp;&nbsp;&nbsp;&nbsp;&nbsp;Jutarnji mir počivao je unaokolo. Senke su se razmilele među dinama i terasama Zaštitnog Zida. A onda, najednom, dnevna svetlost blesnu povrh visoke strmeni i stiže do njenih očiju preko goletnog prostranstva koje se pružalo ispod potpuno plavog neba. Prizor je potpuno odgovarao osećanju užasnog cinizma koje joj nije davalo mira od onog trenutka kada je saznala za Polovo slepilo.
<BR>&nbsp;&nbsp;&nbsp;&nbsp;&nbsp;Zašto smo ovde? pitala se.
<BR>&nbsp;&nbsp;&nbsp;&nbsp;&nbsp;To nije bila hidžra, istraživačko putovanje. Pol ni za čim ovde nije tragao, izuzev, možda, za mestom gde će se ona poroditi. Poveo je sa sobom krajnje čudne saputnike, pomislila je: Bijaza, kepeca Tleilaksa; golu, Hajta koji je možda oživljeni Dankan Ajdaho; Edrika, Esnafovog Ambasadora-Navigatora; Gaius Helen Mohijam, Časnu Majku Bene Geserita, koju je očigledno mrzeo; Lihnu, Oteimovu čudnu kćer, koju zbog nečega straža uopšte nije ispuštala iz vida; Stilgara, njenog ujaka iz reda Naiba, i njegovu najomiljeniju ženu, Haru... zatim Irulan... pa Aliju...
<BR>&nbsp;&nbsp;&nbsp;&nbsp;&nbsp;Zvuk vetra, koji je hujao kroz stenje, pravio je društvo njenim mislima. Pustinjski dan oblio se potpunim žutilom, potpunom preplanulošću, potpunim sivilom.
<BR>&nbsp;&nbsp;&nbsp;&nbsp;&nbsp;Zašto li je pozvao tako neobično izmešano društvo?
<BR>&nbsp;&nbsp;&nbsp;&nbsp;&nbsp;"Zaboravili smo", odgovorio joj je Pol kada ga je to jednom pitala, "da se reč 'društvo' prvobitno odnosila na saputnike. Mi smo, zapravo, društvo saputnika."
<BR>&nbsp;&nbsp;&nbsp;&nbsp;&nbsp;"Ali kakva je njihova vrednost?"
<BR>&nbsp;&nbsp;&nbsp;&nbsp;&nbsp;"U tome je problem", uzviknuo je on, okrenuvši svoje užasne duplje prema njoj. "Izgubili smo onu iskonsku jednostavnost i prostodušnost življenja. Ako nešto ne možemo sipati u flaše, potući, upotrebiti ili sakupiti, onda tome ne pridajemo nikakvu vrednost."
<BR>&nbsp;&nbsp;&nbsp;&nbsp;&nbsp;Uvređena, ona je uzvratila: "Nisam na to mislila."
<BR>&nbsp;&nbsp;&nbsp;&nbsp;&nbsp;"Ahhh, najdraža", kazao je on, umirujući je, "tako smo bogati novcem, a tako siromašni životom. Ja sam zao, svojeglav, glup..."
<BR>&nbsp;&nbsp;&nbsp;&nbsp;&nbsp;"Nisi."
<BR>&nbsp;&nbsp;&nbsp;&nbsp;&nbsp;"I to je istina. Ali ruke su mi tužne od vremena. Čini mi se... čini mi se da sam pokušao da izmislim život, ne shvatajući da je on već izmišljen."
<BR>&nbsp;&nbsp;&nbsp;&nbsp;&nbsp;Dotakao joj je trbuh da bi osetio novi život u njemu.
<BR>&nbsp;&nbsp;&nbsp;&nbsp;&nbsp;Prisetivši se toga, položila je obe ruke na trbuh i zadrhtala; sada joj je bilo žao što je tražila od Pola da je dovede ovamo.
<BR>&nbsp;&nbsp;&nbsp;&nbsp;&nbsp;Pustinjski vetar donosio je zle mirise iz živičnih sadnica koje su zaprečavale dine u podnožju pukotine. Sve više ju je zaokupljala slobodnjačka praznoverica: zli mirisi, zla vremena. Okrenula je lice prema vetru i ugledala jednog crva kako se pojavljuje iza sadnica. Uzdigao se povrh dina poput prove na ukletom brodu, zamlatarao po pesku, omirisao vodu koja je bila pogubna za njegovu vrstu i pobegao ispod dugačkog izrovanog bedema.
<BR>&nbsp;&nbsp;&nbsp;&nbsp;&nbsp;U tom trenutku mrzela je vodu, zbog straha koji je crv ispoljio. Nekada duh-duša Arakisa, voda je sada postala otrov. Donosila je sa sobom boleštine. Jedino je pustinja bila čista.
<BR>&nbsp;&nbsp;&nbsp;&nbsp;&nbsp;Dole, ispod nje, pojavila se grupa slobodnjačkih radnika. Popeli su se do srednjeg ulaza u sieč i ona ugleda njihova blatna stopala.
<BR>&nbsp;&nbsp;&nbsp;&nbsp;&nbsp;Slobodnjaci sa blatnjavim stopalama!
<BR>&nbsp;&nbsp;&nbsp;&nbsp;&nbsp;Deca iz sieča započeše svoju jutarnju pesmu; njihovi piskutavi glasići dopirali su iz gornjeg ulaza budeći u njoj čudno osećanje da joj vreme izmiče kao soko pred vetrom. Ona ponovo zadrhta.
<BR>&nbsp;&nbsp;&nbsp;&nbsp;&nbsp;Kakve li je oluje Pol video u svojoj slepoj viziji?
<BR>&nbsp;&nbsp;&nbsp;&nbsp;&nbsp;Počela je da naslućuje u njemu zlog ludaka, spodobu umornu od pesama i rasprava.
<BR>&nbsp;&nbsp;&nbsp;&nbsp;&nbsp;Primetila je da je nebo postalo kristalno sivo i prošarano alabasterskim zracima, neobičnim crtežima koje je preko celog svoda crtao uskovitlani pesak. Najednom, pažnju joj privuče linija sjajne beline koja se pojavila na jugu. Obrve joj se istog časa skupiše, čim je razabrala znak: belo nebo na jugu - Šai-Huludova usta. Podigla se oluja, silan vetar. Osetila je njegove prve nalete u vidu kristalnih zrnaca peska koja su stala da je šibaju po obrazima. Vetar je doneo prisenak smrti: miris vode koja teče kroz kanate, miris oznojenog peska, kremena. Voda: zbog nje je Šai-Hulud poslao svoj koriolis vetar.
<BR>&nbsp;&nbsp;&nbsp;&nbsp;&nbsp;Sokolovi se pojaviše u pukotini gde je stajala, tražeći utočište od vetra. Bili su smeđi poput stena, sa skerletnim perjem u krilima. Njen duh, osećala je to, hrlio je k njima: oni su našli mesto da se sakriju; ona nije.
<BR>&nbsp;&nbsp;&nbsp;&nbsp;&nbsp;"Moja gospo, podiže se vetar!"
<BR>&nbsp;&nbsp;&nbsp;&nbsp;&nbsp;Okrenula se i ugledala golu kako je doziva sa gornjeg ulaza u sieč. Obuzeo ju je slobodnjački strah. Mogla je da razume čistu smrt, kao i to da pleme raspolaže pravom na njenu telesnu vodu. Ali... da nešto bude vraćeno iz mrtvih...
<BR>&nbsp;&nbsp;&nbsp;&nbsp;&nbsp;Ošinuo ju je nalet uskovitlanog peska, od čega su joj se zajapurili obrazi. Pogledala je preko ramena na zastrašujuću traku prašine koja se prostirala preko neba. Pustinja je pod olujom navukla žutomrki, nemirni izgled, što je stvaralo utisak kao da su se same dine ustalasale, zapljuskujući nemirnu obalu, baš onako kako je Pol jednom opisao da čini more. Stala je da okleva, obuzeta osećanjem prolaznosti pustinje. U poređenju sa večnošću, ovo je bio samo kotao. Uz zaglušujuću buku, dine su počele da se razbijaju o stene.
<BR>&nbsp;&nbsp;&nbsp;&nbsp;&nbsp;Oluja koja je besnela napolju postala je za Čani jedina stvarnost; sve životinje sakrile su se pred njom... tako da na kraju nije preostalo ništa drugo do zvuci koje je sama stvarala: uskovitlani pesak škripao je o stenje, kovitlaci vetra su zviždali, velike gromade iznenada su se odvajale i survavale sa brda. A onda, negde izvan vidokruga, jedan prevrnuti crv uspeo je da se trapavo okrene na pravu stranu i da ponovo sklizne u suve dubine.
<BR>&nbsp;&nbsp;&nbsp;&nbsp;&nbsp;Bilo je to samo za jedan tren, mereno časovnikom njenog života, ali nju je ipak moćno obuzelo osećanje da je cela planeta otišla u param-parčiće - da se pretvorila u kosmičku prašinu, u jedan među mnogim talasima.
<BR>&nbsp;&nbsp;&nbsp;&nbsp;&nbsp;"Moramo da požurimo", reče gola, stojeći blizu sa njene desne strane.
<BR>&nbsp;&nbsp;&nbsp;&nbsp;&nbsp;Osetila je da se plašio i brinuo za njenu sigurnost.
<BR>&nbsp;&nbsp;&nbsp;&nbsp;&nbsp;"Oglodaće vam kosti", reče on, kao da je njoj bilo potrebno objašnjavati šta znači ovakva oluja.
<BR>&nbsp;&nbsp;&nbsp;&nbsp;&nbsp;Brižnost za nju, koju je tako jasno ispoljavao, razvejala je u Čani strah od gole i ona mu dopusti da joj pomogne da se popne kamenim stepeništem do sieča. Prošli su kroz dijafragmu zaklona koji je prikrivao ulaz. Posluga je otvorila hermetička vrata koja su zadržavala vlagu, a zatim ih zatvorila za njima.
<BR>&nbsp;&nbsp;&nbsp;&nbsp;&nbsp;Mirisi sieča zapahnuše joj nozdrve. Ovo mesto budilo je u njoj nazalne asocijacije - zbijena bliskost tela, snažan ester iz destilerija za skupljanje vode, poznati mirisi hrane, opori zadah goriva koje sagoreva u uključenim mašinama - a nadasve, neizbežni melanž, koga je bilo svuda.
<BR>&nbsp;&nbsp;&nbsp;&nbsp;&nbsp;Duboko je uzdahnula. "Dom."
<BR>&nbsp;&nbsp;&nbsp;&nbsp;&nbsp;Gola izvuče svoju ruku iz njene i povuče se u stranu; stajao je tako nepomično, kao da je bio isključen kada nije bio u upotrebi. Pa ipak... pomno je motrio oko sebe.
<BR>&nbsp;&nbsp;&nbsp;&nbsp;&nbsp;Čani zastade na ulazu u odaju, zbunjena nečim što nije umela da objasni. Ovo je odista bio njen dom. Kao dete, ovde je lovila škorpije pomoću svetlosti iz sjajnih kugli. Sada se, međutim, nešto izmenilo...
<BR>&nbsp;&nbsp;&nbsp;&nbsp;&nbsp;"Zar ne bi bilo najbolje da odete u svoje odaje, moja gospo?" zapita je gola.
<BR>&nbsp;&nbsp;&nbsp;&nbsp;&nbsp;Kao da su to podstakle njegove reči, ona najednom oseti kako je obuzimaju trudovi, ali se nape iz sve snage da ih prikrije.
<BR>&nbsp;&nbsp;&nbsp;&nbsp;&nbsp;"Moja gospo?" reče gola.
<BR>&nbsp;&nbsp;&nbsp;&nbsp;&nbsp;"Zašto se Pol plaši da rodim našu decu?" zapita ona.
<BR>&nbsp;&nbsp;&nbsp;&nbsp;&nbsp;"Prirodno je što se boji za vašu sigurnost", odgovori gola.
<BR>&nbsp;&nbsp;&nbsp;&nbsp;&nbsp;Dodirnula je rukom obraz na mestu gde se zajapurio od vetra. "Ne plaši se, dakle, za decu?"
<BR>&nbsp;&nbsp;&nbsp;&nbsp;&nbsp;"Moja gospo, on ne može da razmišlja o detetu, a da se pri tom ne seti kako su vašeg prvenca zaklali Sardaukari."
<BR>&nbsp;&nbsp;&nbsp;&nbsp;&nbsp;Ona stade da proučava golu - glatko lice, nedokučive mehaničke oči. Da li je ovo stvorenje doista Dankan Ajdaho? Da li je on ikome prijatelj? Da li u ovom trenutku govori pravu istinu?
<BR>&nbsp;&nbsp;&nbsp;&nbsp;&nbsp;"Trebalo bi da ste sa lekarima", reče gola.
<BR>&nbsp;&nbsp;&nbsp;&nbsp;&nbsp;Bio je to ponovo glas koji se brinuo za njenu bezbednost. Iznenada je shvatila da joj um nije zaštićen, da je izložen dejstvu neprijatnih opažaja.
<BR>&nbsp;&nbsp;&nbsp;&nbsp;&nbsp;"Hajte, bojim se", prošaputa ona. "Gde je moj Usul?"
<BR>&nbsp;&nbsp;&nbsp;&nbsp;&nbsp;"Zadržali su ga državni poslovi", odgovori gola.
<BR>&nbsp;&nbsp;&nbsp;&nbsp;&nbsp;Ona klimnu glavom, misleći na vladin aparat koji ih je dopratio u velikom broju ornitoptera. U tom trenutku je shvatila šta ju je to zbunilo u vezi sa siečom: spoljni mirisi. Službenici i posluga su doneli svoje mirise u ovu sredinu, arome hrane i odeće, egzotične parfeme. Sve je to stvorilo jedno nasilno mirisno podzemlje.
<BR>&nbsp;&nbsp;&nbsp;&nbsp;&nbsp;Čani se stresla, obuzdavši želju da se histerično nasmeje. Čak se i mirisi menjaju u prisustvu Muad'Diba!
<BR>&nbsp;&nbsp;&nbsp;&nbsp;&nbsp;"Bilo je nekih hitnih stvari koje nije mogao da odloži", reče gola, pogrešno protumačivši njeno oklevanje.
<BR>&nbsp;&nbsp;&nbsp;&nbsp;&nbsp;"Da... da, razumem. I ja sam došla sa tom gomilom..."
<BR>&nbsp;&nbsp;&nbsp;&nbsp;&nbsp;Prisetivši se leta iz Arakena, sada je tek priznala sebi da se nije nadala da će ga preživeti. Pol je uporno želeo da sam upravlja topterom. Iako slep, bezbedno je dovezao letelicu dovde. Nakon tog iskustva ništa što bi on uradio više ne bi moglo da je iznenadi.
<BR>&nbsp;&nbsp;&nbsp;&nbsp;&nbsp;Još jednom ju je prožeo bol u trbuhu.
<BR>&nbsp;&nbsp;&nbsp;&nbsp;&nbsp;Videvši kako je duboko uzdahnula i stisla zube, gola reče: "Je li došlo vreme?"
<BR>&nbsp;&nbsp;&nbsp;&nbsp;&nbsp;"Ja... da, jeste."
<BR>&nbsp;&nbsp;&nbsp;&nbsp;&nbsp;"Ne smete oklevati ni časa", reče on, zgrabivši je za ruku i pohitavši niz hodnik.
<BR>&nbsp;&nbsp;&nbsp;&nbsp;&nbsp;Osetivši da ga je uhvatila panika, ona reče: "Ima vremena."
<BR>&nbsp;&nbsp;&nbsp;&nbsp;&nbsp;Izgledalo je da je on nije čuo. "Zensuni pristup porođaju", reče on, požurujući je još više, "nalaže čekanje bez nekog određenog cilja u stanju najveće napetosti. Ne nadmeći se sa onim što se događa. Nadmetati se znači spremati se za pogrešku. Ne dopustiti da te obuzme potreba da dostigneš bilo šta. Na ovaj način ćeš dostići sve."
<BR>&nbsp;&nbsp;&nbsp;&nbsp;&nbsp;Dok je govorio, stigli su do ulaza u njene odaje. Gurnuo ju je kroz zastore i povikao: "Hara! Hara! Vreme je za Čani. Pozovi lekare!"
<BR>&nbsp;&nbsp;&nbsp;&nbsp;&nbsp;Na njegov doziv dotrčala je posluga. Unaokolo se za tili čas uskomešalo mnoštvo sveta među kojima se Čani osećala kao usamljeno ostrvo mira... sve dok je ponovo nije prožeo bol.
<BR>&nbsp;&nbsp;&nbsp;&nbsp;&nbsp;Hajt je izišao u hodnik, zadržavši se tu nekoliko trenutaka da porazmisli o svojim postupcima. Osećao se fiksiranim u nekoj tački vremena gde su sve istine bile samo privremene. Shvatio je da je delao podstaknut panikom. Panika koja nije u vezi sa mogućnošću da Čani umre, već sa činjenicom da će Pol nakon toga doći kod njega... ophrvan bolom... njegova voljena... otišla... otišla...
<BR>&nbsp;&nbsp;&nbsp;&nbsp;&nbsp;Nešto ne može nastati ni iz čega, reče gola u sebi. Otkuda onda ova panika?
<BR>&nbsp;&nbsp;&nbsp;&nbsp;&nbsp;Kada je shvatio da su mu sposobnosti mentata otupile ispustio je dubok, isprekidan uzdah. Psihička senka pređe preko njega. U njenoj emocionalnoj tami, osetio je kako čeka na neki apsolutni zvuk - krckanje grančice u džungli.
<BR>&nbsp;&nbsp;&nbsp;&nbsp;&nbsp;Protresao ga je uzdah. Opasnost je prošla, ali ga nije dohvatila.
<BR>&nbsp;&nbsp;&nbsp;&nbsp;&nbsp;Lagano, sabirajući moći i otresajući se sputavanja, utonuo je u mentatsku svesnost. Nametnuo ju je samome sebi - što nije bio najbolji način, ali zato nužan. Utvarne seni kretale su se u njemu umesto stvarnih ljudi. Bio je tranzitna stanica za sve podatke sa kojima se ikada susreo. Njegovo biće nastanjivala su stvorenja iz domena mogućeg. Prolazila su jedna za drugim, da bi ih on poredio, prosuđivao.
<BR>&nbsp;&nbsp;&nbsp;&nbsp;&nbsp;Na čelu mu izbiše graške znoja.
<BR>&nbsp;&nbsp;&nbsp;&nbsp;&nbsp;Misli paperjastih ivica otprhnuše u tamu - nepoznate. Beskonačni sistemi! Mentat ne bi mogao da deluje ukoliko ne shvati da radi u beskonačnim sistemima. Fiksirano znanje nije moglo da okruži beskonačnost. Svuda se ne može podvesti pod konačnu perspektivu. On sam mora za trenutak postati beskonačnost.
<BR>&nbsp;&nbsp;&nbsp;&nbsp;&nbsp;U jednom geštalt-grču to mu je pošlo za rukom - i on ugleda Bijaza kako sedi pred njim, plamteći nekom unutrašnjom vatrom.
<BR>&nbsp;&nbsp;&nbsp;&nbsp;&nbsp;Bijaz!
<BR>&nbsp;&nbsp;&nbsp;&nbsp;&nbsp;Kepec mu je nešto učinio!
<BR>&nbsp;&nbsp;&nbsp;&nbsp;&nbsp;Hajt oseti kako se klati na rubu neke smrtonosne duboke jame. Razvio je mentatsku proračunsku liniju da bi video šta može nastati iz njegovih postupaka.
<BR>&nbsp;&nbsp;&nbsp;&nbsp;&nbsp;"Prinuda!" zadahtao je. "Uslovljen sam prinudom!"
<BR>&nbsp;&nbsp;&nbsp;&nbsp;&nbsp;Jedan glasonoša odeven u plavu uniformu, koji je upravo prolazio kada je Hajt uzviknuo, upita ga: "Jeste li rekli nešto, Gospodine?"
<BR>&nbsp;&nbsp;&nbsp;&nbsp;&nbsp;Ne pogledavši ga, gola klimnu glavom. "Sve sam rekao."
</P></TD></TR></TABLE>
<P class="next">
<A HREF=p24.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
