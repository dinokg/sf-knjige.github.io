<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>15.
<P>&nbsp;&nbsp;&nbsp;&nbsp;&nbsp;Odvažna priroda Muad'Dibovih akcija može se videti u činjenici da je On od samog početka znao kuda sve to vodi, pa ipak nijednom nije skrenuo s puta. Jasno je to naznačio, rekavši: 'Kažem vam da je kucnuo čas mog kušanja kada će se pokazati da sam ja Krajnji Sluga.' On je tako sve utkao u Jedno, da mu se i prijatelj i neprijatelj mogu klanjati. Zbog toga i samo zbog toga, njegovi Apostoli imaju sledeću molitvu: 'Gospode, spasi nas od drugih puteva koje je Muad'Dib prekrio Vodama Svoga Života.' Ti 'drugi putevi' se mogu zamisliti samo uz najdublju odvratnost.
<BR>
<BR>&nbsp;&nbsp;&nbsp;&nbsp;&nbsp;Iz 'Jam-el-Dina (Knjiga Strašnog Suda)
<BR>
<BR>&nbsp;&nbsp;&nbsp;&nbsp;&nbsp;Glasnik je bila mlada žena - čije su lice, ime i porodica bili poznati Čani - i to je bio razlog što ju je Služba Carske Bezbednosti pustila da prođe.
<BR>&nbsp;&nbsp;&nbsp;&nbsp;&nbsp;Bilo je dovoljno da je Čani samo identifikuje pred Službenikom Bezbednosti koji se zvao Banerdži, a on je zatim upriličio sastanak sa Muad'Dibom. Banerdži se oslonio na svoje instikte i na činjenicu da je devojčin otac bio član Carevih Komandosa Smrti, strašni Fedajkin, iz doba pre Džihada. U protivnom, uopšte se ne bi osvrnuo na molbu devojke koja je uporno zahtevala da nasamo razgovara sa Muad'Dibom.
<BR>&nbsp;&nbsp;&nbsp;&nbsp;&nbsp;Naravno, pre sastanka u Polovoj privatnoj kancelariji bila je pretresena i proverena. No, čak i tada, ušla je u pratnji Banerdžija, koji je u jednoj ruci stezao nož, dok je drugom držao devojku za mišicu.
<BR>&nbsp;&nbsp;&nbsp;&nbsp;&nbsp;Bilo je gotovo podne kada su je uveli u odaju: čudno mesto na kome su se mešali uticaji Pustinjskih Slobodnbjaka i Aristokratskih Porodica. Tri zida prekrivali su Hiereg zastori: brižljivo izrađene tapete sa motivima iz slobodnjačke mitologije. Na četvrtom se nalazio video-ekran, srebrnosiva površina iza ovalnog pulta na kome je stajao samo jedan predmet, slobodnjački peščani sat ugrađen u oreri, suspenzorski mehanizam sa Iksiona, koji je pokazivao oba meseca Arakisa povezana sa suncem u klasičnu Trijadu Crva.
<BR>&nbsp;&nbsp;&nbsp;&nbsp;&nbsp;Pol, koji je stajao iza pulta, pogleda Banerdžija. Službenik Bezbednosti bio je jedan od onih koji se uzdigao do ovog položaja služeći prvo u slobodnjačkoj policiji, gde se pokazao pametan i odan, uprkos tome što su mu preci bili krijumčari, o čemu svedoči i sGmo njegovo ime. Imao je krupno telo, čak i debelo, a pramenovi crne kose padali su mu preko tamne i sjajne kože čela, poput kreste neke egzotične ptice. Oči su mu bile potpuno plave, a pogled miran. Mogao je da posmatra sreću ili svirepost, a da mu se izraz lica ne promeni. I Čani i Stilgar su mu verovali. Pol je znao da će ga Banerdži smesta poslušati ako mu naredi da udavi devojku.
<BR>&nbsp;&nbsp;&nbsp;&nbsp;&nbsp;"Gospodine, evo devojke-glasnika", reče Banerdži. "Moja Gospodarica, Čani, obavestila vas je o njenom dolasku."
<BR>&nbsp;&nbsp;&nbsp;&nbsp;&nbsp;"Da", kratko potvrdi Pol.
<BR>&nbsp;&nbsp;&nbsp;&nbsp;&nbsp;Čudno, devojka ga nije gledala. Pažnja joj je ostala prikovana za planetarijum. Bila je tamnoputa, srednje visine, a figuru joj je skrivala bogato istkana odora, boje crvenog vina i jednostavnog kroja, koja je govorila o bogatstvu. Plavocrnu kosu držala je skupljenu uskom trakom od tkanine koja je bila u skladu sa odorom. Haljina joj je skrivala ruke. Pol je podozrevao da ih drži čvrsto stisnute u pesnice. To bi pristajalo njenom karakteru. Sve na njoj bilo je u skladu sa držanjem - uključujući tu i odoru: najlepši odevni predmet sačuvan upravo za ovakav trenutak.
<BR>&nbsp;&nbsp;&nbsp;&nbsp;&nbsp;Pol dade rukom znak Banerdžiju da se odmakne. Ovaj je za trenutak oklevao pre nego što je poslušao. Tada se i devojka pomerila za korak napred. Kretnje su joj bile ljupke. Pa ipak, još je izbegavala da ga pogleda.
<BR>&nbsp;&nbsp;&nbsp;&nbsp;&nbsp;Pol se nakašlja.
<BR>&nbsp;&nbsp;&nbsp;&nbsp;&nbsp;Devojka podiže pogled; oči lišene beonjača razrogačiše se sa prikladnom dozom strahopoštovanja. Imala je neobično malo lice i lepo oblikovanu bradu, a način na koji je držala usta celoj prilici davao je izgled uzdržanosti. Oči su joj bile neprirodno velike u odnosu na iskošene obraze. Nije zračila veselošću, što je govorilo da se retko smeje. U uglovima očiju primećivala se slaba, žućkasta zamagljenost koju je mogla da izazove prašina ili semuta.
<BR>&nbsp;&nbsp;&nbsp;&nbsp;&nbsp;Sve je bilo u skladu.
<BR>&nbsp;&nbsp;&nbsp;&nbsp;&nbsp;"Želela si da me vidiš", reče Pol.
<BR>&nbsp;&nbsp;&nbsp;&nbsp;&nbsp;Nastupio je trenutak da se izvrši i poslednja provera ove prilike u obličju devojke. Nebeska Priča je preuzeo oblik, ponašanje, pol, glas - sve što su njegove sposobnosti bile u stanju da zapaze i poprime. Ali, ovu devojku je Muad'Dib poznavao još iz vremena provedenog u sieču. Tada je bila dete, ali je sa Muad'Dibom delila mnoge doživljaje. Određene oblasti sećanja morale su se veoma vešto izbegavati. Ovo je bila najuzbudljivija uloga koju je Nebeska Priča ikad igrao.
<BR>&nbsp;&nbsp;&nbsp;&nbsp;&nbsp;"Ja sam Oteimova Lihna iz Berk al Diba."
<BR>&nbsp;&nbsp;&nbsp;&nbsp;&nbsp;Devojčin glas bio je tanak, ali odrešit, dok je izgovarala očevo i svoje ime i poreklo.
<BR>&nbsp;&nbsp;&nbsp;&nbsp;&nbsp;Pol je klimnuo glavom. Bilo mu je jasno zašto je Čani nasela. Boja glasa i sve ostalo besprekorno je bilo oponašano. Da nije prošao kroz benegeseritsku vežbu za prepoznavanje glasa i da ga proročka vizija nije obavila pređom daoa, ovaj Lice-Igrač verovatno bi prevario čak i njega.
<BR>&nbsp;&nbsp;&nbsp;&nbsp;&nbsp;Koristeći se svojom izvežbanošću, otkrio je izvesne protivrečnosti: devojka je sada izgledala nešto starija nego što je u stvari bila; osećalo se da glasne žice drži pod prekomernom kontrolom; držanju vrata i ramena nedostajala je tanana slobodnjačka oholost. No, prilika nije bila sasvim lišena lepote: raskošna odora trebalo je da sakrije pravi oblik... a i crte lica odisale su punim sjajem originala. Sve je to ukazivalo da Lice-Igrač gaji izvesnu naklonost prema ulozi koju je igrao.
<BR>&nbsp;&nbsp;&nbsp;&nbsp;&nbsp;"Odmori se u mom domu, Oteimova kćeri", izgovori Pol zvanični slobodnjački pozdrav. "Dobro si došla kao kiša nakon sušnog razdoblja."
<BR>&nbsp;&nbsp;&nbsp;&nbsp;&nbsp;Tanano opuštanje gošće otkrilo je Polu da joj je njegova tobožnja dobrodošlica ulila poverenje.
<BR>&nbsp;&nbsp;&nbsp;&nbsp;&nbsp;"Nosim poruku", reče ona.
<BR>&nbsp;&nbsp;&nbsp;&nbsp;&nbsp;"Čovekov glasnik isto je što i on sam", odvrati Pol.
<BR>&nbsp;&nbsp;&nbsp;&nbsp;&nbsp;Nebeska Priča blago odahnu. Sve je dobro krenulo, ali sada nastupa trenutak odluke. Treba navesti Atreida na željeni put. Mora da izgubi svoju slobodnjačku naložnicu, a da niko za to ne bude kriv. Jedini krivac treba da bude svemoćni Muad'Dib. On mora biti naveden da se pomiri sa vlastitim krahom, kako bi mogao da prihvati alternativu Tleilaksa.
<BR>&nbsp;&nbsp;&nbsp;&nbsp;&nbsp;"Ja sam dim koji rasteruje san noću", reče Nebeska Priča, koristeći se šifrovanom rečenicom Fedajkina koja je značila: donosim rđave vesti.
<BR>&nbsp;&nbsp;&nbsp;&nbsp;&nbsp;Pol je s naporom uspevao da sačuva mir. Osećao se nagim: duša mu je lutala po mraku, lišena pomoći svake vizije. Moćna proroštva skrivala su ovog Lice-Igrača. Polu su bile poznate samo marginalije ovih trenutaka. Jedino je znao šta ne može učiniti. Nije smeo da ubije ovog Lice-Igrača. To bi ubrzalo budućnost, što se mora izbeći po svaku cenu. Potrebno je nekako pronaći put koji će voditi u tamu i izmeniti ovo strašno ustrojstvo.
<BR>&nbsp;&nbsp;&nbsp;&nbsp;&nbsp;"Saopšti mi poruke", reče Pol.
<BR>&nbsp;&nbsp;&nbsp;&nbsp;&nbsp;Banerdži se pomeri u stranu, tako da je mogao da posmatra devojčino lice. Izgledalo je kao da ga je ona tek sada primetila i pogled joj se zaustavi na dršci noža koji je Oficir Bezbednosti držao u ruci.
<BR>&nbsp;&nbsp;&nbsp;&nbsp;&nbsp;"Nevini ne veruju u zlo", reče devojka gledajući pravo u Banerdžija.
<BR>&nbsp;&nbsp;&nbsp;&nbsp;&nbsp;Oh, dobar potez, pomisli Pol. Isto tako bi reagovala i prava Lihna. Prožela ga je trenutna bol za nestalom Oteimovom kćeri, čije je mrtvo telo nađeno u pesku pustinje. Ali, ovo nije bio čas za takva osećanja. On skupi veđe.
<BR>&nbsp;&nbsp;&nbsp;&nbsp;&nbsp;Banerdži je netremice motrio devojku.
<BR>&nbsp;&nbsp;&nbsp;&nbsp;&nbsp;"Rečeno mi je da poruku prenesem jedino vama", reče ona.
<BR>&nbsp;&nbsp;&nbsp;&nbsp;&nbsp;"Zašto?" upita Banerdži hrapavim glasom.
<BR>&nbsp;&nbsp;&nbsp;&nbsp;&nbsp;"Zato što je to želja mog oca."
<BR>&nbsp;&nbsp;&nbsp;&nbsp;&nbsp;"Ovo je moj prijatelj", reče Pol. "Zar ja nisam Slobodnjak? Moj prijatelj može da čuje sve što i ja čujem."
<BR>&nbsp;&nbsp;&nbsp;&nbsp;&nbsp;Nebeska Priča dade devojčinom liku izraz trenutne nedoumice. Da li je to zaista bio slobodnjački običaj... ili je posredi neko kušanje?
<BR>&nbsp;&nbsp;&nbsp;&nbsp;&nbsp;"Car može da određuje vlastite zakone", reče Nebeska Priča. "Poruka glasi: moj otac želi da ga posetite sa Čani."
<BR>&nbsp;&nbsp;&nbsp;&nbsp;&nbsp;"Zašto moram da povedem Čani?"
<BR>&nbsp;&nbsp;&nbsp;&nbsp;&nbsp;"Ona je vaša žena i sajadina. Imamo problem Vode, a treba deliti shodno zakonima naših plemena. Ona mora da potvrdi da moj otac govori u slobodnjačkom duhu."
<BR>&nbsp;&nbsp;&nbsp;&nbsp;&nbsp;Znači, istina je da su i Slobodnjaci umešani u zaveru, pomisli Pol. Ovaj trenutak se dobro uklapao u ono što će se zaista desiti. On nije imao drugoga izbora do da se povinuje tom toku.
<BR>&nbsp;&nbsp;&nbsp;&nbsp;&nbsp;"O čemu će tvoj otac govoriti?" upita Pol.
<BR>&nbsp;&nbsp;&nbsp;&nbsp;&nbsp;"Govoriće o zaveri protiv vas - zaveri među Slobodnjacima."
<BR>&nbsp;&nbsp;&nbsp;&nbsp;&nbsp;"Zašto nije lično došao da saopšti poruku?" upita Banerdži.
<BR>&nbsp;&nbsp;&nbsp;&nbsp;&nbsp;Devojka zadrža pogled na Polu. "Moj otac ne može da dođe ovamo. Zaverenici sumnjaju u njega. Ne bi živ stigao."
<BR>&nbsp;&nbsp;&nbsp;&nbsp;&nbsp;"Zar nije mogao tebi da otkrije pojedinosti zavere?" upita ponovo Banerdži. "Kako to da je izložio opasnosti svoju kćerku?"
<BR>&nbsp;&nbsp;&nbsp;&nbsp;&nbsp;"Detalji su zapreteni u distrans glasniku koga jedino Muad'Dib sme da otvori", odgovori ona. "To je sve što znam."
<BR>&nbsp;&nbsp;&nbsp;&nbsp;&nbsp;"Zašto onda nije poslao distrans?" upita Pol.
<BR>&nbsp;&nbsp;&nbsp;&nbsp;&nbsp;"To je ljudski distrans", reče ona.
<BR>&nbsp;&nbsp;&nbsp;&nbsp;&nbsp;"Onda ću poći", reče Pol. "Ali ići ću sam."
<BR>&nbsp;&nbsp;&nbsp;&nbsp;&nbsp;"Čani mora da pođe sa vama!"
<BR>&nbsp;&nbsp;&nbsp;&nbsp;&nbsp;"Čani je u drugom stanju."
<BR>&nbsp;&nbsp;&nbsp;&nbsp;&nbsp;"Kada je žena-Slobodnjak odbila da..."
<BR>&nbsp;&nbsp;&nbsp;&nbsp;&nbsp;"Moji neprijatelji su je u potaji trovali", reče Pol. "Čeka je težak porođaj. Zdravlje joj ne dozvoljava da me u ovom trenutku prati."
<BR>&nbsp;&nbsp;&nbsp;&nbsp;&nbsp;Pre nego što je Nebeska Priča uspeo da ih obuzda, čudna osećanja prođoše devojčinim licem; osujećenje, bes. Nebeska Priča je znao da se svakoj žrtvi mora pružiti nekakva odstupnica, pa čak i takvoj kao što je Muad'Dib. Ovo, međutim, još nije značilo da je zavera propala. Atreid je i dalje bio u mreži. On je predstavljao stvorenje koje se potpuno razvilo u okviru jednog ustrojstva. Pre bi se uništio nego što bi se promenio u vlastitu suprotnost. Isti bi slučaj bio i sa Kvizac Haderahom Tleilaksa. Tako će biti i sa ovim. A zatim... gola.
<BR>&nbsp;&nbsp;&nbsp;&nbsp;&nbsp;"Dozvolite mi da zamolim Čani da ona odluči o tome", reče devojka.
<BR>&nbsp;&nbsp;&nbsp;&nbsp;&nbsp;"Ja sam već odlučio", reče Pol. "Ti ćeš me pratiti umesto Čani."
<BR>&nbsp;&nbsp;&nbsp;&nbsp;&nbsp;"Potrebna je obredna Sajadina!"
<BR>&nbsp;&nbsp;&nbsp;&nbsp;&nbsp;"Zar nisi Čanina prijateljica?"
<BR>&nbsp;&nbsp;&nbsp;&nbsp;&nbsp;U zamci, pomisli Nebeska Priča. Da li sumnja? Ne. Samo je slobodnjački oprezan. A kontracepcija je činjenica. Pa dobro - postoje i drugi načini.
<BR>&nbsp;&nbsp;&nbsp;&nbsp;&nbsp;"Otac mi je naložio da se ne vraćam", reče Nebeska Priča. "Kazao mi je da potražim utočište kod vas, pošto me vi nećete izložiti opasnosti."
<BR>&nbsp;&nbsp;&nbsp;&nbsp;&nbsp;Pol klimnu glavom. Sve se skladno uklapalo u karakter. Nije mogao da joj odbije utočište. Pokazala se slobodnjački poslušna u izvršavanju očevog naređenja.
<BR>&nbsp;&nbsp;&nbsp;&nbsp;&nbsp;"Povešću Stilgarovu ženu, Haru", reče Pol. "Pokazaćeš nam put do tvoga oca."
<BR>&nbsp;&nbsp;&nbsp;&nbsp;&nbsp;"Da li ste sigurni da možete verovati Stilgarovoj ženi?"
<BR>&nbsp;&nbsp;&nbsp;&nbsp;&nbsp;"Jesam."
<BR>&nbsp;&nbsp;&nbsp;&nbsp;&nbsp;"Ali ja nisam."
<BR>&nbsp;&nbsp;&nbsp;&nbsp;&nbsp;Pol stisnu usne: "Da li ti je majka živa?"
<BR>&nbsp;&nbsp;&nbsp;&nbsp;&nbsp;"Moja prava majka pridružila se Šai-Huludu. Moja druga majka još živi i brine se o mom ocu. Zašto?"
<BR>&nbsp;&nbsp;&nbsp;&nbsp;&nbsp;"Ona je iz Sieč Tabra?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Sećam je se", reče Pol. "Zameniće Čani." Dao je rukom znak Banerdžiju. "Neka sluge otprate Oteimovu Lihnu u odaje koje su joj prikladne."
<BR>&nbsp;&nbsp;&nbsp;&nbsp;&nbsp;Banerdži se nakloni. Sluge. Šifra koja znači da ovog glasonošu treba staviti pod specijalnu stražu. Uhvatio ju je za ruku. Ona se trže.
<BR>&nbsp;&nbsp;&nbsp;&nbsp;&nbsp;"Kako ćete stići do mog oca?" upita napetim glasom.
<BR>&nbsp;&nbsp;&nbsp;&nbsp;&nbsp;"Opisaćeš put Banerdžiju", reče Pol. "On je moj prijatelj."
<BR>&nbsp;&nbsp;&nbsp;&nbsp;&nbsp;"Ne! Otac je tako naredio! Ne mogu!"
<BR>&nbsp;&nbsp;&nbsp;&nbsp;&nbsp;"Banerdži?" reče Pol.
<BR>&nbsp;&nbsp;&nbsp;&nbsp;&nbsp;Banerdži zastade. Pol stade da ga posmatra kako prebira po svom enciklopedijskom sećanju koje mu je pomoglo da stekne status punog poverenja. "Poznajem vodiča koji vas može odvesti do Oteima", reče Banerdži.
<BR>&nbsp;&nbsp;&nbsp;&nbsp;&nbsp;"Onda ću ići sam", reče Pol.
<BR>&nbsp;&nbsp;&nbsp;&nbsp;&nbsp;"Gospodine, ako vi..."
<BR>&nbsp;&nbsp;&nbsp;&nbsp;&nbsp;"Oteim želi da se sve ovako odigra", reče Pol, teškom mukom prikrivajući ironiju koja ga je izjedala.
<BR>&nbsp;&nbsp;&nbsp;&nbsp;&nbsp;"Gospodine, to je suviše opasno", ponovo se usprotivi Banerdži.
<BR>&nbsp;&nbsp;&nbsp;&nbsp;&nbsp;"Čak i Car mora da prihvati izvestan rizik", reče Pol. "Odlučio sam. Učini kao što sam naredio."
<BR>&nbsp;&nbsp;&nbsp;&nbsp;&nbsp;Benerdži nevoljko izvede Lice-Igrača iz odaje.
<BR>&nbsp;&nbsp;&nbsp;&nbsp;&nbsp;Pol se okrenu prema praznom ekranu iza pulta. Najednom mu se učinilo da čeka dolazak stene na njenom slepom putu iz velike visine.
<BR>&nbsp;&nbsp;&nbsp;&nbsp;&nbsp;Treba li da otkrije Benerdžiju pravi identitet ovog glasonoše? pitao se. Ne! Tako nešto nije bilo zapisano na ekranu njegove vizije. Svako odstupanje ovde samo bi ubrzalo nasilje. Valja pronaći težišni trenutak, mesto na kome bi sam poželeo da istupi iz vizije.
<BR>&nbsp;&nbsp;&nbsp;&nbsp;&nbsp;Ako takav trenutak uopšte postoji...
</P></TD></TR></TABLE>
<P class="next">
<A HREF=p17.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
