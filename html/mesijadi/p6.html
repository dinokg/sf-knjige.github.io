<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5.
<P>&nbsp;&nbsp;&nbsp;&nbsp;&nbsp;Carevima ne škodi ispraznost vlastite svrhe u trenutku kada nastaju. Tek onda kada se osnuju, ciljevi im se gube, a na njihovo mesto dolazi magloviti ritual.
<BR>
<BR>&nbsp;&nbsp;&nbsp;&nbsp;&nbsp;Reči Muad'Diba od princeze Irulan
<BR>
<BR>&nbsp;&nbsp;&nbsp;&nbsp;&nbsp;Sednica carskog saveta biće veoma neprijatna, pomisli Alija. Osećala je kako se unaokolo napinje snaga, sabira energija; videlo se to po načinu na koji je Irulan odvraćala pogled od Čani, Stilgar nervozno premeštao papire, a Pol smrknuto pogledavao Korbu, Kvizara.
<BR>&nbsp;&nbsp;&nbsp;&nbsp;&nbsp;Sela je u začelje zlatnog većničkog stola da bi mogla da posmatra prašnjavu svetlost poslepodneva kroz balkonske prozore.
<BR>&nbsp;&nbsp;&nbsp;&nbsp;&nbsp;Korba, prekinut usred reči njenim ulaskom, nastavio je da razgovara sa Polom. "Ono što želim da kažem, moj gospodaru, jeste da više nema onoliko bogova kao što ih je ranije bilo."
<BR>&nbsp;&nbsp;&nbsp;&nbsp;&nbsp;Alija prsnu u smeh. Zabacila je glavu unazad, usled čega joj je spala crna kapuljača aba odore. Sada su joj se jasno videle crte lica - od začina potpuno plave oči, majčino ovalno lice pod okriljem bronzane kose, mali nos, usta široka i dobrodušna.
<BR>&nbsp;&nbsp;&nbsp;&nbsp;&nbsp;Korbini obrazi gotovo poprimiše boju njegove narandžaste odore. Prostrelio je Aliju pogledom. Sitan i ćelav, podsećao je na besnog kepeca.
<BR>&nbsp;&nbsp;&nbsp;&nbsp;&nbsp;"Da li znaš šta se priča o tvom bratu?" upitao je.
<BR>&nbsp;&nbsp;&nbsp;&nbsp;&nbsp;"Znam šta se priča o vašem Kvizaratu", prešla je Alija u protivnapad. "Vi nemate ničeg božanskog, vi ste samo špijuni boga."
<BR>&nbsp;&nbsp;&nbsp;&nbsp;&nbsp;Korba pogleda u Pola tražeći od njega pomoć, a zatim reče: "Mi radimo prema nalogu Muad'Diba. On treba da zna istinu o svom narodu kao i oni o njemu."
<BR>&nbsp;&nbsp;&nbsp;&nbsp;&nbsp;"Špijuni", reče Alija.
<BR>&nbsp;&nbsp;&nbsp;&nbsp;&nbsp;Korba uvređeno zaćuta.
<BR>&nbsp;&nbsp;&nbsp;&nbsp;&nbsp;Pol pogleda sestru, pitajući se zašto izaziva Korbu. Krajnje neočekivano, primetio je da je Alija postala žena, lepotica u usplamteloj nevinosti prve mladosti. Iznenadio se što to do ovog trenutka nije zapazio. Imala je petnaest - gotovo šesnaest godina, Časna Majka bez majčinstva, devičanska sveštenica, objekat strahopoštovanja za sujeverne mase - Alija od Noža.
<BR>&nbsp;&nbsp;&nbsp;&nbsp;&nbsp;"Ovo nije ni vreme ni mesto za sarkazme tvoje sestre", reče Irulan.
<BR>&nbsp;&nbsp;&nbsp;&nbsp;&nbsp;Ne obrativši pažnju na ovu opasku, Pol klimnu glavom prema Korbi. "Trg je pun hodočasnika. Iziđi i povedi ih u molitvu."
<BR>&nbsp;&nbsp;&nbsp;&nbsp;&nbsp;"Ali oni očekuju vas, moj Gospodaru", uzvrati Korba.
<BR>&nbsp;&nbsp;&nbsp;&nbsp;&nbsp;"Stavi turban", reče Pol. "Ne mogu da primete razliku sa ove udaljenosti."
<BR>&nbsp;&nbsp;&nbsp;&nbsp;&nbsp;Irulan je prikrivala ozlojeđenost što ju je Pol olako prenebregao. Pogledom je pratila Korbu koji se uputio prema balkonskim vratima. U trenutku joj sinu pomisao kako Edrik možda nije bio u stanju da njene poduhvate sakrije od Alije. Šta mi u stvari znamo o sestri, pitala se.
<BR>&nbsp;&nbsp;&nbsp;&nbsp;&nbsp;Čani je u krilu držala čvrsto sklopljene ruke, gledajući preko stola u Stilgara, svog ujaka i Polovog Državnog Ministra. Da li je stari slobodnjački Naib ikada žalio za onim jednostavnim načinom života koji je nekada vodio u pustinjskom sieču? Stilgarova crna kosa počela je da sedi na ivicama, ali su mu oči ispod gustih obrva još dobro videle. I dalje je imao divlji pogled orla, koji je, uz useke na bradi što ih je ostavila prihvatna cev, predstavljao jedini trag dana provedenih u pustinjskom odelu.
<BR>&nbsp;&nbsp;&nbsp;&nbsp;&nbsp;Uznemiravalo ga je Čanino pomno motrenje, pa je počeo da šara pogledom po dvorani za većanje. Zagledao se u balkonski prozor i Korbu koji se napolju spremao da podigne ispružene ruke u znak blagoslova, dok su zraci poslepodnevnog sunca stvarali crveni oreol na prozoru iza njega. Za trenutak, Stilgar ugleda viziju Sudskog Kvizara razapetog na vatrenom točku, a onda Korba spusti ruke i rasprši iluziju, ali Stilgara nije napuštao nemir izazvan onim što je video. Obuzeo ga je srditi bes prema poniznim moliocima koji su nahrupili u salu za prijeme, i prema neukusnom sjaju koji je okružavao presto Muad'Diba.
<BR>&nbsp;&nbsp;&nbsp;&nbsp;&nbsp;Kada pođemo na sastanak sa Carom uvek se nadamo da ćemo otkriti neku njegovu manu, pronaći grešku, mislio je Stilgar. Znao je da je to bogohuljenje, ali mu ta misao ipak nije izbijala iz glave.
<BR>&nbsp;&nbsp;&nbsp;&nbsp;&nbsp;U odaju je doprlo mrmljanje udaljene gomile kada je Korba otvorio balkonska vrata da uđe. Ona su se za njim zalupila i žamor je zamukao.
<BR>&nbsp;&nbsp;&nbsp;&nbsp;&nbsp;Pol je pogledom pratio Kvizara. Korba sede s Polove leve strane, tamnih i pribranih crta lica, očiju sjajnih od zanosa. Uživao je u tom trenutku religijske moći.
<BR>&nbsp;&nbsp;&nbsp;&nbsp;&nbsp;"Priznavao je prisustvo duha", reče.
<BR>&nbsp;&nbsp;&nbsp;&nbsp;&nbsp;"Hvala gospodu na tome", reče Alija.
<BR>&nbsp;&nbsp;&nbsp;&nbsp;&nbsp;Korbi pobeleše usne.
<BR>&nbsp;&nbsp;&nbsp;&nbsp;&nbsp;Alija je ponovo privukla Polovu pažnju. Zapitao se šta je nagoni da se tako ponaša. Njena nevinost zavarava, reče on u sebi. Ona je takođe prošla kroz isti vaspitni program Bene Geserita kao i on. Kakvom li ju je sazdala genetika Kvizac Haderaha? Uvek je postojala izvesna tajanstvena razlika: bila je embrion u utrobi kada joj je majka preživela veliku dozu sirovog otrova melanža. Majka i nerođena kćer istovremeno su postale Časne Majke. Ali istovremenost ne podrazumeva i istovetnost.
<BR>&nbsp;&nbsp;&nbsp;&nbsp;&nbsp;Alija je otkrila svoje iskustvo: u jednom užasnom trenutku postala je svesno biće, a sećanje joj je upilo nebrojene druge živote koje je njena majka celog svog veka sabirala.
<BR>&nbsp;&nbsp;&nbsp;&nbsp;&nbsp;"Postala sam moja majka i svi ti ostali", reče. "Još nisam bila oblikovana ni rođena, a postala sam starica - tada i tamo."
<BR>&nbsp;&nbsp;&nbsp;&nbsp;&nbsp;Osećajući da su njegove misli njoj posvećene, Alija se nasmešila Polu. Izraz lica mu je postao blaži. Kako bi iko mogao da zauzme drugačiji stav prema Korbi od stava ciničnog humora? zapitao se. Šta je smešnije od Komandosa Smrti preobučenog u sveštenika?
<BR>&nbsp;&nbsp;&nbsp;&nbsp;&nbsp;Stilgar kucnu po papirima. "Ako mi Gospodar dozvoljava", reče. "Ovde su neke vrlo hitne i neodložne stvari."
<BR>&nbsp;&nbsp;&nbsp;&nbsp;&nbsp;"Tjupilski ugovor?" zapita Pol.
<BR>&nbsp;&nbsp;&nbsp;&nbsp;&nbsp;"Esnaf uporno zahteva da potpišemo ugovor, a ne žele da nam saopšte tačno mesto Tjupilskog Sporazuma", reče Stilgar. "Uživaju izvesnu podršku delegata Landsrada."
<BR>&nbsp;&nbsp;&nbsp;&nbsp;&nbsp;"Koju vrstu pritiska ste izvršili na njih?" upita Irulan.
<BR>&nbsp;&nbsp;&nbsp;&nbsp;&nbsp;"Onakvu kakvu je naš Car naredio da se primeni u ovom poduhvatu", reče Stilgar. U ovaj čisto formalni odgovor uneo je sve nepovoljno mišljenje koje je imao o Princezi Supruzi.
<BR>&nbsp;&nbsp;&nbsp;&nbsp;&nbsp;"Gospodaru moj i mužu", reče Irulan, okrećući se prema Polu, primoravši ga na taj način da je primeti.
<BR>&nbsp;&nbsp;&nbsp;&nbsp;&nbsp;Isticanje razlike u tituli u Čaninom prisustvu, pomisli Pol, predstavlja slabost. U ovakvim trenucima, on je delio Stilgarovo osećanje antipatije prema Irulan, ali je sažaljevanje ublažio ovaj poriv. Irulan je bila samo pion Bene Geserita.
<BR>&nbsp;&nbsp;&nbsp;&nbsp;&nbsp;"Da", reče Pol.
<BR>&nbsp;&nbsp;&nbsp;&nbsp;&nbsp;Irulan se zagleda u njega. "Ako im uskratiš melanž..."
<BR>&nbsp;&nbsp;&nbsp;&nbsp;&nbsp;Čani odmahnu glavom u znak neslaganja.
<BR>&nbsp;&nbsp;&nbsp;&nbsp;&nbsp;"Mi istupamo oprezno", odgovori Pol. "Tjupil ostaje utočošte za poražene Velike Domove. On je simbol poslednjeg pribežišta, krajnje mesto sigurnosti za sve naše stanovnike. Ako bi se doznao njegov položaj, Tjupil bi postao ranjiv."
<BR>&nbsp;&nbsp;&nbsp;&nbsp;&nbsp;"Ako mogu da sakriju ljude, mogu da kriju i druge tajne", zabrunda Stilgar. "Armiju, možda, ili začetke proizvodnje melanža koji..."
<BR>&nbsp;&nbsp;&nbsp;&nbsp;&nbsp;"Ne sateruju se ljudi u ćošak", reče Alija, "ako se želi da ostanu miroljubivi." Sa žaljenjem je primetila da se upustila u svađu koju je predvidela.
<BR>&nbsp;&nbsp;&nbsp;&nbsp;&nbsp;"Znači da smo protraćili deset godina pregovaranja", reče Irulan.
<BR>&nbsp;&nbsp;&nbsp;&nbsp;&nbsp;"Ništa što preduzme moj brat ne predstavlja traćenje", reče Alija.
<BR>&nbsp;&nbsp;&nbsp;&nbsp;&nbsp;Irulan je stisnula pisaljku takvom snagom da su joj pobeleli zglavci na prstima. Pol je posmatrao kako se postepeno savlađuje na način Bene Geserita: pronicljiv unutrašnji pogled, duboko disanje. Gotovo da je mogao da čuje kako ponavlja litaniju. Odjednom, ona reče: "Šta smo postigli?"
<BR>&nbsp;&nbsp;&nbsp;&nbsp;&nbsp;"Nismo dopustili da Esnaf uspostavi ravnotežu", odvrati Čani.
<BR>&nbsp;&nbsp;&nbsp;&nbsp;&nbsp;"Ne želimo da se suprotstavimo našim neprijateljima", reče Alija. "Nema nikakve naročite potrebe da ih ubijamo. Bilo je dovoljno pokolja izvršenih pod zastavom Atreida."
<BR>&nbsp;&nbsp;&nbsp;&nbsp;&nbsp;I ona to oseća, pomisli Pol. Čudno je da oboje osećaju neodoljivu odgovornost za taj zavađeni, idolopoklonički svemir sa njegovim ekstazama mira i divljih previranja. Zar moramo da ih štitimo od njih samih, pitao se. Oni se u svakom trenutku igraju ništavilom - isprazni životi, isprazne reči. Previše zahtevaju od mene. Grlo mu se steglo. Koliko će trenutaka izgubiti? Koje sinove? Koje snove? Da li je to vredelo nagrade koju mu je vizija predskazala? Ko će pitati živa bića neke daleke budućnosti, ko će im reći: "Bez Muad'Diba, vi sada ne biste postojali."
<BR>&nbsp;&nbsp;&nbsp;&nbsp;&nbsp;"Uskraćivanje melanža neće ništa rešiti", reče Čani. "To bi uslovilo da Navigatori Esnafa izgube sposobnost da vide u prostoru i vremenu. Tvoje sestre iz Bene Geserita izgubiće moć govorenja istine. Neki ljudi mogu umreti pre vremena. Prekinuće se veze. Ko će biti kriv?"
<BR>&nbsp;&nbsp;&nbsp;&nbsp;&nbsp;"Oni neće dozvoliti da do toga dođe", odgovori Irulan.
<BR>&nbsp;&nbsp;&nbsp;&nbsp;&nbsp;"Neće?" zapita Čani. "Zašto da ne? Ko će kriviti Esnaf? Oni će pred celim svetom izgledati nemoćni."
<BR>&nbsp;&nbsp;&nbsp;&nbsp;&nbsp;"Potpisaćemo ugovor onakav kakav jeste", reče Pol.
<BR>&nbsp;&nbsp;&nbsp;&nbsp;&nbsp;"Gospodaru moj", reče Stilgar, pomno posmatrajući ruke. "Jedno pitanje nam ne da mira!"
<BR>&nbsp;&nbsp;&nbsp;&nbsp;&nbsp;"Šta to?" Pol je starom Slobodnjaku poklonio svu pažnju.
<BR>&nbsp;&nbsp;&nbsp;&nbsp;&nbsp;"Vi posedujete izvesne... moći", reče Stilgar "Zar ne možete da odredite mesto za Tjupilski Sporazum uprkos Esnafu?"
<BR>&nbsp;&nbsp;&nbsp;&nbsp;&nbsp;Moći! pomisli Pol. Stilgar nije mogao jednostavno da kaže: 'Vi ste onaj koji predviđa. Zar ne možete da sledite put u budućnost koji vodi do Tjupila?'
<BR>&nbsp;&nbsp;&nbsp;&nbsp;&nbsp;Pol se zagledao u zlatnu površinu stola. Uvek isti problem: kako da izrazi granice neizrecivog? Da li da govori o raspadanju, prirodnoj sudbini svih moći? Kako može neko ko nikada nije iskusio prorokovanje pod dejstvom začina da pojmi postojanje svesti koja ne sadrži lokalizovani senzorni instrumentarijum?
<BR>&nbsp;&nbsp;&nbsp;&nbsp;&nbsp;Pogledao je Aliju koja je pomno posmatrala Irulan. Alija je ponovo osetila da je gleda, uzvratila mu je pogled i glavom pokazala na Irulan. Ah, da: svaki odgovor koji bi dali našao bi se u Irulaninom posebnom izveštaju koji šalje Bene Geseritu. Oni nikada ne propuštaju priliku da saznaju nešto novo o svom Kvizac Haderahu.
<BR>&nbsp;&nbsp;&nbsp;&nbsp;&nbsp;Stilgar je, ipak, zasluživao da mu se nešto odgovori, a tako isto i Irulan.
<BR>&nbsp;&nbsp;&nbsp;&nbsp;&nbsp;"Neprosvećeni pokušavaju da shvate predviđanja kao pokoravanje Prirodnom Zakonu", reče Pol, sklapajući ruke ispred sebe. "Ali, bilo bi isto tako ispravno reći da nam nebo govori kao i da je čitanje budućnosti harmoničan čin čovekovog bića. Drugim rečima, proricanje je prirodna posledica izgleda sadašnjosti. Ono se, dakle, javlja pod obrazinom nečeg potpuno prirodnog. Ova moć se, međutim, ne može primeniti na neki unapred određeni cilj. Da li iver koga nosi talas zna kuda ide? U proroštvu ne postoje uzroci i posledice. Uzroci postaju slučajevi, konvencije ili delte, mesta na kojima se stiču struje. Prihvatajući predviđanje, biće se ispunjava poimanjima koja stoje u oprečnosti sa intelektom. Intelektualna svest ih zbog toga odbacuje. U tom odbacivanju, međutim, intelekt postaje deo procesa, te i sam biva potčinjen."
<BR>&nbsp;&nbsp;&nbsp;&nbsp;&nbsp;"Vi to ne možete?" zapita Stilgar.
<BR>&nbsp;&nbsp;&nbsp;&nbsp;&nbsp;"Ukoliko bih potražio Tjupil pomoću predviđanja", reče Pol, obraćajući se direktno Irulan, "to bi moglo da ga sakrije od nas."
<BR>&nbsp;&nbsp;&nbsp;&nbsp;&nbsp;"Haos", pobuni se Irulan. "To nije, nije... dosledno."
<BR>&nbsp;&nbsp;&nbsp;&nbsp;&nbsp;"Rekao sam već da time ne vlada nijedan Prirodni Zakon", odgovori Pol.
<BR>&nbsp;&nbsp;&nbsp;&nbsp;&nbsp;"Znači li to da je ono što možeš da vidiš ili da postigneš svojim moćima ograničeno?" zapita Irulan.
<BR>&nbsp;&nbsp;&nbsp;&nbsp;&nbsp;Pre nego što je Pol stigao da odgovori, Alija reče: "Draga Irulan, predviđanje nema granica. Nije dosledno? Doslednost nije neophodna u vaseljeni."
<BR>&nbsp;&nbsp;&nbsp;&nbsp;&nbsp;"Ali on je rekao..."
<BR>&nbsp;&nbsp;&nbsp;&nbsp;&nbsp;"Kako može moj brat da te obavesti o granicama nečega što nema granica? Ograničenja izmiču intelektu."
<BR>&nbsp;&nbsp;&nbsp;&nbsp;&nbsp;Bilo je bezočno od Alije što je to uradila, pomisli Pol. Ovo bi moglo da navede Irulan na razmišljanje, jer je njena svest uslovljena vrednostima koje potiču od tačno određenih granica. Ponovo je pogledao Korbu, koji je sedeo u stavu religijskog zanesenjaka - slušajući dušom. Kako bi Kvizarat mnogao da iskoristi ovu razmenu pitanja i odgovora? Za još više religijskih misterija? Za nešto što bi izazvalo strah? Bez sumnje.
<BR>&nbsp;&nbsp;&nbsp;&nbsp;&nbsp;"Znači li to da ćete potpisati ugovor onakav kakav je?" upita Stilgar.
<BR>&nbsp;&nbsp;&nbsp;&nbsp;&nbsp;Pol se nasmeši. Pitanje proroštva je, prema Stilgarovoj proceni, zaključeno. Stilgar je težio jedino pobedi, ne iznalaženju istine. Mir, pravda i zvuk kovanja novca predstavljaju uporišta Stilgarove vaseljene. On je želeo nešto vidljivo i stvarno - potpis na ugovoru.
<BR>&nbsp;&nbsp;&nbsp;&nbsp;&nbsp;"Potpisaću", odgovori Pol.
<BR>&nbsp;&nbsp;&nbsp;&nbsp;&nbsp;Stilgar podiže novi svitak. "Poslednje saopštenje od naših zapovednika polja u sektoru Iksian govori o agitaciji za ustav." Stari Slobodnjak pogleda Čani koja samo slegnu ramenima.
<BR>&nbsp;&nbsp;&nbsp;&nbsp;&nbsp;Irulan zaklopi oči i položi ruke na čelo u mnemoničkom žaru. Zatim ih ponovo otvori i stade napregnuto da proučava Pola.
<BR>&nbsp;&nbsp;&nbsp;&nbsp;&nbsp;"Konfederacija Iksiana želi da nam se potčini", reče Stilgar, "ali posrednici postavljaju pitanje poreza Caru koga oni..."
<BR>&nbsp;&nbsp;&nbsp;&nbsp;&nbsp;"Oni žele da na legalan način ograniče moju carsku volju", reče Pol. "Ko će mi zapovedati, Landsrad ili CHOAM?"
<BR>&nbsp;&nbsp;&nbsp;&nbsp;&nbsp;Stilgar iz svitka izvadi samouništavajuću hartiju. "Jedan od naših agenata poslao je ovaj memorandum sa sastanka stranačkih vođa CHOAM manjine." Počeo je da ga čita pribranim glasom: "Presto mora biti sprečen u pokušaju da stvori moćan monopol. Moramo razglasiti istinu o Atreidu - o načinu na koji je manevrisao iza trostruke laži: landsradskog zakonodavstva, religijskih sankcija i birokratske delatnosti." Vratio je poruku nazad u svitak.
<BR>&nbsp;&nbsp;&nbsp;&nbsp;&nbsp;"Ustav", promrmlja Čani.
<BR>&nbsp;&nbsp;&nbsp;&nbsp;&nbsp;Pol pogleda najpre prema njoj, a zatim prema Stilgaru.
<BR>&nbsp;&nbsp;&nbsp;&nbsp;&nbsp;Džihad se, dakle, pokolebao, pomisli Pol, ali to nije dovoljno brzo da bi me spaslo. Ova pomisao izazva u njemu emocionalnu napetost. Prisetio se svojih najranijih vizija o tome kakav je Džihad trebalo da bude, kao i užasa i preokreta koje je iskusio. Sada je, naravno, znao za vizije još većih užasa. Živeo je okružen stvarnim strahotama. Video je kako njegove Slobodnjake zahvata tajanstvena snaga, kako ruše sve pred sobom u religijskom ratu. Džihad je dobio novi izgled. Naravno, bio je vremenski ograničen, predstavljao je samo kratkotrajni napor u poređenju sa večnošću, ali je nosio sobom grozote koje su zasenjivale sve što se desilo u prošlosti.
<BR>&nbsp;&nbsp;&nbsp;&nbsp;&nbsp;I sve to u moje ime, pomisli Pol.
<BR>&nbsp;&nbsp;&nbsp;&nbsp;&nbsp;"Možda im se može priznati neka vrsta prividnog ustava", predloži Čani. "Nije potrebno da on to stvarno i bude."
<BR>&nbsp;&nbsp;&nbsp;&nbsp;&nbsp;"Obmana je oružje vladanja", složi se Irulan.
<BR>&nbsp;&nbsp;&nbsp;&nbsp;&nbsp;"Moć je ograničena, kao što to oni koji se uzdaju u ustav uvek i uvide", reče Pol.
<BR>&nbsp;&nbsp;&nbsp;&nbsp;&nbsp;Korba se uspravi, odustavši od svog poniznog držanja. "Gospodaru moj?"
<BR>&nbsp;&nbsp;&nbsp;&nbsp;&nbsp;"Da?" uzvrati Pol, pomislivši pri tom: Evo! Evo nekoga ko je u stanju da u sebi skriva trajne naklonosti prema zamišljenoj vladavini Zakona.
<BR>&nbsp;&nbsp;&nbsp;&nbsp;&nbsp;"Možemo da počnemo sa religijskim ustavom", reče Korba, "nešto za odane koji..."
<BR>&nbsp;&nbsp;&nbsp;&nbsp;&nbsp;"Ne!" obrecnu se Pol. "Izdejstvovaćemo da to bude izglasano u Veću. Registruješ li ovo, Irulan?"
<BR>&nbsp;&nbsp;&nbsp;&nbsp;&nbsp;"Da, moj Gospodaru", reče Irulan ledenim glasom, neraspoložena što je uspeo da joj nametne podređenu ulogu.
<BR>&nbsp;&nbsp;&nbsp;&nbsp;&nbsp;"Krajnji ishod svih ustava je tiranija", reče Pol. "Oni u toj meri predstavljaju organizovanu moć da su samim tim premoćni. Ustav se može definisati kao mobilisana društvena moć bez svesti. On je u stanju da slomi i velike i male, da ukine svako dostojanstvo i individualnost. Tačka oslonca mu je labava i za njega ne važe ograničenja. Ja sam, međutim, ograničen. U želji da zaštitim svoj narod u najvećoj mogućoj meri, uskratio sam mu ustav. Izglasano u veću, na današnji dan, itd. itd."
<BR>&nbsp;&nbsp;&nbsp;&nbsp;&nbsp;"Šta ćemo sa zanimanjem Iksiona za poreze, moj Gospodaru?" zapita Stilgar.
<BR>&nbsp;&nbsp;&nbsp;&nbsp;&nbsp;Pol prestade da proučava zamišljeni i ljutiti izgled Korbinog lica, pa reče: "Imaš li kakav predlog, Stil?"
<BR>&nbsp;&nbsp;&nbsp;&nbsp;&nbsp;"Moramo kontrolisati poreze, Gospodine."
<BR>&nbsp;&nbsp;&nbsp;&nbsp;&nbsp;"Cena koju ćemo tražiti od Esnafa za moj potpis na Tjupilskom Ugovoru", reče Pol, "jeste podvođenje Konfederacije Iksiana našim porezima. Konfederacija ne može da trguje ako joj Esnaf uskrati prevoz. Platiće."
<BR>&nbsp;&nbsp;&nbsp;&nbsp;&nbsp;"Vrlo dobro, moj Gospodaru." Stilgar je izvadio drugi svitak i pročistio grlo. "Izveštaj Kvizarata o Salusi Sekundus. Irulanin otac je izveo svoje legije na desantne manevre."
<BR>&nbsp;&nbsp;&nbsp;&nbsp;&nbsp;Irulan je pronašla nešto veoma zanimljivo na dlanu leve ruke. Na vratu joj je dobovala žila.
<BR>&nbsp;&nbsp;&nbsp;&nbsp;&nbsp;"Irulan", zapita Pol, "da li i dalje tvrdiš da je jedina legija tvoga oca samo igračka?"
<BR>&nbsp;&nbsp;&nbsp;&nbsp;&nbsp;"Šta bi on mogao da uradi samo sa jednom legijom?" zapitala je. Posmatrala ga je kroz uzani prorez poluzatvorenih očiju.
<BR>&nbsp;&nbsp;&nbsp;&nbsp;&nbsp;"Može da se dogodi da ga neko ubije", reče Čani.
<BR>&nbsp;&nbsp;&nbsp;&nbsp;&nbsp;Pol potvrdno klimnu glavom. "A ja ću biti kriv ako do toga dođe."
<BR>&nbsp;&nbsp;&nbsp;&nbsp;&nbsp;"Poznajem nekoliko zapovednika Džihada", reče Alija, "koji bi ga odmah rasporili kada bi saznali za ovo."
<BR>&nbsp;&nbsp;&nbsp;&nbsp;&nbsp;"Ali, reč je samo o njegovim policijskim trupama", pobuni se Irulan.
<BR>&nbsp;&nbsp;&nbsp;&nbsp;&nbsp;"U tom slučaju ne vidim potrebu za desantnim manevrima", reče Pol. "Predlažem da sledeća mala beleška koju ćeš poslati ocu sadrži jasno i glasno izloženo moje shvatanje njegovog tugaljivog položaja."
<BR>&nbsp;&nbsp;&nbsp;&nbsp;&nbsp;Ona obori pogled. "Da, moj Gospodaru. Miaslim da će to okončati stvar. Moj otac bi bio dobar mučenik."
<BR>&nbsp;&nbsp;&nbsp;&nbsp;&nbsp;"Hmmm", reče Pol. "Moja sestra ne bi poslala poruku zapovednicima koje je spomenula dok joj to ne odobrim."
<BR>&nbsp;&nbsp;&nbsp;&nbsp;&nbsp;"Napad na mog oca povlači za sobom i opasnosti koje nisu samo vojničke prirode", reče Irulan. "Narod počinje da se priseća njegove vladavine sa izvesnom nostalgijom."
<BR>&nbsp;&nbsp;&nbsp;&nbsp;&nbsp;"Jednog dana ćeš preterati", reče Čani kobno ozbiljnim, slobodnjačkim glasom.
<BR>&nbsp;&nbsp;&nbsp;&nbsp;&nbsp;"Dosta!" naredi Pol.
<BR>&nbsp;&nbsp;&nbsp;&nbsp;&nbsp;Procenjivao je Irulaninu opasku o opštoj nostalgiji. Bilo je u njoj dosta istine. Još jedanput je Irulan dokazala svoju vrednost.
<BR>&nbsp;&nbsp;&nbsp;&nbsp;&nbsp;"Bene Geserit šalje formalnu molbu", reče Stilgar, pokazujući sledeći omot. "Žele da se s vama posavetuju o očuvanju vaše loze."
<BR>&nbsp;&nbsp;&nbsp;&nbsp;&nbsp;Čani je postrance pogledala svitak kao da se u njemu nalazi neka smrtonosna naprava.
<BR>&nbsp;&nbsp;&nbsp;&nbsp;&nbsp;"Pošaljite Sestrinstvu uobičajeno izvinjenje", odgovori Pol.
<BR>&nbsp;&nbsp;&nbsp;&nbsp;&nbsp;"Moramo li?" upita Irulan.
<BR>&nbsp;&nbsp;&nbsp;&nbsp;&nbsp;"Možda je... pravo vreme da to raspravimo", reče Čani.
<BR>&nbsp;&nbsp;&nbsp;&nbsp;&nbsp;Pol odsečno odmahnu glavom. One nisu pretpostavljale da je ovo bio deo cene koju još nije odlučio da plati.
<BR>&nbsp;&nbsp;&nbsp;&nbsp;&nbsp;Ali Čani nije prestajala. "Posetila sam Zid molilaca u Sieč Tabru gde sam rođena", reče. "Bila sam kod doktora. Klečala u pustinji i slala svoje misli u dubine gde prebiva Šai-Hulud. Pa ipak", stresla se, "ništa nije pomoglo."
<BR>&nbsp;&nbsp;&nbsp;&nbsp;&nbsp;Nauka i praznoverje - sve je izdalo, pomisli Pol. Da li sam je i ja izdao kad joj nisam rekao šta će snaći Kuću Atreida, ako joj ona podari naslednika? Podigao je pogled u nadi da će u Alijinim očima videti sažaljenje. Da li je ona videla tu užasnu budućnost?
<BR>&nbsp;&nbsp;&nbsp;&nbsp;&nbsp;"Moj Gospodar mora da je svestan svih opasnosti koje će pretiti njegovom Carstvu ako ne dobije naslednika", reče Irulan, služeći se benegeseritskom snagom i slatkorečivom ubedljivošću glasa. "O tim stvarima je, naravno, teško raspravljati, ali moraju izići na videlo. Car je više od čoveka. On predvodi Carstvo. Ako on umre bez naslednika, neminovno dolazi do građanskog rata. Pošto voliš svoj narod, ne možeš dopustiti da do toga dođe."
<BR>&nbsp;&nbsp;&nbsp;&nbsp;&nbsp;Pol se udaljio od stola i krupnim koracima otišao do balkonskog prozora. Vetar je napolju povijao dim gradskih vatri. Nebo je postalo mračno, srebrnastoplavo, zamagljeno prašinom koja se svake večeri spuštala sa Zaštitnog Zida. Gledao je prema jugu, u nagib koji je štitio severne zemlje od koriolis vetra, pitajući se zašto njegov vlastiti duševni mir ne može da pronađe takav zaklon.
<BR>&nbsp;&nbsp;&nbsp;&nbsp;&nbsp;Članovi veća su bez reči čekali iza njega, svesni da se nalazi na samoj ivici erupcije besa.
<BR>&nbsp;&nbsp;&nbsp;&nbsp;&nbsp;Pol je osećao da ga pritiska breme vremena. Pokušao je da nagna sebe da pronađe ravnotežu u kojoj bi mogao da oblikuje novu budućnost.
<BR>&nbsp;&nbsp;&nbsp;&nbsp;&nbsp;Povući se... povući se... povući se, pomislio je. Šta bi se dogodilo da povede Čani, jednostavno da je pokupi i ode sa njom, da potraži svetilište na Tjupilu? Ostaće njegovo ime. Džihad bi pronašao nove posede za još užasnija osvajanja, a on bi i dalje bio krivac za to. Odjednom ga je ispunio strah da će izgubiti ono što je najvrednije ako se lati novih poduhvata; da će, ako napravi ma i najmanji šum, izazvati krah vaseljene nakon koga više nikada neće moći da je vrati u staro ustrojstvo.
<BR>&nbsp;&nbsp;&nbsp;&nbsp;&nbsp;Na trgu pod njim otegao se dugi red hodočasnika obučenih u zelene i bele odore hadžija. Kolona se vijugavo kretala poput razglobljene zmije iza žurnog arakenskog predvodnika. Podsetili su Pola da se prijemna dvorana do sada već ispunila moliocima. Hodočasnici! Njihova naviknutost na bezdomlje postala je odvratan izvor bogatstva za Carstvo. Hadžiluk je ispunio puteve vaseljene religijskim lutalicama. Oni su stalno dolazili, dolazili, dolazili.
<BR>&nbsp;&nbsp;&nbsp;&nbsp;&nbsp;Na koji način sam sve ovo pokrenuo, upitao se.
<BR>&nbsp;&nbsp;&nbsp;&nbsp;&nbsp;Sve se, naravno, samo pokrenulo. Stolećima je taj poriv bio zapreten u genima i čekao na ovaj kratak trenutak da se iskaže.
<BR>&nbsp;&nbsp;&nbsp;&nbsp;&nbsp;Vođeni najdubljim religijskim instiktom, ljudi su dolazili, tražeći vaskrsenje. Hodočašće se ovde završavalo - 'Arakis, mesto ponovnog rađanja, mesto za umiranje'.
<BR>&nbsp;&nbsp;&nbsp;&nbsp;&nbsp;Sarkastični, stari Slobodnjaci govorili su da ih Pol želi na Arakisu jedino zbog njihove vode.
<BR>&nbsp;&nbsp;&nbsp;&nbsp;&nbsp;Šta su to hodočasnici, u stvari, tražili? pitao se Pol. Govorili su da je ovo za njih sveto mesto. Ali, mora da su znali da u celoj vaseljeni nema Edena, nema Tjupila za dušu. Arakis su nazivali mestom nepoznatog gde se razrešuju sve tajne, a najviše je užasavalo to što su oni odlazili zadovoljni.
<BR>&nbsp;&nbsp;&nbsp;&nbsp;&nbsp;Šta nalaze ovde? pitao se Pol.
<BR>&nbsp;&nbsp;&nbsp;&nbsp;&nbsp;Često su religijskoj ekstazi ispunjavali ulice kreštanjem, tako da su ličile na neke neobične krletke. Slobodnjaci su ih zbog toga zvali 'ptice prolaznice', a nekolicina koja je ovde umrla bila je prozvana 'krilatim dušama'.
<BR>&nbsp;&nbsp;&nbsp;&nbsp;&nbsp;Sa uzdahom, Pol pomisli kako je svaka nova planeta koju su podjarmile njegove legije postajala izvor hodočasnika. Nastajali su iz zahvalnosti za 'mir Muad'Diba'.
<BR>&nbsp;&nbsp;&nbsp;&nbsp;&nbsp;Svuda vlada mir, pomisli Pol. Svuda... osim u srcu Muad'Diba.
<BR>&nbsp;&nbsp;&nbsp;&nbsp;&nbsp;Osećao je da jedan deo njega leži uronjen u beskrajnu, zamrznutu, promuklu tminu. Njegova moć predviđanja pomešala se sa slikom svemira koja je pripadala celom čovečanstvu. Uzdrmao je stabilan kosmos i zamenio sigurnost Džihadom. Mišlju, delom i proroštvom potčinio je svet ljudi; pa ipak, osećao je da mu on još izmiče.
<BR>&nbsp;&nbsp;&nbsp;&nbsp;&nbsp;Ova planeta pred njim, koju je pretvorio iz pustinje u vodom bogati raj, bila je živa. Puls joj je otkucavao dinamično kao u čoveka. Borila se protiv njega, opirala se, izmicala njegovim naredbama...
<BR>&nbsp;&nbsp;&nbsp;&nbsp;&nbsp;Među prste mu se uvukla jedna tuđa šaka. Spustio je pogled i ugledao Čani koja ga je posmatrala zabrinutim očima. Te oči su ga ispijale i ona prošaputa: "Molim te, ljubavi, ne bori se protiv samog sebe."
<BR>&nbsp;&nbsp;&nbsp;&nbsp;&nbsp;Izliv osećanja kojim ga je hrabrila izvirao je iz njene ruke.
<BR>&nbsp;&nbsp;&nbsp;&nbsp;&nbsp;"Sihaja", prošaputa.
<BR>&nbsp;&nbsp;&nbsp;&nbsp;&nbsp;"Moramo uskoro da odemo u pustinju", reče ona tihim glasom.
<BR>&nbsp;&nbsp;&nbsp;&nbsp;&nbsp;Stisnuo joj je ruku, a zatim pustio i vratio se do stola gde je ostao da stoji.
<BR>&nbsp;&nbsp;&nbsp;&nbsp;&nbsp;Čani sede na svoje mesto.
<BR>&nbsp;&nbsp;&nbsp;&nbsp;&nbsp;Irulan je zurila u hartije ispred Stilgara, stisnutih usana.
<BR>&nbsp;&nbsp;&nbsp;&nbsp;&nbsp;"Irulan predlaže sebe za majku carskog naslednika", reče Pol. Pogledao je Čani, pa onda opet Irulan, koja je izbegavala njegove oči. "Svima nam je poznato da me ona ne voli."
<BR>&nbsp;&nbsp;&nbsp;&nbsp;&nbsp;Irulan postade veoma mirna.
<BR>&nbsp;&nbsp;&nbsp;&nbsp;&nbsp;"Poznati su mi politički razlozi", reče Pol. "Ali ja vodim računa jedino o ljudskim razlozima. Smatram da bi moja reakcija bila sasvim drugačija da Princeza-Supruga ne igra kako joj diktira Bene Geserit i da ne teži materinstvu iz želje za sopstvenom moći. Ali, pošto stvari ovako stoje, odbacujem ovaj predlog."
<BR>&nbsp;&nbsp;&nbsp;&nbsp;&nbsp;Irulan je uzdahnula duboko i drhtavo.
<BR>&nbsp;&nbsp;&nbsp;&nbsp;&nbsp;Zauzimajući svoje mesto, Pol pomisli da nikada ranije nije video Irulan da se tako slabo kontroliše. Nagnuvši se prema njoj, reče: "Irulan, iskreno mi je žao."
<BR>&nbsp;&nbsp;&nbsp;&nbsp;&nbsp;Ona podiže glavu i Pol ugleda oči pune besa. "Nije mi potrebno tvoje sažaljenje!" prošišta. Okrenuvši se prema Stilgaru, reče: "Ima li još nešto što je hitno i neodložno?"
<BR>&nbsp;&nbsp;&nbsp;&nbsp;&nbsp;Pogledavši Pola, Stilgar reče: "Još nešto, Gospodaru. Esnaf ponovo predlaže uspostavljanje formalne ambasade ovde na Arakisu."
<BR>&nbsp;&nbsp;&nbsp;&nbsp;&nbsp;"Da li predstavništvo tipa dubokog svemira?" upita Korba, glasom punim fanatičkog gnušanja.
<BR>&nbsp;&nbsp;&nbsp;&nbsp;&nbsp;"Po svoj prilici", odgovori Stilgar.
<BR>&nbsp;&nbsp;&nbsp;&nbsp;&nbsp;"Tu stvar treba razmotriti krajnje pažljivo, Gospodaru", upozori Korba. "Veću Naiba se neće dopasti pravi Esnafljanin ovde na Arakisu. Oni zaražuju i samu zemlju po kojoj gaze."
<BR>&nbsp;&nbsp;&nbsp;&nbsp;&nbsp;"Esnafljani žive u rezervoarima i ne dodiruju zemlju", odvrati Pol, dopuštajući da mu se u glasu primeti razdraženost.
<BR>&nbsp;&nbsp;&nbsp;&nbsp;&nbsp;"Naibi bi mogli da stvari uzmu u svoje ruke, Gospodaru", reče Korba.
<BR>&nbsp;&nbsp;&nbsp;&nbsp;&nbsp;Pol ga prostreli pogledom.
<BR>&nbsp;&nbsp;&nbsp;&nbsp;&nbsp;"Oni su, pre svega, Slobodnjaci, Gospodaru", nije odstupao Korba. "Dobro pamtimo kako je Esnaf doveo one koji su nas tlačili. Nismo zaboravili kako su ucenjivali otkup začina da bi sačuvali naše tajne od svojih neprijatelja. Lišavali su nas svake..."
<BR>&nbsp;&nbsp;&nbsp;&nbsp;&nbsp;"Dosta!" odbrusi Pol. "Misliš li da sam zaboravio?"
<BR>&nbsp;&nbsp;&nbsp;&nbsp;&nbsp;Kao da je tek tada postao svestan značenja svojih reči, Korba glupavo promuca: "Gospodaru, oprostite mi. Nisam želeo da kažem da vi niste Slobodnjak. Nisam..."
<BR>&nbsp;&nbsp;&nbsp;&nbsp;&nbsp;"Oni će poslati Navigatora", reče Pol. "Ne verujem da bi jedan Navigator došao ovamo ukoliko bi predosećao neku opasnost."
<BR>&nbsp;&nbsp;&nbsp;&nbsp;&nbsp;Usnama osušenim od iznenadnog straha, Irulan reče: "Ti si... video da je Navigator došao?"
<BR>&nbsp;&nbsp;&nbsp;&nbsp;&nbsp;"Naravno da nisam video Navigatora", reče Pol, podražavajući njen ton. "Ali mogu da vidim gde je neko bio i kuda ide. Dopustite da nam pošalju Navigatora. Možda će mi biti od koristi."
<BR>&nbsp;&nbsp;&nbsp;&nbsp;&nbsp;"Naređenje će biti izvršeno", reče Stilgar.
<BR>&nbsp;&nbsp;&nbsp;&nbsp;&nbsp;Prekrivši rukom osmeh, Irulan pomisli: Znači, istina je. Naš Car ne može da vidi Navigatora. Oni su međusobno slepi. Zavera je skrivena.
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
