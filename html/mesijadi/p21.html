<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>20.
<P>&nbsp;&nbsp;&nbsp;&nbsp;&nbsp;Tibana je istupao kao zagovornik Sokratskog Hrišćanstva; sva je prilika da se rodio na Anbusu IV i da je živeo između osmog i devetog veka pre Korina, verovatno za vreme druge vladavine Dalamaka. Od celokupnih njegovih spisa, sačuvan je samo jedan deo iz koga je uzet i ovaj odlomak: 'Srca svih ljudi prebivaju u istoj pustari.'
<BR>
<BR>&nbsp;&nbsp;&nbsp;&nbsp;&nbsp;Iz 'Knjige Dine' princeze Irulan
<BR>
<BR>&nbsp;&nbsp;&nbsp;&nbsp;&nbsp;"Vi ste Bijaz", reče gola, ulazeći u malu odaju gde su kepeca držali pod stražom. "Zovem se Hajt."
<BR>&nbsp;&nbsp;&nbsp;&nbsp;&nbsp;Jak kontigent straže domaćinstva ušao je sa golom da preuzme večernju dužnost. Pesak koji je nosio vetar u vreme zalaska sunca počeo je da ih šiba po obrazima dok su prolazili spoljnim dvorištem što ih je nagnalo da trepću i ubrzaju korak. Sada su se mogli čuti iz prolaza pred odajom kako se zadirkuju i obavljaju ritualnu smenu straže.
<BR>&nbsp;&nbsp;&nbsp;&nbsp;&nbsp;"Ti nisi Hajt", reče kepec. "Ti si Dankan Ajdaho. Bio sam tamo kada su stavili tvoje mrtvo telo u tank, kao i onda kada su ga odneli, živo i spremno za obučavanje."
<BR>&nbsp;&nbsp;&nbsp;&nbsp;&nbsp;Gola proguta pljuvačku kroz grlo koje mu se iznenada osušilo. Žućkasta svetlost sjajnih kugli rastočila se na zelenom fonu draperija kojima je prostorija bila obložena, presijavajući se na krupnim graškama znoja koje su orosile kepečevo čelo. Bijaz je odavao utisak stvorenja čudnog ustrojstva, kao da mu se svrha, koju su u njega utkali Tleilaksi, projektovala kroz kožu. Ispod kepečeve obrazine kukavičluka i neozbiljnosti krila se moć.
<BR>&nbsp;&nbsp;&nbsp;&nbsp;&nbsp;"Muad'Dib me je odredio da te ispitam i utvrdim kakav zadatak su ti Tleilaksi ovde namenili", reče Hajt.
<BR>&nbsp;&nbsp;&nbsp;&nbsp;&nbsp;"Tleilaksi, Tleilaksi", pevao je kepec. "Ja sam Tleilaksi, tikvane! Uostalom, ni ti nisi ništa bolji."
<BR>&nbsp;&nbsp;&nbsp;&nbsp;&nbsp;Hajt podozrivo pogleda kepeca. Iz Bijaza je zračila harizmnatična opreznost koja je posmatrača navodila na pomisao o drevnim idolima.
<BR>&nbsp;&nbsp;&nbsp;&nbsp;&nbsp;"Čuješ stražu napolju?" upita Hajt. "Ako im naredim, zadaviće te."
<BR>&nbsp;&nbsp;&nbsp;&nbsp;&nbsp;"Haj! Haj!" povika BIjaz. "Kakav si samo bezdušan klipan postao. A rekao si da si došao da tražiš istinu."
<BR>&nbsp;&nbsp;&nbsp;&nbsp;&nbsp;Hajtu se nije dopadao izgled pritajenog mira u kepečevom izrazu lica. "Možda samo tragam za budućnošću", reče on.
<BR>&nbsp;&nbsp;&nbsp;&nbsp;&nbsp;"Znači, mi smo lopovi", reče Hajt. "A šta da krademo?"
<BR>&nbsp;&nbsp;&nbsp;&nbsp;&nbsp;"Nismo lopovi već kocke", reče Bijaz. "Došao si ovamo da otkriješ moje tačkice. Ja, za uzvrat, otkrivam tvoje. I gle! Ti imaš dvostruko lice!"
<BR>&nbsp;&nbsp;&nbsp;&nbsp;&nbsp;"Da li si zaista video kako su me Tleilaksi stavili u tankove?" zapita Hajt, suprotstavljajući se neobičnoj nevoljnosti da postavi to pitanje.
<BR>&nbsp;&nbsp;&nbsp;&nbsp;&nbsp;"Zar ti nisam, već kazao?" upita Bijaz, skočivši na noge. "Strašno smo se borili sa tobom. Telo nije htelo da se povrati."
<BR>&nbsp;&nbsp;&nbsp;&nbsp;&nbsp;Hajt iznenada oseti kako postoji u snu nekog drugog uma i kako svakog trenutka može sve ovo da zaboravi i da ostane izgubljen u vijugama toga mozga.
<BR>&nbsp;&nbsp;&nbsp;&nbsp;&nbsp;Bijaz nagnu glavu lukavo na jednu stranu i stade da obilazi oko gole, pomno buljeći u njega. "Uzbuđenost potpaljuje stara ustrojstva u tebi", reče Bijaz. "Ti si progonitelj koji ne želi da nađe ono što goni."
<BR>&nbsp;&nbsp;&nbsp;&nbsp;&nbsp;"Ti si oružje upereno u Muad'Diba", odvrati Hajt, okrećući se oko sebe kako bi pratio kretanje kepeca. "Šta treba da učiniš?"
<BR>&nbsp;&nbsp;&nbsp;&nbsp;&nbsp;"Ništa!" odgovori Bijaz, zaustavivši se. "Odgovaram ti jednostavno na jednostavno pitanje."
<BR>&nbsp;&nbsp;&nbsp;&nbsp;&nbsp;"Onda si uperen u Aliju", reče Hajt. "Je li ona tvoja meta?"
<BR>&nbsp;&nbsp;&nbsp;&nbsp;&nbsp;"Zovu je Hout, Riba Čudovište, na drugim svetovima", reče Bijaz. "Kako to da ti se krv uzburka kada govoriš o njoj?"
<BR>&nbsp;&nbsp;&nbsp;&nbsp;&nbsp;"Znači, zovu je Hout", reče gola; pomno je proučavao Bijaza kako bi pronašao bilo kakvu nit vodilju do njegove namene. Kepec je tako čudno odgovarao.
<BR>&nbsp;&nbsp;&nbsp;&nbsp;&nbsp;"Ona je devica-bludnica", reče Bijaz. "Ona je prosta, prepredena, poseduje duboka znanja koja plaše, okrutna je kada je najljubaznija, lakomislena dok razmišlja, a kada želi da gradi onda razgrađuje poput oluje koriolisa."
<BR>&nbsp;&nbsp;&nbsp;&nbsp;&nbsp;"Došao si, dakle, ovamo da govoriš protiv Alije", reče Hajt.
<BR>&nbsp;&nbsp;&nbsp;&nbsp;&nbsp;"Protiv nje?" Bijaz utonu u jastuk oslonjen o zid. "Došao sam da bi me zarobila magnetska privlačnost njene fizičke lepote." On se iskezi, pridajući svom krupnom i upadljivom licu gušterski izraz.
<BR>&nbsp;&nbsp;&nbsp;&nbsp;&nbsp;"Napasti Aliju isto je što i napasti njenog brata", reče Hajt.
<BR>&nbsp;&nbsp;&nbsp;&nbsp;&nbsp;"To je toliko jasno da je teško ne uvideti", odvrati Bijaz. "Uistinu, Car i njegova sestra predstavljaju jedno biće spojeno leđima, jedno stvorenje koje je pola muško, a pola žensko."
<BR>&nbsp;&nbsp;&nbsp;&nbsp;&nbsp;"To smo već čuli od Slobodnjaka iz duboke pustinje", reče Hajt. "Upravo od onih koji su obnovili običaj prinošenja krvnih žrtvi Šai-Huludu. Kako to da ti ponavljaš njihove gluposti?"
<BR>&nbsp;&nbsp;&nbsp;&nbsp;&nbsp;"Usuđuješ se da kažeš da su to gluposti?" upita Bijaz. "Ti koji si i čovek i obrazina? Ah, ali kocka ne može da otkrije sopstvene tačkice. Zaboravio sam to. A ti si dvostruko zbunjen jer služiš dvostruko stvorenje Atreida. Čula ti nisu tako blizu odgovora kao što je um."
<BR>&nbsp;&nbsp;&nbsp;&nbsp;&nbsp;"Propovedaš li lažni obred o Muad'Dibu svojim stražarima?" zapita Hajt tihim glasom. Osetio je da mu se um spleo od kepečevih reči.
<BR>&nbsp;&nbsp;&nbsp;&nbsp;&nbsp;"Oni propovedaju meni!" reče Bijaz. "I mole se. Zašto da ne? Svi bi trebalo da se molimo. Zar ne živimo u senci najopasnijeg stvora koga je vaseljena ikad videla?"
<BR>&nbsp;&nbsp;&nbsp;&nbsp;&nbsp;"Opasnog stvora..."
<BR>&nbsp;&nbsp;&nbsp;&nbsp;&nbsp;"Njihova vlastita majka odbija da živi sa njima na istoj planeti!"
<BR>&nbsp;&nbsp;&nbsp;&nbsp;&nbsp;"Zašto mi otvoreno ne odgovoriš?" upita Hajt. "Vrlo dobro znaš da imamo i druge načine da te ispitamo. Domoći ćemo se odgovora... na ovaj ili onaj način."
<BR>&nbsp;&nbsp;&nbsp;&nbsp;&nbsp;"Ali odgovorio sam ti! Zar nisam rekao da je mit stvaran? Zar sam ja vetar koji donosi smrt? Ne! Ja sam reči! Reči poput munje koja se pojavi iz peska na tamnom nebu. Kazao sam: 'Utuli svetiljku! Svanuo je dan!' A ti stalno ponavljaš: 'Daj mi svetiljku da pronađem dan.'"
<BR>&nbsp;&nbsp;&nbsp;&nbsp;&nbsp;"Igraš opasnu igru sa mnom", reče Hajt. "Zar misliš da ja ne razumem te tvoje Zensuni ideje? Ostavljaš jasne tragove kao ptica u blatu."
<BR>&nbsp;&nbsp;&nbsp;&nbsp;&nbsp;Bijaz poče da se kikoće.
<BR>&nbsp;&nbsp;&nbsp;&nbsp;&nbsp;"Zašto se smeješ?" upita Hajt.
<BR>&nbsp;&nbsp;&nbsp;&nbsp;&nbsp;"Zato što imam zube, a želeo bih da ih nisam imao", prozbori Bijaz kroz cerekanje. "Da nemam zube ne bih mogao da škrgućem njima."
<BR>&nbsp;&nbsp;&nbsp;&nbsp;&nbsp;"Sada znam tvoju metu", reče Hajt. "Uperen si u mene."
<BR>&nbsp;&nbsp;&nbsp;&nbsp;&nbsp;"I pogodio sam u sred srede!" odgovori Bijaz. "Ti predstavljaš tako veliku metu; kako sam onda mogao da promašim?" On klimnu glavom kao da sam sebi daje za pravo. "A sad ću da ti pevam." Počeo je da nariče tužnu, plačljivu i jednoličnu temu, koja se stalno ponavljala.
<BR>&nbsp;&nbsp;&nbsp;&nbsp;&nbsp;Hajt se ukočio, osećajući čudan bol kako ga podilazi gore-dole po kičmi. Buljio je u lice kepeca, posmatrajući mladalačke oči na starom licu. Predstavljale su središte mreže čvorastih, belih linija koje su vodile do udubljenja ispod slepoočnica. Kolika glava! Svaka crta lica bila je usredsređena na napućena usta iz kojih je izviralo to jednolično kreštanje. Zvuk je Hajta podsetio na drevne obrede, narodna predanja, stare reči i običaje, poluzaboravljena značenja u izgubljenom mrmljanju. Nešto vitalno se ovde događalo - krvava igra ideja kroz Vreme. Prastare zamisli ležale su zapretene u kepečevom pevanju. Bilo je to poput svetla koje sija u daljini, stalno postajući sve bliže i obasjavajući život preko raskola vekova.
<BR>&nbsp;&nbsp;&nbsp;&nbsp;&nbsp;"Šta to radiš sa mnom?" zadahta Hajt.
<BR>&nbsp;&nbsp;&nbsp;&nbsp;&nbsp;"Ti si instrument na kome su me učili da sviram", reče Bijaz. "Sviram na tebi. Dozvoli da ti kažem imena ostalih izdajnika među Naibima. To su Bikouros i Kahueit. Zatim Djedida, koji je bio Korbin sekretar. Pa Abumojandis, Benerdžijev pomoćnik. Upravo u ovom trenutku jedan od njih probada nožem tvoga Muad'Diba."
<BR>&nbsp;&nbsp;&nbsp;&nbsp;&nbsp;Hajt stade da odmahuje glavom. Bilo mu je teško da govori.
<BR>&nbsp;&nbsp;&nbsp;&nbsp;&nbsp;"Mi smo kao braća", reče Bijaz, prekidajući još jednom svoje jednolično mumlanje. "Odrasli smo u istom tanku: prvo ja, pa onda ti."
<BR>&nbsp;&nbsp;&nbsp;&nbsp;&nbsp;Hajtove metalne oči ispuniše ga odjednom ljutim bolom. Treperava crvena izmaglica obavijala je sve što je video. Osetio je da je odsečen od svakog neposrednog čuvstva izuzev bola, a svet oko sebe dokučivao je kroz tanku skramu, sličnu kopreni koju podigne vetar. Sve je postalo slučaj, nasumično uplitanje nežive materije. Volja mu se pretvorila u nešto tanano i varljivo. Živela je baz daha i mogla se nazreti jedino kao unutrašnje prosvetljenje.
<BR>&nbsp;&nbsp;&nbsp;&nbsp;&nbsp;Iznenadnom bistrinom rođenom u očajanju uspeo je da prodre kroz koprenasti zastor, povrativši tako za početak samo čulo vida. Poput blistave svetlosti, pažnja mu se usredsredi na Bijaza. Hajt oseti kako mu pogled prodire kroz slojeve kepeca i ugleda malog čoveka koji je bio najpre iznajmljeni intelekt, a zatim jedno stvorenje zarobljeno glađu i žudnjom koje su mu vrcale iz očiju. Sloj za slojem je otpadao, sve dok na kraju nije ostalo samo jedno privid-biće kojim su upravljali simboli.
<BR>&nbsp;&nbsp;&nbsp;&nbsp;&nbsp;"Mi smo na bojnom polju", reče Bijaz. "Možeš da govoriš o tome."
<BR>&nbsp;&nbsp;&nbsp;&nbsp;&nbsp;Pošto mu je naređenje oslobodilo glas, Hajt reče: "Ne možeš me naterati da usmrtim Muad'Diba."
<BR>&nbsp;&nbsp;&nbsp;&nbsp;&nbsp;"Čuo sam kako Bene Geseriti kažu", reče Bijaz, "da ništa nije postojano, ništa uravnoteženo, ništa trajno u celoj vaseljeni - da ništa ne ostaje u svom stanju, da svaki dan, a ponekad i svaki čas donosi promenu."
<BR>&nbsp;&nbsp;&nbsp;&nbsp;&nbsp;Hajt nemo odmahnu glavom.
<BR>&nbsp;&nbsp;&nbsp;&nbsp;&nbsp;"Verovao si da je ludi Car cena koju tražimo", reče Bijaz. "Kako slabo razumeš naše gospodare, Tleilakse. Esnaf i Bene Geserit smatraju da mi proizvodimo artefakte. U stvari, mi obezbeđujemo oruđa i usluge. Sve može da posluži kao oruđe - siromaštvo, rat. Rat je koristan jer je delotvoran u mnogim oblastima. On podstiče metabolizam. On prisiljava vladu. On širi genetske slojeve. On je najživotniji u svekolikoj vaseljeni. Jedino oni koji uviđaju vrednost rata i koji ga upražnjavaju imaju nekakvu samoodređenost."
<BR>&nbsp;&nbsp;&nbsp;&nbsp;&nbsp;Neobično blagim glasom Hajt reče: "Kazuješ čudne misli koje me gotovo nagone da poverujem u osvetničku Promisao. Kakva li je cena bila plaćena da bi ti bio stvoren? Bila bi to očaravajuća priča, bez sumnje, sa još izuzetnijim završetkom."
<BR>&nbsp;&nbsp;&nbsp;&nbsp;&nbsp;"Veličanstveno!" likovao je Bijaz. "Ti napadaš - dakle poseduješ snagu volje i vežbaš samoodređenost."
<BR>&nbsp;&nbsp;&nbsp;&nbsp;&nbsp;"Pokušavaš da u meni probudiš želju za nasiljem", reče Hajt drhtavim glasom.
<BR>&nbsp;&nbsp;&nbsp;&nbsp;&nbsp;Bijaz poreče to, odmahnuvši glavom. "Da te probudim, da; ali ne i da ti probudim želju za nasiljem. Obučen si da se služiš svešću, tako si sam rekao. Ja treba da probudim u tebi tu svest, Dankane Ajdaho."
<BR>&nbsp;&nbsp;&nbsp;&nbsp;&nbsp;"Hajt!"
<BR>&nbsp;&nbsp;&nbsp;&nbsp;&nbsp;"Dankan Ajdaho. Izuzetan ubica. Ljubavnik mnogih žena. Vojnik-mačevalac. Desna ruka Atreida na bojnom polju. Dankan Ajdaho."
<BR>&nbsp;&nbsp;&nbsp;&nbsp;&nbsp;"Prošlost se ne može probuditi."
<BR>&nbsp;&nbsp;&nbsp;&nbsp;&nbsp;"Ne može?"
<BR>&nbsp;&nbsp;&nbsp;&nbsp;&nbsp;"To se nikada nije dogodilo!"
<BR>&nbsp;&nbsp;&nbsp;&nbsp;&nbsp;"Istina, ali naši gospodari prkose ideji da se nešto ne može učiniti. Uvek tragaju za odgovarajućim oruđem, odgovarajućom primenom truda, pravom uslugom..."
<BR>&nbsp;&nbsp;&nbsp;&nbsp;&nbsp;"Kriješ svoju pravu svrhu! Navlačiš preko sebe zaklon od reči koje ništa ne znače!"
<BR>&nbsp;&nbsp;&nbsp;&nbsp;&nbsp;"U tebi je Dankan Ajdaho", reče Bijaz. "On će se potčiniti bilo osećanjima ili nepristrasnom ispitivanju, ali svakako će se potčiniti. Ta svest će iznići kroz opnu potiskivanja i odabiranja iz tamne prošlosti koja te u stopu prati. Ona te goni čak i sada dok te zadržava. U tebi postoji biće na koje se svest mora usredsrediti i koje ćeš poslušati."
<BR>&nbsp;&nbsp;&nbsp;&nbsp;&nbsp;"Tleilaksi misle da sam ja još njihov rob, ali ja..."
<BR>&nbsp;&nbsp;&nbsp;&nbsp;&nbsp;"Tiho, robe!" reče Bijaz gunđavim glasom.
<BR>&nbsp;&nbsp;&nbsp;&nbsp;&nbsp;Hajt ostade sleđen u tišini.
<BR>&nbsp;&nbsp;&nbsp;&nbsp;&nbsp;"Sada smo došli do onog glavnog", reče Bijaz. "Znam da to osećaš. A evo i ključnih reči kojima će manipulisati tobom... smatram da će one dejstvovati kako treba."
<BR>&nbsp;&nbsp;&nbsp;&nbsp;&nbsp;Hajt oseti kako mu znoj curi niz obraze, kako mu se tresu prsa i ruke, ali nije bio u stanju da se pokrene.
<BR>&nbsp;&nbsp;&nbsp;&nbsp;&nbsp;"Jednog dana", reče Bijaz, "Car će doći kod tebe i reći će ti: 'Otišla je.' Na licu će mu stajati obrazina bola. Daće vodu mrtvome, kako ovde nazivaju plakanje. I ti ćeš odgovoriti mojim glasom: 'Gospodaru! O, Gospodaru!'"
<BR>&nbsp;&nbsp;&nbsp;&nbsp;&nbsp;Hajta počeše da bole grlo i vilica od grčenja mišića. Mogao je jedino da savije glavu u malom luku s jedne na drugu stranu.
<BR>&nbsp;&nbsp;&nbsp;&nbsp;&nbsp;"Ti ćeš reći: 'Nosim poruku od Bijaza.' Kepec napravi grimasu. 'Jadni Bijaz bez pameti... jadni Bijaz, bubanj ispunjen porukama, biće stvoreno da ga drugi iskoriste... lupite po Bijazu i on će udariti u dreku...'" On ponovo iskrivi lice u grimasu. "Misliš da sam licemer, Dankane Ajdaho! Nisam! I ja mogu da žalim. Ali došlo je vreme da reči zamene mačeve."
<BR>&nbsp;&nbsp;&nbsp;&nbsp;&nbsp;Štucanje protrese Hajta.
<BR>&nbsp;&nbsp;&nbsp;&nbsp;&nbsp;Bijaz se zakikota, pa reče: "Oh, hvala ti, Dankane, hvala. Spasili su nas prohtevi tela. Pošto u Caru teče krv Harkonena, povinovaće se našim željama. Pretvoriće se u stroj za pljuvanje, i gutača reči milozvučnih ušima naših gospodara."
<BR>&nbsp;&nbsp;&nbsp;&nbsp;&nbsp;Hajt zažmirka, pomislivši kako mu kepec liči na opreznu životinjku, stvorenje zlobne i retke pameti. Harkonenska krv teče venama Atreida?
<BR>&nbsp;&nbsp;&nbsp;&nbsp;&nbsp;"Misliš na Zver Rabana, ništavog Harkonena, i sevaš očima", reče Bijaz. "Ponašaš se kao Slobodnjak kad je ovo u pitanju. Kada reči omanu, mač se uvek nađe u ruci, a? Misliš na mučenja kojima su Harkoneni podvrgli tvoju porodicu. A preko svoje majke, tvoj dragoceni Pol je Harkonen! Tebi neće biti teško da pogubiš Harkonena, zar ne?"
<BR>&nbsp;&nbsp;&nbsp;&nbsp;&nbsp;Gorka osujećenost prostruja golom. Da li je to bila srdžba? Zašto bi to u njemu izazvalo ljutnju?
<BR>&nbsp;&nbsp;&nbsp;&nbsp;&nbsp;"Ohhh", reče Bijaz; a zatim: "Ahhh, hah! Klik-klik. Poruka još nije završena. Tu je još i pogodba koju Tleilaksi nude tvome dragocenom Polu Atreidu. Naši gospodari će mu vratiti njegovu voljenu. Biće to još jedan gola - nešto kao tvoja sestra."
<BR>&nbsp;&nbsp;&nbsp;&nbsp;&nbsp;Hajt odjednom postade svestan da mu ceo njegov svet ispunjavaju jedino otkucaji vlastitog srca.
<BR>&nbsp;&nbsp;&nbsp;&nbsp;&nbsp;"Gola", reče Bijaz. "Biće to telo njegove voljene. Ona će mu rađati decu. Voleće jedino njega. Možemo čak da poboljšamo original ako on to zaželi. Da li je i jedan čovek imao bolju priliku da ponovo zadobije ono što je izgubio? To je pogodba koju će on oberučke prihvatiti."
<BR>&nbsp;&nbsp;&nbsp;&nbsp;&nbsp;Bijaz klimnu glavom, oborivši za trenutak pogled kao da uzmiče, a zatim nastavi: "To će ga dovesti u iskušenje: ti ćeš onda iskoristiti njegovu pometenost da mu se približiš i spremiš za udarac. Dve gole, ne jedan! To nalažu naši gospodari!" Kepec pročisti grlo i ponovo klimnu glavom: "Govori!"
<BR>&nbsp;&nbsp;&nbsp;&nbsp;&nbsp;"Neću to uraditi", reče Hajat.
<BR>&nbsp;&nbsp;&nbsp;&nbsp;&nbsp;"Ali Dankan Ajdaho bi", uzvrati Bijaz. "Biće to trenutak u kome ćeš moći veoma lako savladati tog potomka Harkonena. Ne zaboravi to. Predložićeš mu da zatraži da mu poboljšamo voljenu - možda da joj ugradimo besmrtno srce ili podarimo nežnija osećanja. Ponudićeš mu utočište dok mu se budeš približavao - planetu koju sGm izabere negde s one strane Carstva. Razmisli o tome! Voljena će mu biti oživljena. Neće više postojati razlog za suze, a dobiće idilično mesto da proživi svoje dane."
<BR>&nbsp;&nbsp;&nbsp;&nbsp;&nbsp;"Privlačan mamac", reče Hajt, ispitujući teren. "Pitaće za cenu."
<BR>&nbsp;&nbsp;&nbsp;&nbsp;&nbsp;"Reci mu da mora da se odrekne svoje božanske prirode i da obeščasti ugled Kvizarata. Takođe treba da diskredituje sebe i svoju sestru."
<BR>&nbsp;&nbsp;&nbsp;&nbsp;&nbsp;"Ništa više?" upita Hajt uz podsmeh.
<BR>&nbsp;&nbsp;&nbsp;&nbsp;&nbsp;"Razume se, mora još da se odrekne svojih CHOAM poseda."
<BR>&nbsp;&nbsp;&nbsp;&nbsp;&nbsp;"Razume se."
<BR>&nbsp;&nbsp;&nbsp;&nbsp;&nbsp;"U slučaju da se ni tada nisi dovoljno primakao da zadaš udarac, pričaj mu o tome koliko se Tleilaksi dive njegovim naucima o mogućnostima religije. Kaži mu da Tleilaksi imaju odeljenje za religijsko inženjerstvo, u kome se religije oblikuju za naročite potrebe."
<BR>&nbsp;&nbsp;&nbsp;&nbsp;&nbsp;"Kako je to pametno", reče Hajt.
<BR>&nbsp;&nbsp;&nbsp;&nbsp;&nbsp;"Misliš da smeš da mi se slobodno podsmevaš i da me ne slušaš", reče Bijaz. Držao je glavu lukavo naherenu na jednu stranu. "Ne poriči to..."
<BR>&nbsp;&nbsp;&nbsp;&nbsp;&nbsp;"Dobro su te napravili, mala životinjo", reče Hajt.
<BR>&nbsp;&nbsp;&nbsp;&nbsp;&nbsp;"Tebe takođe", odvrati kepec. "Reći ćeš mu da požuri. Telo se raspada, a njeno se mora čuvati u kriološkom tanku."
<BR>&nbsp;&nbsp;&nbsp;&nbsp;&nbsp;Hajt oseti kako se koprca, uhvaćen u kalup koji nije mogao da prepozna. Kepec je izgledao tako samouveren! Mora da je postojala neka slaba tačka u logici Tleilaksa. Kada su stvarali golu, uslovili su ga Bijazovim glasom, ali... Ali šta? Logika/kalup/predmet... Kako je lako bilo pobrkati jasno rezonovanje sa tačnim rezonovanjem! Da li je logika Tleilaksa imala neku manu?
<BR>&nbsp;&nbsp;&nbsp;&nbsp;&nbsp;Bijaz se osmehnu kao da je čuo neki skriveni glas. "Sada ćeš zaboraviti", reče. "Kada trenutak dođe, ponovo ćeš se setiti. On će reći: 'Otišla je.' - i tada će se probuditi Dankan Ajdaho."
<BR>&nbsp;&nbsp;&nbsp;&nbsp;&nbsp;Kepec pljesnu rukama.
<BR>&nbsp;&nbsp;&nbsp;&nbsp;&nbsp;Hajt se zagrcnu, svestan da su ga prekinuli usred misli... ili možda usred rečenice. O čemu je bila reč? Nešto o... metama?
<BR>&nbsp;&nbsp;&nbsp;&nbsp;&nbsp;"Hoćeš da me zbuniš, pa da posle upravljaš mnome", reče on.
<BR>&nbsp;&nbsp;&nbsp;&nbsp;&nbsp;"Kako to?" upita Bijaz.
<BR>&nbsp;&nbsp;&nbsp;&nbsp;&nbsp;"Ja sam tvoja meta i ti ne možeš to da porekneš", reče Hajt.
<BR>&nbsp;&nbsp;&nbsp;&nbsp;&nbsp;"Nisam ni pomislio da poričem."
<BR>&nbsp;&nbsp;&nbsp;&nbsp;&nbsp;"Šta si to pokušao da mi učiniš?"
<BR>&nbsp;&nbsp;&nbsp;&nbsp;&nbsp;"Jednu uslugu", reče Bijaz. "Običnu uslugu."
</P></TD></TR></TABLE>
<P class="next">
<A HREF=p22.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
