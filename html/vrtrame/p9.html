<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8.
<P>&nbsp;&nbsp;&nbsp;&nbsp;&nbsp;7. maj 2205.
<BR>&nbsp;&nbsp;&nbsp;&nbsp;&nbsp;Ovo je proleće našeg nezadovoljstva. O, Gospode, kakve smo lude mi smrtnici. Ričarde, Ričarde, molim te, vrati se!
<BR>&nbsp;&nbsp;&nbsp;&nbsp;&nbsp;Odakle da počnem? I kako da počnem? Da li smem da jedem breskvu? U istom trenu zbivaju se vizije i vizije tog trena... Majkl i Simona neprekidno ulaze u susednu prostoriju i izlaze iz nje, razgovarajući o Mikelanđelu.
<BR>&nbsp;&nbsp;&nbsp;&nbsp;&nbsp;Otac mi je uvek govorio da svako pravi greške. Zbog čega bi moja trebalo da bude toliko džinovska? Zamisao je imala smisla. Leva strana mog mozga poručivala mi je da je bila logična. Ali duboko u ljudskom biću razum ne odnosi uvek prevagu. Osećanja nisu racionalna. Ljubomora nije autput nekog kompjuterskog programa.
<BR>&nbsp;&nbsp;&nbsp;&nbsp;&nbsp;Bilo je puno upozorenja. Tog prvog popodneva dok smo sedeli pored Cilindričnog mora na našem "izletu" mogla sam po Ričardovim očima da zaključim da problem postoji. Ah, oh, odustani, Nikol, rekla sam sebi.
<BR>&nbsp;&nbsp;&nbsp;&nbsp;&nbsp;Ali on je potom delovao tako razborito. "Naravno", rekao je istog popodneva, "ono što predlažeš jeste ispravna stvar u genetičkom smislu. Poći ću sa tobom da kažemo Majklu. Hajde da to obavimo što brže možemo, nadajući se da će jedno suočavanje biti sve što je neophodno."
<BR>&nbsp;&nbsp;&nbsp;&nbsp;&nbsp;U tom času osećala sam se obodreno. Ni u jednom trenutku mi nije palo na pamet da bi Majkl mogao da predstavlja prepreku. "Bio bi to greh", rekao je on te večeri, pošto su devojčice otišle na spavanje. Odgovorio je to istog trena kada je shvatio šta mu se predlaže.
<BR>&nbsp;&nbsp;&nbsp;&nbsp;&nbsp;Ričard je prešao u napad, dokazujući kako je čitava predstava o grehu jedan anahronizam čak i na Zemlji i da je on, Majkl, naprosto šašav. "Da li stvarno želiš da to učinim?" upitao je Majkl Ričarda pri kraju razgovora.
<BR>&nbsp;&nbsp;&nbsp;&nbsp;&nbsp;"Ne", odgovori Ričard posle kraćeg oklevanja, "ali jasno je da je to u korist naše dece." Trebalo je da obratim više pažnje na to "ne".
<BR>&nbsp;&nbsp;&nbsp;&nbsp;&nbsp;Ni u jednom trenutku mi nije palo na pamet da moj plan možda neće uspeti. Veoma brižljivo sam pratila ciklus svoje ovulacije. Kada je proračunata noć konačno stigla, obavestila sam Ričarda o tome i on se iskrao iz skloništa i krenuo u jednu od svojih dugih šetnji po Rami. Majkl je bio nervozan u stalnoj borbi sa svojim osećanjem krivice, no čak ni u najcrnjem scenariju nisam mogla da zamislim da bi se moglo dogoditi da on ne bude u stanju da ima odnos sa mnom.
<BR>&nbsp;&nbsp;&nbsp;&nbsp;&nbsp;Kada smo se svukli (u mraku, kako Majklu ne bi bilo nelagodno) i legli jedno pored drugog na madrac, otkrila sam da mu je telo kruto i napeto. Poljubila sam ga u čelo i obraze. Zatim sam pokušala da ga opustim trljajući mu leđa i vrat. Posle nekih trideset minuta dirkanja (pri čemu se ništa od toga nije moglo smatrati seksualnom predigrom) privila sam svoje telo uz njega na izazovan način. Bilo je očigledno da imamo problem. Njegov penis i dalje je bio potpuno mrtav.
<BR>&nbsp;&nbsp;&nbsp;&nbsp;&nbsp;Nisam znala šta da uradim. Moja prva pomisao, naravno sasvim iracionalna, bila je da mu naprosto nisam privlačna. Osetila sam se užasno, kao da me je neko ošamario. Sva moja potisnuta osećanja vlastite neprikladnosti izbila su na površinu i u meni uskrsnu iznenađujuća srdžba. Srećom, nisam ništa rekla (nijedno od nas nije prozborilo za sve vreme), a Majkl nije mogao da mi vidi lice u mraku. Jezik mog tela, međutim, izvesno je izražavao razočarenje.
<BR>&nbsp;&nbsp;&nbsp;&nbsp;&nbsp;"Žao mi je", reče on blago.
<BR>&nbsp;&nbsp;&nbsp;&nbsp;&nbsp;"Sve je u redu", odgovorih, nastojeći da delujem ravnodušno.
<BR>&nbsp;&nbsp;&nbsp;&nbsp;&nbsp;Pridigla sam se na lakat i stala drugom rukom da mu milujem čelo. Produžila sam ovu laku masažu, puštajući da mi prsti nežno putuju preko njegovog lica, vrata i ramena. Majkl je bio potpuno pasivan. Ležao je na leđima bez ijednog pokreta i uglavnom držao oči zaklopljene. Iako sam sigurna da mu je milovanje prijalo, niti je šta rekao, niti mu se oteo bilo kakav izraz zadovljstva. Do tog časa već sam bila krajnje zabrinuta. Uhvatila sam sebe u želji da Majkl mene miluje, da meni kaže da sam u redu.
<BR>&nbsp;&nbsp;&nbsp;&nbsp;&nbsp;Na kraju sam prevalila deo svog tela preko njegovog. Pustila sam da mi se grudi nežno spuste na njegov torzo, dok sam desnom rukom šašoljila malje na njegovim prsima. Nagnula sam se da ga poljubim u usta, nameravajući da ga levom rukom pobudim još gdegod, ali on se naglo odmače, a zatim i sede.
<BR>&nbsp;&nbsp;&nbsp;&nbsp;&nbsp;"Ne mogu to da uradim", reče Majkl, odmahujući glavom.
<BR>&nbsp;&nbsp;&nbsp;&nbsp;&nbsp;"Zašto?" upitah tiho. Telo mi je ležalo u glupom položaju iza njega.
<BR>&nbsp;&nbsp;&nbsp;&nbsp;&nbsp;"Grešno je", odgovori on sa velikom ozbiljnošću.
<BR>&nbsp;&nbsp;&nbsp;&nbsp;&nbsp;U narednih nekoliko minuta više puta sam pokušala da zametnem razgovor, ali Majkl nije bio voljan da ga prihvati. Najzad, budući da više ništa nisam mogla da učinim, ćutke sam se odenula u mraku. Majkl je jedva uspeo da izusti "laku noć" dok sam odlazila.
<BR>&nbsp;&nbsp;&nbsp;&nbsp;&nbsp;Nisam se smesta vratila u svoju sobu. Kada sam se našla u hodniku, shvatila sam da još nisam spremna da se suočim sa Ričardom. Naslonila sam se na zid, boreći se protiv moćnih osećanja koja su me preplavljivala. Kako sam mogla da pretpostavim da će sve ići glatko? I šta sada da kažem Ričardu?
<BR>&nbsp;&nbsp;&nbsp;&nbsp;&nbsp;Po zvuku Ričardovog disanja znala sam da nije spavao kada sam ušla u sobu. Da sam imala više hrabrosti, mogla sam odmah da mu kažem šta se dogodilo sa Majklom. No bilo je lakše odložiti to za izvesno vreme. Ispostavilo se da je to bila ozbiljna greška.
<BR>&nbsp;&nbsp;&nbsp;&nbsp;&nbsp;U sledeća dva dana vladala je napetost. Niko nije spominjao ono što je Ričard u jednom času nazvao "događajem oplođavanja". Muškarci su nastojali da se ponašaju normalno. Druge večeri posle obeda nagovorila sam Ričarda da prošetamo dok Majkl smesti devojčice u krevet.
<BR>&nbsp;&nbsp;&nbsp;&nbsp;&nbsp;Ričard je objašnjavao hemiju postupka fermentacije svog novog vina dok smo stajali na bedemima sa kojih se pružao pogled na Cilindrično more. U jednom času sam ga prekinula i uhvatila ga za ruku. "Ričarde", rekoh, očiju uprtih u njegove, očiju koje su tragale za ljubavlju i razumevanjem, "ovo je veoma teško..." Glas mi je zamro.
<BR>&nbsp;&nbsp;&nbsp;&nbsp;&nbsp;"Šta je, Niki?" upita on sa usiljenim osmehom na licu.
<BR>&nbsp;&nbsp;&nbsp;&nbsp;&nbsp;"Pa", odgovorih, "u pitanju je Majkl. Vidiš", spetljala sam se, "ništa se, u stvari, nije dogodilo...On nije mogao..."
<BR>&nbsp;&nbsp;&nbsp;&nbsp;&nbsp;Ričard me je dugo netremično posmatrao. "Hoćeš li da kažeš da je impotentan?" upita on.
<BR>&nbsp;&nbsp;&nbsp;&nbsp;&nbsp;Isprva sam klimnula, a onda ga potpuno zbunih tako što sam zavrtela glavom. "Verovatno ne, uistinu", promucah, "ali je tako ispalo one noći sa mnom. Mislim da je prenapet, ili se oseća krivim, ili je možda proteklo mnogo..." Zastala sam, shvativši da previše pričam.
<BR>&nbsp;&nbsp;&nbsp;&nbsp;&nbsp;Ričardov pogled bludio je preko mora; samo je ćutao, činilo se čitavu večnost. "Nameravaš li da ponovo pokušaš?" upita on naposletku potpuno bezizražajnim glasom. Nije se okrenuo ni da me pogleda.
<BR>&nbsp;&nbsp;&nbsp;&nbsp;&nbsp;"Ne... ne znam", odgovorih. Stisla sam mu ruku. Taman sam se spremala da kažem još nešto, da ga zapitam da li je u stanju da podnese još jedan pokušaj, kad se on odjednom udalji od mene. "Obavesti me kad odlučiš", reče suvim glasom.
<BR>&nbsp;&nbsp;&nbsp;&nbsp;&nbsp;Nedelju ili dve bila sam ubeđena da ću se odreći celokupne zamisli. Sporo, veoma sporo, privid vedrine vratio se u našu malu porodicu. Noć posle okončanja mog menstrualnog razdoblja Ričard i ja smo dvaput vodili ljubav, i to prvi put u godinu dana. Delovao je izuzetno zadovoljno i bio je vrlo razgovorljiv dok smo ležali zagrljeni posle drugog seksualnog čina.
<BR>&nbsp;&nbsp;&nbsp;&nbsp;&nbsp;"Moram da kažem da sam jedno vreme tamo bio vrlo zabrinut", rekao je. "Pomisao da upražnjavaš seks sa Majklom, makar to bilo iz pretpostavljenih logičnih razloga, izluđivala me je. Znam da, racionalno gledano, to nema smisla, ali sam se strašno uplašio da bi to moglo da ti se svidi... razumeš li?... i da bi na neki način naš odnos mogao da bude ugrožen."
<BR>&nbsp;&nbsp;&nbsp;&nbsp;&nbsp;Ričard je očigledno podrazumevao da više nemam nameru da ostanem trudna sa Majklovim detetom. Nisam mu protivrečila, jer sam u tom času i sama bila zadovoljna postojećim stanjem. Nekoliko dana kasnije, međutim, kada sam u svojim knjigama potražila poglavlja o impotenciji, shvatila sam da sam i dalje odlučna da izguram svoj plan.
<BR>&nbsp;&nbsp;&nbsp;&nbsp;&nbsp;Tokom nedelje pre očekivane ovulacije Ričard je bio zauzet pripremanjem svog vina (i možda češćim degustacijama no što je to bilo neophodno - više no jednom pojavio se nakresan pre večere) i pravljenjem malih robota na osnovu Beketovih karaktera. Moja pažnja bila je usredotočena na impotenciju. Moj kurikulum u medicinskoj školi praktično je zaobilazio taj predmet. A budući da je moje seksualno iskustvo bilo srazmerno ograničeno, nikada ranije nisam bila suočena s tim problemom. Sa iznenađenjem sam otkrila da je impotencija vrlo uobičajena bolest, prevashodno psihološkog porekla, ali veoma često praćena pogoršanjem fizičkog stanja, kao i da postoje mnogi valjano razrađeni obrasci postupaka lečenja, pri čemu su svi kao zajednički imenitelj imali umanjenje "izvođačke strepnje" kod muškarca.
<BR>&nbsp;&nbsp;&nbsp;&nbsp;&nbsp;Jednog jutra Ričard me je zatekao kako pripremam mokraću za proveru ovulacije. Nije ništa rekao, ali po njegovom licu mogla sam da zaključim da je bio povređen i razočaran. Htela sam da ga primirim, ali s obzirom na to da su i deca bila u sobi, uplašila sam se da bi moglo da dođe do neprijatne scene.
<BR>&nbsp;&nbsp;&nbsp;&nbsp;&nbsp;Nisam saopštila Majklu da se spremam za drugi pokušaj. Smatrala sam da će ona strepnja biti umanjena ukoliko on ne bude imao vremena da razmišlja o tome. Malo je nedostajalo da moj plan upali. Otišla sam sa Majklom u njegovu sobu, odmah pošto smo decu otpratili na spavanje, i tek kada smo počeli da se svlačimo, objasnila sam mu šta treba da usledi. On je uprkos slabašnim protestima doživeo početak erekcije. Brzo sam reagovala da je podržim. Uverena sam da bismo tada imali uspešan odnos da Keti nije počela da vrišti "Mama, mama" baš kada smo bili spremni da započnemo čin.
<BR>&nbsp;&nbsp;&nbsp;&nbsp;&nbsp;Razume se da sam ostavila Majkla i odjurila niz hodnik do dečije sobe. Ričard je već bio tamo. Držao je Keti u naručju. Simona je sedela na svom madracu, trljajući oči. Sve troje je piljilo u moje nago telo u dovratku. "Imala sam užasan san", reče Keti, privijajući se uz Ričarda. "Jedan oktopauk me je proždirao."
<BR>&nbsp;&nbsp;&nbsp;&nbsp;&nbsp;Stupila sam u sobu. "Osećaš li se sada bolje?" upitala sam, pružajući ruke prema njoj. Ričard ju je i dalje držao, a ona nije učinila ni najmanji napor da mi se približi. Posle par nelagodnih trenutaka prišla sam Simoni i prebacila joj ruku preko ramena.
<BR>&nbsp;&nbsp;&nbsp;&nbsp;&nbsp;"Gde je tvoja pidžama, mama?" upita me moja četvorogodišnjakinja. Ričard i ja smo gotovo redovno spavali u ramanskim verzijama pidžama. Devojčice su se sasvim svikle na moje nago telo - nas tri tuširamo se zajedno bezmalo svaki dan - ali noću, kada bih dolazila u dečiju sobu, skoro uvek sam imala pidžamu na sebi.
<BR>&nbsp;&nbsp;&nbsp;&nbsp;&nbsp;Spremala sam se da dam Simoni nekakav bezazlen odgovor, kada sam opazila da i Ričard upitno zuri u mene. Njegove oči odavale su nesumnjivo neprijateljstvo. "Mogu sam da se pobrinem za stvari ovde", reče on grubo. "Zašto ne odeš da završiš ono što si započela?"
<BR>&nbsp;&nbsp;&nbsp;&nbsp;&nbsp;Vratila sam se Majklu sa namerom da još jednom pokušamo odnos i ostvarimo začeće. Bila je to rđava odluka. Izvela sam jalov pokušaj da pobudim Majkla, ali posle par minuta on mi je jednostavno odgurnuo ruku. "Beskorisno je", reče. "Uskoro punim šezdeset tri godine, a nisam imao odnos pet godina. Nikada ne masturbiram i svesno izbegavam da razmišljam o seksu. Ona pređašnja erekcija bila je tek kratkotrajan srećan obrt." Ćutao je skoro minut. "Žao mi je, Nikol", dodade, "ali nema nade."
<BR>&nbsp;&nbsp;&nbsp;&nbsp;&nbsp;Ćutke smo ležali jedno pored drugog nekoliko minuta. Odevala sam se i pripremala da odem, kada sam opazila da je Majkl upao u ritmički obrazac disanja koji prethodi snu. Odjednom sam se setila da sam pročitala kako muškarci sa psihološkom impotencijom često imaju erekciju za vreme sna i moj um je smesta skovao jedan drugi ludi plan. Legla sam pokraj Majkla i pričekala nekoliko minuta dok nisam bila sigurna da je u dubokom snu.
<BR>&nbsp;&nbsp;&nbsp;&nbsp;&nbsp;Najpre sam ga veoma blago prodrmala dole. Bila sam ushićena kada je vrlo brzo reagovao. Posle izvesnog vremena pojačala sam snagu masaže, ali sam pritom bila veoma obazriva da ga ne probudim. Čim je postalo očigledno da je spreman, pripremila sam se i popela se na njega. Svega nekoliko trenutaka me je delilo od uspostavljanja odnosa kada sam ga odviše grubo stisnula, od čega se on probudio. Pokušala sam da nastavim, ali sam ga u žurbi izgleda povredila, jer je zastenjao i pogledao me divljim, zapanjenim očima. U roku od nekoliko sekundi njegova erekcija je iščezla.
<BR>&nbsp;&nbsp;&nbsp;&nbsp;&nbsp;Prevalila sam se na leđa i ispustila dubok uzdah. Bilo je to strašno razočaranje. Majkl je počeo da mi postavlja pitanja, ali ja sam bila previše izbezumljena da bih mu odgovarala. Suze mi grunuše na oči. Obukla sam se u žurbi, nežno poljubila Majkla u čelo i oteturala u hodnik. Tamo sam stajala narednih pet minuta pre no što sam skupila snagu da se vratim Ričardu.
<BR>&nbsp;&nbsp;&nbsp;&nbsp;&nbsp;Moj suprug je još radio. Klečao je pored Pozoa, iz drame Čekajući Godoa. Mali robot se nalazio usred svog dugog, nepovezanog govora o beskorisnosti svega. U prvi mah Ričard me je prenebregavao. A onda se, pošto je ućutkao Pozoa, okrenuo. "Misliš li da je bilo dovoljno dugo?" upita sarkatično.
<BR>&nbsp;&nbsp;&nbsp;&nbsp;&nbsp;"I dalje ne ide", odgovorih bezvoljno. "Nagađam..."
<BR>&nbsp;&nbsp;&nbsp;&nbsp;&nbsp;"Poštedi me tog sranja", povika iznenada ljutito Ričard. "Toliko glup nisam. Očekuješ li da ti poverujem kada kažeš da si provela dva sata gola s njim i da se ništa nije desilo? Znam ja vas žene. Misliš li..."
<BR>&nbsp;&nbsp;&nbsp;&nbsp;&nbsp;Ne sećam se ostalog što je rekao. Sećam se, međutim, straha koji me je obuzeo kada je krenuo prema meni s očima punim besa. Pomislila sam da će me udariti, te sam podigla ruke da se zaštitim. Suze mi nahrupiše na oči i potekoše niz obraze. Ričard me je psovao, pa me je čak nazvao rasisitičkim đubretom. Bio je lud. Kada je u besu podigao ruku, iskočila sam iz sobe i pojurila niz hodnik prema stepenicama koje su vodile u Njujork. Umalo nisam pregazila Keti koju je vika probudila i koja je zaprepašćena stajala na vratima dečje sobe.
<BR>&nbsp;&nbsp;&nbsp;&nbsp;&nbsp;Na Rami je bilo svetla. Hodala sam unaokolo, plačući na mahove, više od jednog sata. Bila sam besna na Ričarda, ali takođe duboko nesrećna zbog sebe same. U svojoj razjarenosti Ričard je rekao da sam "opsednuta" tom svojom idejom, a da je ona samo "pametan izgovor" za seksualni odnos sa Majklom, kako bih mogla da postanem "kraljica košnice". Nisam odgovorila ni na jednu od njegovih besmislica. Da li je u njegovim optužbama bilo makar i traga istine? Da li je i delić uzbuđenja koje sam osećala prema projektu bio izraz želje da imam seks sa Majklom?
<BR>&nbsp;&nbsp;&nbsp;&nbsp;&nbsp;Ubedila sam sebe da su sve moje pobude bile "ispravne", pa ma šta to značilo, ali da sam bila neverovatno glupa u pogledu celokupne rabote od samog početka. Trebalo je da znam da je ono što sam predlagala nemoguće. Jasno je da sam morala, odmah pošto sam videla prvu Ričardovu reakciju (odnosno, Majklovu), smesta da napustim zamisao. Možda je u izvesnom smislu Ričard i bio u pravu. Možda i jesam tvrdoglava, pa čak i opsednuta idejom da obezbedim maksimum genetskih varijacija za naše potomke. Ali mi se ni u kom slučaju ne može prigovoriti da sam skovala čitav plan samo da bih spavala sa Majklom.
<BR>&nbsp;&nbsp;&nbsp;&nbsp;&nbsp;Kada sam se vratila, u našoj sobi vladao je mrak. Presvukla sam se u pidžamu i klonula iscrpljena na svoj madrac. Posle nekoliko sekundi Ričard se obrnuo prema meni, vatreno me zagrlio i rekao: "Moja draga Nikol, toliko mi je žao. Molim te, oprosti mi."
<BR>&nbsp;&nbsp;&nbsp;&nbsp;&nbsp;Od tada nisam čula njegov glas. Prošlo je već šest dana otkako je otišao. Spavala sam kao zaklana te noći, nesvesna da Ričard pakuje svoje stvari i ostavlja mi poruku. U sedam sati ujutru oglasio se alarm. Crni ekran je ispunjavala poruka. U naslovu je stajalo "Isključivo za Nikol d'Žarden" - pritisni K kada budeš želela da je pročitaš". Deca još nisu bila budna, pa sam pritisnula dugme K na tastaturi.
<BR>&nbsp;&nbsp;&nbsp;&nbsp;&nbsp;"Najdraža Nikol", glasio je početak, "ovo je najteže pismo koje sam ikada napisao u svom životu. Privremeno napuštam tebe i porodicu. Znam da će to usloviti znatne teškoće za tebe, Majkla i devojčice, ali, veruj mi, to je jedini način. Posle prošle noći jasno mi je da drugog rešenja nema.
<BR>&nbsp;&nbsp;&nbsp;&nbsp;&nbsp;Moja draga, volim te svim svojim srcem i kada mi mozak nadvlada osećanja znam da je ono što pokušavaš da učiniš u najboljem interesu za porodicu. Osećam se užasno zbog optužbi koje sam sinoć izneo. Osećam se još gore zbog reči kojima sam te obasuo, a posebno zbog rasisističkih epiteta i čestog korišćenja reči 'kučka'. Nadam se da ćeš moći da mi oprostiš, iako nisam siguran da ću ja sebi oprostiti i da ćeš se sećati moje ljubavi prema tebi, a ne mog ludačkog neobuzdanog besa.
<BR>&nbsp;&nbsp;&nbsp;&nbsp;&nbsp;Ljubomora je užasna stvar. Reći da se 'ona ruga mesu kojim se hrani' obično je ublažavanje činjenice. Ljubomora je potpuno proždiruća, sasvim iracionalna i apsolutno izmoždujuća. Najdivniji ljudi na svetu nisu ništa drugo do razbesnele životinje kada upadnu u klopku ljubomore.
<BR>&nbsp;&nbsp;&nbsp;&nbsp;&nbsp;Nikol, draga. Nisam ti prošle godine ispričao celu istinu o završetku mog braka sa Sarom. Mesecima sam podozrevao da se viđa sa drugim muškarcima za onih noći koje je provodila u Londonu. Bilo je mnogo rečitih znakova... njeno neujednačeno zanimanje za seks, nova odeća koju nikada nije nosila u mom društvu, iznenadna očaranost novim položajima ili različitim tehnikama seksa, telefonski razgovori sa meni nepoznatim sabesednikom na drugom kraju žice - ali ja sam je voleo tako ludo i bio toliko uveren da će naš brak propasti ako joj se suprostavim, da ništa nisam preduzeo sve dok nisam izludeo od ljubomore.
<BR>&nbsp;&nbsp;&nbsp;&nbsp;&nbsp;U stvari, dok bih ležao u svom krevetu u Kembridžu i zamišljao Saru u seksualnom odnosu sa drugim muškarcem, moja ljubomora bi postajala toliko jaka da nisam uspevao da zaspim sve dok ne bih Saru zamislio mrtvu. Kada me je gospodin Sinkler nazvao one noći i kad sam shvatio da više nisam u stanju da se pretvaram kako mi je Sara verna, krenuo sam u London sa izraženom namerom da ubijem i Saru i njenog ljubavnika.
<BR>&nbsp;&nbsp;&nbsp;&nbsp;&nbsp;Srećom, nisam imao revolver, a bes koji me je obuzeo kada sam ih video zajedno učinio je da zaboravim na nož u levom džepu mantila. No, izvesno je da bih ih ubio da metež koji je nastao nije alarmirao komšiluk koji me je sprečio u tome.
<BR>&nbsp;&nbsp;&nbsp;&nbsp;&nbsp;Možda se pitaš kakve sve to veze ima sa tobom. Pa, vidiš, ljubavi, svako od nas razvija konačne obrasce ponašanja u svom životu. Moj obrazac ludačke ljubomore već je bio prisutan pre no što sam tebe sreo. Za vreme onde dve prilike kada si otišla da budeš intimna sa Majklom nisam bio u stanju da sprečim povratak sećanja na Saru. Ja znam da ti nisi Sara i da me ne varaš, ali, ipak, moja osećanja su se vratila u istovetnom ludačkom obrascu. U jednom veoma čudnom smislu, upravo zbog toga što je ideja o tebi kao nevernici toliko nemoguće nepojmljiva, osećam se gore, još uplašenije, kada si ti sa Majklom nego što sam se osećao kada je Sara bila sa Hju Sinklerom ili nekim drugim od svojih glumaca-prijatelja.
<BR>&nbsp;&nbsp;&nbsp;&nbsp;&nbsp;Nadam se da nešto od svega ovoga ima smisla. Odlazim zato što ne mogu da kontrolišem svoju ljubomoru, iako i sam uviđam da je iracionalna. Ne želim da postanem kao moj otac koji je u piću utapao svoju nesreću i uništavao živote ljudi oko sebe. Predosećam da ćeš, na ovaj ili onaj način, ostvariti svoj plan, pa mi više odgovara da te poštedim svog lošeg ponašanja za vreme tog postupka.
<BR>&nbsp;&nbsp;&nbsp;&nbsp;&nbsp;Očekujem da se uskoro vratim, osim ako se ne suočim sa nekom nepredvidljvom opasnošću na svom istraživanju, ali ne znam tačno kada. Potrebno mi je vreme da rana zaceli kako bih ponovo mogao da budem pouzdan činilac naše porodice. Reci devojčicama da sam otišao na put. Budi posebno pažljiva prema Keti - njoj ću najviše nedostajati.
<BR>&nbsp;&nbsp;&nbsp;&nbsp;&nbsp;Volim te, Nikol. Znam da će ti biti teško da shvatiš zbog čega odlazim, ali, molim te, pokušaj. Ričard"
<BR>
<BR>&nbsp;&nbsp;&nbsp;&nbsp;&nbsp;13. maj 2205.
<BR>&nbsp;&nbsp;&nbsp;&nbsp;&nbsp;Danas sam provela pet sati na površini Njujorka tragajući za Ričardom. Obišla sam jame, obe rešetke, sva tri trga. Išpartala sam grad po perimetrima idući duž bedema. Drmusala sam rešetku na jazbini oktopauka i nakratko se spustila na teritoriju aviana. Svuda sam izvikivala njegovo ime. Setila sam se da me je Ričard pre pet godina pronašao zahvaljujući navigacionom sigalizatoru smeštenom u njegovom šekspirovskom robotu - princu Halu. Mogla bih danas da upotrebim jedan signalizator.
<BR>&nbsp;&nbsp;&nbsp;&nbsp;&nbsp;Od Ričarda nigde ni traga. Verujem da je napustio ostrvo. Ričard je bio izvanredan plivač - sposoban da lako dopre do severnog polucilindra - ali treba imati u vidu ona čudna stvorenja koja su naseljavala Cilindrično more. Da li su ga pustila da prođe?
<BR>&nbsp;&nbsp;&nbsp;&nbsp;&nbsp;Vrati se, Ričarde. Nedostaješ mi. Volim te.
<BR>&nbsp;&nbsp;&nbsp;&nbsp;&nbsp;On je očito planirao da ode na nekoliko dana. Vremenski je podesio i sredio katalog komuniciranja sa Ramancima kako bi meni i Majklu maksimalno olakšao posao. Poneo je sa sobom naš najveći ranac i svog najboljeg prijatelja, TB-a, ali je ostavio sve Beketove robote. Naši porodični obedi su muka živa od kada je Ričard otišao. Keti je gotovo uvek ljuta. Ona želi da zna kada će tata da joj se vrati i zbog čega ga nema tako dugo. Majkl i Simona ćutke podnose svoju žalost. Njihova veza nastavlja da se produbljuje - čini se da su u stanju sasvim lepo da uteše jedno drugo. Što se mene tiče, pokušala sam da poklonim više pažnje Keti - ali ja nisam zamena za njenog voljenog taticu.
<BR>&nbsp;&nbsp;&nbsp;&nbsp;&nbsp;Noći su grozne. Ne spavam. Stalno sam iznova prebirala po svim svojim odnosima sa Ričardom u poslednja dva meseca, oživljavajući sve svoje greške. Pismo koje je ostavio pre odlaska otkrilo je mnogo toga. Nikada mi ne bi palo na pamet da bi teškoće koje je doživeo sa Sarom mogle imati i najmanji odraz na njegov brak sa mnom, ali sada mi je jasno šta je mislio kada je govorio o onim obrascima.
<BR>&nbsp;&nbsp;&nbsp;&nbsp;&nbsp;I u mom emocionalnom životu postoje obrasci. Smrt moje majke kada mi je bilo samo deset godina naučila me je strahu od napuštenosti. Strah od gubitka jake veze uticao je da prisnost i poverenje postanu teško dostižni ciljevi za mene. Posle majke izgubila sam najpre Ženevjev, pa oca i sada, barem privremeno, Ričarda. Svaki put kada taj obrazac vaskrsne, sve himere moje prošlosti bivaju oživljene. Kada sam pre dve noći plakala u snu, shvatila sam da mi ne nedostaje samo Ričard, već i majka, Ženevjev i moj divni otac. Ponovo sam preživljavala svaki od tih gubitaka. Stoga mi je jasno na koji je način moje izbivanje sa Majklom moglo da prizove Ričardova bolna sećanja na Saru.
<BR>&nbsp;&nbsp;&nbsp;&nbsp;&nbsp;Proces učenja nikada ne prestaje. Evo mene, gde u četrdeset i drugoj godini otkrivam jedno lice istine o ljudskim odnosima. Očigledno je da sam duboko ranila Ričarda. Uopšte nije važno to što nije bilo logičke osnove za Ričardovu zabrinutost da bi moje spavanje sa Majklom moglo da dovede do emocionalnog udaljavanja od njega. Logika tu nema primenu. Zapažanja i osećanja jesu jedino što tu važi.
<BR>&nbsp;&nbsp;&nbsp;&nbsp;&nbsp;Bila sam zaboravila kako usamljenost može da bude razorna. Ričard i ja smo proveli zajedno pet godina. Možda on i ne poseduje sve osobine mog princa iz bajke, ali je zato bio divan sadrug i, van svake sumnje, najpametnije ljudsko biće koje sam ikada upoznala. Nemerljiva bi tragedija bila ako se nikad ne bi vratio. Srce me boli kada pomislim, makar i na tren, da sam ga onda poslednji put videla.
<BR>&nbsp;&nbsp;&nbsp;&nbsp;&nbsp;Noću, kada se osećam najusamljenija, često čitam poeziju. Bodler i Eliot bili su moji najomiljeniji pesnici još od univerzitetskih dana, ali sam nekoliko poslednjih noći pronašla utehu kod Benite Garsije. Za vreme dok je bila kadet u Svemirskoj akademiji u Koloradu, njena divlja strast za životom prouzrokovala joj je puno bola. Bacila se sa istom žestinom na proučavanje kosmonautike i u naručja muškaraca koji su je okružavali. Kada su Benitu pozvali pred kadetsku disciplinsku komisiju ne zbog prekršaja već zbog seksualne nesputanosti, ona je shvatila koliko su muškarci šizofrenični kada je seks posredi.
<BR>&nbsp;&nbsp;&nbsp;&nbsp;&nbsp;Većina književnih kritičara više vrednuje njenu prvu zbirku poezije, Snovi meksikanske devojke, koja joj je donela ugled još kao tinejdžerki, nego mudriju, manje liričnu knjigu pesama koju je objavila za vreme poslednje godine na Akademiji. Sada, kada je Ričard otišao, a moj um se bori da razume sve što se događalo tokom poslednjih nekoliko meseci, Benitine pesme pozne adolescentske zapitanosti pomeraju strune u meni. Njena staza do zrelosti bila je krajnje mukotrpna. Premda joj je stih ostao bremenit slikama, Benita više nije Poliana koja šeta među ruševinama Aksmala. Večeras sam nekoliko puta pročitala jednu od njenih univerzitetskih pesama koju posebno volim.
<BR>
<BR>&nbsp;&nbsp;&nbsp;&nbsp;&nbsp;Moja odeća prosvetljava mi sobu,
<BR>&nbsp;&nbsp;&nbsp;&nbsp;&nbsp;poput pustinjskog cveća posle kiše.
<BR>&nbsp;&nbsp;&nbsp;&nbsp;&nbsp;Dolaziš večeras, moja najnovija ljubavi,
<BR>&nbsp;&nbsp;&nbsp;&nbsp;&nbsp;ali koju mene želiš ti da vidiš?
<BR>&nbsp;&nbsp;&nbsp;&nbsp;&nbsp;Beli pasteli su najbolji za knjige,
<BR>&nbsp;&nbsp;&nbsp;&nbsp;&nbsp;moje plave i zelene, i večernja šminka,
<BR>&nbsp;&nbsp;&nbsp;&nbsp;&nbsp;kao prijateljica, ili čak buduća žena.
<BR>&nbsp;&nbsp;&nbsp;&nbsp;&nbsp;Ali ako je seks ono što imaš na umu,
<BR>&nbsp;&nbsp;&nbsp;&nbsp;&nbsp;onda crveno ili crno i osenčene oči,
<BR>&nbsp;&nbsp;&nbsp;&nbsp;&nbsp;postaju kurva koja moram biti.
<BR>
<BR>&nbsp;&nbsp;&nbsp;&nbsp;&nbsp;Snovi mog detinjstva ne behu ovakvi,
<BR>&nbsp;&nbsp;&nbsp;&nbsp;&nbsp;moj princ je dolazio samo za poljubac,
<BR>&nbsp;&nbsp;&nbsp;&nbsp;&nbsp;a potom me odnosio dalje od bola.
<BR>&nbsp;&nbsp;&nbsp;&nbsp;&nbsp;Zašto ne mogu još jednom da ga vidim?
<BR>&nbsp;&nbsp;&nbsp;&nbsp;&nbsp;Maske me vređaju, dečače, kolega,
<BR>&nbsp;&nbsp;&nbsp;&nbsp;&nbsp;nosim svoju odeću bez mnogo radosti.
<BR>&nbsp;&nbsp;&nbsp;&nbsp;&nbsp;Cena koju plaćam što te držim za ruku
<BR>&nbsp;&nbsp;&nbsp;&nbsp;&nbsp;umanjuje me baš kao što si naumio.
</P></TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
