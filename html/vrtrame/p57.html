<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8.
<P>&nbsp;&nbsp;&nbsp;&nbsp;&nbsp;"Moja zemlja zvala se Tajland. Imala je kralja čije je ime takođe bilo Rama, baš kao i našeg svemirskog broda. Vaši deda i baba - moji majka i otac - verovatno još žive tamo u gradu zvanom Lampan... Evo gde je."
<BR>&nbsp;&nbsp;&nbsp;&nbsp;&nbsp;Nai pokaza na jednu tačku na izbledeloj mapi. Još su premladi, pomisli ona. Ni od najbistrije dece ne može se toliko očekivati kad imaju samo četiri godine. "U redu. A sada", reče ona, sklapajući mapu, "možete da idete napolje i da se igrate."
<BR>&nbsp;&nbsp;&nbsp;&nbsp;&nbsp;Galilej i Kepler obukoše debele jakne, uzeše loptu i izjuriše kroz vrata na ulicu. Nekoliko trenutaka kasnije već su igrali fudbal na dva gola. Oh, Kendži, pomisli Nai, posmatrajući dečake sa dovratka. Koliko im nedostaješ. Nema nikakvog načina da jedan roditelj bude i majka i otac.
<BR>&nbsp;&nbsp;&nbsp;&nbsp;&nbsp;Započela je predavanje iz geografije, kao što je uvek činila, podsećanjem dečaka na činjenicu da su svi kolonisti Novog Edena došli sa planete po imenu Zemlja. Nai je zatim blizancima pokazala kartu njihove zavičajne planete, najpre objašnjavajući osnovni raspored kontinenata i okeana, da bi potom ukazala na Japan, rodnu zemlju njihovog oca. Ta poduka probudila je kod Nai nostalgiju i osećanje osame.
<BR>&nbsp;&nbsp;&nbsp;&nbsp;&nbsp;Možda ova predavanja i nisu za vas, pomisli ona, i dalje gledajući fudbalsku igru pod prigušenim uličnim svetlima Avalona. Galilej je predriblao Keplera i postigao gol. Možda su zapravo meni namenjana.
<BR>&nbsp;&nbsp;&nbsp;&nbsp;&nbsp;Eponina je dolazila niz ulicu u njihovom pravcu. Podigla je loptu i bacila je prema dečacima. Nai se osmehnu prijateljici. "Kakvo zadovoljstvo videti te", reče ona. "Nema sumnje, danas mi je srećan dan."
<BR>&nbsp;&nbsp;&nbsp;&nbsp;&nbsp;"U čemu je problem, Nai?" upita Eponina. "Da li te život u Avalonu ubija?... Ali danas je nedelja. Ne radiš u fabrici oružja, a ni deca ti nisu u centru."
<BR>&nbsp;&nbsp;&nbsp;&nbsp;&nbsp;Dve žene uđoše unutra. "Sigurna sam da životni uslovi nisu razlog tvog jada." Eponina zaokruži rukom po sobi. "Konačno, imaš jednu veliku sobu za vas troje i kupatilo koje deliš sa još pet porodica. Šta bi još mogla da poželiš?"
<BR>&nbsp;&nbsp;&nbsp;&nbsp;&nbsp;Nai se nasmeja i zagrli Eponinu. "Ti si mi velika pomoć", reče ona.
<BR>&nbsp;&nbsp;&nbsp;&nbsp;&nbsp;"Mama, mama", pojavi se Kepler na vratima nekoliko sekundi kasnije. "Dođi brzo", reče mali dečak. "On se ponovo vratio... I razgovara sa Galilejom."
<BR>&nbsp;&nbsp;&nbsp;&nbsp;&nbsp;Nai i Eponina priđoše vratima. Jedan čovek izobličenog lika klečao je u prašini pored Galileja. Dečak je očigledno bio preplašen. Čovek je držao list papira u ruci koja je bila u rukavici. Na njemu je bilo pažljivo iscrtano veliko ljudsko lice sa dugačkom kosom i gustom bradom.
<BR>&nbsp;&nbsp;&nbsp;&nbsp;&nbsp;"Poznato ti je ovo lice, zar ne?" pitao je čovek zahtevno. "To je gospodin Ričard Vejkfild, zar ne?"
<BR>&nbsp;&nbsp;&nbsp;&nbsp;&nbsp;Nai i Eponina obazrivo se primakoše. "Rekli smo vam prošli put", obrati mu se Nai odlučnim glasom, "da više ne gnjavite moju decu. A sada se vratite u zatvorski krug ili ćemo pozvati policiju."
<BR>&nbsp;&nbsp;&nbsp;&nbsp;&nbsp;Čovekove oči su izgledale divlje. "Ponovo sam ga video prošle noći", reče on. "Izgledao je kao Isus, ali je to ipak bio Ričard Vejkfild. Počeo sam da pucam na njega, ali su me oni napali. Njih petorica. Rastrgli su mi lice..." Čovek se zaplaka.
<BR>&nbsp;&nbsp;&nbsp;&nbsp;&nbsp;Jedan dežurni je trčao niz ulicu. Zgrabio je onog čoveka. "Video sam ga", povika izbezumljeni čovek dok ga je stražar odvodio. "Znam da jesam. Molim vas, verujte mi."
<BR>&nbsp;&nbsp;&nbsp;&nbsp;&nbsp;Galilej je plakao. Nai se saže da uteši sina. "Mama", reče dečak, "misliš li da je onaj čika stvarno video gospodina Vejkfilda?"
<BR>&nbsp;&nbsp;&nbsp;&nbsp;&nbsp;"Ne znam", odgovori ona. Nai pogleda Eponinu. "Ali neki među nama bi voleli da veruju u to."
<BR>
<BR>&nbsp;&nbsp;&nbsp;&nbsp;&nbsp;Dečaci su konačno zaspali u krevetima u uglu sobe. Nai i Eponina su sedele jedna pored druge na dve stolice. "Kruže glasine da je teško bolesna", reče Eponina tiho. "Jedva da je i hrane. Muče je na sve moguće načine."
<BR>&nbsp;&nbsp;&nbsp;&nbsp;&nbsp;"Nikol nikada neće odustati", reče Nai ponosno. "Volela bih kad bih ja imala njenu snagu i hrabrost."
<BR>&nbsp;&nbsp;&nbsp;&nbsp;&nbsp;"Ni Robertu ni Eli nije bilo dozvoljeno da je vide mesecima... Nikol čak ne zna da je dobila unuku."
<BR>&nbsp;&nbsp;&nbsp;&nbsp;&nbsp;"Eli mi je prošle nedelje rekla da je poslala još jednu peticiju Nakamuri u kojoj traži da poseti majku", reče Nai. "Brinem se za Eli. Ona je tako uporna."
<BR>&nbsp;&nbsp;&nbsp;&nbsp;&nbsp;Eponina se osmehnu. "Eli je divna, iako je neverovatno naivna. Ona smatra da će je Nakamura, ukoliko bude poštovala sve zakone kolonije, ostaviti na miru."
<BR>&nbsp;&nbsp;&nbsp;&nbsp;&nbsp;"To me ne iznenađuje... posebno ako uzmeš u obzir da Eli misli da joj je otac živ", reče Nai. "Razgovarala je sa svakim ko je tvrdio da je video Ričarda otkako je nestao."
<BR>&nbsp;&nbsp;&nbsp;&nbsp;&nbsp;"Sve te priče o Ričardu ulivaju nadu", reče Eponina. "Svima nama je ta nada povremeno potrebna makar i u malim dozama..."
<BR>&nbsp;&nbsp;&nbsp;&nbsp;&nbsp;Nastao je mali prekid u razgovoru. "A šta je s tobom, Eponina?" upita najzad Nai. "Da li ti sebi dozvoljavaš..."
<BR>&nbsp;&nbsp;&nbsp;&nbsp;&nbsp;"Ne", prekide je Eponina. "Uvek sam poštena sa sobom... Uskoro ću umreti, jedino ne znam kada... Pored toga, zbog čega bih se borila da preživim? Ovde, u Avalonu, uslovi su gori nego što su ikada bili u zatvorskom kompleksu u Buržu. Da nije nekoliko dece u školi..."
<BR>&nbsp;&nbsp;&nbsp;&nbsp;&nbsp;Obe su u isti mah začule neku buku ispred vrata. Nai i Eponina ostadoše da sede kao sleđene. Ako je njihov razgovor zabeležio neki od Nakamurinih lutajućih biota, onda...
<BR>&nbsp;&nbsp;&nbsp;&nbsp;&nbsp;Vrata se iznenada širom otvoriše. Dve žene umalo ne udari kap. Unutra banu Maks Paket, široko se osmehujući. "Uhapšene ste", reče on,"zbog učešća u buntovničkom razgovoru."
<BR>&nbsp;&nbsp;&nbsp;&nbsp;&nbsp;Nosio je veliku crvenu kutiju. Dve žene mu pomogoše da je smesti u ugao. Maks skide debelu jaknu. "Oprostite što kasnim, moje dame, ali nije bilo druge."
<BR>&nbsp;&nbsp;&nbsp;&nbsp;&nbsp;"Još jedna isporuka hrane vojsci?" upita Nai tihim glasom. Pokazala je prstom na usnule blizance.
<BR>&nbsp;&nbsp;&nbsp;&nbsp;&nbsp;Maks klimnu. "Kralj Jap", reče on stišanim glasom, "uvek me podseti da vojska ratuje stomakom."
<BR>&nbsp;&nbsp;&nbsp;&nbsp;&nbsp;"Bila je to jedna od Napoleonovih maksima", primeti Eponina, uputivši Maksu sarkastičan osmeh. "Ne verujem da ste ikada čuli za njega u Arkanzasu."
<BR>&nbsp;&nbsp;&nbsp;&nbsp;&nbsp;"Aha", uzvrati Maks. "Naša divna dama je večeras u jednom od svojih uobraženih raspoloženja." Izvadio je jednu od neotvorenih kutija sa cigaretama iz džepa košulje. "Možda će biti najbolje da zadržim za sebe neke poklone namenjene njoj."
<BR>&nbsp;&nbsp;&nbsp;&nbsp;&nbsp;Eponina se nasmeja i skoči da zgrabi cigarete. Posle kratkog šaljivog gušanja, Maks se predade. "Hvala ti, Maks", reče Eponina prostodušno. "Malo je zadovoljstava koje mi sebi možemo da priuštimo..."
<BR>&nbsp;&nbsp;&nbsp;&nbsp;&nbsp;"Stani malo", reče Maks i dalje se cereći. "Nisam prešao ovoliki put da bih slušao kako samu sebe sažaljevaš. Svratio sam u Avalon da se nadahnem tvojim lepim licem... Ako si rešila da budeš utučena, odoh ja sa svojim kukuruzom i paradajzom..."
<BR>&nbsp;&nbsp;&nbsp;&nbsp;&nbsp;"Kukuruz i paradajz!" uskliknuše Nai i Eponina uglas. Dve žene pritrčaše kutiji. "Deca mesecima nisu okusila nijedan svež proizvod", reče Nai uzbuđeno dok je Maks otvarao kutiju metalnom šipkom."
<BR>&nbsp;&nbsp;&nbsp;&nbsp;&nbsp;"Budite veoma, veoma, obazrive sa ovim", reče Maks ozbiljnim glasom. "Vi znate da je ovo što radim protivzakonito. Jedva da ima sveže hrane za vojsku i vladine vođe. No, smatrao sam da vi zaslužujete nešto bolje od bajatog pirinča."
<BR>&nbsp;&nbsp;&nbsp;&nbsp;&nbsp;Eponina zagrli Maksa. "Hvala ti", reče ona.
<BR>&nbsp;&nbsp;&nbsp;&nbsp;&nbsp;"Dečaci i ja smo ti strašno zahvalni, Makse", reče Nai. "Ne znam kako ćemo ti se ikada odužiti."
<BR>&nbsp;&nbsp;&nbsp;&nbsp;&nbsp;"Ponaći ćemo neki način", odgovori Maks.
<BR>&nbsp;&nbsp;&nbsp;&nbsp;&nbsp;Dve žene se vratiše na stolice, a Maks sede na pod između njih. "Sasvim slučajno", reče on, "nabasao sam na Patrika Vejkfilda u drugom habitatu... Zamolio me je da vam prenesem njegove pozdrave."
<BR>&nbsp;&nbsp;&nbsp;&nbsp;&nbsp;"Kako je on?" upita Eponina.
<BR>&nbsp;&nbsp;&nbsp;&nbsp;&nbsp;"Loše, rekao bih", odgovori Maks. "Kada su ga pozvali, dopustio je da ga Keti nagovori da se prijavi u vojsku - što, siguran sam, nikada ne bi uradio da su Nikol ili Ričard imali priliku da barem jednom porazgovaraju s njim - i mislim da sada shvata koliku je grešku napravio. Nije mi ništa rekao, ali sam i bez toga mogao da osetim njegov jad. Nakamura ga drži u prednjim redovima zbog Nikol."
<BR>&nbsp;&nbsp;&nbsp;&nbsp;&nbsp;"Da li se nazire kraj rata?" upita Eponina.
<BR>&nbsp;&nbsp;&nbsp;&nbsp;&nbsp;"Čini mi se", reče Maks. "Ali nije jasno da li kralj Jap želi da se rat završi... Iz onoga što vojnici pričaju ostalo je veoma malo otpora. Oni uglavnom pročešljavaju unutrašnjost mrkog valjka."
<BR>&nbsp;&nbsp;&nbsp;&nbsp;&nbsp;Nai se naže napred. "Čule smo glasine da još jedna inteligentna vrsta živi u valjku - nešto sasvim različito od avijana."
<BR>&nbsp;&nbsp;&nbsp;&nbsp;&nbsp;Maks se nasmeja. "Čovek ne zna čemu da veruje. Televizija i novine prenose samo ono što im Nakamura naloži i svi to znaju. Uvek ima na stotine glasina... Lično sam naleteo na neke bizarne tuđinske biljke i životinje unutar tog modula, pa me ništa ne bi iznenadilo."
<BR>&nbsp;&nbsp;&nbsp;&nbsp;&nbsp;Nai se borila sa zevanjem. "Najbolje će biti da pođem", reče Maks ustajući, "i pustim našu domaćicu da legne." Obazreo se prema Eponini. "Da li bi volela da te neko isprati kući?"
<BR>&nbsp;&nbsp;&nbsp;&nbsp;&nbsp;"Zavisi od toga ko je to", uzvrati Eponina, osmehujući se.
<BR>&nbsp;&nbsp;&nbsp;&nbsp;&nbsp;Nekoliko minuta kasnije Maks i Eponina dođoše do malene kolibe u jednoj od pobočnih ulica Avalona. Maks baci cigaretu koju su zajednički ispušili i zgnječi pikavac cipelom. "Da li bi volela da neko...", zausti Maks.
<BR>&nbsp;&nbsp;&nbsp;&nbsp;&nbsp;"Da, Maks, naravno da bih", odgovori Eponina sa uzdahom. "A taj neko bi zasigurno bio ti." Pogledala ga je pravo u oči. "Ali ako podeliš krevet sa mnom, makar jednom, onda bih ja tražila još. No, ukoliko bi, usled nekog užasnog sticaja okolnosti, bez obzira na našu obazrivost, ti ikada, ikada, dobio RV-41, ja to sebi ne bih to mogla da oprostim."
<BR>&nbsp;&nbsp;&nbsp;&nbsp;&nbsp;Eponina se privi uz njega da bi sakrila suze. "Hvala ti na svemu", reče ona. "Ti si dobar čovek, Makse Pakete, možda jedini takav koji je preostao u ovoj ludoj Vaseljeni."
<BR>
<BR>&nbsp;&nbsp;&nbsp;&nbsp;&nbsp;Eponina se obrela u Pariskom muzeju okružena stotinama remek-dela. Velika grupa turista prolazila je kroz taj muzej. Proveli su ukupno četrdeset pet sekundi posmatrajući veličanstvene slike Renoara i Monea "Pričekajte", povika Eponina u svom snu, "ni u kom slučaju niste mogli da ih vidite." Kucanje na vratima razjurilo joj je snove. "To smo mi, Eponina", začu se Elin glas, "ako je prerano, doći ćemo kasnije, pre nego što pođeš u školu. Robert se brinuo da će nas posao zadržati u psihijatrijskom azilu."
<BR>&nbsp;&nbsp;&nbsp;&nbsp;&nbsp;Eponina se naže i dohvati odeću koja je visila na jedinoj stolici u sobi. "Samo malo", reče ona. "Dolazim."
<BR>&nbsp;&nbsp;&nbsp;&nbsp;&nbsp;Otvorila je prijateljima vrata. Eli je bila u bolničarskoj uniformi sa malom Nikol u nosiljci na leđima. Uspavana beba beše pažljivo umotana u pamučnu tkaninu koja ju je štitila od studeni.
<BR>&nbsp;&nbsp;&nbsp;&nbsp;&nbsp;"Možemo li da uđemo?"
<BR>&nbsp;&nbsp;&nbsp;&nbsp;&nbsp;"Naravno", odgovori Eponina. "Oprostite", reče ona. "Mora da vas nisam čula..."
<BR>&nbsp;&nbsp;&nbsp;&nbsp;&nbsp;"Nije vreme za posete", reče Eli. "Ali uz sav onaj posao u bolnici, da nismo došli ovako rano ujutru, sumnjam da bismo uopšte stigli do tebe."
<BR>&nbsp;&nbsp;&nbsp;&nbsp;&nbsp;"Kako se osećaš?" upita je dr Tarner nekoliko sekundi kasnije. Držao je skener ispred Eponine i podaci su već tekli na monitoru portabl kompjutera.
<BR>&nbsp;&nbsp;&nbsp;&nbsp;&nbsp;"Malo umorno", reče Eponina. "Ali to može da bude isključivo psihološke prirode. Otkako si mi pre dva meseca rekao da mi srce pokazuje znake pogoršanja, umišljam srčani udar svakog dana."
<BR>&nbsp;&nbsp;&nbsp;&nbsp;&nbsp;Tokom pregleda Eli je upravljala tastaturom koja je bila prikopčana na monitor. Ona je obezbeđivala da najvažnije informacije provere budu zabeležene u kompjuter. Eponina okrete glavu da pogleda ekran. "Kako radi nov sistem, Roberte?"
<BR>&nbsp;&nbsp;&nbsp;&nbsp;&nbsp;"Imali smo nekoliko podbačaja sa sondama", odgovori on. "Ed Staford kaže da se to moglo i očekivati zbog neodgovarajućeg testiranja... I još ne raspolažemo valjanom shemom za upravljenje podacima, ali smo u celini veoma zadovoljni."
<BR>&nbsp;&nbsp;&nbsp;&nbsp;&nbsp;"To je naš spasilac, Eponina!" reče Eli, podigavši pogled sa tastature. "Sa ograničenim sredstvima i silnim ranjenicima iz ovog rata ne bi bilo drugog načina da sačuvamo tekuće fajlove bez ove vrste automatizacije."
<BR>&nbsp;&nbsp;&nbsp;&nbsp;&nbsp;"Žalim jedino što nismo bili u stanju da iskoristimo Nikolinu stručnost u prvobitnom nacrtu", reče Robert Tarner. "Nisam pojma imao koliki je ona stručnjak bila u nadziranju unutrašnjih sistema." Doktor je opazio nešto neobično u grafikonu koji se pojavio na ekranu. "Odštampaj uzorak toga, draga. Hoću da ga pokažem Edu."
<BR>&nbsp;&nbsp;&nbsp;&nbsp;&nbsp;"Jesi li čula nešto novo o majci?" upita Eponina Eli kada je pregled priveden kraju.
<BR>&nbsp;&nbsp;&nbsp;&nbsp;&nbsp;"Pre dve večeri videli smo Keti", odgovori Eli veoma sporo. "Bilo je to mučno veče. Htela je da razgovara o još jednom Nakamurinom i Makmilanovom predlogu 'dogovora'..." Glas joj je zamro. "U svakom slučaju Keti kaže da će se suđenje održati pre Dana naseljavanja."
<BR>&nbsp;&nbsp;&nbsp;&nbsp;&nbsp;"Je li ona videla Nikol?"
<BR>&nbsp;&nbsp;&nbsp;&nbsp;&nbsp;"Ne", odgovori Eli. "Koliko znamo, niko je nije video. Jedna Garsija joj donosi hranu, a mesečne preglede obavlja jedna Tiaso."
<BR>&nbsp;&nbsp;&nbsp;&nbsp;&nbsp;Beba Nikol promeškolji se i zastenja na majčinim leđima. Eponina pruži ruku i dotače deo detetovog obraza koji je bio izložen vazduhu. "Neverovatno je koliko su meki", reče ona. U tom trenutku devojčicine oči se otvoriše i ona poče da plače.
<BR>&nbsp;&nbsp;&nbsp;&nbsp;&nbsp;"Imam li vremena da je podojim, Roberte?" upita Eli.
<BR>&nbsp;&nbsp;&nbsp;&nbsp;&nbsp;Dr Tarner joj se zagleda u oči. "U redu", reče on. "U osnovi smo ovde završili... S obzirom na to da su Vilma Margolin i Bil Taker u susednom bloku, sam ću ih posetiti, a zatim se vratiti?"
<BR>&nbsp;&nbsp;&nbsp;&nbsp;&nbsp;"Možeš li da ih zbrineš bez mene?"
<BR>&nbsp;&nbsp;&nbsp;&nbsp;&nbsp;"Ne bez teškoća", reče on sumorno. "Posebno sirotog Takera."
<BR>&nbsp;&nbsp;&nbsp;&nbsp;&nbsp;"Bil Taker umire veoma sporo", objasni Eli Eponini. "Potpuno je sam, a trpi velike muke. Ali otkako je vlada izglasala zakon protiv eutanazije, ne možemo ništa da učinimo."
<BR>&nbsp;&nbsp;&nbsp;&nbsp;&nbsp;"Nema podataka o dodatnoj atrofiji u tvojim podacima", reče dr Tarner Eponini nekoliko časaka kasnije. "Mislim da bi trebalo da budemo optimisti."
<BR>&nbsp;&nbsp;&nbsp;&nbsp;&nbsp;Nije ga čula. Eponina je zamišljala svoju sporu i bolnu smrt. Neću dopustiti da mi se to dogodi, reče ona sebi. Nikad. Čim osetim da sam bespomoćna... Maks će mi doneti pušku. "Oprosti, Roberte", reče ona. "Mora dam sam pospanija nego što sam mislila. Šta si rekao?"
<BR>&nbsp;&nbsp;&nbsp;&nbsp;&nbsp;"Nije ti lošije." Robert poljubi Eponinu u obraz i krenu prema vratima. Vratiću se za dvadesetak minuta", reče on Eli.
<BR>&nbsp;&nbsp;&nbsp;&nbsp;&nbsp;"Robert izgleda veoma umorno", reče Eponina kada je on otišao.
<BR>&nbsp;&nbsp;&nbsp;&nbsp;&nbsp;"I jeste", odgovori Eli. "I dalje neprekidno radi... A brine kada ne radi." Eli je sedela na zemljanom podu oslanjajući se leđima na zid kolibe. Nikol se gnezdila u njenom naručju, sisajući i gugučući naizmenično.
<BR>&nbsp;&nbsp;&nbsp;&nbsp;&nbsp;"Izgleda da uživa", reče Eponina.
<BR>&nbsp;&nbsp;&nbsp;&nbsp;&nbsp;"Nikada nisam iskusila nešto ni približno slično. Zadovoljstvo je neopisivo."
<BR>&nbsp;&nbsp;&nbsp;&nbsp;&nbsp;Ne i za mene, reče Eponina unutrašnji glas. Ne za sada. Nikada. U jednom strelovitom trenutku Eponina se priseti jedne strastvene noći kada umalo što nije rekla "ne" Maksu Paketu. Duboko osećanje gorčine raslo je u njoj. Borila se da ga savlada.
<BR>&nbsp;&nbsp;&nbsp;&nbsp;&nbsp;"Juče sam bila u šetnji sa Bendžijem", reče ona, promenivši temu.
<BR>&nbsp;&nbsp;&nbsp;&nbsp;&nbsp;"Sigurna sam da će mi pričati o tome danas", reče Eli. "On obožava nedeljne šetnje sa tobom. To je sve što mu je preostalo, ne računajući moje povremene posete... Znaš da sam ti vrlo zahvalna zbog toga."
<BR>&nbsp;&nbsp;&nbsp;&nbsp;&nbsp;"Nema na čemu. Ja volim Bendžija. Takođe osećam potrebu da nekom budem potrebna, ako razumeš šta hoću da kažem... Bendži se zapravo iznenađujuće dobro prilagodio. Ne žali se onoliko koliko drugi 41, a sigurno manje od svih ljudi koji su zaposleni u fabrici oružja."
<BR>&nbsp;&nbsp;&nbsp;&nbsp;&nbsp;"On skriva svoj bol", odgovori Eli. "Bendži je znatno pametniji nego što mnogi misle... Azil mu se nimalo ne sviđa, ali je svestan da ne može sam o sebi da se stara. A ne želi nikome da bude na teretu..."
<BR>&nbsp;&nbsp;&nbsp;&nbsp;&nbsp;Suze najednom navreše u Elinim očima i telo joj blago uzdrhta. Beba Nikol prestade da sisa i pogleda majku. "Jesi li dobro?" upita Eponina.
<BR>&nbsp;&nbsp;&nbsp;&nbsp;&nbsp;Eli potvrdno klimnu i otra suze malom pamučnom krpom koju je držala pored grudi da spreči rasipanje mleka. Nikol produži dojenje. "Dovoljno je teško i gledati patnju", reče Eli. "Nepotrebna patnja razdire ti srce.
<BR>
<BR>&nbsp;&nbsp;&nbsp;&nbsp;&nbsp;Stražari su pomno pregledali njihove lične karte, a zatim ih predali drugom uniformisanom čoveku koji je sedeo iza kompjuterske konzole.
<BR>&nbsp;&nbsp;&nbsp;&nbsp;&nbsp;"Zašto", reče Eli, kada više nisu mogli da ih čuju, "taj čovek bulji u naše fotografije svaki Božji dan? Mora da nas je lično pregledao bar deset puta prošlog meseca."
<BR>&nbsp;&nbsp;&nbsp;&nbsp;&nbsp;Hodali su stazom koja je vodila od izlaza iz modula u Pozitano. "To mu je posao", odgovori Robert, "a on voli da se pravi važan. Kad ne bi od toga svaki put pravio predstavu, možda bismo zaboravili da nad nama ima moć".
<BR>&nbsp;&nbsp;&nbsp;&nbsp;&nbsp;"Ulaženje je bilo mnogo lakše kada su bioti bili zaduženi za kapiju."
<BR>&nbsp;&nbsp;&nbsp;&nbsp;&nbsp;"Oni koji još funkcionišu neophodni su za ratnu kampanju... Pored toga, Nakamura se plaši da će se duh Ričarda Vejkfilda pojaviti i nekako obrlatiti biote."
<BR>&nbsp;&nbsp;&nbsp;&nbsp;&nbsp;Ćutke su hodali nekoliko trenutaka. "Ne misliš valjda da je moj otac još živ, je li, dragi?"
<BR>&nbsp;&nbsp;&nbsp;&nbsp;&nbsp;"Ne, draga", odgovori Robert posle kraćeg oklevanja. Iznenadila ga je neposrednost pitanja. "No iako mislim da nije živ, i dalje se nadam da jeste."
<BR>&nbsp;&nbsp;&nbsp;&nbsp;&nbsp;Robert i Eli najzad su stigli do periferije Pozitana. Nekoliko novih kuća u evropskom stilu oivičavalo je ulicu koja se blago spuštala do srca sela. "Slušaj, Eli", reče Robert, "razgovor o tvom ocu podsetio me je na nešto o čemu sam želeo da popričam s robom... Sećaš li se onog projekta koji sam ti pominjao, onog na kome radi Ed Staford?"
<BR>&nbsp;&nbsp;&nbsp;&nbsp;&nbsp;Eli odmahnu glavom.
<BR>&nbsp;&nbsp;&nbsp;&nbsp;&nbsp;"On pokušava da klasifikuje i kategorizuje čitavu koloniju u smislu opšteg genetskog grupisanja. Smatra da takve klasifikacije, premda potpuno proizvoljne, mogu da sadrže pokazatelje o tome koji pojedinci mogu, sa velikom verovatnoćom, da razviju koje bolesti. Ne slažem se do kraja sa njegovim pristupom - čini mi se da je odviše usiljen i numerički, a nedovoljno medicinski - ali na Zemlji su sprovedena uporedna proučavanja koja su pokazala da ljudi sličnih gena odista imaju sklonost prema sličnim bolestima.
<BR>&nbsp;&nbsp;&nbsp;&nbsp;&nbsp;Eli se zaustavi i upitno pogleda supruga. "Zbog čega želiš da o tome razgovaraš sa mnom?"
<BR>&nbsp;&nbsp;&nbsp;&nbsp;&nbsp;Robert se nasmeja. "Da, da", reče on. "Doći ćemo i na to... U svakom slučaju, Ed je postavio matricu razlikovanja - jedan numerički metod merenja kojim se utvrđuje koliko su bilo koja dva pojedinca različita, na osnovu načina na koji su četiri osnovne aminokiseline ulančene u njihovom genomu - a zatim je, probe radi, podelio sve građane Novog Edena u grupe. E, sada, ta matrica jamačno ne znači ništa..."
<BR>&nbsp;&nbsp;&nbsp;&nbsp;&nbsp;"Roberte Tarneru", prekide ga Eli. Smejala se. "Hoćeš li, molim te, da pređeš na stvar? Šta pokušavaš da mi kažeš?"
<BR>&nbsp;&nbsp;&nbsp;&nbsp;&nbsp;"Pa, to je malo uvrnuto", reče on. "Ne znamo tačno šta sa tim da radimo. Kada je Ed sačinio svoju prvu klasifikacionu strukturu, dve među testiranim osobama nisu pripadale nijednoj grupi. Podešavajući definicije kategorija, na kraju je uspeo da odredi kvantitativan opseg koji je pokrivao jednu od njih. Ali ulančenje strukture aminokiselina poslednje osobe bilo je toliko različito od svake druge osobe u Novom Edenu da nije mogao da je svrsta ni u jednu grupu..."
<BR>&nbsp;&nbsp;&nbsp;&nbsp;&nbsp;Eli je zurila u Roberta kao da je ovaj sišao s uma.
<BR>&nbsp;&nbsp;&nbsp;&nbsp;&nbsp;"Te dve osobe bile su tvoj brat Bendži i ti", zaključi nespretno Robert. "A ti si ta koja se nije dala svrstati ni u jednu grupu."
<BR>&nbsp;&nbsp;&nbsp;&nbsp;&nbsp;"Da li bi trebalo da se zabrinem zbog toga?" upita Eli pošto je ćutke prepešačila narednih trideset metara.
<BR>&nbsp;&nbsp;&nbsp;&nbsp;&nbsp;"Mislim da ne", reče Robert nehajno. "Verovatno da je posredi manjkavost specifične matrice za koju se Ed opredelio. Ili je možda napravio neku grešku... Ali bilo bi očaravajuće ako bi se ispostavilo da je kosmičko zračenje na neki način izmenilo tvoj genetski sklop tokom razvoja embriona."
<BR>&nbsp;&nbsp;&nbsp;&nbsp;&nbsp;Do tog časa njih dvoje su prispeli na glavni trg Pozitana. Eli se naže i poljubi muža. "To je bilo veoma zanimljivo, dragi", reče ona, pomalo ga zadirkujući, "ali moram da priznam da još nisam načisto o čemu je, zapravo, reč."
<BR>&nbsp;&nbsp;&nbsp;&nbsp;&nbsp;Jedan veliki ram za bicikle zauzimao je najveći deo trga. Dvadesetak redova i još toliko označenih mesta za parkiranje širili su se prostorom ispred onoga što je nekad bila železnička stanica. Svi kolonisti, izuzev vladinih vođe koji su posedovali električna kola, sada su za prevoz koristili bicikle.
<BR>&nbsp;&nbsp;&nbsp;&nbsp;&nbsp;Vozni saobraćaj u Novom Edenu prekinut je odmah po početku rata. Vozove su prvobitno napravili vanzemaljci od veoma lakih i izuzetno jakih materijala koje ljudske fabrike nikada nisu bile u stanju da proizvedu. Te legure imale su više nego dragocenu primenu za različite vojne potrebe. Stoga je ministarstvo odbrane, kada se rat razbuktao, rekviriralo sva vozila u železničkom sistemu.
<BR>&nbsp;&nbsp;&nbsp;&nbsp;&nbsp;Eli i Robert vozili su bicikle, jedno pored drugog, duž obala Šekspirovog jezera. Mala Nikol se probudila i sada je mirno posmatrala predeo oko sebe. Prošli su pokraj parka, gde se održavao Dan naseljenja, i skrenuli prema severu. "Roberte", reče Eli ozbiljnim glasom, "jesi li razmišljao o našem sinoćnjem razgovoru?"
<BR>&nbsp;&nbsp;&nbsp;&nbsp;&nbsp;"O Nakamuri i politici?"
<BR>&nbsp;&nbsp;&nbsp;&nbsp;&nbsp;"Da", odgovori. "I dalje mislim da oboje treba da se suprostavimo proglasu kojim se suspenduju izbori dok se rat ne završi... U koloniji imaš dovoljno podrške. Većina zdravih profesionalaca sledila bi tvoje vođstvo... Nai čak misli da bi fabrički radnici mogli da štrajkuju."
<BR>&nbsp;&nbsp;&nbsp;&nbsp;&nbsp;"Ne mogu to da uradim", reče Robert posle dužeg ćutanja.
<BR>&nbsp;&nbsp;&nbsp;&nbsp;&nbsp;"A zašto, dragi?" upita Eli.
<BR>&nbsp;&nbsp;&nbsp;&nbsp;&nbsp;"Zbog toga što mislim da ne bi uspelo... U tvom idealističkom gledanju na svet, Eli, delanje ljudi proizlazi iz njihove posvećenosti načelima i vrednostima. U stvarnosti, oni se uopšte ne ponašaju na taj način. Ukoliko bismo se suprostavili Nakamuri, najverovatnije bismo oboje završili u zatvoru. Šta bi se u tom slučaju dogodilo sa našom kćerkom? Štaviše, svaka podrška radu na RV-41 bila bi uskraćena, što bi sve ove jadne ljude dovelo u još teže stanje nego što je sada. Bolnice bi pretrpele dalje gubitke... Mnogi ljudi bi nastradali zbog našeg idealizma. Kao doktor, nalazim da su moguće posledice neprihvatljive."
<BR>&nbsp;&nbsp;&nbsp;&nbsp;&nbsp;Eli poveze bicikl malom stazom do parkirališta koje se nalazilo na pet stotina metara od prvih zgrada Središnjeg grada. "Zašto smo se ovde zaustavili?" upita Robert. "Očekuju nas u bolnici."
<BR>&nbsp;&nbsp;&nbsp;&nbsp;&nbsp;"Hoću pet minuta da uživam u drveću, mirisu cveća i našoj maloj Nikol."
<BR>&nbsp;&nbsp;&nbsp;&nbsp;&nbsp;Kada je Eli sjahala, Robert joj pomože da skine nosač sa leđa. Eli je zatim sela na travu, držeći Nikol u krilu. Nijedno od odraslih nije zborilo dok su gledali kako Nikol ispituje tri vlati trave koje je iščupala dežmekastim prstićima.
<BR>&nbsp;&nbsp;&nbsp;&nbsp;&nbsp;Posle izvesnog vremena Eli rasprostra ćebe i nežno položi kćer na njega. Primakla se suprugu i obavila mu ruke oko vrata. "Volim te, Roberte, veoma, veoma mnogo". reče ona. "Ali moram da kažem da se ponekad uopšte ne slažem sa tobom."
</P></TD></TR></TABLE>
<P class="next">
<A HREF=p58.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
