<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>59.
<P>&nbsp;&nbsp;&nbsp;&nbsp;&nbsp;Još pre svitanja Olmi je poveo njih petoro do autobusa koji je čekao. Karolsonova ih je nazivala autobusi-štenad, zbog njihovih velikih belih guma. Vazduh je bio miran i hladnjikav, a zvezde su jasno i postojano svetlucale na praškastoj plavičastoj crnoći.
<BR>&nbsp;&nbsp;&nbsp;&nbsp;&nbsp;Patricija je ćutala, ne odajući nijednim znakom ono što se dogodilo između nje i Lenijera prethodne noći. Ni Ferlijeva ničim nije pokazivala da je svesna toga. Kada se Lenijer vratio u njihovu sobu zatekao ju je kako spava. Dugo nije mogao da zaspi; još od adolescentskog doba nije se uvalio u ovakav sos.
<BR>&nbsp;&nbsp;&nbsp;&nbsp;&nbsp;Nekoliko minuta kasnije Ram Kikura je pretrčala preko plavozelenog travnjaka i ukrcala se u autobus.
<BR>&nbsp;&nbsp;&nbsp;&nbsp;&nbsp;"Predsednik nije u stanju da nam se pridruži", reče ona.
<BR>&nbsp;&nbsp;&nbsp;&nbsp;&nbsp;"Kakvo razočaranje", reče Karolsonova, no glas joj nije zvučao preterano iskreno. "Teškoće?"
<BR>&nbsp;&nbsp;&nbsp;&nbsp;&nbsp;"Ne znam. Ser Toler, predsednik i delimična ličnost predsedavajućeg ministra upravo sada razgovaraju. Vi krenite napred, a ja ću ostati ovde i pratiti razvoj događaja."
<BR>&nbsp;&nbsp;&nbsp;&nbsp;&nbsp;Frant koji je vozio autobus, okrete se prema Olmiju na šta ovaj klamnu glavom. Krenuli su lagano preko travnjaka do druma posutog finim šljunkom, a zatim su izašli na beli auto-put koji je išao kružno oko odmarališta stremeći ka zori koja se sada u dubokom rumenilu pokazivala na kopnenom delu horizonta. Patricija je nanjušila nešto slatkasto, posve različito od jakog oštrog mirisa Timblovog okeana. Povetarac je duvao iznad polja nisko popalih debelih žutih stabljika koje su rasle izvan kruga odmarališta. Na tim poljima već su uveliko radili Franti-farmeri, u crvenim keceljama s puno džepova, opremljeni malim automatskim traktorima.
<BR>&nbsp;&nbsp;&nbsp;&nbsp;&nbsp;"Žanju biološke činioce ličnosti", objasni Olmi. "Skrojeni plantimali repliciraju biološke strukture sve do stepena koji prethodi određivanju memorija. Mogli biste to nazvati industrijom kućica - veoma naprednom, doduše."
<BR>&nbsp;&nbsp;&nbsp;&nbsp;&nbsp;"Da li je to za ljudska bića ili za Frante?" upita Lenijer.
<BR>&nbsp;&nbsp;&nbsp;&nbsp;&nbsp;"Plantimali se mogu podesiti za većinu organskih oblika", reče Olmi. "Ustrojstvo genetskih kodova nije nimalo teško kod formi zasnovanih na ugljeniku."
<BR>&nbsp;&nbsp;&nbsp;&nbsp;&nbsp;Lenijera je zapravo zanimalo da li je ova industrija bila korisnija za ljudska bića ili za Frante ali je odlučio da ne ponavlja pitanje. Autobus je jezdio belim drumom kroz polja, prelazeći preko gusto naseljene priobalne ravnice. Na desetine kilometara u oba pravca duž obale i još najmanje deset kilometara prema kopnu ravnica je bila prekrivena frantovskim selima.
<BR>&nbsp;&nbsp;&nbsp;&nbsp;&nbsp;Barem deset sela zauzimalo je prostor od jedva tri kvadratna kilometra. Svako selo sastojalo se od nekoliko ugnježđenih krugova pravougaonih kuća s niskim krovom. U svakom središtu nalazila se po jedna građevina nalik na stupu, visoka obično pedesetak metara, zaogrnuta brojnim raznobojnim barjacima. Kako je sunce postajalo svetlije, zastave koje su bile okrenute ka kopnu menjale su boju, lepršajući lagano na blagim lahorima, poput kakvih savitljivih duga.
<BR>&nbsp;&nbsp;&nbsp;&nbsp;&nbsp;"Koliko su Franti napredni u poređenju s našim ljudima?" upita Karolsonova.
<BR>&nbsp;&nbsp;&nbsp;&nbsp;&nbsp;"Bazičniji su, ali ne i primitivni", reče Olmi. "Njihov zahvat u tehnologiju i nauku - pretpostavljam da ste na to mislili kada ste postavili pitanje - obiman je. Nemojte da vas zavaraju stilovi filozofija pa čak ni ljubaznost. Franti su dovitljivi. Mi se oslanjamo na njih u značajnoj meri."
<BR>&nbsp;&nbsp;&nbsp;&nbsp;&nbsp;Iza polja i sela, drum se u spiralnoj putanji peo oko niske planine, okrunjene prizmama od prozirne sive stene, koje su stremile ka nebu. Na samom vrhu planine, počivajući na platou koji su tvorile prizme, šezdesetak metara uvis, uzdizala se zdepasta kupola sva u belim i bakarnim trakama; prema osnovi nadimala se u širok paviljon. Autobus se zaustavio ispod ivične nadstrešnice paviljona.
<BR>&nbsp;&nbsp;&nbsp;&nbsp;&nbsp;Olmi ih je odveo do dobro očuvanog, ali očito starog bareljefa na unutrašnjem delu šuplje kupole, koji je bio izrađen u bronzi, crnom gvožđu i emajlu. Pored jednog potkovičastog postolja, širokog pet metara, stajao je mušićav čovek srednjih godina, nag do pojasa, s torbicom za alat koja mu je visila sa širokog pojasa. Koža mu je bila zagasitomrka s blagim raznobojnim sjajem. Tri Franta stajala su na ostalim tačkama oko opreme i razgovarali u pola glasa radeći s tkaninama za glačanje. Iznad njih svih uzdizao se ogroman kavez od ukrštenih crnih gvozdenih šipki, nalik na neki viktorijanski most.
<BR>&nbsp;&nbsp;&nbsp;&nbsp;&nbsp;"Ovo je teleskop", reče Hajneman. "Lep je."
<BR>&nbsp;&nbsp;&nbsp;&nbsp;&nbsp;"To je zaista teleskop", oglasi se onaj mrki čovek, osmehujući se. "Poslednji koji su Franti napravili pre no što se naša kapija otvorila."
<BR>&nbsp;&nbsp;&nbsp;&nbsp;&nbsp;"Ovo je Ser Renslaer Jejts, drugi otvarač kapija", objasni Olmi predstavljajući ih jedne drugima. "On će nam se pridružiti na putovanju do tačke 3x9."
<BR>&nbsp;&nbsp;&nbsp;&nbsp;&nbsp;Jejts je odvezao torbicu s alatom. "Ovaj sastanak smo dugo očekivali. Ser Olmi je bio tako ljubazan da me je stalno obaveštavao o svima vama. Franti su mi učinili uslugu kad su mi dopustili da se majem oko njihovog istorijskog blaga", pokazao je na teleskop, kupolu i paviljon; zatim je obukao plavu lanenu košulju i zakopčao je. "U današnje veme nema više mnogo potrebe za otvaračima kapija. Prvi otvarač može veoma dobro da obavi najveći deo posla bez nas." Približio se Patriciji. "Olmi mi je dosta pričao o vama. Načinili ste nekoliko upečatljivih otkrića."
<BR>&nbsp;&nbsp;&nbsp;&nbsp;&nbsp;Patricija se osmehnula, ali ništa nije rekla. Oči su joj, međutim, bile svetle i četvrtaste: mačka s tajnom. Lenijer oseti navalu - ponosa? nečeg drugog? kada je shvatio koliko je uznapredovala od prošle noći.
<BR>&nbsp;&nbsp;&nbsp;&nbsp;&nbsp;"I ja volim da se majem s tim", reče Hajneman čežnjivo.
<BR>&nbsp;&nbsp;&nbsp;&nbsp;&nbsp;"Možda ćete jednog dana imati priliku za to ili za nešto slično. Bojim se da Franti nisu mnogo skloni čuvanju vlastite prošlosti." Potapšao je postolje teleskopa. "Neko vreme se neću vraćati ovamo." A onda je, kao u poverenju, rekao Hajnemanu i Karolsonovoj: "Zamolio bih ih da nastave s ovim poslom, ali oni će biti određeni na drugo mesto - odlutaće nekud i homogenizovaće se - i ovo će ponovo početi da truli. U svoje vreme, znate, ovaj instrument i još četrnaest drugih radili su od sumraka do zore tragajući za talasima kometa." Mahnuo je rukom dajući im do znanja da ga slede iza ruba paviljona i preko jednog uzanog ravnog polja.
<BR>&nbsp;&nbsp;&nbsp;&nbsp;&nbsp;Sa ispusta strme litice pružao se pogled na veliku niziju i more iza nje. "Kada smo mi stigli, Franti su već ulazili u svemirsku eru. Načinili su hiljade projektila s nuklearnim bojevim glavama - fantastičnu, ingenioznu i veoma raznoliku tehnologiju. Proteklo je preko devet vekova od poslednjeg udara, ali oni su čekali. Da je ovaj ili bilo koji drugi instrument primetio komete, putanje projektila bile bi izračunate uz pomoć hiljada povezanih frantovskih umova. Za to bi im možda bile potrebne godine, ali oni su raspolagali tek primitivnim kompjuterima. Sela bi bila iseljena, premeštena u bezbednija područja. Svako selo na planeti našlo bi se u pokretu! Bili su pošteđeni toga. Pa ipak, ovo..." Podigao je ruku ka kupoli... "je bio plemenit instrument." Zavrteo je glavom. "Ser Olmi! Povedite nas, ja sam rekao šta sam imao." Zagrlio je svakog od prisutnih Franta dodirnuvši im ruke u gestu homogeniziranja, iako je to za jedno ljudsko biće bila tek formalnost.
<BR>&nbsp;&nbsp;&nbsp;&nbsp;&nbsp;Taman su se spremali da se ukrcaju u kamion kada je jedan od Franta, koji je stajao na sunčevoj svetlosti kod ivice paviljona, zazviždao i pokazao u pravcu obale. Stremeći ka kopnu, tri sićušne bele tačke približavale su se teleskopu. Olmi se namršti.
<BR>&nbsp;&nbsp;&nbsp;&nbsp;&nbsp;"Gospodine Lenijer, molim vas odvedite svoje ljude natrag do teleskopa. Ser Jejts, možete li ostati u njihovoj blizini?" Jejts se saglasio i poveo ih nazad do središta paviljona.
<BR>&nbsp;&nbsp;&nbsp;&nbsp;&nbsp;"Šta se događa?"
<BR>&nbsp;&nbsp;&nbsp;&nbsp;&nbsp;"Ne znam", reče Olmi. "Nije bilo planirano da se sretnemo s policijom na kapiji."
<BR>&nbsp;&nbsp;&nbsp;&nbsp;&nbsp;One tri bele tačke brzo su dostigle punu veličinu, preobrazivši se u letelicu u obliku strele sa zatupastim vrhom. Letelica je napravila krug oko teleskopa i spustila se na ravno polje na severnoj strani. Otvorio se poklopac na pramcu broda i na izlazu se pomoliše Olagand Toler, četiri predstavniika oblasti kapije i jedan Frant sa zelenim opasačem koji je označavao diplomatsku funkciju. Toler se brzim koracima uputi ka Olmiju gledajući ga pravo u oči. "Iskrsle su nevolje u Osnom gradu. Naloženo mi je da prekinem vašu posetu i smesta vas sve vratim u Osni grad."
<BR>&nbsp;&nbsp;&nbsp;&nbsp;&nbsp;"Molim vas objasnite o čemu je reč", reče Olmi. "Kakve su nevolje posredi?"
<BR>&nbsp;&nbsp;&nbsp;&nbsp;&nbsp;"Pripadnici frakcije Korzenovski i ortodoksni Naderiti nezakonito su preuzeli vlast i prekinuli veze između okruga. Predsednik je obustavio konferenciju o Jartima i napustio Timbl. Sada se nalazi na putu kući da bi sredio stvari. Moramo krenuti iz ovih stopa."
<BR>&nbsp;&nbsp;&nbsp;&nbsp;&nbsp;"Zar ne bi bilo najbolje da svi ostanemo ovde?" upita Olmi. "Dok stanje ne postane jasnije."
<BR>&nbsp;&nbsp;&nbsp;&nbsp;&nbsp;"Sve je jasno. Secesionisti nastoje da iznude odluku." Toler je sada pribegao gusto usnopljenim crtežima. Boja njegove poruke bula je uzrujanocrvena s ljubičastim prisevima. "Naši gosti su ključne figure u ovom sporu. Vi to dobro znate, Ser Olmi."
<BR>&nbsp;&nbsp;&nbsp;&nbsp;&nbsp;Olmi nije ništa ucrtao. "Razumem, Ser Toler. Ali vi mene niste razumeli. Ako je predsednnk otišao, onda je Ser Jejts u ovom času najstariji po činu na Timblu."
<BR>&nbsp;&nbsp;&nbsp;&nbsp;&nbsp;Toler je munjevito procenio situaciju. "Odbijate da mi ih predate? Ja delujem s ovlašćenjem predsednika."
<BR>&nbsp;&nbsp;&nbsp;&nbsp;&nbsp;"Ne odbijam da vam ih predam", reče Olmi. "Samo dvoje će ostati s nama. Ostale možete povesti sa sobom."
<BR>&nbsp;&nbsp;&nbsp;&nbsp;&nbsp;Lenijer je pokušao da se usprotivi, ali Olmi ga ošinu pogledom koji je zahtevao muk.
<BR>&nbsp;&nbsp;&nbsp;&nbsp;&nbsp;Toler ustuknu jedan korak. "Mogao bih da naredim upravi kapije da vas sve pohapsi."
<BR>&nbsp;&nbsp;&nbsp;&nbsp;&nbsp;"Molim vas bez blefiranja, Ser zastupniče", upozori ga Jejts. "Uprava kapije mora se povinovati naređenjima čak i jednog neaktivnog otvarača kapija. Ko je druga osoba koja treba da ostane sa nama?" upita on Olmija.
<BR>&nbsp;&nbsp;&nbsp;&nbsp;&nbsp;"Gospodin Lenijer", odgovori Olmi.
<BR>&nbsp;&nbsp;&nbsp;&nbsp;&nbsp;"Jeste li vi na strani secesionista?" upita ga Toler sada već očito ljut. Olmi ništa nije odgovorio.
<BR>&nbsp;&nbsp;&nbsp;&nbsp;&nbsp;"Zadržaćemo Patriciju Luizu Vaskez i Gerija Lenijera", reče on. "Ostale možete povesti sa sobom."
<BR>&nbsp;&nbsp;&nbsp;&nbsp;&nbsp;"Odbijamo da se razdvajamo", reče Lenijer iskoračivši napred, uprkos pritisku Hajnemanove ruke na svom ramenu.
<BR>&nbsp;&nbsp;&nbsp;&nbsp;&nbsp;"Nemate izbora", reče Olmi. "Prešli smo graničnu tačku eufemizama i diplomatskih igara, gospodine Lenijer. Odabrao sam vas imajući na umu da biste nam mogli pomoći u vezi sa gospođicom Vaskez. Ostali će biti bezbedni."
<BR>&nbsp;&nbsp;&nbsp;&nbsp;&nbsp;"Jamčimo za bezbednost svih", reče Toler. "Izuzimajući one koji će poći s vama, Ser Olmi."
<BR>&nbsp;&nbsp;&nbsp;&nbsp;&nbsp;"Ser Ram Kikura je njihov zastupnik. Kud god da ih odvedete ona će pratiti ovo troje i paziti na njih", naglasi Olmi.
<BR>&nbsp;&nbsp;&nbsp;&nbsp;&nbsp;Iz letelice izađoše mehanički radnici i zakotrljaše se ili poleteše da bi opkolili Ferlijevu, Karolsonovu i Hajnemana. "Geri", reče Ferlijeva glasom u kome se osećala napetost.
<BR>&nbsp;&nbsp;&nbsp;&nbsp;&nbsp;"Neće im se ništa dogoditi", ponovi Olmi, "Ovo nije takva vrsta borbe.."
<BR>&nbsp;&nbsp;&nbsp;&nbsp;&nbsp;"Do ovog trenutka Čičak je očišćen", reče Toler, uzdajući se da će taj podatak izazvati dodatni prkos. "Predstavnik korporeala, Rozen Gardner nalazi se na čelu kampanje za evakuisanje asteroida."
<BR>&nbsp;&nbsp;&nbsp;&nbsp;&nbsp;Olmi klimnu glavom kao da mu je to već unapred bilo poznato.
<BR>&nbsp;&nbsp;&nbsp;&nbsp;&nbsp;"Šta ćete uraditi s Vaskezovom i Lenijerom?" upita Toler.
<BR>&nbsp;&nbsp;&nbsp;&nbsp;&nbsp;"Molim vas da sada povedete ostale", reče Olmi.
<BR>&nbsp;&nbsp;&nbsp;&nbsp;&nbsp;"Oni potpadaju pod vašu odgovornost."
<BR>&nbsp;&nbsp;&nbsp;&nbsp;&nbsp;"Ovo je nedopustivo. Kada vest prođe putem, kapije će biti zatvorene, trake raščišćene..."
<BR>&nbsp;&nbsp;&nbsp;&nbsp;&nbsp;"To je ono što su Gešeli ionako planirali, zar ne? Da ubrzaju raščišćavanje Puta Jarta. To je odluka koju je konferencija imala da donese, na predsednikov predlog, ili se ja varam?"
<BR>&nbsp;&nbsp;&nbsp;&nbsp;&nbsp;Toler nervozno pređe pogledom preko drugog otvarača kapija. "Vi sarađujete s tim... secesionistma?"
<BR>&nbsp;&nbsp;&nbsp;&nbsp;&nbsp;Jejts se samo nasmeja, izvadi svoj okavratnik iz torbice s alatom i ucrta simbol Zemlje obmotan kružnim nitima DNA.
<BR>&nbsp;&nbsp;&nbsp;&nbsp;&nbsp;Vrteći glavom, zastupnik dade znak radnicima i oni povedoše Ferlijevu, Karolsonovu i Hajnemana ka letelici. Karolsonova je bila modra od besa. "Hoćemo li tek tako pristati na ovo?" povika ona.
<BR>&nbsp;&nbsp;&nbsp;&nbsp;&nbsp;"Mislim da nemamo izbora", reče Hajneman s ozbiljnim i utučenim izrazom lica. "Eto kako je proteklo Patricijino rođendansko slavlje. Pazi šta radiš, Geri."
<BR>&nbsp;&nbsp;&nbsp;&nbsp;&nbsp;Ferlijeva pogleda preko ramena Lenijera dok su joj se suze kotrljale niz obraze. "Geri?" doviknu ona.
<BR>&nbsp;&nbsp;&nbsp;&nbsp;&nbsp;"Vi kučkini sinovi", dreknu Lenijer na Olmija i Tolera. "Patricija je bila u pravu. Mi smo za vas najobičniji pioni."
<BR>&nbsp;&nbsp;&nbsp;&nbsp;&nbsp;"Ne potcenjujte sebe", reče Toler. Vratio se u letelicu u pratnji predstavnika oblasti kapije. Onaj Frant diplomata ostao je na tlu. Brod polete uputivši se ka prijemnom objektu kapije.
<BR>&nbsp;&nbsp;&nbsp;&nbsp;&nbsp;"Izvinjavam se zbog ovih trzavica", reče Olmi. "A sada moramo odmah da produžimo do tačke 1,3x9. Stvari se odvijaju mnogo brže nego što sam očekivao."
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Vu Gi Me i Čang i Hsing iznosili su iz šatora kutije s opremom i hartijama, uz pomoć Berensonovih vojnika, i utovarivali ih u stražnji deo kamiona. Hladan povetarac, koji se spuštao od južnog poklopca, mreškao je šatorsko platno. Izuzimajući njihovo otežano disanje i bat koraka, kao i povremene Berensonove grlene uzvike, evakuacija je proticala u tišini.
<BR>&nbsp;&nbsp;&nbsp;&nbsp;&nbsp;Šest metalnih dvostrukih krstova lebdelo je na tri metra iznad druma. Činilo se da njihove crvene tačke motre na svaki pokret koji su vojnici i naučnici pravili. Daleko gore, u središtu cevi s plazmom nešto dugačko i crno počivalo je u singularnosti udaljeno tek nekih pedeset metara od otvora bušotine. Posmatrajući tu stvar kroz dogled, Vu je proračunao da je dugačka 150 metara. Stigla je pre desetak minuta, podstakavši Berensona da naredi evakuaciju.
<BR>&nbsp;&nbsp;&nbsp;&nbsp;&nbsp;Kada je kamion bio napunjen, a šator ispražnjen vojnici su se uspuzali na vrh, a Kinezi zauzeli preostala dva sedišta u prednjem delu. Berenson je dohvatio ručke na krovu i popeo se na pobočnu papučicu. Kamion je trgnuo napred i krenuo kružnom putanjom uz rampu.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Čim je komora napuštena oni krstovi se prestrojiše u kubnu formaciju i krenuše u obletanje dna komore.
<BR>&nbsp;&nbsp;&nbsp;&nbsp;&nbsp;S osmatračnice u tokobrodu koji je lebdeo na visini od dvadeset pet kilometara, jedan ovlašćeni duh Rozena Gardnera promatrao je odvijanje operacije prenoseći sve direktnim snopom niz Put u Osni grad.
<BR>&nbsp;&nbsp;&nbsp;&nbsp;&nbsp;U Osnom gradu, veze između tri rotirajuća cilindra i Središnjeg grada behu paremećene. Osni Nader bio je potpuno odsečen od transportnog sistema. I glavni odeljci grada memorije - gotovo uvek aktivni dvadeset četiri sata na dan - bili su sada izolovani i mirni. Bumerang se vratio. Radikalni Gešeli upali su u vlastitu klopku hitajući da iskoriste Olmijeve novosti i njegovih pet gostiju.
<BR>&nbsp;&nbsp;&nbsp;&nbsp;&nbsp;Inkarnirani Rozen Gardner premestio se u Nexus komore nekoliko časova ranije, odlučivši da od nesigurne lokacije u Središnjem gradu načini centar celokupne aktivnosti Osnog grada. Proizveo je četiri delimičnjaka kako bi izašao na kraj sa složenostima pobune.
<BR>&nbsp;&nbsp;&nbsp;&nbsp;&nbsp;Niko od pripadnika njihove frakcije ili podržavalaca nije ovo nazivao pobunom. Za njih to je bio neophodan manevar radi zaštite vlastitih prava ugroženih akcijom radikalnih Gešela. No, bez obzira na naziv, situacija je bila krajnje složena.
<BR>&nbsp;&nbsp;&nbsp;&nbsp;&nbsp;Vesti iz Čička nisu bile potpune, ali to je predstavljalo Gardnerovu najmanju muku.
<BR>&nbsp;&nbsp;&nbsp;&nbsp;&nbsp;Njegovi delimičnjaci nalazili su se u tri Osna cilindra kao i u prostorijama Komiteta za Putnu trgovinu na 9X6. Militantni članovi njegove frakcije držali su u svojim rukama sve strateške transportne tačke u Osnom gradu i u obližnjim delovima Puta. Širom Grada memorije i duboko unutar infrastrukture Osnog grada, ortodoksni Naderiti i članovi frakcije Korzenovski - njegovi ljudi - utvrđivali su se na položajima koje su zaposeli u nekoliko poslednjih sati. Simpatetičke ličnosti u Gradu memorije, uključujući i njegovog oca, nadirale su u zabranjene komunikacione mreže.
<BR>&nbsp;&nbsp;&nbsp;&nbsp;&nbsp;Sve se odvijalo prema planu. Pa ipak Gardner je bio nesrećniji nego ikad u svom životu dugom dva veka. Nije mnogo mario za optužbe koje su upućivali predsedavajući ministar i predsednik. Dovoljno često im se suprotstavljao u prošlosti i podnosio ujede njihove vlasti da ne bi uživao da ih vidi kako žmirkaju od straha i iznenađenja.
<BR>&nbsp;&nbsp;&nbsp;&nbsp;&nbsp;Osećao se bedno zbog saznanja da je ovom akcijom pogazio sve ono za šta se zalagao u Neksusu i na šta se zakleo pre no što su ga Novi ortodoksni Naderiti iz Osnog Nadera izabrali za svog predstavnika. Osećao je posebnu ranjivost zbog mogućnosti da ga jedan od njegovih delimičnjaka proglasi krivim zbog greha protiv časti i vere.
<BR>&nbsp;&nbsp;&nbsp;&nbsp;&nbsp;Pripadnici njegove frakcije već su se pripremali da pokrenu grad na jug duž puta, prema Čičku. Usput će morati da uklanjaju prepreke. To će im oduzeti dosta vremena.
<BR>&nbsp;&nbsp;&nbsp;&nbsp;&nbsp;U središtu praznih Neksus komora, okruženom prstenovima govorničkih traka, čekao je na povratak predsednika, senatora i predstavnika korporeala koji su se okupili povodom pitanja rata s Jartima. Kada ponovo pokušaju da uđu u Osni grad i budu odbijeni, ono što je Gardner nazivao dosadašnjom akcijom, biće bezazlema stvarčica.
<BR>&nbsp;&nbsp;&nbsp;&nbsp;&nbsp;Tek tada će pobuna istinski započeti.
<BR>&nbsp;&nbsp;&nbsp;&nbsp;&nbsp;Jedan Predsednikov delimičnjak iskrsnuo je bočno od njega i pričekao da Gardner obrati pažnju na njega. Gardner nije žurio. Konačno, kada se uverio da sve ide kako treba - i da je raspodeljivanje Grada memorije posebno uspešno izvedeno - dozvolio je delimičnjaku da ucrta pitanje.
<BR>&nbsp;&nbsp;&nbsp;&nbsp;&nbsp;"Imate li neophodnu podršku?" upita delimičnjak. "Moj original je na putu ovamo. Upravnik Hulane Ram Seidža već je pokrenuo sudski postupak. Suvišno je isticati da niste poštovali uobičajenu proceduru Neksusa."
<BR>&nbsp;&nbsp;&nbsp;&nbsp;&nbsp;"Nisam. Hitne nužnosti i prilike." Njegov poslednji iskaz beše propraćen širokim rasponom simbola nabijenih emocijama: složen naderitski znak za dom koji je tvorila Zemlja uokvirena krugom DNA. Ovaj siimbol okružen vatrom zamenila je zatim životinjska lobanja sa znamenjem. Potom je došlo na red nešto znatno neposrednije: "Ser Ram Seidža može sprovesti svoj postupak posle odvajanja. U odsustvu. Pored toga, ovo sada radimo na podizanju optužnice protiv njega zbog kršenja procedure Nexusa."
<BR>&nbsp;&nbsp;&nbsp;&nbsp;&nbsp;"Ništa nisam čuo o tome", reče delimičnjak s nevericom.
<BR>&nbsp;&nbsp;&nbsp;&nbsp;&nbsp;"Bili ste zauzeti, Ser predsedniče." Žalio je zbog tona svog odgovora. Predsednik je mukotrpno radio na problemu s Jartima a on nije želeo da ga na bilo koji način okrivi za zanemarivanje dužnosti. Za njegove ljude bilo je sasvim dovoljno to što su iskoristili predsednikovo odsustvo. "Bio je to neznatan prekršaj, ali ja sam postupio u okviru svojih prava. Dok god se postavlja pitanje suda, sva Ser Ram Seidžina ovlašćenja su suspendovana. Senatorka Proročka Oi zamenjuje ga na zapovedničkom položaju. Ona je ostavila svog delimičnjaka da izvršava njene dužnosti."
<BR>&nbsp;&nbsp;&nbsp;&nbsp;&nbsp;Delimičnjak van Hamfiusa ucrtao je zatim da je uložio protest protiv ometanja i pokušao da prikupi glasove neophodne da bi se oborio predstavnik korporeala Gardner. Gardner je ovo već znao; zakonitim manevrisanjem a uz savete delimičnjaka senatorke proročke Oi, proglasio je glasanje nevažećim - zbog nedostatka kvoruma sastavljenog od inkarniranih senatora i predstavnika korporeala, kao i zbog toga što je zahtev podneo jedan delimičnjak, a ne inkarnirana osoba.
<BR>&nbsp;&nbsp;&nbsp;&nbsp;&nbsp;Ova bitka je, međutim, bila još daleko od završetka. Za samo nekolika časova inkarnirani Tis van Hamfius naći će se nadomak Osnog grada.
</TD></TR></TABLE>
<P class="next">
<A HREF=p61.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
