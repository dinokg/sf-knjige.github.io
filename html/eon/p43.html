<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>42.
<P>&nbsp;&nbsp;&nbsp;&nbsp;&nbsp;Posmatrali su u tišini kako ih crvena nit pojedinačnosti vodi ka jednom crnom štitu. Lenijer se pridružio Ferlijevoj i Karolsonovoj u stražnjem delu nastojeći da rastumači ponašanje instrumenata. Oni su povremeno beležili nekakve besmislene podatke ali čak ni to dovoljno često da bi bilo od koristi.
<BR>&nbsp;&nbsp;&nbsp;&nbsp;&nbsp;"Nešto se približava duž singularnosti. To je neka mašina, velika i crna", reče Hajneman. "Dolazi brzo...", Lenijer se potisnu napred.
<BR>&nbsp;&nbsp;&nbsp;&nbsp;&nbsp;Opkoračivši sjajnu crvenu liniju, jedna mašina, koja je bila duplo deblja od cevoboba, a kružnog poprečnog preseka, hrlila je prema njima. Imala je uglačanu crnu površinu. Sjajne purpurne linije na oklopu ocrtavale su kvadrate i pravougaonike u simetričnom rasporedu. Lenijer je kao omađijan posmatrao kako se ti kvadrati i pravougaonici otvaraju i kroz njih iskaču čaklje i razne zglobne poluge. Sada je podsećala na batiskaf za velike morske dubine - ili na švajcarski vojnički nož u rukama kakvog ludaka. "Šta namerava?"
<BR>&nbsp;&nbsp;&nbsp;&nbsp;&nbsp;"Usklađuje brzinu s našom. Čini se kao da će..."
<BR>&nbsp;&nbsp;&nbsp;&nbsp;&nbsp;U kabini blesnuše nekakva obojena svetla. Hajneman se trže i ustuknu; Lenijer zatvori oči i zamlatara rukama. "Šta je to bilo?" povika Karolsonova iz zadnjeg dela. Crveni i zeleni, delimično providni predmeti, ponovo zaigraše ispred Lenijera. On poseže rukom da dodirne jedan, ali se pokaza da je objekat lišen supstance.
<BR>&nbsp;&nbsp;&nbsp;&nbsp;&nbsp;"To su simboli ili nešto slično tome", reče Hajneman. "Vidiš li ih?"
<BR>&nbsp;&nbsp;&nbsp;&nbsp;&nbsp;"Vidim", reče Lenijer. "Ne znam šta su ni odakle dolaze."
<BR>&nbsp;&nbsp;&nbsp;&nbsp;&nbsp;Radio je ponovo zašištao. "Molimo otkrite svoj identitet i razloge približavanja štitu Osnog grada."
<BR>&nbsp;&nbsp;&nbsp;&nbsp;&nbsp;Lenijer uze mikrofon iz Hajnemanove ruke. "Ja sam Geri Lenijer." Baš će im to nešto značiti, pomisli. "Istražujemo. Ukoliko ima nekakvih problema..."
<BR>&nbsp;&nbsp;&nbsp;&nbsp;&nbsp;"Želite li zastupnika?"
<BR>&nbsp;&nbsp;&nbsp;&nbsp;&nbsp;"Oprostite - šta?"
<BR>&nbsp;&nbsp;&nbsp;&nbsp;&nbsp;"Smesta će vam biti određen zastupnik. Jeste li vi korporealna ljudska bića koja zahtevaju odgovarajuća prava u sudu Heksamona?"
<BR>&nbsp;&nbsp;&nbsp;&nbsp;&nbsp;"Reci da", posavetova ga Karolsonova.
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Sada ćete biti izdvojeni iz toka i ispraćeni u Osni Nader."
<BR>&nbsp;&nbsp;&nbsp;&nbsp;&nbsp;Ona mašina ispruži jednu polugu ispod cevoboba. Leteće varnice zamračiše vetrobran; V/STOL je uz to i zavibrirao. Gas je zašištao uz trup cevoboba i u kabini proradiše alarmni uređaja; začuo se zvuk tegljenja i posle jednog trzaja oni slobodno zalebdeše.
<BR>&nbsp;&nbsp;&nbsp;&nbsp;&nbsp;Cevobob je bio uzbačen iz singularnosti i gurnut u stranu. V/STOL beše odvojen od cevoboba.
<BR>&nbsp;&nbsp;&nbsp;&nbsp;&nbsp;Hajneman je piljio naviše prema sjajnoj crvenoj i tamnoj mašini koja je i dalje stajala uz krmu osakaćenog i beskorisnog cevoboba. "Demontirala nas je", reče on glasom ispunjenim srdžbom. Letelica se u međuvremenu udaljila trideset do trideset pet metara. "Idem nazad da proverim integritet."
<BR>&nbsp;&nbsp;&nbsp;&nbsp;&nbsp;Linijer se uvuče u kopilotsko sedište. Metodično se vezao i pokušao da kontroliše disanje. Baš kao prinudno sletanje, pomislio je. Nije gore, možda je i bolje...
<BR>&nbsp;&nbsp;&nbsp;&nbsp;&nbsp;"Ne čujem nikakvo isticanje vazduha, ali bih radije bio dole u atmosferi", doviknu Hajneman iz kabine.
<BR>&nbsp;&nbsp;&nbsp;&nbsp;&nbsp;Mašina je ostavila cevobob i raširila čaklje leteći prema V/STOL-u. Hajneman još jednom pohrli napred šmugnuvši između Karolsonove i Ferlijeve.
<BR>&nbsp;&nbsp;&nbsp;&nbsp;&nbsp;"Sranje", reče. Bilo je to prvi put da ga je Lenijer čuo kako psuje.
<BR>&nbsp;&nbsp;&nbsp;&nbsp;&nbsp;Masivna mašina zaklonila je vetrobran i avion poče da se obrće. Lebdeći u otvoru kabine, Hajneman se nije obrtao sa avionom. Lenijer je rotirao oko zapanjenog inženjera prvo u jednom, a potom u drugom pravcu. "Uhvati se za nešto pre sledećeg kruga," povika on. Hajneman jednom rukom dograbi pilotsko sedište. Avion stade ponovo da se obrće i poput majstora borilačkih veština upotrebi njegovu vlastitu težinu da mu iščaši rame.
<BR>&nbsp;&nbsp;&nbsp;&nbsp;&nbsp;Inženjer vrisnu i pusti stolicu, okrećući se sada u pravcu suprotnom od obrtanja kabine. Lenijer ga je bespomoćno posmatrao čekajući da ovo kretanje prestane. Kada se zatišje proteglo na četiri sekunde, otkopčao se i rukom obuhvatio Hajnemana oko pojasa pažljivo ga gurajući prema stražnjem delu. Inženjerovo lice beše unakaženo bolom. Razrogačio je oči kao dete koje je drug okrutno povredio.
<BR>&nbsp;&nbsp;&nbsp;&nbsp;&nbsp;Karolsonova i Ferlijeva zaradile su nekoliko modrica pre no što su dočepale rukohvate. Ferlijeva je pridržavala Hajnemanovu glavu, a Karolsonova nogu dok mu je Lenijer ispitivao rame.
<BR>&nbsp;&nbsp;&nbsp;&nbsp;&nbsp;"Kurvin sine!" zaurla Hajneman. "Ostavi to na miru."
<BR>&nbsp;&nbsp;&nbsp;&nbsp;&nbsp;"Što je duže napolju, to će duže boleti", reče Lenijer. "Mislim da se ništa nije potrgalo. Isuse, kako se to namešta u uslovima beztežinskog stanja?"
<BR>&nbsp;&nbsp;&nbsp;&nbsp;&nbsp;"Evo ovako: upri nogom o jedan od ovih podupirača, a nas dve ćemo mu držati torzo", reče Karolsonova. Hajneman se koprcao kolutajući očima. Njegova kratka kosa štrčala je na sve strane. Lenijer zavuče jedno stopalo ispod pregače, a drugo pritisnu na Hajnemanova rebra. Karolsonova i Ferlijeva još čvršće stegoše inženjera.
<BR>&nbsp;&nbsp;&nbsp;&nbsp;&nbsp;"Pustite me", prozbori Hajneman slabašnim glasom. Lice mu beše orošeno znojem i suzama.
<BR>&nbsp;&nbsp;&nbsp;&nbsp;&nbsp;Lenijer mu dohvati rame i podlakticu i povuče, zateže i uvrnu, sve u isti mah. Hajneman ponovo vrisnu i zakoluta očima izvrnuvši beonjače. Začulo se jedno zadovoljavajuće bilijarsko snik i rame je opet bilo na pravom mestu. Glava mu se mlitavo klatila a usta stajala razjapljena. Onesvestio se.
<BR>&nbsp;&nbsp;&nbsp;&nbsp;&nbsp;"Nikada nam ovo neće zaboraviti", reče Karolsonova.
<BR>&nbsp;&nbsp;&nbsp;&nbsp;&nbsp;"Zamotaj mu rame u hladan oblog", naloži Lenijer. Još jednom je pogledao kroz staklo pobočnog otvora. Mašina je zaklanjala vetrobran.
<BR>&nbsp;&nbsp;&nbsp;&nbsp;&nbsp;"Ne pokušavajte da ubrzavate", ponovo ih upozori onaj radio-glas. "Nemojte aktivirati vaše pogone. Prevozimo vas u Osni Nader."
<BR>&nbsp;&nbsp;&nbsp;&nbsp;&nbsp;Ferlijeva pomože Hajnemanu da se smesti u sedište. Zaklatio je glavu unazad da bi pogledao Karolsonovu; lice mu beše bledo kao smrt. Karolsonova mu ispita oči otvarajući kapke sa dva prsta. "Šok", reče ona. Otvorila je kutiju za prvu pomoć i izvadila jedan pripremljen špric. Dala mu je injekciju u neozleđenu ruku.
<BR>&nbsp;&nbsp;&nbsp;&nbsp;&nbsp;Lenijer je sedeo u kabini i pokušavao da iz instrumenata izvuče bilo kakve podatke. V/STOL se brzo kretao; to je bilo bezmalo sve što se dalo zaključiti.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Olmi je ušao u prostoriju za nadzor saobraćajnog toka ucrtavši svoju propusnicu koju mu je izdao predsednik i stražar korporeal ga pusti unutra. Prostorija je bila visoka ovalna komora ispunjena ucrtavačima informacija, koji su se nalazili izvan vidnog polja i bili usmereni ka dvojici neomorfa na nadzorničkoj dužnosti. Poleteo je do njihovih mesta i smesta se našao okružen podrobnim informacijama o uništenom i plutajućem cevobobu i avionu koji se sada nalazio pod kontrolom vozila za regulisanje saobraćajnog toka. "Ovo je operacija službe bezbednosti po specijalnom naređenju predsednika", ucrtao je Olmi za neomorfa-starešinu.
<BR>&nbsp;&nbsp;&nbsp;&nbsp;&nbsp;"Ne mogu to da prihvatim", odgovori neomorf. "Ovo je ozbiljan prekršaj i smesta mora da bude iznesen pred sud. Biće im dodeljen zastupnik..."
<BR>&nbsp;&nbsp;&nbsp;&nbsp;&nbsp;"Oni već imaju zastupnika. Morate da se povinujete neposrednom naređenju predsednikovog predstavnika", reče Olmi. Neomorf, oblikovan kao jaje, sa čakljastim rukama koje su štrčale na obe strane i ljudskim licem na prednjem šotkastom kraju jajeta - namah se okruži belim krugom, koji je označavao popuštanje pod prinudom. Olmiju, međutim, ovo nije bilo dovoljno.
<BR>&nbsp;&nbsp;&nbsp;&nbsp;&nbsp;"Prema naređenju predsednika Beskrajnog Heksamon Neksusa i sa ovlašćenjem predsedničkog ministra smenjujem vas sa ove dužnosti", reče on. Neomorf se žestoko usprotivio ispuštajući nekakve izopačene glasove i ucrtavajući vrcave crvene crtice dok je napuštao komoru.
<BR>&nbsp;&nbsp;&nbsp;&nbsp;&nbsp;Olmi zauze njegovo mesto izmenivši poglede sa preostalim neomorfom. "Ovo neće dospeti na sud", reče on odlučno.
<BR>&nbsp;&nbsp;&nbsp;&nbsp;&nbsp;"Već je preneseno", uzvrati neomorf. Olmi je teleucrtao poruku na adresu kancelarije Suli Ram Kikure u Središnjem gradu. Jedan stilizovan lični simbol ukazao mu se pred očima. "Ser Ram Kikura nije na raspolaganju u ovom času. Ovde je jedan od njenih delimičnjaka. Mogu li vam pomoći?"
<BR>&nbsp;&nbsp;&nbsp;&nbsp;&nbsp;"Posredi je hitna i vanredna stvar. Imamo još gostiju. Prekršili su zakon Heksamona i njihov slučaj treba odmah zataškati u sudu, koristeći ovlašćenje predsedničkog ministra." Ucrtao je šifru ovlašćenja.
<BR>&nbsp;&nbsp;&nbsp;&nbsp;&nbsp;"Primljeno", reče delimičnjak. A onda, baš kao da je živ, delimičnjak zavrte glavom. "Zaista, Olmi, stvaraš nam grdne neprilike." Delimičnjak se isključi, a Olmi otvori nov kanal sa Osnim Naderom, zahtevajući da Frant doprati Patriciju od njenih odaja do hangara za pregled. Naredio je da se raščiste svi putevi među tim dvema tačkama. To će izazvati određene sumnje i otpore, ali on nije video drugi način. "Biće nam potrebno još stambenog prostora." Frant je, takođe, uzeo njegovo kodirano ovlašćenje i odjavio se.
<BR>&nbsp;&nbsp;&nbsp;&nbsp;&nbsp;Olmi zatim usredsredi svu svoju pažnju na vozilo za regulisanje saobraćaja i avion. "Jesu li neozleđeni?" upitao je vrskajući crticama napadno obojenim purpurom.
<BR>&nbsp;&nbsp;&nbsp;&nbsp;&nbsp;"Ništa im nije falilo do ove stanice", odgovori neomorf delujući uzbunjeno.
<BR>&nbsp;&nbsp;&nbsp;&nbsp;&nbsp;"Shvatate li tajnost ove operacije?" upita on. Neomorf se saglasi uz najkrotkiju senku zelenog. "Dobro. Onda uputite vaše vozilo i prekršioce u hangar za pregled."
<BR>&nbsp;&nbsp;&nbsp;&nbsp;&nbsp;Olmi izađe iz ove stanice i komore i zaputi se najbržim oknom do Osnog Nadera.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;"Koliko pojedinaca ima u vašoj letelici?" upita onaj glas.
<BR>&nbsp;&nbsp;&nbsp;&nbsp;&nbsp;"Četiri", odgovori Lenijer. "Jedan je povređen."
<BR>&nbsp;&nbsp;&nbsp;&nbsp;&nbsp;"Da li su to sve korporealna ljudska bića?"
<BR>&nbsp;&nbsp;&nbsp;&nbsp;&nbsp;"Svi smo ljudska bića. A šta ste vi?"
<BR>&nbsp;&nbsp;&nbsp;&nbsp;&nbsp;"Sada se nalazite u prijemnom području za nezakonita vozila. Ne pokušavajte da bežite; područje je zatvoreno."
<BR>&nbsp;&nbsp;&nbsp;&nbsp;&nbsp;Ona mašina ukloni svoje čaklje i odvoji se od letelice. Lenijer vide da se nalaze u širokom praznom zatvorenom prostoru koji je podsećao na hangar. Zidovi su bili glatki, crni i, sivi. Tanki srebrnasti kablovi visili su namotani ispred blatobrana kabine. Avion je visio na tim kablovima koji behu pričvršćeni za jedno bledosrebrnasto okruglo ispupčenje, koje je lebdelo ispod tavanice hangara. Tri velika metalnosiva mehanička radnika okružiše letelicu i počeše da je guraju napred. Kretali su se na četiri tanano uzglobljene noge; njihova zdepasta tela bila su podeljena na hemisfere, povezane uzanom elastičnom navlakom.
<BR>&nbsp;&nbsp;&nbsp;&nbsp;&nbsp;U hangaru nije bilo nikakvih znakova ljudskog života. Na dva mesta u zidu otvarala su se eliptična vrata koja, međutim, nisu pružala nagoveštaje o tome ko se pripremao da ih pozdravi.
<BR>&nbsp;&nbsp;&nbsp;&nbsp;&nbsp;"Hoćete li da oslovite ličnost koja je prethodno potvrdila vaš identitet?" upita onaj glas, jednako prijatan i melodičan kao uvek.
<BR>&nbsp;&nbsp;&nbsp;&nbsp;&nbsp;"Ko je to? Hoću da kažem, ko nas je identifikovao?"
<BR>&nbsp;&nbsp;&nbsp;&nbsp;&nbsp;Sledeći glas beše namah prepoznatljiv. "Geri, ovde Patricija. Ima vas četvoro? Ko je sve sa tobom?"
<BR>&nbsp;&nbsp;&nbsp;&nbsp;&nbsp;"Pa, to je ona - pronašli smo je", reče Lenijer.
<BR>&nbsp;&nbsp;&nbsp;&nbsp;&nbsp;"Ili je ona pronašla nas."
<BR>&nbsp;&nbsp;&nbsp;&nbsp;&nbsp;"Pomišljala sam da će neko krenuti u potragu za mnom - baš kao što sam rekla. Oni su moji prijatelji." Patricija se naže napred trudeći se da bolje razazna ucrtane slike. Uočila je Lenijera unutar kabine. "Mora da su prestravljeni." Posmatrala je crnu patrolnu mašinu za regulisanje saobraćaja, koja se vraćala u svoju duplju iznad letelice.
<BR>&nbsp;&nbsp;&nbsp;&nbsp;&nbsp;"Mogli bi imati ozbiljne nevolje sa gradskim vlastima", reče Olmi. "Pokušavam da sredim stvari i zataškam slučaj, ali ništa ne mogu da jemčim."
<BR>&nbsp;&nbsp;&nbsp;&nbsp;&nbsp;"Došli su u potrazi za mnom", reče ona. "Ne možete ih kriviti zbog toga."
<BR>&nbsp;&nbsp;&nbsp;&nbsp;&nbsp;"Kretali su se osnim tokom, a to je strogo zabranjeno."
<BR>&nbsp;&nbsp;&nbsp;&nbsp;&nbsp;"Da, ali kako su to oni mogli da znaju?"
<BR>&nbsp;&nbsp;&nbsp;&nbsp;&nbsp;Olmi nije odgovorio. "Znam ko su", reče on. "Vaš šef, Lenijer, naučnica Karolsonova, Kineskinja belkinja Ferlijeva i inženjer Hajneman."
<BR>&nbsp;&nbsp;&nbsp;&nbsp;&nbsp;"Prepoznali ste ih. Vodili ste evidenciju o svima nama?"
<BR>&nbsp;&nbsp;&nbsp;&nbsp;&nbsp;Mehanički radnici gurali su i vukli letelicu ka jednom proširenom otvoru koji je vodio uz pobočnu komoru. Poklopac u obliku dužice zatvorio se za avionom, a svetla u hangaru utrnuše.
<BR>&nbsp;&nbsp;&nbsp;&nbsp;&nbsp;Patricija izađe iz komore i prihvati ruku koju joj je Olmi ponudio. Odveo ju je do odeljka za pregled.
<BR>&nbsp;&nbsp;&nbsp;&nbsp;&nbsp;Suli Ram Kikura uđe u komoru. Ona do sada još nije videla Patriciju, ali ju je do tančina upoznala. Zastupnica ucrta kratak razgovor sa Olmijem. Patricija nije bila sposobna da nazre smisao izmenjivanja vizuelnih simbola - u svakom slučaju nije ni mogla da razume mnoge od njih - ali je iz držanja ove žene uspela da shvati suštinu. Ona je bila zastupnik korporeala. Uzimala je Olmijevo svedočenje i prenosila ga prvostepenom sudu.
<BR>&nbsp;&nbsp;&nbsp;&nbsp;&nbsp;Otvorio se poklopac V/STOL-a. Jedan radnik sa svojim zglobovitim kracima stade na nekoliko metara udaljenosti. Isturio je sve senzore da bi načinio zabelešku o iskrcavanju putnika.
<BR>&nbsp;&nbsp;&nbsp;&nbsp;&nbsp;Istorija, pomisli Patricija. Svi smo ovde istorija.
<BR>&nbsp;&nbsp;&nbsp;&nbsp;&nbsp;Prvi se pomolio Lenijer. Patricija se jedva suzdrža da mu ne mahne. Umesto toga uzdigla se na vrhove prstiju i klimnula glavom. On joj otpozdravi klimanjem i siđe niz stepenike. Za njim je izašla Ferlijeva. Karolsonova je čekala u dovratku. Lenijer pokaza u pravcu kabine i glasno reče. "Imamo jednog povređenog čoveka unutra. Možda će mu biti potrebna pomoć."
<BR>&nbsp;&nbsp;&nbsp;&nbsp;&nbsp;Olmi i ona žena izmeniše još nekoliko vizuelnih simbola i ona dotače svoj srebrnasti okovratnik. Učinivši to, pogledala je Patriciju i osmehnula se. Ucrtavač je projektovao američku zastavu iznad njenog levog ramena; preci su joj bili Amerikanci i ona se time ponosila.
<BR>&nbsp;&nbsp;&nbsp;&nbsp;&nbsp;"Šta da radimo?" upita Karolsonova. "Da ga ostavimo ovde?"
<BR>&nbsp;&nbsp;&nbsp;&nbsp;&nbsp;"Recite svojim prijateljima da smo poslali po medicinskog radnika", reče Olmi u pola glasa.
<BR>&nbsp;&nbsp;&nbsp;&nbsp;&nbsp;"Biće zbrinut. Pomoč stiže", reče Patricija. Lenijer je pokušao da joj priđe, ali ga je u tome sprečio jedan radnik.
<BR>&nbsp;&nbsp;&nbsp;&nbsp;&nbsp;"Pustite ga da prode", zamoli Patricija. "Olmi, kome oni mogu bilo šta da naude?"
<BR>&nbsp;&nbsp;&nbsp;&nbsp;&nbsp;"Oni su u karantinu", reče Olmi pokazujući na sjajnu crvenu liniju koja je okružavala V/STOL u visini grudi.
<BR>&nbsp;&nbsp;&nbsp;&nbsp;&nbsp;Patricija se okrete ka Lenijeru podigavši jednu ruku. "Neće vam učiniti ništa nažao. Sve je u redu. Samo malo pričekajte."
<BR>&nbsp;&nbsp;&nbsp;&nbsp;&nbsp;"Srećni smo što te vidimo", reče Lenijer držeći na oku radnike koji su se vrzmali unaokolo. "Nismo se nadali da ćemo te ikada opet pronaći."
<BR>&nbsp;&nbsp;&nbsp;&nbsp;&nbsp;Patricija proguta knedlu koja joj je zastala u grlu. Okrenula se prema Olmiju. "Moramo da ostanemo zajedno", kazala mu je. "Moramo da pomognemo jedni drugima."
<BR>&nbsp;&nbsp;&nbsp;&nbsp;&nbsp;Olmi joj se osmehnu ali to nije značilo da pristaje. Ponovo se upustio u grafički razgovor sa onom ženom i ona još jednom dotače svoju ogrlicu.
<BR>&nbsp;&nbsp;&nbsp;&nbsp;&nbsp;"Odluka se upravo donosi", reče on.
<BR>&nbsp;&nbsp;&nbsp;&nbsp;&nbsp;"O tome da li su oni zločinci ili gosti?" upita Patricija.
<BR>&nbsp;&nbsp;&nbsp;&nbsp;&nbsp;"Oh, biće gosti", oglasi se žena na savršenom engleskom jeziku, "Sada predstoji uzimanje uzoraka", reče Olmi. "Možda je najbolje da im predočite postupak."
<BR>&nbsp;&nbsp;&nbsp;&nbsp;&nbsp;"Geri", reče Patricija, "oni su odista zainteresovani za naše kožne kulture. Jedan od radnika - mašina - pristupiće vam i zagrebati uzorak kože. To ne boli. Takođe ih zanima tank sa izmetom."
<BR>&nbsp;&nbsp;&nbsp;&nbsp;&nbsp;"Evo medicinske ekipe", reče Olmi. Znao je da će docnije morati da razgovara sa njima kako bi im iznudio zakletvu da će strogo čuvati tajnu. Dva korporealna građanina i jedan radnik uđoše u komoru i približiše se crvenoj crti. Kada su prolazili kroz nju iznad ramena im se pojaviše crvene oznake; sada su i oni bili u karantinu.
<BR>&nbsp;&nbsp;&nbsp;&nbsp;&nbsp;Lenijer, Karalsonova i Ferlijeva dopustiše medicinskom radniku da im zavrne rukave kombinezona i uzme uzorke. Radnik se potom povuče dodirujući crvenu crtu. U istom trenutku okružio ga je divan ljubičast sjaj; kada je sjaj utrnuo, radnik pređe preko crte i stade.
<BR>&nbsp;&nbsp;&nbsp;&nbsp;&nbsp;Medicinska ekipa - sve sami homorfi - uđoše u otvor letelice. Nekoliko minuta kasnije Hajneman je idući između njih izašao napolje. Homorf predvodnik ucrta poruku za Olmija.
<BR>&nbsp;&nbsp;&nbsp;&nbsp;&nbsp;"Trpeo je bolove ali nije ozbiljnije ozleđen", reče Olmi Patriciji. "Ublažili su mu muku ali mu još nisu dali nikakva sredstva."
<BR>&nbsp;&nbsp;&nbsp;&nbsp;&nbsp;"Devičanski primerak, baš kao i ja?" upita Patricija. Olmi joj potvrdi i krenu s njom ka crti.
<BR>&nbsp;&nbsp;&nbsp;&nbsp;&nbsp;Kada su joj se približili, ona iščeznu. "Karantin je završen", objavi glavni medicinski homorf. Ucrtao je par prostih simbola za Patriciju i ona mu zahvali na ljubaznosti. Zatim jurnu napred i zagrli Lenijera, Karolsonovu i Ferlijevu, zdraveći se sa svakim ponaosob. Kada je došao red na Hajnemana zagrljaj joj beše smotreniji.
<BR>&nbsp;&nbsp;&nbsp;&nbsp;&nbsp;"Ne štedi me - osećam se sasvim dobro", reče joj on. "Gde se do đavola nalazimo?"
<BR>&nbsp;&nbsp;&nbsp;&nbsp;&nbsp;"Upravo primam presudu", oglasi se zastupnica. Američka zastava i dalje je lebdela iznad njenog ramena. Približavala se grupi s ispruženim rukama.
<BR>&nbsp;&nbsp;&nbsp;&nbsp;&nbsp;"Ima implant - kao i svi ostali", objasnjila je Patricija Lenijeru dotičući svoju glavu. "Sada sluša odluku suda."
<BR>&nbsp;&nbsp;&nbsp;&nbsp;&nbsp;"Slučaj je opozvan iz svih zapisa o predsudskom postupku i poništen usled sticaja posebnih okolnosti", obznanila je ova žena. "Svi ste gosti Osnog Nadera." Uz pogled pun značenja upućen Olmiju, dodala je: "Po ovlašćenju predsedavajućeg ministra."
</TD></TR></TABLE>
<P class="next">
<A HREF=p44.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
