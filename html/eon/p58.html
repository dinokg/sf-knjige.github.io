<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>57.
<P>&nbsp;&nbsp;&nbsp;&nbsp;&nbsp;Unutrašnjost tokobroda, ispunjena odabranim građanima i dostojanstvenicima, bila je sazdana u slobodnijoj formi čak i od Olmijeve letelice. Površina je varirala od boje bisera do sive i činilo se da nema nikakvih ivica ili uglova; sve što se dalo zapaziti bila je jedna prostrana dugačka kabina obavijena oko tri metra širokog prolaza toka i pogonske mašinerije. Ljudi zapanjujuće raznolikosti telesnih oblika prevlačili su se od tačke do tačke u kabini, izmenjujući crteže ili razgovarajući na engleskom ili kineskom jeziku. Neki su srkutali piće iz velikih kapljica koje su slobodno lebdele i na neki način uspevale da izbegnu prolaznike čineći to sa nesumnjivom gracioznošću i inteligencijom predviđanja.
<BR>&nbsp;&nbsp;&nbsp;&nbsp;&nbsp;Lenijer je jedva uspevao da manevriše između vučnih polja. Činilo se da je Ferlijeva veštija u tome. Ona je bila nadarena gimnastičarka, što ga je ispunjavalo izvesnom zavišću. Zakleo se u sebi da će ubuduće marljivije raditi kako bi savladao ovu veštinu. "Ovo je divno", priznade ona obrćući se polako tik uz njega, da bi zatim posegla rukom i prikočila naspram ravni polja blagog ljubičastog sjaja.
<BR>&nbsp;&nbsp;&nbsp;&nbsp;&nbsp;Hajneman i Karolsonova pridržavali su jedno drugo prolazeći između homorfa i neomorfa, kruto se osmehujući i klimajući glavama s nadom da - kako im je Olmi rekao - neće učiniti ništa što bi bilo društveno neprihvatljivo. Ma šta da učine, bilo kakvu grešku da naprave - sve će se smatrati ljupkim. Oni su, konačno bili 'staromodni'.
<BR>&nbsp;&nbsp;&nbsp;&nbsp;&nbsp;Patricija je pokušavala da se drži po strani privijajućd uz sebe svoju torbu s multimetrom. Nikako joj nije uspevalo da ostane neupadljiva.
<BR>&nbsp;&nbsp;&nbsp;&nbsp;&nbsp;Suli Ram Kikura privukla se do Patricije prekinuvši brzo ucrtavanje jednog jedinog čoveka čija je koža imala sjaj crnog hematita. Čovek se s nekoliko prostih crteža izvinio zbog pogrešne pretpostavke da Patricija poznaje najviše nivoe grafičkog govora. A zatim se na skromnom naučnom engleskom - bez sumnje napabirčenom nekoliko minuta pre ukrcavanja - upustio u komplikovanu raspravu o ranoj zemaljskoj ekonomiji. Kikura se otisnula dalje da bi zagladila jednu drugu nevolju. Dve vitke žene napadnog izgleda polako ali sigurno potiskivale su Lenijera ka jednom širokom udubljenju. Ove žene behu odevene u hula-hopke sa dugačkim naizmenično krutim i mekim lepezama tkanine koje su se pružale između njihovih nogu i ispod ramena. Podsećale su na zlatne ribice. On i Ferlijeva gotovo da nisu mogli ništa učiniti da ih obeshrabre.
<BR>&nbsp;&nbsp;&nbsp;&nbsp;&nbsp;Patricija je slušala izlaganje onog čoveka nekoliko minuta pre no što je rekla: "Moram priznati da sam slabo upućena u tu temu. Moja specijalnost je fizika."
<BR>&nbsp;&nbsp;&nbsp;&nbsp;&nbsp;Čovek je jednostavno zurio u nju, a ona je bezmalo mogla da čuje kako se on prebacuje na nedavno programiran odeljak svog implanta. "Da, to je očaravajuće. U vaše vreme fizika je naprosto cvetala..."
<BR>&nbsp;&nbsp;&nbsp;&nbsp;&nbsp;Olmi se brzo upleo u razgovor ucrtavši nešto što Patricija nije razumela. Ozlojeđen čovek se udaljio, s tanušnim krugom crvene boje oko lica.
<BR>&nbsp;&nbsp;&nbsp;&nbsp;&nbsp;"Možda ovo i nije bila tako dobra ideja", reče Olmi prateći je do mesta gde je Frant razgovarao s dva neomorfa, s tim što je jedan bio zračna rizopoda, a drugi poznatiji kao Upravnik Neksusa, Hulane Ram Seidža.
<BR>&nbsp;&nbsp;&nbsp;&nbsp;&nbsp;"Pretpostavljam da treba da se naviknemo na ovo", reče Patricija. Ali zašto bih se navikavala? pitala je samu sebe. Nije nameravala da ostane ovde zauvek.
<BR>&nbsp;&nbsp;&nbsp;&nbsp;&nbsp;"Ser Ram Seidža", reče Frant okrećući se prema njoj, "ovo je naš prvi gost." Činilo se da Frantove razmaknute oči šire humor i dobro raspoloženje. Premda je smatrala da je reč 'gost' u najboljem slučaju eufemizam, nije joj zasmetalo što ju je Frant upotrebio.
<BR>&nbsp;&nbsp;&nbsp;&nbsp;&nbsp;"Priželjkivao sam priliku da razgovaram s vama, na nekom mestu izvan komora", reče Ram Seidža. "Iako se teško može reći da je ovo najbolje vreme..."
<BR>&nbsp;&nbsp;&nbsp;&nbsp;&nbsp;Patricija se usredsredila na njegovo lice projektovano na srednjoj visini sfere koja je predstavljala njegovo telo. Imala je neodređen utisak da se nalazi na putovanju kroz Diznilend, i da posmatra nešto izvanredno sa savršeno svetovnim objašnjenjem. Par trenutaka nije ništa odgovorila, a onda, trgnuvši se iz sanjarenja, reče: "Da, svakako."
<BR>&nbsp;&nbsp;&nbsp;&nbsp;&nbsp;"Dopašće vam se Timbl, naš svet", reče Frant. "Mi smo već dugo klijenti Heksamona. To je vrlo krotka Kapija, davno ustanovljena."
<BR>&nbsp;&nbsp;&nbsp;&nbsp;&nbsp;"Najpre ćemo otići tamo", reče Ram Seidža. "Putovanje do kapaje Frant na 4 x 10<SUP>6</SUP> traje četiri sata, a onda ćemo sebi priuštiti dvodnevnu dokolicu. Nadamo se da će predsednik moći da pobegne sa konferencije da se nade s nama."
<BR>&nbsp;&nbsp;&nbsp;&nbsp;&nbsp;4 x 10<SUP>6</SUP> - četiri miliona kiliometara niz hodnik - samo jedan mali skok, poskok, skokić, pomislila je. A na svakih hiljadu kilometara napredovanje od jedne godine u vremenu; na svaki delić milimetra ulaz u jedan izmenjeni univerzum...
<BR>&nbsp;&nbsp;&nbsp;&nbsp;&nbsp;Koliko bliže kući?
<BR>&nbsp;&nbsp;&nbsp;&nbsp;&nbsp;"Sa žudnjom iščekujem da se sastanem s tim - s njim, kao i da posetim Timbl", reče ona prilagođavajući se prilici.
<BR>&nbsp;&nbsp;&nbsp;&nbsp;&nbsp;"Zovu nas da dođemo u prednji deo broda", reče Lenijer prolazeći pored nje zajedno sa Ferlijevom. Hajneman i Karolsonova već su se uputili u tom pravcu. Gomila se razdvajala pred njima. Nikada nije videla toliko nasmejanih lica niti je doživela ovoliko zanimanje za svoju ličnost. Mrzela je to. Želela je da pobegne i sakrije se negde.
<BR>&nbsp;&nbsp;&nbsp;&nbsp;&nbsp;Stala je da pretura po kombinezonu tražeći ono pismo od Pola, i tek kad ga je pronašla i pritisnula rukom, krenula je za Frantom i Olmijem prema pramcu tokobroda.
<BR>&nbsp;&nbsp;&nbsp;&nbsp;&nbsp;Tamo se nalazila senatorka Oi s trojicom naderitskih homorfa iz Osnog Toroa; sva trojica bili su istoričari. Ljubazno su se osmehnuli i napravili mesta za petoro gostiju. Kapetan tokobroda, jedan neomorf s muževnim ljudskim trupom i zmijolikim telom od pojasa naniže čija je ukupna dužina iznosila tri metra poslednji im se pridružio.
<BR>&nbsp;&nbsp;&nbsp;&nbsp;&nbsp;"Čast početka našeg kratkog putovanja pripada prvom gostu koji je stigao u Osni grad", reče kapetan. Patricija dohvati njegovu ruku i potisnu se na drugo mesto u pramcu, pored samog prolaza toka. "Gospođice Vaskez, želite li da nam učinite čast? Jednostavno, zatražite od tokobroda da krene."
<BR>&nbsp;&nbsp;&nbsp;&nbsp;&nbsp;"Krenimo", reče Patricija tiho.
<BR>&nbsp;&nbsp;&nbsp;&nbsp;&nbsp;Na jednoj strani prolaza toka ukaza se krug oštrih ivica, prečnika oko pet metara, koji im je omogućavao pogled na Put. Činilo se da lebde visoko iznad saobraćajnih traka i kapija terminala. Neopisivo sjajna linija singularunosti isijavala je vrelu ružičastu svetlost odmah iza pramca; za časak nije bilo nikakvog osećaja kretanja.
<BR>&nbsp;&nbsp;&nbsp;&nbsp;&nbsp;Patricija se okrete i pogleda Olmija, Lenijera i Ferlijevu. Lenijer joj se osmehnu; ona mu uzvrati. Uprkos svemu, ovo je ipak bilo uzbudljivo. Osećala se kao kakvo zadovoljno razmaženo derle koje prisustvuje zabavi veoma neobičnih odraslih osoba.
<BR>&nbsp;&nbsp;&nbsp;&nbsp;&nbsp;Mi smo larve, oni su leptiri, pomisli ona.
<BR>&nbsp;&nbsp;&nbsp;&nbsp;&nbsp;Narednih pola sata tokobrod se toliko brzo kretao - nešto preko 104 kilometra u sekundi - da su zidovi Puta postali glatka zlatastocrna mrlja. Već su proputovali nekih 94.000 kilometara, a još su ubrzavali. Pred njima je pulsirao tok tamnocrvenim sjajem. Patricija oseti ruku Ferlijeve na ramenu.
<BR>&nbsp;&nbsp;&nbsp;&nbsp;&nbsp;"Čudo jedno koliko ovo podseća na neku zabavu na Zemlji", reče Ferlijeva. "Ne istina u Hopehu, ali u Los Anđelesu ili Tokiju. Prošla sam kroz Tokijo na putu za Los Anđeles, a zatim i kroz Floridu. Bilo je dosta prijema. Koktela u ambasadi..." Zavrtela je glavom i nasmešila se. "Gde smo do đavola - šta smo do đavola, mi, Patricija? Veoma sam zbunjena."
<BR>&nbsp;&nbsp;&nbsp;&nbsp;&nbsp;"Oni su ljudi, baš kao i mi", reče Patricija.
<BR>&nbsp;&nbsp;&nbsp;&nbsp;&nbsp;"Ja naprosto ne... ne mogu da verujem u ovo što se zbiva. Iznutra, vraćam se u vreme kada sam bila mala devojčica u Hopehu, i slušala kako me otac podučava. Bežim."
<BR>&nbsp;&nbsp;&nbsp;&nbsp;&nbsp;Poneti Ramonu 'Tiempos de Los Anjeles' za čitanje...
<BR>&nbsp;&nbsp;&nbsp;&nbsp;&nbsp;"Sve zabave postanu dosadne posle nekog vremena. Radije bih radila", reče Patricija, "ali to ne bi bilo društveno. Olmi traži od nas da budemo društveni."
<BR>&nbsp;&nbsp;&nbsp;&nbsp;&nbsp;Približila im se Suli Ram Kikura s izgledom zabrinutosti. "Da li vas je neko uvredio?" zapitala je. "Ili izneo nepristojne ponude?"
<BR>&nbsp;&nbsp;&nbsp;&nbsp;&nbsp;"Ne", reče Ferlijeva. "Patricija i ja samo posmatramo."
<BR>&nbsp;&nbsp;&nbsp;&nbsp;&nbsp;"Naravno... postajete umorni. Čak i Olmi zaboravlja na takve nužnosti - san i odmor."
<BR>&nbsp;&nbsp;&nbsp;&nbsp;&nbsp;"Ja nisam umorna", reče Patricija. "Zapravo sam vrlo krepka."
<BR>&nbsp;&nbsp;&nbsp;&nbsp;&nbsp;"I ja", saglasi se Ferlijeva. "Ispravnije bi bilo reći da sam ošamućena."
<BR>&nbsp;&nbsp;&nbsp;&nbsp;&nbsp;"Možete se povući kad god poželite", reče Ram Kikura.
<BR>&nbsp;&nbsp;&nbsp;&nbsp;&nbsp;"Ostaćemo u pramcu i nastaviti da posmatramo", reče Patricija. Lebdela je s nogama svijenim u lotos. Ferlijeva je sledila njen primer.
<BR>&nbsp;&nbsp;&nbsp;&nbsp;&nbsp;"Dobro nam je", obrati se Ferlijeva zastupnici. "Uskoro ćemo se pridružiti ostalima."
<BR>&nbsp;&nbsp;&nbsp;&nbsp;&nbsp;Ram Kikura krenu ka zadnjem delu, prema jednoj grupi neomorfa, koja se zabavljala postavljajući i rešavajući komplikovane ucrtane zagonetke.
<BR>&nbsp;&nbsp;&nbsp;&nbsp;&nbsp;"Nije ovo loše mesto", prozbori Ferlijeva posle nekoliko minuta ćutanja. "Ovi ljudi nisu okrutni."
<BR>&nbsp;&nbsp;&nbsp;&nbsp;&nbsp;"Oh, ne", reče Patricija odmahujući glavom. "Olmi je uslužan, a Kikura mi se dopada."
<BR>&nbsp;&nbsp;&nbsp;&nbsp;&nbsp;"Pre no što smo krenuli razgovarala je s Gerijem i sa mnom o našim pravima na prodaju istorijskih podataka, ili razmenjivanju za prednosti, kako je ona to nazvala. Očito je da možemo dobiti pristup svim vrstama važnih privatnih banaka podataka za ono što imamo u našim memorijama."
<BR>&nbsp;&nbsp;&nbsp;&nbsp;&nbsp;"To sam i ja čula", reče Patricija.
<BR>&nbsp;&nbsp;&nbsp;&nbsp;&nbsp;Posle jednog sata, Patricija, Hajneman i Karolsonova povukoše se u zadnji	deo kabine. Frant se postarao da odagna radoznalce dok su oni dremali. Lenijer i Ferlijeva bili su previše napeti da bi se mogli odmarati; ostali su u pramcu posmatrajući kako hodnik juri mimo njih. Negde na sredini putovanja, posle ubrzanja od gotovo šest g, tokobrod je jezdio brzinom od 416 kilometara u sekundi; zatim je počeo da usporava.
<BR>&nbsp;&nbsp;&nbsp;&nbsp;&nbsp;U sledeća dva časa tokobrod je usporio do brzine koja je ličila na puženje, a iznosila je nekoliko desetina kilometara na sat. Dole, brojni široki srebrnastosivi diskovi veličanstveno su leteli iznad traka.
<BR>&nbsp;&nbsp;&nbsp;&nbsp;&nbsp;U daljini su se mogle nazreti četiri velike piramidalne građevine; bili su to terminali koji su pokrivali četiri kapije za Timbl.
<BR>&nbsp;&nbsp;&nbsp;&nbsp;&nbsp;Pridružila su im se dva homorfa - nešto radikalniji modeli Olmijevog kova, samoodržavajući i veštački u znatnijoj meri. Bili su odeveni u plavo-bele trikoe koji su im se dramatično nadimali oko listova i podlaktica; jedno je bilo žensko, premda s kosom podšišanom kao kod Olmija, drugo biće beše neodređenog pola. Uputili su osmehe Patriciji i Ferlijevoj i izmenjali jednostavne crteže. Patricija je dotakla svoju ogrlicu i odgovorila; Ferlijeva je izmucala odgovor, čemu su se oni od srca nasmejali. Onaj neodređeni istupi napred, a iznad levog ramena iznenada mu se pojavi ucrtana zastava.
<BR>&nbsp;&nbsp;&nbsp;&nbsp;&nbsp;"Nismo se upoznali", zausti stvorenje. "Ja sam Sama Ula Riksor, specijalni predsednikov pomoćnik. Moji preci bili su Kinezi. Upravo smo razgovarali o morfologiji tih vremena. Gospođice Ferli, vi ste retki, zar ne? Vi ste Kineskinja, a ipak imate crte belkinje. Da li to znači da vam je još tada stajala na raspolaganju... kako se to nazivalo... kozmetička hirurgija?"
<BR>&nbsp;&nbsp;&nbsp;&nbsp;&nbsp;"Ne..." reče Ferlijeva pomalo zbunjeno. "Ja sam rođena u Kini", odgovori ona, "ali moji roditelji su belci..."
<BR>&nbsp;&nbsp;&nbsp;&nbsp;&nbsp;Patricija se otisnu od krme prema Lenijeru, Karolsonovoj i Hajnemanu. Ram Kikura klizila je u njihovom pravcu dajući im do znanja da će uskoro napustiti tokobrod; jedan VIP šatl, u obliku diska, već je kretao od kapije terminala da ih preuzme.
<BR>&nbsp;&nbsp;&nbsp;&nbsp;&nbsp;Hajneman je ispitivao Olmija o identitetu Franta koji im je pravio društvo, podozrevajući da je ovaj mogao zameniti mesto s jednim od devet drugih Franta koji su leteli zajedno s njima. "On izgleda drugačije. Jeste li sigurni da je to onaj isti Frant?"
<BR>&nbsp;&nbsp;&nbsp;&nbsp;&nbsp;"Svi oni izgledaju slično kada sazru", reče Olmi.
<BR>&nbsp;&nbsp;&nbsp;&nbsp;&nbsp;"Zbog čega bi to bilo važno?"
<BR>&nbsp;&nbsp;&nbsp;&nbsp;&nbsp;"Naprosto želim da znam gde sam i s kim sam", odgovori Hajneman, zajapurivši se u licu.
<BR>&nbsp;&nbsp;&nbsp;&nbsp;&nbsp;"To zaista nije važno", reče Olmi. "Kada se jednom homogenizuju i jedni drugima prenesu tekuću memoriju, svaki od njih može nastaviti tamo gde je poslednji prekinuo."
<BR>&nbsp;&nbsp;&nbsp;&nbsp;&nbsp;Hajneman nije bio ubeđen u to, ali je zaključio da nema smisla preganjati se dalje.
<BR>&nbsp;&nbsp;&nbsp;&nbsp;&nbsp;VIP transporter, u obliku diska, bio je širok onoliko koliko je tokobrod bio dugačak. Uzdigao se na trideset metara od ose; površina mu se prelivala u sjajnim ravnima naboja preuzetog od polja sa plazmom. Taj sjaj se prelivao preko gornje površine diska poput fosforoscentne morske pene, a u njegovom središtu pojavio se kružni otvor.
<BR>&nbsp;&nbsp;&nbsp;&nbsp;&nbsp;Otvori na tokobrodu se raskriliše i gosti iskočiše kroz povezujuća kola u parovima i trojkama, držeći se jedni za druge i potiskujući se prema otvoru u disku. Olmi je držao Ferlijevu i Lenijera, a Lenijer Patriciju; Ram Kikura prihvatila je Hajnemanovu i Lenorinu ruku. Svi zajedno leteli su sa ostatkom grupe.
<BR>&nbsp;&nbsp;&nbsp;&nbsp;&nbsp;Disk je bio tek nešto drugačiji od uvećane verzije kupola koje su prekrivale kapije odmah iza sedme komore. Izuzimajući onu arabesku od sjajnih linija, nije posedovao nikakav vidljiv donji deo i, na Hajnemanovo zaprepašćenje, nikakvu platformu ili potporu na kojoj bi stajao. Društvo je jednostavno lebdelo u prostoru neposredno ispod diska, poduprto nevidljivim i sveobuhvatnim vučnim poljem, koje je, sa svoja strane, bilo prožeto manjim vidljivim poljima. Sve što ih je odvajalo od vakuuma - sve što je ležalo između njih i zidova Puta, dvadeset pet kilometara niže bila je pregrada od tanane energije.
<BR>&nbsp;&nbsp;&nbsp;&nbsp;&nbsp;Lenijer je opazio nekoliko homorfa i mnogo više neomorfa pilota i radnika - koji su bili odvojeni od pratnje. Posmatrao je jednog neomorfa vretenastog oblika kako vijuga između ljubičastih vučnih ravni, praćen kutijama iz drugog dela tokobroda. Na suprotnoj strani, osmoro Frantova takođe je čekalo da se iskrcaju. Njihov Frant se pridružio svojim drugovima i već se homogenizovao s njima, učinivši da Hajnemanovo pitanje poprimi tek akademski smisao.
<BR>&nbsp;&nbsp;&nbsp;&nbsp;&nbsp;Lenijer je posegnuo rukom za ljubičastom vučnom linijom i obrnuo se da bi pogledao Hajnemana.
<BR>&nbsp;&nbsp;&nbsp;&nbsp;&nbsp;"Kako se osećaš?" upita.
<BR>&nbsp;&nbsp;&nbsp;&nbsp;&nbsp;"Vašljivo", odgovori Hajneman.
<BR>&nbsp;&nbsp;&nbsp;&nbsp;&nbsp;"On je mekušac", reče Karolsonova i sama pomalo bleda.
<BR>&nbsp;&nbsp;&nbsp;&nbsp;&nbsp;"Trebalo bi da ti se ovo dopada", ukori ga Lenijer. "Oduvek si voleo mašine."
<BR>&nbsp;&nbsp;&nbsp;&nbsp;&nbsp;"Da, mašine!" zabrunda Hajneman. "Pokaži mi ijednu mašinu! Sve radi bez pokretnih delova. To je neprirodno."
<BR>&nbsp;&nbsp;&nbsp;&nbsp;&nbsp;Dok su razgovarali disk je počeo da se spušta. Grozdovi putnika uzbuđeno su izmenjivali crteže; Patricija je plutala raširenih ruku i nogu, držeći jednom rukom istu vučnu liniju za koju se držao i Lenijer.
<BR>&nbsp;&nbsp;&nbsp;&nbsp;&nbsp;Piljila je nadole ka terminalu, posmatrajući kako diskovi ulaze i izlaze kroz propuste u blizini podnožja, iz četiri pravca. Bezbroj drugih diskova čekalo je u velikim stalažama, podsećajući na palačinke, ili se vrtelo u spiralama unutar stubova.
<BR>&nbsp;&nbsp;&nbsp;&nbsp;&nbsp;Disk se spuštao polako, dajući im puno vremena da razgledaju saobraćaj oko terminala. Većina traka bila je ispunjena cilindričnim kontejnerskim vozilima najrazličitijih oblika - sfera, jaja, piramida i još nekih grudvastog izgleda sastavljenih od mnogobrojnih složenih krivulja. Lenijer je pokušao da se razabere u svemu ovome, koristeći se onim što ga je stub podataka naučio, ali nije uspevao - red je bio jasno uočljiv, ali nije bilo lako prepoznatljive svrhe. Patricija se potisnu u njegovom pravcu.
<BR>&nbsp;&nbsp;&nbsp;&nbsp;&nbsp;"Razumeš li ti ovo što nam je pred očima?" upita je on.
<BR>&nbsp;&nbsp;&nbsp;&nbsp;&nbsp;Ona odmahnu glavom. "Ne sve."
<BR>&nbsp;&nbsp;&nbsp;&nbsp;&nbsp;Ram Kikura se odvoji iz grupe homorfa odevenih u sjajnu odeždu i krenu ka njima. "Proći ćemo kroz kapiju za samo nekoliko minuta", reče ona. "Treba da znate, ako to Olmi i Neksus dozvole, mogu da vas učinim veoma bogatim ljudima."
<BR>&nbsp;&nbsp;&nbsp;&nbsp;&nbsp;"Zar bogatstvo još znači toliko mnogo?" upita Karolsonova sumnjičavo.
<BR>&nbsp;&nbsp;&nbsp;&nbsp;&nbsp;"Informacije znače", odgovori Ram Kikura. "A ja sam već porazgovarala sa četiri ili pet moćnih distributera informacija."
<BR>&nbsp;&nbsp;&nbsp;&nbsp;&nbsp;"Vode nas na turneju kao da smo cirkuske nakaze", progunđa Hajneman.
<BR>&nbsp;&nbsp;&nbsp;&nbsp;&nbsp;"Oh, priznajte mi makar nešto, Lari", reče Ram Kikura, dotakavši mu rame. "Nećete biti zloupotrebljeni. Ja nisam od te vrste, pa čak i kada bi se ispostavilo da sam - kako ih vi ono nazivate - šajster Olmi bi vas zaštitio. Znate to i sami."
<BR>&nbsp;&nbsp;&nbsp;&nbsp;&nbsp;"Da li znamo?" reče Hajneman u pola glasa kada je ona otišla.
<BR>&nbsp;&nbsp;&nbsp;&nbsp;&nbsp;"Ne budi zakeralo", prigovori mu Karolsonova.
<BR>&nbsp;&nbsp;&nbsp;&nbsp;&nbsp;"Samo sam oprezan", reče Hajneman osorno. "Kada si u Rimu pričuvaj se javnih toaleta."
<BR>&nbsp;&nbsp;&nbsp;&nbsp;&nbsp;Lenijer se nasmeja, a onda zavrte glavom. "Do đavola, ne znam čak ni šta je imao na umu", poveri se on Patriciji, "ali mi se dopada njegova predostrožnost."
<BR>&nbsp;&nbsp;&nbsp;&nbsp;&nbsp;Disk se sada nalazio u ravni sa niskim lukom na istočnoj strani terminala. Površina zgrade bila je presvučena materijalom koji je podsećao na neprozirnu čašu mleka s trakama od narandžastog mesinga, raspoređenim u prividno nasumičnim razmacima na horizontalnim ravnima.
<BR>&nbsp;&nbsp;&nbsp;&nbsp;&nbsp;"Lepo je", reče Ferlijeva. Patricija se složila, a onda je osetila kako joj se oči žare i postaju vlažne; nije umela da kaže zbog čega. Grlo joj se steglo i ona stade brisati obraze jer suze potekoše niz njih.
<BR>&nbsp;&nbsp;&nbsp;&nbsp;&nbsp;"Šta nije u redu?" upita Lenijer primakavši joj se.
<BR>&nbsp;&nbsp;&nbsp;&nbsp;&nbsp;"Lepo je", reče ona, obuzdavajući jecaj. Lenijer je osetio kako mu se oči vlaže mimo njegove volje.
<BR>&nbsp;&nbsp;&nbsp;&nbsp;&nbsp;"Ne možemo ih zaboraviti?" upita on. "Kud god da odemo, šta god da vidimo - oni su s nama. Sve one četiri milijarde."
<BR>&nbsp;&nbsp;&nbsp;&nbsp;&nbsp;Klimnula je brzo glavom. Olmi im priđe s leđa i podiže jednu arhaičnu i neočekivanu maramicu iznad njenog ramena. Ona je uze, iznenađena i zahvali mu.
<BR>&nbsp;&nbsp;&nbsp;&nbsp;&nbsp;"Ako nastavite ovako", upozori ih on šapatom, "moglo bi se dogoditi da vas opkole u roku od nekoliko minuta. Mi nismo navikli da gledamo kako ljudi plaču."
<BR>&nbsp;&nbsp;&nbsp;&nbsp;&nbsp;"lsuse", reče Karolsonova.
<BR>&nbsp;&nbsp;&nbsp;&nbsp;&nbsp;"Ne sudite o nama na osnovu toga", reče Olmi. "Naši ljudi jednako snažno osećaju, ali se razlikuju prema načinu na koji izražavaju osećanja."
<BR>&nbsp;&nbsp;&nbsp;&nbsp;&nbsp;"Dobro mi je", reče Patricija, dodirujući oči bez mnogo učinka. "Poneli ste ovo sa sobom samo za slučaj da..."
<BR>&nbsp;&nbsp;&nbsp;&nbsp;&nbsp;Olmi se osmehnu. "Za vanredan slučaj."
<BR>&nbsp;&nbsp;&nbsp;&nbsp;&nbsp;Lenijer uze maramicu i pažljivo joj obrisa lice, a zatim, mahnuvši tkaninom kroz vazduh uhvati par lutajućih kapljica. "Hvala vam", reče vraćajući jc Olmiju.
<BR>&nbsp;&nbsp;&nbsp;&nbsp;&nbsp;"Nema na čemu."
<BR>&nbsp;&nbsp;&nbsp;&nbsp;&nbsp;Ušli su u terminal. Unutar šuplje građevine snopovi svetlosti ocrtavali su staze za vozila. U središtu, možda još ceo kilometar ispod njih, nalazila se sama kapija - ogromna rupa glatkih ivica, koja je vodila u jednolično plavetnilo.
<BR>&nbsp;&nbsp;&nbsp;&nbsp;&nbsp;"Ovo je druga kapija po veličini. Ima pet kilometara u prečniku", reče Olmi. "Najveća je široka sedam kilometara i vodi u Talzit svet, na tački 3x7."
<BR>&nbsp;&nbsp;&nbsp;&nbsp;&nbsp;"I mi ćemo dole - kroz ovu?" upita Hajneman.
<BR>&nbsp;&nbsp;&nbsp;&nbsp;&nbsp;Disk je upravo počinjao da se ponovo spušta.
<BR>&nbsp;&nbsp;&nbsp;&nbsp;&nbsp;"Da. Nema nikakve opasnosti."
<BR>&nbsp;&nbsp;&nbsp;&nbsp;&nbsp;"Osim za moje mentalno zdravlje", reče Hajneman. "Geri, žao mi je što nisam postao moler."
<BR>&nbsp;&nbsp;&nbsp;&nbsp;&nbsp;Sada su se nalazili tačno iznad kapije, ali se kroz ono plavetnilo nije dala razaznati ni jedna jedina pojedinost. Pet manjih diskova kretalo se ispod njih u eskadrili, raščišćavajući im stazu. Pri rubu kapije na stotine cilindara i drugih vozila stepenasto se spuštalo sa traka u veličanstvenom kontrolisanom padu.
<BR>&nbsp;&nbsp;&nbsp;&nbsp;&nbsp;Svetlosne linije vodilje prestrojile su se stvarajući oko diska stub. Kada su se spustili do tačke na kojoj su se približno našli u ravni sa ivicom kapije, Lenijer najednom uoči detalje na dnu odmah ispod njih. Frant svet je zapravo bio vidljiv u tom plavetnilu ali iskrivljen kao na nekoj staroj slici na cilindru koja se mogla videti tek kada je postavite na kružno ogledalo. Mogao je razaznati okeane, udaljene planine koje su se crnele naspram neba boje ultramarina, izduženu i blistavu Sunčevu sferu.
<BR>&nbsp;&nbsp;&nbsp;&nbsp;&nbsp;"Isuse", ponovo kliknu Karolsonova. "Pogledajte ono."
<BR>&nbsp;&nbsp;&nbsp;&nbsp;&nbsp;"Voleo bih da ne moram", reče Hajneman. "Misliš li da Olmi ima neki dramamin?"
<BR>&nbsp;&nbsp;&nbsp;&nbsp;&nbsp;Lebdeći grozdovi homorfa i neomorfa ucrtavali su i sjajne krugove i eksplozije boja izražavajući svoje zadovoljstvo. Disk je vibrirao, a pejzaž je polako i glatko skliznuo u normalnu perspektivu. Svetlosni stub-vodič iščeze i oni prođoše kroz kapiju, našavši se najednom tik iznad zaslepljujuće bele površine.
<BR>&nbsp;&nbsp;&nbsp;&nbsp;&nbsp;Lenijer, Karolsonova i Patricija prevukli su se do najniže tačke diska, blizu granice mrežastih linija sile, kako bi mogli da vide obzorje Frant sveta. Na obema stranama, između lebdećih diskova, bili su raspoređeni cilindri i druga vozila, koji su preuzimali tovar. Lenijer je obišao čitav krug, gledajući planine i more ispod popločane prijemne platforme kapije bele boje. Nikada nije video tako jarko plavo nebo.
<BR>&nbsp;&nbsp;&nbsp;&nbsp;&nbsp;Poput snopa letlampe koji opisuje luk na nebu, jedan meteor se stropoštao prema udaljenoj površini mora. Pre nego što će udariti u nju jasno ocrtana mreža pulsirajućih narandžastih zraka sevnula je iz pravca horizonta i smrvila meteor. Suknulo je zatim još nekoliko snopova i uništilo raspršene parčiće. Preostala je samo prašina, da padne u more ili na kopno.
<BR>&nbsp;&nbsp;&nbsp;&nbsp;&nbsp;"To je ukratko priča o njihovom životu", reče Ram Kikura pokazujući prema mestu gde je meteor doživeo svoj kraj. "To je razlog zbog koga su Franti Franti." Uhvatila je Lenijera za ruku, i pružila drugu ruku Patriciji. Olmi je okupio preostalo troje oko sebe. "Dođite. Uskoro ćemo se iskrcati. Ovde će biti malo teže; kao prvo, biće vam potrebni pojasevi."
<BR>&nbsp;&nbsp;&nbsp;&nbsp;&nbsp;Disk je stigao do označene pristanišne ravni. Kada su se približili belom pločniku, providna polja ispod njih su se prestrojila, a ona mreža sjajnih linija preobrazila se u vrtlog.
<BR>&nbsp;&nbsp;&nbsp;&nbsp;&nbsp;"Predsednikov zastupnik i upravnik Neksusa spustiće se prvi", reče Ram Kikura. "Mi smo sledeći, zatim dolaze Franti i na kraju ostali."
<BR>&nbsp;&nbsp;&nbsp;&nbsp;&nbsp;Oligand Toler, Hulane Ram Seidža i njihovi pomoćnici - dva ribolika neomorfa i tri homorfa zaplovili su prema središtu onog vrtloga, da bi se ubrzo glatko spustili na pločnik ispod diska. Olmi je sproveo svoju grupu. Prešli su istu putanju dočekavši se na noge nekoliko metara od prve grupe.
<BR>&nbsp;&nbsp;&nbsp;&nbsp;&nbsp;Posle meseci provedenih u Čičku i Putu, Timblova teža predstavljala je mali šok, kao kad bi vam neko iznenada natovario na leđa teške cigle. Patricijina kolena poklecnuše a nožni mišići se usprotiviše. Hajneman jeknu, a Karolsonovoj se zgrči lice.
<BR>&nbsp;&nbsp;&nbsp;&nbsp;&nbsp;Četvrtasto onisko vozilo, veličine autobusa, dokotrljalo se na belim točkovima. Kako je koja osoba ulazila Franti su joj stavljali pojaseve da bi smanjili uticaj uvećane gravitacije. Neomorfima, praktično bespomoćnim bez vučnih polja, obezbeđeni su pojasevi za potpuno lebdenje, koji su se mogli prilagođavati tako da odgovaraju velikom rasponu njihovih oblika.
<BR>&nbsp;&nbsp;&nbsp;&nbsp;&nbsp;"Trebalo bi da uživate u ovome", reče im Ram Kikura dok je autobus skretao s belog pločnika na širok drum boje cigle. "Idemo do plaže."
<BR>&nbsp;&nbsp;&nbsp;&nbsp;&nbsp;Objasnila im je da je Frant svet služio kao odmaralište za ljudska bića i ostala stvorenja duž Puta koja su udisala kiseonik. S obzirom na činjenicu da je jačina ultravioletnih zraka koji su poticali od žute patuljaste zvezde bila veća od one na koju su ljudska bića navikla, podignut je atmosferski štit nekoliko hiljada kvadratnih kilometara iznad tla. Odmaralište je ležalo u senci tog štita.
<BR>&nbsp;&nbsp;&nbsp;&nbsp;&nbsp;"U okeanu obitava nekoliko krupnih mesožderskih životnih formi - nijedna od njih doduše nije ljudožderski raspoložena. Okolina je čista. Ovde je idealno. Mesta za odmor ima u izobilju, za one koji to sebi mogu da priušte - što znači praktično za svakog korporealnog građanina."
<BR>&nbsp;&nbsp;&nbsp;&nbsp;&nbsp;Dugačka i niska glavna zgrada odmarališta nalazila se na idealnom mestu, naspram široke plaže od belog kvarcnog peska na jednoj strani luke u obliku polumeseca. Svaka soba imala je otvoreno dvorište i providna vrata, s pogledom na neprerušen, stvaran pejzaž, ili na različite iluzione prikaze. Nameštaj, u skladu s motivima iz odmarališta na staroj Zemlji, bio je pravi i nepromenljiv.
<BR>&nbsp;&nbsp;&nbsp;&nbsp;&nbsp;Ručali su. Bio je to njihov prvi obrok u Frant svetu, u jednom restoranu ukrašenom u stilu poslednjih decenija dvadesetog veka. Posluživali su ih homorfi. Nigde se nisu mogli opaziti mehanički radnici. Posle ručka prošetali su do zgrada u odmaralištu, a Ram Kikura je brižljivo proverila njihove odaje pre no što ih je pustila unutra. I dalje su na sebi imali one pojaseve, iako je Lenijer osećao da može i bez njega. Samo je čekao da Hajneman to prvi učini, no izgleda da je Hajnemanu odgovaralo da ga ne skida.
<BR>&nbsp;&nbsp;&nbsp;&nbsp;&nbsp;Patricija se obazrela po svojoj sobi, a zatim se pridružila ostalima u Lenijerovom dvorištu. Ram Kikura im je saopštila da se mogu odmoriti i okupati u sledećih nekoliko sati, a da će ona i Olmi biti u blizini ako zatreba. "Odabrali su sobu za sebe gore na spratu", reče Karolsonova poverljivim tonom, pošto je Ram Kikura otišla. "Mislim da su ljubavnici."
<BR>&nbsp;&nbsp;&nbsp;&nbsp;&nbsp;Patricija je otvorila metalnu kapiju dvorišta. "Idem da se prošetam", reče ona. Okrznula je pogledom Lenijera. "Osim ako ne misliš da treba stalno da budemo na okupu."
<BR>&nbsp;&nbsp;&nbsp;&nbsp;&nbsp;"Ne. Ovde smo verovatno sasvim bezbedni. Samo napred."
<BR>&nbsp;&nbsp;&nbsp;&nbsp;&nbsp;Lenijer ju je posmatrao dok je krutim koracima hodala plažom između homorfa i čak nekoliko neomorfa s pojasevima. Niko nije obratio naročitu pažnju na nju. Zavrteo je glavom osmehujući se. "Mogao bi biti Akapulko", reče on, "s nekoliko čudnih lebdećih balona unaokolo."
<BR>&nbsp;&nbsp;&nbsp;&nbsp;&nbsp;Ferlijeva ga je zagrlila. "Nikad nisam bila u Akapulku, ali ne verujem da je tamo nebo ovakve boje."
<BR>&nbsp;&nbsp;&nbsp;&nbsp;&nbsp;"Zaljubljene ptičice", šmrknu Karolsonova, i prekorno pogleda Hajnemana. "Nikad mi se ne obraćaš na ovakav način."
<BR>&nbsp;&nbsp;&nbsp;&nbsp;&nbsp;"Ja sam inženjer", reče Hajneman. "Ja ne mazim, ja samo obezbeđujem da stvari rade kako treba."
<BR>&nbsp;&nbsp;&nbsp;&nbsp;&nbsp;"Pravo veliš", reče Karolsonova.
<BR>&nbsp;&nbsp;&nbsp;&nbsp;&nbsp;"Bože moj, čuj nas, pa mi smo veseli", reče Lenijer.
<BR>&nbsp;&nbsp;&nbsp;&nbsp;&nbsp;"Patricija nije", reče Karolsonova. "Primetila sam da joj se lice smrkne kad god vas vidi zajedno. Mislim da je ljubomorna, Geri."
<BR>&nbsp;&nbsp;&nbsp;&nbsp;&nbsp;"Hriste." Lenijer sede u vrtnu stolicu i zagleda se u pravcu zaslepljujuće plaže i jarkog zeleno-plavog mora, koje se završavalo kao britva oštrom linijom horizonta. "Bila je za mene tajna još od prvog susreta."
<BR>&nbsp;&nbsp;&nbsp;&nbsp;&nbsp;"Ne i za mene", reče Ferlijeva. Svi se okrenuše prema njoj. "Razumem je barem malo", nastavi ona. "Bila sam slična njoj - manje sjajna, ali okrenuta sebi. Bandoglava. Život mi beše jadan sve do dvadeset pete ili dvadeset šeste godine, kada sam odlučila da budem normalna - normalna u spoljašnjem smislu, barem."
<BR>&nbsp;&nbsp;&nbsp;&nbsp;&nbsp;"Njoj će sutra biti dvadeset četiri", reče Karolsonova.
<BR>&nbsp;&nbsp;&nbsp;&nbsp;&nbsp;"Sutra joj je rodendan?" upita Ferlijeva.
<BR>&nbsp;&nbsp;&nbsp;&nbsp;&nbsp;Karolsonova klimnu glavom. "Spomenula sam to Olmiju i objasnila mu kako izgledaju naše rođendanske svečanosti. On misli da je to dobra ideja. Očito je da oni ovde nemaju rođendane - tako malo ih je stvarno rođeno, govoreći u biološkom smislu. Postoje imendani, proslave zrelosti - uglavnom u Osnom Naderu. Shvatila sam da im vremešnost ne znači onoliko koliko nama."
<BR>&nbsp;&nbsp;&nbsp;&nbsp;&nbsp;"Pa kakva će to vrsta zabave biti?"
<BR>&nbsp;&nbsp;&nbsp;&nbsp;&nbsp;"Predložila sam da bude u najužem krugu - mi, Olmi, Ram Kikura. Složio se."
<BR>&nbsp;&nbsp;&nbsp;&nbsp;&nbsp;"Lenora, ti si pravo čudo", reče Lanijer, poprimajući nesvesno ton glasa Hofmanove. Karolsonova se nakloni i zabode kažiprste u obraze.
<BR>&nbsp;&nbsp;&nbsp;&nbsp;&nbsp;"Više smo nego veseli", reče Hajneman, zureći u nju. "Mi smo potpuni ludaci."
<BR>&nbsp;&nbsp;&nbsp;&nbsp;&nbsp;Patricija je prešla više od pola kilometra duž plaže kada je ugledala Oliganda Tolera, koji je stajao na pesku ispred nje. Na sebi je imao šorc koji je otkrivao lepo oblikovane, tek malo krive noge, obrasle plavim dlačicama, i drečavu havajsku košulju.
<BR>&nbsp;&nbsp;&nbsp;&nbsp;&nbsp;"Da li vam se dopada?" upita on, pozirajući za nju.
<BR>&nbsp;&nbsp;&nbsp;&nbsp;&nbsp;Otvorila je usta, ne znajući šta da kaže.
<BR>&nbsp;&nbsp;&nbsp;&nbsp;&nbsp;"Pa, barem sam pokušao", reče on pomalo razočarano. "Želeo bih da porazgovaram s vama, ako nemate ništa protiv."
<BR>&nbsp;&nbsp;&nbsp;&nbsp;&nbsp;"Nisam sigurna...", reče ona.
<BR>&nbsp;&nbsp;&nbsp;&nbsp;&nbsp;"Moglo bi biti značajno. Za sve vas."
<BR>&nbsp;&nbsp;&nbsp;&nbsp;&nbsp;Stajala je kao ukopana, malo naherene glave, gledajući naviše u njega, bez reči.
<BR>&nbsp;&nbsp;&nbsp;&nbsp;&nbsp;"Možemo razgovarati i u hodu", reče Toler. "Želeo bih da vam objasnim neke stvari pre no što se sretnete s predsednikom - ukoliko uspe da nađe vremena za nas."
<BR>&nbsp;&nbsp;&nbsp;&nbsp;&nbsp;"Razgovarajmo onda", reče ona krenuvši uporedo s njim. Načinio je dva brza koraka da bi uhvatio njen ritam.
<BR>&nbsp;&nbsp;&nbsp;&nbsp;&nbsp;"Mi nismo vaši neprijatelji, Patricija", odmah je upozori Toler. "Šta god da vam je Olmi možda rekao..."
<BR>&nbsp;&nbsp;&nbsp;&nbsp;&nbsp;"Olmi nije ništa rekao protiv bilo koga", reče Patricija. "Naprosto sam ovako raspoložena. Mi nismo, ja nisam naročito srećna ovih dana iz očiglednih razloga."
<BR>&nbsp;&nbsp;&nbsp;&nbsp;&nbsp;"Posve razumljivo", reče zastupnik održavajući korak sa njom. Izgledalo je da nijedan od kupača ili lebdećih neomorfa ne nalazi ništa čudno u tome što predsednikov zastupnik i jedna žena, koja je poticala iz dalekih vekova njihove prošlosti, šetaju zajedno.
<BR>&nbsp;&nbsp;&nbsp;&nbsp;&nbsp;Za čudo niko na njih nije obraćao pažnju. "Držim da je ovo odmaralište prekrasno - često dolazim ovamo. Pruža mi predstavu o tome kako izgleda biti ljudsko biće... Da li me shvatate?"
<BR>&nbsp;&nbsp;&nbsp;&nbsp;&nbsp;"Videti stvari koje su stvarne", reče Patricija.
<BR>&nbsp;&nbsp;&nbsp;&nbsp;&nbsp;"Da. I nakratko pobeći od problema. No dobro, ovo je očito radni odmor i stoga kratak. Ne možemo ostati ovde duže od dva lokalna dana. Ali smatrali smo da vredi da vam pokažemo kako naš sistem dejstvuje. Nastojimo da pružimo podršku - Patricija? Smem li vas tako zvati?"
<BR>&nbsp;&nbsp;&nbsp;&nbsp;&nbsp;Klimnula je glavom.
<BR>&nbsp;&nbsp;&nbsp;&nbsp;&nbsp;"Zbog načina na koji su stvari izvedene, vi možete biti veoma uticajni. Mi vam nećemo nametati naše načine niti naša mišljenja - to nije u duhu ponašanja naše vlade, modelirane prema obrascu vaše, u krajnjoj liniji."
<BR>&nbsp;&nbsp;&nbsp;&nbsp;&nbsp;Zaustavili su se kod prirodnog bazaltnog lukobrana koji se pružao u more. Patricija se okrenula i videla kako jedan mali svetli meteor prelazi nekoliko stepeni horizonta. Nikakav snop svetlosti nije suknuo da ga uništi - bio je dovoljno malen da se sam bezopasno dezintegriše.
<BR>&nbsp;&nbsp;&nbsp;&nbsp;&nbsp;"Pomogli smo Frantima da instaliraju svoje Nebesko koplje", reče Toler. "Kada smo otvorili kapiju, oni su još bili u ranom atomskom dobu. Postigli smo dogovor o razmeni određenih informacija, ustanovili odnos klijent-patron i dali im ono što im je bilo potrebno da se zaštite od hiljadugodišnje kometske napasti."
<BR>&nbsp;&nbsp;&nbsp;&nbsp;&nbsp;"Šta ste vi dobili zauzvrat?"
<BR>&nbsp;&nbsp;&nbsp;&nbsp;&nbsp;"Oh, oni su dobili mnogo više od Nebeskog koplja za ono što su nama dali. Otvorili smo im Put. Sada su ravnopravni partneri na trima kapijama, što znači da trguju sa tri sveta i uključeni su u normalne svemirske trgovinske sisteme u svom krugu. Zauzvrat oni nam iznajmljuju sirovine i prava na informacije. Ali najvrednija roba koju nam obezbeđuju jesu oni sami. Upoznali ste Olmijevog partnera. Ustanovili smo da su idealni saradnici - snalažljivi, pouzdani i besprekorno prijazni. I čini se da oni - ukoliko je to uopšte moguće tvrditi - iskreno uživaju da rade s nama."
<BR>&nbsp;&nbsp;&nbsp;&nbsp;&nbsp;"Zvuči kao da su posredi bezazleni kućni ljubimci", reče Patricija.
<BR>&nbsp;&nbsp;&nbsp;&nbsp;&nbsp;"Da, postoji i taj vid", priznade Toler. "No oni su inteligentni barem koliko i mi - nedopunjeni, dakako - i niko se prema njima ne odnosi kao da su građani drugog reda, ili ljubimci. Morate se osloboditi nekolikih dosadašnjih predrasuda da biste mogli jasno da sagledate našu situaciju, Patricija."
<BR>&nbsp;&nbsp;&nbsp;&nbsp;&nbsp;"Odbacila sam predrasude", reče ona. "Ja sam naprosto... " Uzdigla je ruke i zavrtela glavom. Nijednom od kako su se sreli nije pogledala Tolera pravo u lice.
<BR>&nbsp;&nbsp;&nbsp;&nbsp;&nbsp;"Pre no što smo mi došli, Timbl je svakih hiljadu godina prolazio kroz navalu starih kometa. U tim razdobljima redovno su gubili više od pola stanovništva. Ceo ovaj okean je kometska voda - sakupljala se ovde tokom hiljada gadina. Očito je došlo do zatišja dugog oko milion godina i u tom razdoblju Franti su razvili sadašnju formu i izgradili osnovnu kulturu. A onda su komete ponovo krenule. Individualni Franti postepeno su postajali sve sličniji, prenoseći jedni drugima informacije i svojstva ličnosti najpre putem hemijskih agensa, a docnije uz pomoć kulturnih sredstava, postali su holografsko društvo, sposobnije da prihvata šok kometskih udara. Ipak, nikada nisu spoznali vlastite mogućnosti, niti su bili nadomak toga sve dok naša kapija nije otvorena. Sada oni poseduju ponešto od naše tehnologije - koriste ucrtavače velike brzine za potpunije međusobno sporazumevanje ili čak za razmenu delimičnih ličnosti. Sve u svemu, nisam siguran ko je bio srećniji - Franti ili mi sami. Možda bismo izgubili rat s Jartima još pre nekoliko vekova da nije bilo Franta."
<BR>&nbsp;&nbsp;&nbsp;&nbsp;&nbsp;Patricija je pomno slušala popunjavajući praznine u znanju - ono što nije uspela da stekne koristeći izvor podataka. "Zbog čega niste u stanju da uspostavite svojevrstan odnos klijent-patron sa Jartima?" upitala je.
<BR>&nbsp;&nbsp;&nbsp;&nbsp;&nbsp;"Ah! Sa Jartima je sasvim druga pesma. Vi, dabome, znate da smo ih zatekli raširene po Putu kada smo ga prvi put pripojili sedmoj komori."
<BR>&nbsp;&nbsp;&nbsp;&nbsp;&nbsp;"Tako sam čula", reče ona, prisećajući se onoga što joj je ona bitanga govorila.
<BR>&nbsp;&nbsp;&nbsp;&nbsp;&nbsp;"Inženjer je imao peh da otvori eksperimentalnu kapiju koja je vodila u matični svet Jarta. Vreme u Putu tada još nije bilo ujednačeno s našim vremenom. Oni su bili sposobni da provedu oko tri veka u nedovršenom Putu pretvarajući ga u svoj dom; naučili su čak da otvaraju neke grube kapije. Kada je Put pripojen i otvoren, zatekli smo ih unutra gotovo iste ovakve kakvi su i danas. Snažni, inteligentni, agresivni, potpuno ubeđeni da su sudbinski predodređeni da osvoje univerzum. Vodili smo žestok rat sa njima i potisnuli ih nazad u prvih par decenija. Potom smo otvorili odabrane kapije i ispunili prvi segment Puta - do tačke 1 x 10<SUP>5</SUP> zemljištem i vazduhom. Za sve vreme izgradnje Osnog grada tukli smo se s njima potiskujući ih sve dalje i dalje, zatvarajući im kapije. Konačno, povukli su se do 2 x 10<SUP>9</SUP> i mi smo izgradili grudobran na toj tački. Pokušali smo s pregovorima, nudili smo razmenu. Nisu pristajali na to. Znali smo da ih se ne možemo otarasiti - nismo bili dovoljno jaki za to."
<BR>&nbsp;&nbsp;&nbsp;&nbsp;&nbsp;Patricija je sela na najniži stepenik stepeništa koje je vodilo do vrha lukobrana. "I na koji način vam mi možemo pomoći?"
<BR>&nbsp;&nbsp;&nbsp;&nbsp;&nbsp;"To je, zapravo, veoma složeno pitanje", reče Toler. "Najbolje nam možete pomoći tako što ćete nas podržavati. Ili - tako što nam se nećete suprotstavljati."
<BR>&nbsp;&nbsp;&nbsp;&nbsp;&nbsp;"Sada svi možete da pođete kući", reče Patricija. "Onakvoj kakva je."
<BR>&nbsp;&nbsp;&nbsp;&nbsp;&nbsp;Toler je zastao za trenutak, zbunjen naglošću izražavanja njenih ideja. "Tačno." Seo je pored nje a ona se odmače nekoliko centimetara. "Onakvoj kakva je. Lično, uprkos najiskrenijem zalaganju Ser Lenijera, vidim malo razloga da se u ovom trenutku vratimo na Zemlju."
<BR>&nbsp;&nbsp;&nbsp;&nbsp;&nbsp;"Mogli biste pomoći preživelima."
<BR>&nbsp;&nbsp;&nbsp;&nbsp;&nbsp;"Patricija, oni - vi - su postali mi. Činjenica da smo mi načinili jednu slučajnu petlju - to jest da možemo da se vratimo na najgoru tačku linije našeg sveta - teško da se može smatrati dobrom prilikom. U ovom času to je otežavajuća okolnost. Da li vam je Olmi objasnio u šta polažemo naše nade hoteći da isteramo Jarte s Puta? Zauvek?"
<BR>&nbsp;&nbsp;&nbsp;&nbsp;&nbsp;Zavrtela je glavom.
<BR>&nbsp;&nbsp;&nbsp;&nbsp;&nbsp;"To je jedan ambiciozan plan. Čuli ste glasine o otcepljenju - o planu da se Osni grad podeli nadvoje?"
<BR>&nbsp;&nbsp;&nbsp;&nbsp;&nbsp;Rešila je da se pravi nevešta te je ponovo zavrtela glavom.
<BR>&nbsp;&nbsp;&nbsp;&nbsp;&nbsp;"Pre više godina, jedna naša grupa koja se bavila istraživanjem toka, otkrila je da se Osni grad može ubrzati bezmalo do c - bezmalo do brzine svetlosti. Sam Grad, u tom slučaju, ne bi pretrpeo nikakva ozbiljna oštećenja, a građani bi doživeli samo manje neugodnosti..."
<BR>&nbsp;&nbsp;&nbsp;&nbsp;&nbsp;"Mislim da bi svi trebalo da čujemo priču o tome", iznenada se prelomi Patricija ustajući. "Mislim na grupu kojoj pripadam. Ne samo ja."
<BR>&nbsp;&nbsp;&nbsp;&nbsp;&nbsp;"Mogu saznati sve o tome kad god požele. Vi ih možete upoznati s tim kada se vratite u Osni grad - sve vam to stoji na raspolaganju u Gradu memorije. Olmi vam, takođe, može to objasniti."
<BR>&nbsp;&nbsp;&nbsp;&nbsp;&nbsp;"Zbog čega nam to već nije saopšteno?"
<BR>&nbsp;&nbsp;&nbsp;&nbsp;&nbsp;"Patricija, naš svet je krajnje složen, kao što to znate, bolje čak i od mene. Sumnjam da je Olmi imao priliku da vas poduči hiljadama stvari, još važnijih, koje treba da znate o nama."
<BR>&nbsp;&nbsp;&nbsp;&nbsp;&nbsp;"U redu", reče Patricija, stupajući na pesak i okrećući se prema Toleru. "Slušam vas."
<BR>&nbsp;&nbsp;&nbsp;&nbsp;&nbsp;"Bilo bi, potrebno nešto duže vreme od jednog dana da se postigne ta brzina, uz ubrzanje od oko tri stotine g - što je veoma blizu teorijske granice za sisteme neutralisanja inercije i za nešto tako veliko kao što je Osni grad koji putuje niz tok. Tok bi bio podvrgnut ozbiljnom pritisku, proizvodio bi jako zračenje i izbacivao teške deliće... Ali unutar Puta čak i brzina od jedne trećine svetlosne stvorila bi strahovit udarni talas u ravni prostora-vremena. Postigli bismo tu brzinu otprilike kod tačke 7 x 10<SUP>9</SUP>. Prošli bismo kroz teritorije koje drže Jarti ostavljajući pustoš za sobom. Relativistička izvitoperenja unutar Puta bila bi neverovatna. Sa našim prolaženjem oblik samog Puta bi se promenio i bilo koja kapija koju bi Jarti otvorili bila bi sravnjena i definitivno uništena...", načinio je rukom pokret koji je plastično opisao njegove reči, "...baš kao kad vi peglate neki komad tkanine u jednoj od perionica vašeg sveta."
<BR>&nbsp;&nbsp;&nbsp;&nbsp;&nbsp;Patricijine oči se zamagliše. Um joj je sada hitao da upije ideju relativističkog predmeta u Putu - i ka poimanju stanja u kome neki predmet koji putuje brzinom od jedne trećine c unutar Puta može da bude relativistički.
<BR>&nbsp;&nbsp;&nbsp;&nbsp;&nbsp;"Velka zamisao, zar ne?"
<BR>&nbsp;&nbsp;&nbsp;&nbsp;&nbsp;Klimnula je glavom, onako neodređeno. "Koliko daleko biste otišli Putem?"
<BR>&nbsp;&nbsp;&nbsp;&nbsp;&nbsp;"To se još raspravlja."
<BR>&nbsp;&nbsp;&nbsp;&nbsp;&nbsp;"A koje su druge mogućnosti?"
<BR>&nbsp;&nbsp;&nbsp;&nbsp;&nbsp;"Čak i u ovom trenutku na konferenciji se razmatraju te mogućnosti - a to traje već nedeljama. Mi verujemo da će Jarti provaliti kroz naše grudobrane tokom narednih godina, a možda već i meseci. Osvojiće naše najudaljenije kapije - mi ćemo ih, dakako, prethodno zatvoriti i povući se - i konačno, do kraja ove decenije, potisnuće nas natrag u Ćičak. Moraćemo da se evakuišemo, a da bismo sprečili da nas slede, bićemo prinuđeni da uništimo Put. To bi bila jedna neverovatna, pošast."
<BR>&nbsp;&nbsp;&nbsp;&nbsp;&nbsp;"Jeste li sigurni u to?"
<BR>&nbsp;&nbsp;&nbsp;&nbsp;&nbsp;Toler klimnu glavom. "Ne možemo im se dugo odupirati. Ojačali su i obezbedili pomoć drugih svetova - otvarajući kapije uzduž njihovog segmenta Puta."
<BR>&nbsp;&nbsp;&nbsp;&nbsp;&nbsp;"Zar vi niste mogli da učinite isto?"
<BR>&nbsp;&nbsp;&nbsp;&nbsp;&nbsp;"Kao što sam spomenuo, oni su zaposeli Put nekoliko vekova pre no što smo se mi pojavili. Oni su, na neki način, više domaći u njemu nego mi, iako smo ga mi stvorili."
<BR>&nbsp;&nbsp;&nbsp;&nbsp;&nbsp;Toler joj nije spomenuo onu mogućnost o kojoj je ona bitanga govorila - otcepljenje Čička od kraja Puta i njegovu 'kauterizaciju', zaptivanje s tim što bi on nastavio da postoji, ali nezavisno od mašinerije u šestoj komori. Odlučila je da ga ne podseća na tu mogućnost. "To je fascinantno", reče ona. "Pruža mi priliku da puno razmišljam o svemu."
<BR>&nbsp;&nbsp;&nbsp;&nbsp;&nbsp;"Da, pa, siguran sam da sam prekršio sva pravila lepog ponašanja, Patricija. Bili ste veoma ljubazni što ste me saslušali. Naše vreme je ograničeno, kao što i sami možete zaključiti, a vi ste uneli jedan dodatan element u jednačinu..."
<BR>&nbsp;&nbsp;&nbsp;&nbsp;&nbsp;"Uverena sam da jesmo", reče Patricija. Možda i više nego što ste svesni... "Sada bih želela da se vratim."
<BR>&nbsp;&nbsp;&nbsp;&nbsp;&nbsp;"Svakako. Ispratiću vas."
<BR>&nbsp;&nbsp;&nbsp;&nbsp;&nbsp;Osmehnula mu se očima koje su i dalje bile zamagljene. Taler je veoma malo zborio dok su se vraćali istim putem preko plaže do zgrada u odmaralištu, što je Patriciji sasvim odgovaralo.
<BR>&nbsp;&nbsp;&nbsp;&nbsp;&nbsp;Već je skliznula u ono stanje u kome je njen um dejstvovao prizivajući lični sistem znakova. Prolazeći brzo kroz Lenijerovu sobu, procedila je kroz zube nekoliko izgovora i povukla se u svoje odaje. Tamo je legla na krevet i čvrsto sklopila oči.
<BR>&nbsp;&nbsp;&nbsp;&nbsp;&nbsp;Toler je pozdravio ostale i proćaskao s njima nekoliko minuta, saopštivši im da je vodio zanimljiv razgovor s Patricijom o pitanjima značajnim za sve njih. Pošto je otišao, Lenijer pokuca na Patricijina vrata, ali ne dobi nikakav odgovor.
<BR>&nbsp;&nbsp;&nbsp;&nbsp;&nbsp;"Patricija?" povika on.
<BR>&nbsp;&nbsp;&nbsp;&nbsp;&nbsp;"Da", reče ona tiho, izvivši glavu.
<BR>&nbsp;&nbsp;&nbsp;&nbsp;&nbsp;"Jesi li dobro?"
<BR>&nbsp;&nbsp;&nbsp;&nbsp;&nbsp;"Odmaram se", reče ona. "Pridružiću vam se za ručkom."
<BR>&nbsp;&nbsp;&nbsp;&nbsp;&nbsp;Bacio je pogled na časovnik; njihov drugi obed u Frant svetu, tobožnja večera, trebalo je da započne kroz jedan sat. Vratio se u svoju sobu.
<BR>&nbsp;&nbsp;&nbsp;&nbsp;&nbsp;"Kako je ona?" upita Karolsonova.
<BR>&nbsp;&nbsp;&nbsp;&nbsp;&nbsp;"Veli da je dobro. Dremucka."
<BR>&nbsp;&nbsp;&nbsp;&nbsp;&nbsp;"Ni slučajno", reče Ferlijeva. "Pitam se šta joj je Toler rekao."
</TD></TR></TABLE>
<P class="next">
<A HREF=p59.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
