<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>38.
<P>&nbsp;&nbsp;&nbsp;&nbsp;&nbsp;Onaj haotičan i brazdama išaran deo hodnika pružao se u dužinu nekih pola miliona kilometara sve sama bezvazdušna golet. Planovi za drugo spuštanje su otpali. Na spuštanje i uzletanje utrošila bi se prekomerna količina goriva. Ukoliko bi se ovaj pustošni segment produžio i posle milion pređenih kilometara koji su označavali njihovu okretnicu, odustaće od misije i vratiti se nazad, odlučio je Lenijer.
<BR>&nbsp;&nbsp;&nbsp;&nbsp;&nbsp;"Mislite li da je sve ovako?" upita Ferlijeva sedeći pored njega. "Odavde pa nadalje?"
<BR>&nbsp;&nbsp;&nbsp;&nbsp;&nbsp;Lenijer zavrte glavom. "Nekud su odveli Patriciju."
<BR>&nbsp;&nbsp;&nbsp;&nbsp;&nbsp;"Jeste li razmišljali o izvorima? Možda su napustili hodnik, a mi ne možemo da ih sledimo."
<BR>&nbsp;&nbsp;&nbsp;&nbsp;&nbsp;"Pomišljao sam na to - i imam predosećaj da su upotrebili izvor."
<BR>&nbsp;&nbsp;&nbsp;&nbsp;&nbsp;"Još jedan zid!" objavi Hajneman.
<BR>&nbsp;&nbsp;&nbsp;&nbsp;&nbsp;Okupili su se u kabini. Karolsonova je sedela na mestu kopilota, a Ferlijeva i Linijer su se tiskali u otvoru vrata. Lenijer je bio više nego svestan pritiska tela Ferlijeve.
<BR>&nbsp;&nbsp;&nbsp;&nbsp;&nbsp;Kretanje cevoboba kroz hodnik izazivalo je vrtoglavicu; podsećalo je Lenijera na jurnjavu kroz ventilacionu cev. Hodnik je proletao sa svih strana; a mrka i crna boja zajedno sa bronzanom i otkrivene površine hodnika mešale su im se pred očima. Radar uperen napred vraćao im je jedno postojano bip, u intervalima od pola sekunde.
<BR>&nbsp;&nbsp;&nbsp;&nbsp;&nbsp;"U svoja sedišta, molim", reče Hajneman. "Usporićemo sisavca. Ovaj put obrnite sedišta u suprotnom smeru. Želim da naš FLR ostane okrenut napred, a očekujem oko dve desetine g."
<BR>&nbsp;&nbsp;&nbsp;&nbsp;&nbsp;Karolsonova se vezala u kopilotskom sedištu uputivši Lenijeru čedan osmeh. "U zadnje sedište, šefe", reče ona. "Bila sam prva."
<BR>&nbsp;&nbsp;&nbsp;&nbsp;&nbsp;Lenijer i Ferlijeva otpuzaše pokraj kutija s opremom i sedoše jedno pored drugog. Lenijer duboko udahnu vazduh i zaklopi oči; onaj nagon beše gotovo nepodnošljiv.
<BR>&nbsp;&nbsp;&nbsp;&nbsp;&nbsp;"Nešto nije u redu?" upita Ferlijeva.
<BR>&nbsp;&nbsp;&nbsp;&nbsp;&nbsp;"Nipošto." Želeći da je uveri u svoje reči dotakao joj je šakom ruku, a onda je brzo povukao.
<BR>&nbsp;&nbsp;&nbsp;&nbsp;&nbsp;"Da li se dobro osećate?"
<BR>&nbsp;&nbsp;&nbsp;&nbsp;&nbsp;Neubedljivo se osmehnuo i klimnuo glavom.
<BR>&nbsp;&nbsp;&nbsp;&nbsp;&nbsp;"Ipak nešto nije u redu, Geri. Dovoljno dugo smo zajedno i..."
<BR>&nbsp;&nbsp;&nbsp;&nbsp;&nbsp;"Stižemo tamo za otprilike sat vremena", oglasi se Hajneman iz kabine.
<BR>&nbsp;&nbsp;&nbsp;&nbsp;&nbsp;"Pa šta je posredi?" bila je uporna Ferlijeva.
<BR>&nbsp;&nbsp;&nbsp;&nbsp;&nbsp;Duboko je udahnuo vazduh, a lice mu se zacrvene. "Tu nema pomoći, Karen. Blesavo je. Uspaljen sam... poslednjih dvadeset sati. Nikako da prođe."
<BR>&nbsp;&nbsp;&nbsp;&nbsp;&nbsp;Nekoliko trenutaka ga je bezizražajno promatrala, a onda joj se oči raširiše pretvarajući se u jedva primetne proreze.
<BR>&nbsp;&nbsp;&nbsp;&nbsp;&nbsp;"Sama si pitala, do đavola", reče on.
<BR>&nbsp;&nbsp;&nbsp;&nbsp;&nbsp;"Da li je to onako uopšte?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"U odnosu na određenu osobu."
<BR>&nbsp;&nbsp;&nbsp;&nbsp;&nbsp;"Da", reče on.
<BR>&nbsp;&nbsp;&nbsp;&nbsp;&nbsp;"Na koga... ako ne preterujem sa pitanjima?"
<BR>&nbsp;&nbsp;&nbsp;&nbsp;&nbsp;Podigao je prst i pokazao na nju tresući se od prigušenog smeha. Sada mu je lice bilo crveno kao hamburger, a zvuci koje je ispuštao stvarali su utisak kao da će se ugušiti.
<BR>&nbsp;&nbsp;&nbsp;&nbsp;&nbsp;"Zar je to tako smešno?"
<BR>&nbsp;&nbsp;&nbsp;&nbsp;&nbsp;"Neeee", reče on uspevši konačno da obuzda smeh.
<BR>&nbsp;&nbsp;&nbsp;&nbsp;&nbsp;"To je blesavo."
<BR>&nbsp;&nbsp;&nbsp;&nbsp;&nbsp;"Nikada ranije niste pokazivali zanimanje za mene?"
<BR>&nbsp;&nbsp;&nbsp;&nbsp;&nbsp;"Ne... Hoću da kažem da, zgodna si, očigledno, ali..."
<BR>&nbsp;&nbsp;&nbsp;&nbsp;&nbsp;"Onda umuknite." Usporavanje je već započelo.
<BR>&nbsp;&nbsp;&nbsp;&nbsp;&nbsp;Otkopčala je pojas i lagano krenula prema pilotskoj kabini, pridržavajući se za ručke na stranama sedišta i police sa zalihama iznad glave.
<BR>&nbsp;&nbsp;&nbsp;&nbsp;&nbsp;"Ćekaj", reče Lenijer pokušavši da je dohvati bez uspeha. Pogledao je preko ramena. "Karen!"
<BR>&nbsp;&nbsp;&nbsp;&nbsp;&nbsp;Ferlijeva se nalazila u otvoru kabine. "Probudite nas kada stignemo do zida", reče ona oštro i odlučno zatvori pregradu.
<BR>&nbsp;&nbsp;&nbsp;&nbsp;&nbsp;Potisnula se natrag duž središnjeg prolaza i zaglavila jedno koleno između njegovog sedišta i sedišta preko puta.
<BR>&nbsp;&nbsp;&nbsp;&nbsp;&nbsp;"Oprosti..." poče Lenijer.
<BR>&nbsp;&nbsp;&nbsp;&nbsp;&nbsp;"Nema na čemu", reče Ferlijeva. Povukla je nadole rajsferšlus na kombinezonu, otkrivajući majicu s kineskim znakom na prednjoj strani, čije je značenje bilo 'kit' - kineski naziv za Kamen. Hitro se izmigoljila iz njega i svukla bele pamučne gaćice.
<BR>&nbsp;&nbsp;&nbsp;&nbsp;&nbsp;Lenijer ju je zapanjeno posmatrao.
<BR>&nbsp;&nbsp;&nbsp;&nbsp;&nbsp;"Trebalo je ranije da date to do znanja", ukori ga ona. "Sve što vam odvlači misli sa osnovnog toka može da šteti našoj misiji." Skinula je majicu preko glave i ćušnula svu odeću u džep na zadnjem delu sedišta.
<BR>&nbsp;&nbsp;&nbsp;&nbsp;&nbsp;Skinuo je kombinezon, pogledajući nervozno prema pregradi kabine. Ona je ležala na zadnjem delu dvaju sedišta postavljenih jedno prema drugom. Usporavanje cevoboba izazivalo je normalan, premda unekoliko iskošen osećaj pravca. "Nikada niste stavili svoje ime na društvenu listu", reče Ferlijeva uzimajući ga za ruku i privlačeći ga k sebi. "Ne, dakako, zato što ste stidljivi."
<BR>&nbsp;&nbsp;&nbsp;&nbsp;&nbsp;Lenijer joj dotače grudi dok mu je srce tuklo kao ludo. Nežno je prevlačio zglobovima i spoljašnjim delovima prstiju duž linije između njenih kukova i stomaka. "Nikada u životu nisam nekoga ovoliko želeo", reče on.
<BR>&nbsp;&nbsp;&nbsp;&nbsp;&nbsp;Karolsonova se pela uz lestve postavljene na sredini prolaza. Ferlijeva i Lenijer su se u međuvremenu odenuli i sada su sedeli jedno preko puta drugog. "Još deset minuta i tamo smo", reče Karolsonova mrtva hladna. Pogledala je Ferlijevu, a zatim je okrenula glavu prema Lenijeru pošto su joj se oči zadržale par časaka na licu Ferlijeve. "Izgleda da je posredi ista vrsta zida kao onaj poslednji, ali se ovaj uzdiže čak i više iznad nivoa atmosfere i ima prolaz - ne veći od sto metara - oko singularnosti. Ipak, valjalo bi da izvršimo istu proveru."
<BR>&nbsp;&nbsp;&nbsp;&nbsp;&nbsp;"Slažem se", reče Ferlijeva.
<BR>&nbsp;&nbsp;&nbsp;&nbsp;&nbsp;"Geri...", zausti Karolsonova napeto ga promatrajući.
<BR>&nbsp;&nbsp;&nbsp;&nbsp;&nbsp;"Šta je?"
<BR>&nbsp;&nbsp;&nbsp;&nbsp;&nbsp;"Nije važno." Sišla je niz lestve i vratila se u kabinu.
<BR>&nbsp;&nbsp;&nbsp;&nbsp;&nbsp;"Isuse, ja sam zbunjen", promrmlja Lenijer.
<BR>&nbsp;&nbsp;&nbsp;&nbsp;&nbsp;"Zar zbog toga što ste čovek od krvi i mesa?" upita Ferlijeva.
<BR>&nbsp;&nbsp;&nbsp;&nbsp;&nbsp;"Imam ozbiljne odgovornosti", reče on.
<BR>&nbsp;&nbsp;&nbsp;&nbsp;&nbsp;"Nema nijedne osobe na Kamenu koja ih nema", reče ona. "Otkada sam ja ovde bilo strašno mnogo hakas-pakasa."
<BR>&nbsp;&nbsp;&nbsp;&nbsp;&nbsp;Zakikotao se i preko volje. "Kaže se hokus-pokusa."
<BR>&nbsp;&nbsp;&nbsp;&nbsp;&nbsp;"Nije bitno. Nemojte mi reći da niste primetili?"
<BR>&nbsp;&nbsp;&nbsp;&nbsp;&nbsp;Zavrteo je glavom. "Ne, najiskrenije ti velim da nisam. Šef uvek poslednji sazna."
<BR>&nbsp;&nbsp;&nbsp;&nbsp;&nbsp;"Samo ako šef drži oči zatvorene. Sumnjam da će Hofmanovoj takve stvari promaći."
<BR>&nbsp;&nbsp;&nbsp;&nbsp;&nbsp;"U redu ako je tako, onda sam ja... ne znam. Nisam čedan ali sam možda pomalo naivan."
<BR>&nbsp;&nbsp;&nbsp;&nbsp;&nbsp;"Uopšte niste naivni", reče Ferlijeva pruživši ruku i dotakavši mu rame. "I ne brinite. I dalje ste šef."
</TD></TR></TABLE>
<P class="next">
<A HREF=p40.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
