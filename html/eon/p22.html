<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>21.
<P>&nbsp;&nbsp;&nbsp;&nbsp;&nbsp;Unutar utrobe teške teretne letelice lansirane sa površine okeana, pukovnik Pavel Mirski, komandant bataljona osluškivao je tehničare Orbitalne stražarske stanice broj tri, koji su punili gorivom tankove smeštene ispod i oko prenatrpanog odeljka na pramcu, pripremajući ih za sledeću fazu putovanja.
<BR>&nbsp;&nbsp;&nbsp;&nbsp;&nbsp;Mirski je naučio da uživa u bestežinskom stanju; podsećalo ga je na padobranstvo. Proveo je toliko vremena padajući iz aviona (i lebdeći u trupovima padajućih aviona) u Mongoliji i blizu Tiaratama - iskusivši uz to prave stvari za vreme svoje obuke u orbiti - da mu je bestežinsko stanje izgledalo sasvim normalno.
<BR>&nbsp;&nbsp;&nbsp;&nbsp;&nbsp;To se nije moglo reći za većinu njegovih ljudi. Najmanje trećina među njima bila je u agoniji teške svemirske bolesti. Tri tesna, sparna odeljka, poređana jedan povrh drugog duž središnje ose glomaznog transportera, nisu pružala nikakvu udobnost. Narandžaste pregrade i tamnozelene debele podloge, koje su oblagale najveći deo površine, nisu mnogo doprinosile osećanju sigurnosti.
<BR>&nbsp;&nbsp;&nbsp;&nbsp;&nbsp;Odred je već proveo dvadeset sati u ovom zatočeništvu. Za to vreme bili su podvrgnuti stresu uzletanja, a sada i bestežinskog stanja. Ispostavilo se da je lekovima za svemirsku bolest poodavno istekao rok - bile su to farmaceutske starine u plastičnim bocama.
<BR>&nbsp;&nbsp;&nbsp;&nbsp;&nbsp;Mirski je te stvari odavno preturio preko glave i sada je nastojao da, koliko je god moguće, svojim ljudima olakša položaj.
<BR>&nbsp;&nbsp;&nbsp;&nbsp;&nbsp;"Šta sada misliš o istoriji, a, Viktore?" upita on svog zamenika, majora Viktora Garabedijana.
<BR>&nbsp;&nbsp;&nbsp;&nbsp;&nbsp;"Jebeš istoriju", odgovori Garabedijan mlitavo odmahnuvši rukom. "Upucaj me odmah, pa da svršimo sa ovim."
<BR>&nbsp;&nbsp;&nbsp;&nbsp;&nbsp;"Dobro ćeš se osećati."
<BR>&nbsp;&nbsp;&nbsp;&nbsp;&nbsp;"Jebeš zdravlje."
<BR>&nbsp;&nbsp;&nbsp;&nbsp;&nbsp;"Popij malo vode. Da, i jebi i nju ako hoćeš."
<BR>&nbsp;&nbsp;&nbsp;&nbsp;&nbsp;Visili su u svojim kaiševima u prednjem odeljku, okruženi mirisima bolesti i napetosti; do njih su dopirali zvuci ljudi koji su ležali sputani remenjem i trudili se da budu tihi. Neki su jeli iz kesa sa sledovanjem hrane i tuba, ali većina nije mogla ništa da okusi.
<BR>&nbsp;&nbsp;&nbsp;&nbsp;&nbsp;Kada su bili lansirani s površine Indijskog okeana, sa mesta odmah iznad južnog rta grebena Karpenter, iskoristili su prolaz predviđen za popunjavanje zaliha jedne stražarske orbitalne platforme u blizini Zemlje. Bili su u četvrtom od sedam transportera, od kojih je jedan lansiran sa Meseca. Svih sedam brodova nosilo je šifrovane nazive Zil, Čajka, Žiguli, Volga, Rols-Rojs, Ševi i Kadilak. Tri transportera, uključujući i njihovu Volgu, prevozila su generale sa šifrovanim imenima Zev, Lev i Nev po popularnoj igračkoj komedijantskoj grupi. Šest brodova prevozilo je dve stotime ljudi, lakše naoružanje a kontingent zaliha koji im je bio potreban ukoliko uspešno završe prvi deo svoje misije. Sedmi, Žiguli - prevozio je tešku artiljeriju, dodatne zalihe i pedeset tehničara.
<BR>&nbsp;&nbsp;&nbsp;&nbsp;&nbsp;Ako ne uspeju, nove zalihe im neće biti potrebne. Ako, pak uspeju, biće u stanju da žive godinama bez potpore sa Zemlje ili Meseca. Tako su barem tvrdili stručnjaci za taktičke operacije, na temelju podataka svoje obaveštajne službe. Mirski je razmišljao o pojedinostima koje nisu bile uključene u njemu predočene informacije. Planirani metod ulaska beše dovoljno logičan; postojao je samo jedan način da se uđe i jedan da se izađe - oba ista. Transporteri su bili maskirani, prema opštem uverenju teško uočljivi - velike tamne naduvane kupe na čijim vrhovima su počivala tri mehura koja su sadržavala pilotske kabine i oružje. Prednje površine letelice behu oklopljene ispod ploča za neutralisanje zagrevanja. Ovaj oklop bio je prekriven refleksivnim antilaserskim štitovima. Koliko će im to pomoći kada uđu u same čeljusti one zveri - glasilo je pitanje o kome je bilo najbolje ne razmišijati.
<BR>&nbsp;&nbsp;&nbsp;&nbsp;&nbsp;Sklopio je oči odmotavajući u svesti tok planirane akcije po eventualnom ulasku. Svaki od njih nosio je u plastičnoj kesi lako svemirsko odelo; masivne šlemove za koje su na jednoj strani bili prikačeni uvijeni i prepleteni konektori; na leđima ranac sa zalihom kiseonika i baterijskim punjenjem za dva sata; a u jednoj drugoj vreći padobran i smotan aerodinamični štit. Svaki je, takođe, posedovao malu potisnu raketu na parni pogon. Ove rakete imale su tri mlaznice, široke svega nekoliko centimetara, koje su se - pričvršćene za dno ranca - radijalno pružale napolje.
<BR>&nbsp;&nbsp;&nbsp;&nbsp;&nbsp;Kontrolisane su dugmetima postavljenim na savitljiv gajtan koji je bio svezan u omču i smešten u džep odmah ispod rukavica. Mlaznice u svojim plastičnim pakovanjima bile su svijene unutra, a prilikom aktiviranja gorivo bi gotovo neprimetno prskalo unaokolo.
<BR>&nbsp;&nbsp;&nbsp;&nbsp;&nbsp;Ovako opremljeni, s laserskim puškama i Kalašnjikovim AKV-297, oružjem za ispravljanje kuršuma u vakuumu (obična mašinka s većim magacinima i sklopljenim kundacima preinačenim tako da se ne zaglavljuje u bezvazdušnim uslovima) bili su predodređeni da povrate čast i istorijsko mesto Sovjetskog Saveza i njihovih saveznika. Razume se da takve ideje nisu bile uključene u poslednje poruke koje su dobili - nijedan vođa nikada ne bi priznao da su čast i mesto u istoriji bili izgubljeni.
<BR>&nbsp;&nbsp;&nbsp;&nbsp;&nbsp;Mirski je, međutim, bio praktičan čovek.
<BR>&nbsp;&nbsp;&nbsp;&nbsp;&nbsp;Jedan čovek u polumraku počeo je da povraća. Možda će kroz dan-dva oguglati na ovo. Barem su im tako rekli medicinski stručnjaci; nema ničeg goreg od prvih nekoliko dana na vojnom brodu. Rusi su proveli dovoljno vremena u svemiru, te se moglo verovati da se ono što njihovi stručnjaci kažu temelji na činjenicama.
<BR>&nbsp;&nbsp;&nbsp;&nbsp;&nbsp;Zategao je kaiševe. Kada kucne čas, oni će se pretvoriti u padobranske remenove. Svi će biti povezani sa šinom za izbacivanje i jedan po jedan potisnuti izvan broda. Od tog trenutka pa nadalje svi će biti slobodni strelci, sve dok se ne okupe na Krompiru-Kamenu.
<BR>&nbsp;&nbsp;&nbsp;&nbsp;&nbsp;Mirski je dumao o odbrambenom sistemu otvora bušotine i o tome šta leži iza njega. Pojedinosti su bile besprekorno razrađene, do tančina, dok je u isti mah ukupna slika ostajala tek u obrisima; saopšten im je samo apsolutni minimum, nužan za izvršenje njihovog zadatka.
<BR>&nbsp;&nbsp;&nbsp;&nbsp;&nbsp;Do sada nijedan predmet u orbiti nije bio napadnut živom silom.
<BR>&nbsp;&nbsp;&nbsp;&nbsp;&nbsp;Nije bilo nikakvog načina da se sagleda ili makar nasluti sve ono što je moglo da krene naopako.
<BR>&nbsp;&nbsp;&nbsp;&nbsp;&nbsp;To ne znači da je ijedan vojnik očekivao da će preživeti bitku. U Velikom ratu njegovi dedovi poginuli su kod reke Bag, kada su je Hitlerove snage prešle prvi put, a nije se, dabome, mogao zaboraviti ni Kijev...
<BR>&nbsp;&nbsp;&nbsp;&nbsp;&nbsp;Rusi su umeli da umiru.
</TD></TR></TABLE>
<P class="next">
<A HREF=p23.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
