<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>23.
<P>&nbsp;&nbsp;&nbsp;&nbsp;&nbsp;Pukovnik Mirski uhvatio je ivicu otvora koji je vodio u pilotsku kabinu broda. Otvor bušotine nije bio neposredno vidljiv; laserski štit i oklopljena spoljašnja ljuska prekrivali su prednje prozore. Nije mogao da razume komande ispred dvaju pilota; bile su sazdane od zbrke neodređenih linija, krugova koji su se vrteli, stvari, sličnih uskršnjim jajima, što su se kotrljale i preplitale u mrežastom obrascu. "Neka vaši ljudi budu spremni", reče zapovednik broda, bacivši pogled preko ramena. "Recite im da se drže zidova otvora, sve do ulaza u prvu komoru. Postavili su zasedu sa vojnicima naoružanim laserima. Ujedaju kao pčele."
<BR>&nbsp;&nbsp;&nbsp;&nbsp;&nbsp;Činilo se kao da neke teške pesnice dobuju po spoljašnjoj ljusci, izvodeći brzo tetoviranje. Alarm je zamukao. "Nevaljali momci; ono je bio 'gutling' top, oglasi se kopilot. Probijen je laseski štit. Majušna breša na spoljašnjoj ljusci."
<BR>&nbsp;&nbsp;&nbsp;&nbsp;&nbsp;Mirski se povukao i zatvorio otvor za sobom, dok mu je ona zapovednikova opaska o pčelama neprekidno odjekivala u glavi. Mirski je jednom radio na uzgajanju pčela na gradskom posedu u Lenjingradu, u okviru jednog studentskog projekta. Napadamo košnicu, pomisli on. Prirodno je da pokušavaju da nas izujedaju.
<BR>&nbsp;&nbsp;&nbsp;&nbsp;&nbsp;Zaplovio je kroz prvi odeljak, dograbivši usput svoj šlem i izdavši kratka naređenja. Narednici - predvodnici vodova u trećem i četvrtom odeljku - provukoše se kroz otvore da dovedu svoje ljude u stanje borbene gotovosti. Još nekoliko časaka i predstava će početi.
<BR>&nbsp;&nbsp;&nbsp;&nbsp;&nbsp;"Zbog čega si tako sumoran, Aleksej?" upitao je jednog vojnika koji je proveravao svoj šlem. "Drugovi, da li vam je oružje napunjeno?"
<BR>&nbsp;&nbsp;&nbsp;&nbsp;&nbsp;Izvadili su puške iz soški i proverili sjajne indikatore.
<BR>&nbsp;&nbsp;&nbsp;&nbsp;&nbsp;"Postroj se", reče Mirski. Čuo je kako u drugom i trećem odeljku prašte naređenja. Zapovednik prvog voda smeštenog u prvom odeljku, major Konstantin Ulopov, već je imao šlem na glavi: upravo je kontrolisao svoj ručni top pričvršćujući ga za veze i zaptivače odela. Kada završi s tim, pomoći će Mirskom da se kompletno opremi.
<BR>&nbsp;&nbsp;&nbsp;&nbsp;&nbsp;Niko od njih nije bio naročito zaštićen od pogodaka laserom ili projektilima. U ovakvoj vrsti okršaja, jedan AKV ili čak pištolj, podešen za delovanje u vakuumu ali sa standardnom municijom - bio je jednako efikasan kao i laser namenjen uništavanju žive sile.
<BR>&nbsp;&nbsp;&nbsp;&nbsp;&nbsp;Mirski priđe jednoj grupi koja je okružavala 'Zeva', general-majora Sosnickog. "Naš bataljon je spreman, druže generale", podneo je izveštaj.
<BR>&nbsp;&nbsp;&nbsp;&nbsp;&nbsp;Sosnickovu pratnju sačinjavala su tri oficira - pored zampolita, majora Belozerckog koji je stajao po strani - koji su proveravali generalovo odelo vrteći se oko njega kao pilići oko kvočke. Sosnicki podiže ruku u rukavici iznad čitave te fertutme i pruži je Mirskom. Mirski je čvrsto stisnu. "Maršal će biti ponosan na vas i na vaše ljude", reče Sosnicki. "Danas - ili večeras ili nije važno kada - očekuje nas slava."
<BR>&nbsp;&nbsp;&nbsp;&nbsp;&nbsp;"Da, druže generale", reče Mirski. Iako se njegovo mišljenje o zapovedničkoj strukturi graničilo sa cinizmom, Sosnicki je imao moć da u njemu izazove jaka osećanja.
<BR>&nbsp;&nbsp;&nbsp;&nbsp;&nbsp;"Naplatićemo im dug za Kijev, nije li tako druže?"
<BR>&nbsp;&nbsp;&nbsp;&nbsp;&nbsp;"Hoćemo, druže generale."
<BR>&nbsp;&nbsp;&nbsp;&nbsp;&nbsp;Bacio je pogled na Beloreckog. U izrazu lica političkog komesara nazirala se mešavina uznesenosti i panike. Oči mu behu raširene a gornja usna ovlažena.
<BR>&nbsp;&nbsp;&nbsp;&nbsp;&nbsp;Mirski obrisa gornju usnu. Mokra. Celo lice mu s okupalo u znoju. Odvojio se od ove grupe i vratio se na svoj položaj.
<BR>&nbsp;&nbsp;&nbsp;&nbsp;&nbsp;Upališe se svetla nanizana pored tri kružna izlazna otvora i letelica poče čudno da se drmusa, što je imalo za cilj da vojnici koji iskaču ne budu laka meta za strelce u zasedi. Ovo je, takođe, trebalo da ih, poput pleve, raseje po unutrašnjosti otvora bušotine; zamisao je bila da partneri dohvate jedan drugog za remenje i iskoče, da bi ostali zajedno sve dok ne utvrde svoj orijentir.
<BR>&nbsp;&nbsp;&nbsp;&nbsp;&nbsp;Nisu smeli nasumično da pucaju; veći su bili izgledi da pogode jedan drugog nego neprijatelja. Otvaranje vatre bilo im je dopušteno samo u neposrednom okršaju sa jasno vidljivim protivnicima, ali čak ni tada nije trebalo traćiti vreme ako se sukob ikako mogao izbeći.
<BR>&nbsp;&nbsp;&nbsp;&nbsp;&nbsp;Sada su svi bili u punoj opremi i postrojeni. Vazdušna komora koja je okružavala izlazni otvor broj tri bila je rasklopljena i smeštena pored pregrade.
<BR>&nbsp;&nbsp;&nbsp;&nbsp;&nbsp;Pumpe počeše da evakuišu odeljke uz grleno brundanje i pad-pad, visokog tona. Otvori koji su spajali odeljke zatvoriše se. Svetla su bila ugašena. Jedina stvar koju su u ovom času vojnici Mirskog mogli da vide bila su nanizana svetla iznad izlaznih otvora i svetlucanje konopca povodnika.
<BR>&nbsp;&nbsp;&nbsp;&nbsp;&nbsp;"Proverite radio i lokatore", reče on. Svaki vojnik izvršio je kratak pregled svojih komunikacionih instrumenata i nadasve važnih farova-lokatora.
<BR>&nbsp;&nbsp;&nbsp;&nbsp;&nbsp;Nanizana svetla palila su se svakih pola sekunde. Svako je proverio da li je povezan sa šinom koja će ih voditi i potezati kroz odeljke sve dok ne dospeju do izlaznog otvora.
<BR>&nbsp;&nbsp;&nbsp;&nbsp;&nbsp;Još deset sekundi do otvaranja izlaza. Ovakvo hotimično kretanje broda - s trzanjem, posrtanjem i valjanjem kao posledica neravnomernog rada njegovih manevarskih motora - počelo je da utiče čak i na Mirskog.
<BR>&nbsp;&nbsp;&nbsp;&nbsp;&nbsp;Više nije mogao da čuje pumpe. Bili su u vakuumu.
<BR>&nbsp;&nbsp;&nbsp;&nbsp;&nbsp;Izlaz se naglo otvorio i njihovi redovi počeše da se rasejavaju po tami i tišini.
<BR>&nbsp;&nbsp;&nbsp;&nbsp;&nbsp;Dva odreda određena za prvu komoru - ukupno dvadeset ljudi - iskočiše u prvom redu.
<BR>&nbsp;&nbsp;&nbsp;&nbsp;&nbsp;Mirski je bio treći u svom redu. Ulopov je išao napred, a Mirski ga je držao za kaiš pričvršćen uz butinu. Mirskog je, pak, držao Žadov, kome je onaj ručni top bio privezan uz bok. Ova trojka dograbila je ivicu izlaza i skladno se odbacila, onako kao što su dugo uvežbavali, leteći iz broda poput uigranog tima padobranaca, nalik na malu zvezdu sa šest krakova-nogu u neizmernoj tmini.
<BR>&nbsp;&nbsp;&nbsp;&nbsp;&nbsp;Oči su mu se brzo privikle i on uključi lokator. U jednom trenu pomislio je da je sve izgubljeno. Nije mogao da čuje ni šum od signala. A onda je doprlo postojano šaf-šaf-šaf visoke frekvencije iz jednog radio-fara koji je postavio nepoznati sunarodnik - možda već mrtav, ubijen od strane Amerikanaca - u bušotini koja je vodila u drugu komoru.
<BR>&nbsp;&nbsp;&nbsp;&nbsp;&nbsp;Mogao je, takođe, da razazna sićušnu tačku svetlosti koja je označavala ulaz u prvu komoru.
<BR>&nbsp;&nbsp;&nbsp;&nbsp;&nbsp;Materijal je leteo oko njih. Udarajući, vitlajući. Veliki komadi metala u snopu njegovog fara, delovi istrgnutih pregrada i namreškane čelične ploče... brod!
<BR>&nbsp;&nbsp;&nbsp;&nbsp;&nbsp;Zapletena u nešto nevidljivo, olupina jednog transportera žestoko je podrhtavala, kao muva uhvaćena u paukovu mrežu, okružena plutajućim telima uglavnom bez šlemova. Komadi, udovi i trupla, proletali su mimo njih. Sve ih je okružio jedan zaslepljujući nimbus. Moćni reflektori šarali su oko brodova i iz njih izbljuvanih vojnika, što živih, što mrtvih. Žadov otpusti Mirskijev kaiš i Mirski nagonski posegnu za oružjem ovog čoveka, ali umesto toga uhvati njegovu ruku. Odelo mu se izmigolji pod rukom, a telo se žestoko uvrte, umalo ne otrgavši Mirskog od Ulopova. Žadovljevo odelo se probušilo i gas koji je izlazio uskovitlao ga je kao oslobođeni balon. Mirski se protegnu koliko je mogao i dograbi top. Dodao ga je Ulopovu.
<BR>&nbsp;&nbsp;&nbsp;&nbsp;&nbsp;(Jasno kao na javi - jasnije u tom trenutku stajao je na travnatom polju i razmišljao o ovoj noćnoj mori. Sakupio je padobran u žutoj travi i zavrteo glavom podsmevajući se vlastitoj uobrazilji.)
<BR>&nbsp;&nbsp;&nbsp;&nbsp;&nbsp;Vojnici ispuniše otvor bušotine - na stotine njih. Svuda unaokolo mogao je nagonski da oseti nevidlive laserske igle i projektile koji su tragali, probadali, trebili.
<BR>&nbsp;&nbsp;&nbsp;&nbsp;&nbsp;Mirski povuče Ulopova k sebi i zaokruži okolo farom na šlemu, tražeći zid koji je trebalo da bude blizu. Ni traga od njega. Žadovljeva pogibija ih je, naravno, skrenula sa pravca kretanja.
<BR>&nbsp;&nbsp;&nbsp;&nbsp;&nbsp;"Upotrebi svoje raketno punjenje", reče on majoru. "Sada ćemo se razići."
<BR>&nbsp;&nbsp;&nbsp;&nbsp;&nbsp;"Spššrokleti krompir", procedi major suvo. Mikrofon koji se aktivirao glasom odsecao je prvi glas svake rečenice. "Svššrelije je nego na peći. Svrššora da je prepečen. Svrššrećno, Pukovniče!"
<BR>&nbsp;&nbsp;&nbsp;&nbsp;&nbsp;Mirski je pustio kaiševe i aktivirao svoj potisni mlazni pogon. Savio je napolje, dalje od zamršene olupine i groznih telesa. Isključio je potisni pogon i uključio ekran u svom šlemu. Radio-far i njegov položaj u odnosu na far pojaviše se Mirskom pred očima, na maloj svetlećoj pozornici. Ispravio je kurs pomoću još jednog patiska, kao što je činilo stotine njegovih sadruga - koliko stotina, to više nije umeo da kaže.
<BR>&nbsp;&nbsp;&nbsp;&nbsp;&nbsp;Odjednom se setio broja onog ulovljenog transportera, koji je sada bio daleko iza njega. To je bio brod sa meseca pun onih koji su bili sveže i potpuno obučeni za borbu u uslovima niske gravitacije. Najbolje što su imali.
<BR>&nbsp;&nbsp;&nbsp;&nbsp;&nbsp;Sasvim sam, sa signalom i potisnikom, Mirski je, ne razmišljajući u ovom času koliko se ljudi nalazilo ispred a koliko iza njega, poleteo niz otvor bušotine do sićušnog kruga svetlosti.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;"Provalili su unutra", reče Kiršner lupivši bridom šake po naslonu stolice. "U otvoru bušotine nema ničeg drugog do leševa i olupina. Provukla su se tri broda; mora da smo onesposobili ostale. Ipak, niko neće pobeći. Ne mogu nikuda odavde."
<BR>&nbsp;&nbsp;&nbsp;&nbsp;&nbsp;"Piloti će sačekati dok se ne prebacimo", rekao je zabrinuto Gerhard preko komunikacione veze. On je u tom času nadgledao evakuaciju civilnih timova u četvrtu komoru.
<BR>&nbsp;&nbsp;&nbsp;&nbsp;&nbsp;"Čini se kao da nisi najbolje raspoložen, Olivere", reče Kiršner. "Sada je red na tebe."
<BR>&nbsp;&nbsp;&nbsp;&nbsp;&nbsp;"Primamo emitovanje iz Persijskog zaliva", reče Piknijeva.
<BR>&nbsp;&nbsp;&nbsp;&nbsp;&nbsp;"Možemo da ga pročistimo. Kapetane, da li biste želeli da oslušnete malo?"
<BR>&nbsp;&nbsp;&nbsp;&nbsp;&nbsp;"Hajde da ih čujemo", reče Kiršner.
<BR>&nbsp;&nbsp;&nbsp;&nbsp;&nbsp;Jedan muški glas koji je nakon obrade signala zvučao gotovo mehanički saopštavao je: "Jedan K što je Ubij Sedam, Jedan K što je Ubij Sedam, odbio je krug dima; ponavljamo, odbio je krug dima. Vampiri, četrnaest na broju, u radijusu od pedeset klikova, izvor mala platforma Turgenjev. Ponavljamo, četrnaest vampira. Šest oboreno. Započinje drugo čišćenje. Krugovi dima, idu naviše sa direktnim prženjem, devet oboreno, naviše sa isukanim noževima, jedanaest oboreno. Tri vampira, dvadeset klikova. Sveštenici izbačeni. Sveštenici i vampiri u bici. Aktiviranje posade salamandera. Lansirana morska zvezda. Morski zmaj promenjen. Dva vampira, šest klikova. Započinje treće čišćenje. Sada se penuša. Izbačene kratke oči, sečiva izbačena. Čuvari izbačeni, noževi prema unutra." Pauza.
<BR>&nbsp;&nbsp;&nbsp;&nbsp;&nbsp;"Dva vampira, tri klika." Još jedna pauza a onda u blažem tonu. "Zbogom Širli."
<BR>&nbsp;&nbsp;&nbsp;&nbsp;&nbsp;"To je krstarica Dom", reče tiho Kiršner trljajući rukama oči. "Propala je."
<BR>&nbsp;&nbsp;&nbsp;&nbsp;&nbsp;"Imamo još jedno emitovanje", reče Piknijeva. "S Obale Omana."
<BR>&nbsp;&nbsp;&nbsp;&nbsp;&nbsp;"Da čujemo", reče Kiršner pogledavši Lenijera.
<BR>&nbsp;&nbsp;&nbsp;&nbsp;&nbsp;"...CVN, devedeset šest, grupa Dlakava lopta", započeo je signal, "drugo lansiranje Pera broj dva; ponavljamo, Pera broj dva, započinje Buva, ponavljamo, Buva. Specijalna nuklearna bomba četvrte klase, poštanska uprava će obavestiti."
<BR>&nbsp;&nbsp;&nbsp;&nbsp;&nbsp;"Nosač aviona Flečer šalje jednu stratešku letelicu na borbeni let priobalnog srednjeg dometa", tumačio je Kiršner.
<BR>&nbsp;&nbsp;&nbsp;&nbsp;&nbsp;"CVN osamdeset pet, kod Zoro Doktar Beti. Poštanska uprava nije dala dozvolu. Kandže će izgrebati Buve. Morski zmaj izmenjen. Spori zid podignut, a Tursko pero oboreno. Ponavljam, spori zid podignut i..."
<BR>&nbsp;&nbsp;&nbsp;&nbsp;&nbsp;"Grupa Dlakava lopta, Predvodnik, Mladoženja i Alfa Delta Viktor... Kum, Sobarica, lansiranje odloženo..."
<BR>&nbsp;&nbsp;&nbsp;&nbsp;&nbsp;"CVN devedeset šest, brojim trideset osam vampira, izvor duboko, plava platforma klase Turgenjev, radijus deset klikova, noževi gore, kratke oči. Morski zmaj izmenjen. Sveštenici i vampiri u sukobu dva anđela, Isuse Hriste..." Ovo poslednje očito je bio uzvik koji se oteo, a nipošto šifra. "...nalaze se na dva klika..."
<BR>&nbsp;&nbsp;&nbsp;&nbsp;&nbsp;Kiršner se žacnuo kada je poruka prekinuta. "Trebalo bi da sam tamo", reče on. "Tačno nasred roštilja."
<BR>&nbsp;&nbsp;&nbsp;&nbsp;&nbsp;"Koliko je LOT-a uzletelo sa stanice broj šesnaest?" upita Lenijer.
<BR>&nbsp;&nbsp;&nbsp;&nbsp;&nbsp;"Ne računajući LOT 45, pet. Tri su se uputila ovamo. Dva na Mesec."
<BR>&nbsp;&nbsp;&nbsp;&nbsp;&nbsp;"Upozorite ta tri da smo izloženi napadu i da nećemo biti u stanju da ih primimo. Predložite im da skrenu ka Mesecu."
<BR>&nbsp;&nbsp;&nbsp;&nbsp;&nbsp;"Ako im je to uopšte izvodljivo", reče Piknijeva.
<BR>&nbsp;&nbsp;&nbsp;&nbsp;&nbsp;Evakuacija platformi u niskim orbitama oko Zemlje i drugih stanica već je bila u toku. Rat se sada proširio. Nisu samo velike odbrambene platforme bile mete napada, već i istraživačke i industrijske stanice.
<BR>&nbsp;&nbsp;&nbsp;&nbsp;&nbsp;"Neke diverzije", reče Piknijeva gorkim glasom. "Čini se da stvari izmiču kontroli."
<BR>&nbsp;&nbsp;&nbsp;&nbsp;&nbsp;"Dabome da izmiču", oglasio se Gerhard preko komunikacione veze. "Samo bi nekakav idiot ili neki krajnje beznadežan slučaj mogao da pomisli da to može drugačije da se odvija. Geri, učinio si tamo sve što si mogao. Potreban si mi u prvoj komori kroz nekoliko minuta. Ja iz ovih stopa krećem nazad."
</TD></TR></TABLE>
<P class="next">
<A HREF=p25.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
