<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>26.
<P>&nbsp;&nbsp;&nbsp;&nbsp;&nbsp;Gerhard i Lenijer stajali su u blizini nekoliko vodova vojnika koji su čuvali nulti lift. Gerhard podiže durbin. "Male mrlje", reče on. "Komarci. Većina njih se spušta u ovu komoru. Ali izgleda da dobar broj prelazi." Dodao je durbin Lenijeru.
<BR>&nbsp;&nbsp;&nbsp;&nbsp;&nbsp;"U drugu komoru." Studen vetar koji se spuštao niz poklopac poigravao se Lenijerovom kosom. Lenijer je sledio putanju dve takve mrlje prateći njihov trag u odnosu na osu. Spustio je dogled da bi osmotrio odbrambene snage oko kompleksa dva naučna tima.
<BR>&nbsp;&nbsp;&nbsp;&nbsp;&nbsp;"Da. Očekuju od nas da ovde držimo jače snage, što je tačno."
<BR>&nbsp;&nbsp;&nbsp;&nbsp;&nbsp;Ponovo je podigao durbin i ugledao šire bele tačke pod mnogo nižim uglom u blizini južnog poklopca. "Padobranci", reče Lenijer. "Neki su već ušli u atmosferu."
<BR>&nbsp;&nbsp;&nbsp;&nbsp;&nbsp;"Isuse, kakav napor", reče Gerhard zadivljeno.
<BR>&nbsp;&nbsp;&nbsp;&nbsp;&nbsp;Uključio je svoj radio. "Južni nulti tuneli, neprijatelj se kreće u vašem pravcu. Otvor bušotine, budite pripravni."
<BR>&nbsp;&nbsp;&nbsp;&nbsp;&nbsp;Lenijer nije uspevao da se koncentriše. Neprestano je razmišljao o ovoj diverziji; da li su zapalili svet samo da bi ovde ostvarili prednost? Nadajuci se da su u stanju da pregovorima kontrolišu rezultate, ograničavajući gubitke u razmerama koje je donela Mala smrt? Iznenada mu je pripala muka od hiljada veštačkih načina ponašanja kojima su pribegavali predstavnici vlada, vojna lica, patrioti, izdajnici, borci i...
<BR>&nbsp;&nbsp;&nbsp;&nbsp;&nbsp;Imao je potrebu da negde šmugne i prepusti se snu.
<BR>&nbsp;&nbsp;&nbsp;&nbsp;&nbsp;Nije mogao da istisne iz svesti sliku Hofmanove u njenoj limuzini na putu za Vandenberg. Nadala se da će izbeći ovu ludost, napustiti umiruću letelicu i izbaviti se - da bi došla ovamo odakle se ta ludost raširila. U svakom slučaju to joj nije pošlo za rukom; sve se završilo u sudaru sa eksplozijom iznad Vandenberga.
<BR>&nbsp;&nbsp;&nbsp;&nbsp;&nbsp;"Da li oni znaju?" upita on.
<BR>&nbsp;&nbsp;&nbsp;&nbsp;&nbsp;"Znaju šta?" reče Gerhard.
<BR>&nbsp;&nbsp;&nbsp;&nbsp;&nbsp;"Da li Rusi znaju da je Smrt došla?"
<BR>&nbsp;&nbsp;&nbsp;&nbsp;&nbsp;Gerhard koji nikada nije bio u biblioteci i nije bio upućen ni u jedno od upozorenja koja je Lenijer znao, namršteno ga pogleda. "Šta to pitaš, Geri?"
<BR>&nbsp;&nbsp;&nbsp;&nbsp;&nbsp;Lenijer pokaza naviše. "Spremaju se da se sukobe s nama, ali da li znaju da nijedna strana više nema vrhovne komandante?"
<BR>&nbsp;&nbsp;&nbsp;&nbsp;&nbsp;"Nekakvo rukovodstvo će preživeti", reče Gerhard.
<BR>&nbsp;&nbsp;&nbsp;&nbsp;&nbsp;"Olivere, da li je to važno?"
<BR>&nbsp;&nbsp;&nbsp;&nbsp;&nbsp;"Prokleto si u pravu da je važno!" povika Gerhard na njega tako da mu je pljuvačka orosila bradu. Obrisao ju je rukavom svog ogrtača, zatresavši glavom i okrenuvši je na drugu stranu. Lice mu je bilo kao paprika. "Nemoj sada da kloneš duhom, Geri. Potreban nam je svaki čovek."
<BR>&nbsp;&nbsp;&nbsp;&nbsp;&nbsp;"Boriću se", reče Lenijer.
<BR>&nbsp;&nbsp;&nbsp;&nbsp;&nbsp;"Neće ti biti prvi put, je li tako?" upita Gerhard napetim i hrapavim glasom.
<BR>&nbsp;&nbsp;&nbsp;&nbsp;&nbsp;"Na tlu, da." Načini ponašanja. Nema predaha, nema kraja, pa čak ni posle sudnjeg dana. "Gde je moje oružje?"
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Uspeli su da se probiju kroz otvor bušotine druge komore uprkos sporadičnoj paljbi koju su na njih odatle osipali. Bilo je novih žrtava ali ne mnogo...
<BR>&nbsp;&nbsp;&nbsp;&nbsp;&nbsp;Da li će ikada prestati da pada?
<BR>&nbsp;&nbsp;&nbsp;&nbsp;&nbsp;Mirski se obrnuo u letu da bi osmotrio grad...
<BR>&nbsp;&nbsp;&nbsp;&nbsp;&nbsp;Nikada nije video jedan takav grad!
<BR>&nbsp;&nbsp;&nbsp;&nbsp;&nbsp;...dok su ga mlaznjaci potiskivali stotinu metara od otvora bušotine, zatim dve stotine, pa tri stotine. Uočio je orijentir koji je tražio - nulti most koji je prelazio preko reke što je tekla po spoljašnjem krugu komore - i potisnuo se dalje od Krompirove ose, prema bledunjavom sjaju cevi sa plazmom.
<BR>&nbsp;&nbsp;&nbsp;&nbsp;&nbsp;Ostali vojnici već su pali kroz atmosfersku barijeru u okrilje cevi sa plazmom. Njihov obaveštajac uveravao ih je da je ovaj prolaz bezbedan ukoliko ne zakasne previše - ali Mirski je verovao jedino svom iskustvu i nagonu za opstankom. Nije mogao videti jesu li njegovi sadruzi živi ili mrtvi - kada bi mu ušli u vidokrug bili su tako sićušni da nije uspevao da razazna pojedinosti. Bili su šaka jada - kako je nekoliko stotina vojnika moglo da uspostavi vlast na jednom predmetu velikom kao jedna republika?
<BR>&nbsp;&nbsp;&nbsp;&nbsp;&nbsp;Dok je padao, odmičući od ose, perspektiva se veoma sporo menjala.
<BR>&nbsp;&nbsp;&nbsp;&nbsp;&nbsp;Nije se nimalo čudio svojim sadašnjim sebičnim osećanjima kao ni činjenici da ga je ispunjavala ovolika mržnja. Mirski je proživljavao ova osećanja mnogo puta ranije za vreme obuke ili surovih provera izdržljivosti. Bila su to osećanja vojnika u bici, tvrda i gorka, pomešana sa strahom, ali uglavnom je preovladavala briga za sopstveni život.
<BR>&nbsp;&nbsp;&nbsp;&nbsp;&nbsp;Nije mogao manje od ovoga da mari za državu, Domovinu, revoluciju. Zbog toga, međutim, nije osećao nikakav stid.
<BR>&nbsp;&nbsp;&nbsp;&nbsp;&nbsp;Samo padanje. Kretao se spiralnom putanjom prema spoljašnjosti dok se veliki cilindar okretao oko njega. Održavao je korak s orijentirom koristeći svoje mlaznjake. Tišina, niotkud čak ni zvuka vetra. Pripremio je vazdušne sanke odmotavši i prikopčavši njihove delove.
<BR>&nbsp;&nbsp;&nbsp;&nbsp;&nbsp;Tada je opazio da je za nekoliko stepeni skrenuo s pravca prema mostu. Ispravio je kurs jednim novim potiskom mlaznjaka. Ovde je bilo tako malo oseta da mu se činilo da može poludeti... pa ipak padao je tek jedan minut, veoma sporo...
<BR>&nbsp;&nbsp;&nbsp;&nbsp;&nbsp;Osetio je - možda samo u svesti - peckanje i odmah je znao da prolazi kroz cev sa plazmom. Ispod toga, ali svega nekoliko stotina metara niže, ležali su gornji slojevi atmosfere, iza te tampon-prepreke. Zauzeo je uporište iza sanki i pričvrstio ruke i noge za konkavnu unutrašnju površinu. Bez obzira na to pod kojim uglom zapara atmosferu, sanke će ga pomeriti u položaj sa najmanjim otporom. Padaće poput olovnog viska kroz gornje slojeve vazduha, dok ne začuje zvižduk od svog kretanja i tek tada će se osloboditi sanki i započeti slobodni pad, dugačak petnaest ili šesnaest kilometara; otvoriće padobran tek na dva ili tri kilometra od dna komore. Biće lakši dok pada; otpor neće uopšte biti jak.
<BR>&nbsp;&nbsp;&nbsp;&nbsp;&nbsp;Jedan drugi vojnik prišao je dovoljno blizu da je mogao da mu mahne - jedan koga nije prepoznao, sa oznakom šestog bataljona, iz Rols Rojsa. Mirski mu je odmahnuo i dao rukom znak da pripremi sanke. Vojnik ih je podigao iznad glave - smotane i zamršene od pogotka projektila - i slegnuo ramenima hitnuvši ih na stranu. Naređenje je bilo da se ne upotrebljava radio veza, ali ovaj vojnik upotrebi svoje rakete da bi se dovoljno približio kako bi mogao da čita sa usana.
<BR>&nbsp;&nbsp;&nbsp;&nbsp;&nbsp;"Mogu li da preživim bez ovoga?"
<BR>&nbsp;&nbsp;&nbsp;&nbsp;&nbsp;"Ne znam. Skupi se u loptu i okreni leđa prema udaru vazduha... ako možeš."
<BR>&nbsp;&nbsp;&nbsp;&nbsp;&nbsp;Ovo poslednje bilo je teško objasniti pokretima usana, stoga je Mirski pribegao pantomimi, smotao se što je bolje umeo iza štita, uzdižući kolena i obuhvatajući telo rukama.
<BR>&nbsp;&nbsp;&nbsp;&nbsp;&nbsp;Vojnik klimnu glavom i dade mu palcem i kažiprstom znak da je razumeo. Razdvojili su se - s tim što je vojnik sporije padao zbog prethodnog skretanja prema Mirskom. Mirski je posmatrao kako vojnik ponovo aktivira mlaznjake da bi se udaljio od površine poklopca prema kome je on leteo, a zatim se usredsredio na pripreme za ulazak u atmosferu.
<BR>&nbsp;&nbsp;&nbsp;&nbsp;&nbsp;Proverio je položaj u odnosu na most. Još jednom ga je ispravio aktiviranjem mlaznjaka. Sada je već mogao da oseti izvestan pritisak na sanke. Jednu vibraciju, slabašno gurkanje.
<BR>&nbsp;&nbsp;&nbsp;&nbsp;&nbsp;Načinio je još jedan mlazni potisak, a zatim je otkopčao i zbacio raketni ranac. Nije ga se ticalo gde će pasti sve dok je bilo sigurno da neće sleteti na njega.
<BR>&nbsp;&nbsp;&nbsp;&nbsp;&nbsp;U jednom trenu, za vreme priprema i u stanju bezmalo mahnitog iščekivanja, ponovo je bacio pogled na onaj grad zapitavši se o istinskoj tajni Krompira. Zašto su se borili za njega? Šta im je to moglo doneti?
<BR>&nbsp;&nbsp;&nbsp;&nbsp;&nbsp;Kako će Zapad reagovati suočen s krađom svog najvećeg blaga? Ili pokušajem (čuo je neke glasine o tome) da mu se otmu orbitalne platforme i špijunski sateliti?
<BR>&nbsp;&nbsp;&nbsp;&nbsp;&nbsp;Kako bi Rusija reagovala u sličnim okolnostima.
<BR>&nbsp;&nbsp;&nbsp;&nbsp;&nbsp;Uzdrhtao je.
<BR>&nbsp;&nbsp;&nbsp;&nbsp;&nbsp;Sanke su se zatresle i uskovitlale. Za trenutak mu je mrak pao na oči, a onda ga je osvestio jedan kostoloman udarac i zvižduk koji se izvijao u visokim tonovima.
<BR>&nbsp;&nbsp;&nbsp;&nbsp;&nbsp;Spuštanje.
<BR>&nbsp;&nbsp;&nbsp;&nbsp;&nbsp;Sanke su se još jednom brzo okrenule i žestoko zatresle ali su sada vršile samo jednu operaciju. Bio je pritisnut uz njihovu unutrašnju površinu, uvučenih laktova i skupljenih kolena. Nadao se da nije polomio nijednu kost. Bilo je žešće od udara prilikom skoka sa visine od tri metra na obuci. Osetio je miris krvi u ustima. Gotovo je progrizao obraz mogao je jezikom da premeće komadić otcepljenog tkiva. Zatvorio je oči ne bi li ublažio bol...
<BR>&nbsp;&nbsp;&nbsp;&nbsp;&nbsp;(I skupio je svoj padobran u travnatom polju zlatastih boja, osmehujući se jarkom suncu, tražeći pogledom svoje drugove, zaklanjajući rukom oči da bi video udaljene mrljice aviona-transportera...)
<BR>&nbsp;&nbsp;&nbsp;&nbsp;&nbsp;I padao je. Žurno se otkačio od sanki. Vazduh je hučao oko njega. Oslobođenim rukama dohvatio je remenje. Gurnuo je sanke iznad sebe i one se odvojiše od njegovih prstiju.
<BR>&nbsp;&nbsp;&nbsp;&nbsp;&nbsp;Uspeo je!
<BR>&nbsp;&nbsp;&nbsp;&nbsp;&nbsp;Od sada pa nadalje predstojao mu je jednostavan slobodan pad i padobranska rutina. Skupio je telo a zatim raširio ruke i noge, da bi se izravnao i stabilizovao. Most je i dalje bio samo jedna bela crta iznad plavo-crne reke. Da li je to stvarno bio pravi most - stvarno nulti most?
<BR>&nbsp;&nbsp;&nbsp;&nbsp;&nbsp;Da. Mogao je primetiti sićušnu mrlju stražarske kućice u njegovoj blizini i razaznati linije odbrambenih utvrđenja pojačane džakovima s peskom. Nije, dabome, mogao padati do te mere pogrešnom putanjom da bi prešao treći luk komore... Stremio je tačno k cilju, u stvari previše tačno. Moraće čak malo da skrene sa kursa.
<BR>&nbsp;&nbsp;&nbsp;&nbsp;&nbsp;Sada je vetar blago pevušio mimo njegovog šlema. Proverio je laser i kalašnjikov i na brzinu pregledao pojas opreme.
<BR>&nbsp;&nbsp;&nbsp;&nbsp;&nbsp;Vreme otvaranja padobrana moralo se odmeriti isključivo golim okom. Nije bilo nikakvog smisla odbrojavati od ose, budući da je svako padao različitom brzinom. Ispružio je palac koji prekri debljinu mosta.
<BR>&nbsp;&nbsp;&nbsp;&nbsp;&nbsp;Povukao je uže za otvaranje i padobran iskoči iz vreće i zaleprša, splasnu i ponovo se ustalasa širom se raskrilivši u obliku lepeze.
<BR>&nbsp;&nbsp;&nbsp;&nbsp;&nbsp;Mirski se trže, zanjiha i dohvati povodnice obema rukama, povlačeći jednu a potom drugu, izbacujući malo vazduha iz jedne strane padobrana da bi se kretao u jednom pravcu, a onda i iz druge.
<BR>&nbsp;&nbsp;&nbsp;&nbsp;&nbsp;S olakšanjem je video da će se prizemljiti na nekih pet kilometara od odredišta. Ako nisu imali daleko više ljudi no što im je rečeno - i automatske topove sa radarskim navođenjem u komori, čime, prema rečima njihovog obaveštajca, nisu raspolagali - verovatno ga neće oboriti.
<BR>&nbsp;&nbsp;&nbsp;&nbsp;&nbsp;Video je i ostale koji su se spuštali pored i iznad njega. Svega ih je nekoliko bilo ispod njega.
<BR>&nbsp;&nbsp;&nbsp;&nbsp;&nbsp;Mirski je pokušao da zadrži suze, ali nije uspeo.
</TD></TR></TABLE>
<P class="next">
<A HREF=p28.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
