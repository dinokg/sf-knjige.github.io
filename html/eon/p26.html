<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>25.
<P>&nbsp;&nbsp;&nbsp;&nbsp;&nbsp;Mirski je bio prestravljen. Potiskivan napred parnim mlaznicama koje su povremeno ostavljale trag u vidu razređenog oblaka vodonik-peroksida koji se brzo razilazio, sledio je putanju radio-fara. Na sve strane očekivalo ga je tlo; stomak mu je signalizirao da pada u svim pravcima. Napred se pružalo sivo-crno neizmerje. Oblaci su lebdeli u obliku svijenih omotnica iznad, ispod, iza i ispred njega. Nije mogao da zatvori oči. Morao je da održava ekran u šlemu usredotočen na signal fara.
<BR>&nbsp;&nbsp;&nbsp;&nbsp;&nbsp;Ugledao je nekolicinu svojih sadruga; mlazevi njihovih raketa podsećali su na tragove krila aviona koji ulazi i izlazi iz vlažnog vazduha. Koliko ih je ostalo: pitao se. Kakve će protivmere Amerikanci preduzeti?
<BR>&nbsp;&nbsp;&nbsp;&nbsp;&nbsp;Morao je proći kroz ovaj divlji užas, kroz ovo mesto bez vrha i dna i proleteti kroz otvor druge bušotine. Tek kada se nađe u drugoj komori, moći će da se spusti i razmota svoj vazdušni štit a zatim da sledi jednostavnu kartu koja će se pojaviti na ekranu u njegovom šlemu.
<BR>&nbsp;&nbsp;&nbsp;&nbsp;&nbsp;Strah mu se postepeno preobratio u veselost. Najduži skok koji je ikada izveo na Zemlji trajao je šest minuta, i bio lepši od vođenja ljubavi, lepši nego onog dana kada je dobio letačku dozvolu. Ovde je, međutim, postojano leteo, ubrzavajući sa svakim novim potiskom već deset, petnaest minuta.
<BR>&nbsp;&nbsp;&nbsp;&nbsp;&nbsp;Ako umre prilikom sletanja, neće mu biti žao upravo zbog toga. Uspeo je da vidi mesto gde je tle bilo nebo, gde je mogao da se obruši u bilo kom pravcu i stigne do tla. Bilo je vredno dati život za tako nešto. Vredelo je čak i naspram one noćne more u otvoru bušotine i plutanja, rastrgnutih tela njegovih sadruga, naduvenih i modrih lica u vakuumu, očiju iskolačenih i sablasno belih.
<BR>&nbsp;&nbsp;&nbsp;&nbsp;&nbsp;"Pssukovniče Mirski, jeste li to vi?"
<BR>&nbsp;&nbsp;&nbsp;&nbsp;&nbsp;"Da! Identifikuj se."
<BR>&nbsp;&nbsp;&nbsp;&nbsp;&nbsp;"Pshlopov. Video sam ostale iz našeg broda! Pšete kao anđeli, Pukovniče. PshCHKCHrvi vod se spustio, pogledajte pozadi PSCKHHukovniče."
<BR>&nbsp;&nbsp;&nbsp;&nbsp;&nbsp;Oprezno je savio vrat držeći oko na pravcu fara, a zatim je pogledao pozadi i ispod sebe. Mogao je videti sićušne bele tačke - padobrance - u plavičastoj magli iznad dna komore. Polako se okrenuo i ugledao još takvih prilika u jednom drugom kvadrantu. Spuštaju su se, kao što je bilo planirano, ka mestu sa koga su mogli da preuzmu kontrolu nad ulazima za liftove na južnom zidu prve komore. Preplavilo ga je osećanje ponosa. Ko bi drugi mogao uspešno da dogura ovako daleko? Istorija!
<BR>&nbsp;&nbsp;&nbsp;&nbsp;&nbsp;Mogao je da primeti jednu tamniju rupu u središtu zida ispred sebe. Nijedan od njih nije imao više od dva sata vazduha u rezervoarima svojih odela - koliko će još proteći dok ne dobije priliku da se i sam spusti?
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;U kompleksu četvrte komore Karolsonova je davala sve od sebe da organizuje članove naučnog tima. Većina članova tima bezbednosti bila je zaposlena na drugim mestima. Prepuštali su barake, kafeteriju i tlo evakuisanima.
<BR>&nbsp;&nbsp;&nbsp;&nbsp;&nbsp;Patricija je sedela u kafeteriji. Otupela, sa skorelim slinama ispod nosa, napola je slušala sporadične radio-signale koji su dopirali od zvučnika u kafeteriji. Ti signali sa satelita napajanog sa spoljašnje strane i dalje su bili upravljeni ka transponderima na ulazu u svaku komoru. Elektronsko brbljanje robota koji su se mirno žrtvovali u orbiti tragajući za orbitalnim predstražama i borbenim postajama ili prestajali sa emitovanjem ponovo ulazeći u atmosferu u lovu na još koji milion ljudskih bića, izvršavajući zastrašujuću politiku koja je sada jemčila jedino sve više i više smrti.
<BR>&nbsp;&nbsp;&nbsp;&nbsp;&nbsp;Izvan svake kontrole, pomisli Patricija.
<BR>&nbsp;&nbsp;&nbsp;&nbsp;&nbsp;Grč. Pokreti koje čine umirući ili grčevito trzanje leša. San Dijego, Long Bič. Los Anđeles, Santa Barbara. Grč.
<BR>&nbsp;&nbsp;&nbsp;&nbsp;&nbsp;Ferlijeva i Čangova plakale su zagrljene. Vu, zanemeo i neosetljiv, sedeo je na stolu poput komada nekog kipa. Rimskaja je stajao u uglu sa bocom viskija, gotovo sigurno prokrijumčarenog, ispijajući nekoliko gutljaja svakih par sekundi, sve dok se nije srušio.
<BR>&nbsp;&nbsp;&nbsp;&nbsp;&nbsp;Nekolicina bivših pripadnika oružanih snaga odbrane, vrativši se staroj zabavi, starim procenama i nagađanjima, hladno je izvodila analizu stanja: ko pobeduje; ko je još sposoban za borbu, koji će se sledeći utvrđeni oružani položaj otvoriti. "Podmornice ispod ledenih kapa?" "Ne - Obe strane će ih držati u rezervi za ono posle." "Koje posle?" "Ko još za to mari?" "Šta je sa onim kamionima - znaš onim taktičkim vozilima za dejstvo na tlu, koja prevrću tlo kada prođe prvi talasni udar." "Jebeš ti to sve."
<BR>&nbsp;&nbsp;&nbsp;&nbsp;&nbsp;Grč.
<BR>&nbsp;&nbsp;&nbsp;&nbsp;&nbsp;Sklopila je oči želeći da na taj način odagna sliku svoje kuće koja podleže iznenadnom udaru svetlosti i zračenja, postajući ugljenisana parodija zidova i krova.
<BR>&nbsp;&nbsp;&nbsp;&nbsp;&nbsp;A unutra, nedovoljno zaštićeni senkama kuće živi sprženi ali ne sasvim ugljenisani - da bi ih potom udarni talas pretvorio u fini pepeo...
<BR>&nbsp;&nbsp;&nbsp;&nbsp;&nbsp;Rita i Ramon.
<BR>&nbsp;&nbsp;&nbsp;&nbsp;&nbsp;Ferlijeva se primakla Patriciji i potapšala je po ramenu, raspršivši joj dnevnu moru. "Ne možemo nazad", reče ona. "Inženjeri vele da do sada nijedna svemirska luka više nije ostala. Vandenberg, kosmodromi - Svemirski centar Kenedi, pa čak i Edvards - sve je otišlo. Ne možemo ni na Mesec. Nema dovoljno brodova niti goriva. Niko se neće popeti ovamo za deset, možda dvadeset godina. Tako govore inženjeri. Moguće je da je ostalo nekoliko dobrih pista u Kini, ali u orbiti neće biti nijednog šatla koji bi izveo randevu sa LOT-om, čak i kada bismo bili u stanju da se vratimo na Zemlju."
<BR>&nbsp;&nbsp;&nbsp;&nbsp;&nbsp;Vu im se pridružio. "Ništa više nije ostalo od Kine", reče on. "Rusi i dalje bacaju stvari. Svaki grad u kome sam živeo otišao je do sada. U školi smo slušali predavanja iz civilne zaštite. Znali smo gde bombe mogu da padnu. Ruske bombe, a možda čak i američke. Svaki grad je sada dobio svoje bombe."
<BR>&nbsp;&nbsp;&nbsp;&nbsp;&nbsp;"Kada je sahrana?" zapita neko iz pozadine. Niko se ovome nije nasmejao. Muk. Beše to krajnje neumesna šala. Ako se, dakako, ne uzme u obzir činjenica da uopšte nije u pitanju bila šala. Moralo bi biti sahrane kada neko umre.
<BR>&nbsp;&nbsp;&nbsp;&nbsp;&nbsp;Ali kada su milijarde ljudi umirale ili već bile mrtve?
<BR>&nbsp;&nbsp;&nbsp;&nbsp;&nbsp;Karolsonova sede pored Patricije. "Ostalo je samo kancelarijsko mastilo", reče ona škrto. "Vejn je mrtav kao i naš sin. Do sada su, sigurna sam, poginuli. Znaš, ubrzo će nas ovo zaboleti kao sam pakao. Prilagođavanje će biti..." Obrazi joj se zgrčiše i osuše crvenim flekama kao da je dobila osip. "Rimskaja je sljuštio svo piće, to kopile."
<BR>&nbsp;&nbsp;&nbsp;&nbsp;&nbsp;"Idem u biblioteku", reče Patricija.
<BR>&nbsp;&nbsp;&nbsp;&nbsp;&nbsp;"Ne možeš", reče Karolsonova. "Zabranjeno je."
<BR>&nbsp;&nbsp;&nbsp;&nbsp;&nbsp;"Moram nešto da radim."
<BR>&nbsp;&nbsp;&nbsp;&nbsp;&nbsp;"Naravno." No nije joj ponudila nikakav predlog.
<BR>&nbsp;&nbsp;&nbsp;&nbsp;&nbsp;"Hej, imamo nove slike od spoljašnjih kamera!" uzviknu neko. Veliki video ekran beše izguran napolje i prikopčan za centralni priključak kafeterije.
<BR>&nbsp;&nbsp;&nbsp;&nbsp;&nbsp;Patricija nije gledala prema video ekranu. Snimke požara, koje su načinili sateliti i Mesečevi teleskopi videla je u biblioteci Čičkovog grada. Negde na Zemlji - U Vašingtonu, u Pasadeni, u kancelariji Hofmanove - uništavanje je gutalo kopije slika koje su ga ocrtale, kao predskazanje strašnog suda.
<BR>&nbsp;&nbsp;&nbsp;&nbsp;&nbsp;Karolsonova je, međutim, čekala. Oči joj behu iskošene, a usne stisnute.
<BR>&nbsp;&nbsp;&nbsp;&nbsp;&nbsp;Jedan po jedan grad se pretvarao u prah i pepeo. Posle svake eksplozije atmosfera bi se mreškala kao da je kakva džinovska čelična lopta bačena u rezervoar s vodom.
<BR>&nbsp;&nbsp;&nbsp;&nbsp;&nbsp;Iznad zapadnog kopna, iza Atlantika, pomaljalo se nešto što je bilo svetlije od zore, sad žuto, sad purpurno, sad zeleno.
<BR>&nbsp;&nbsp;&nbsp;&nbsp;&nbsp;Ceo svet bio je zahvaćen ognjem, s tim što plamenovi nisu skakali sa drveta na drvo, već sa grada na grad, sa kontinenta na kontinent.
<BR>&nbsp;&nbsp;&nbsp;&nbsp;&nbsp;Ljudi nisu bili čvršći od borovih iglica.
</TD></TR></TABLE>
<P class="next">
<A HREF=p27.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
