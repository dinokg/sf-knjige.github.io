<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>36.
<P>&nbsp;&nbsp;&nbsp;&nbsp;&nbsp;Cevobob je bio poveren automatskom pilotu tako da je njih četvoro spavalo u kabini.
<BR>&nbsp;&nbsp;&nbsp;&nbsp;&nbsp;Hajneman je ograničio brzinu cevoboba na devet metara u sekundi. Pri većoj brzini nešto u konstrukciji cevoboba izazivalo je žestoko drmusanje.
<BR>&nbsp;&nbsp;&nbsp;&nbsp;&nbsp;Lenijer je ležao budan, uznemiren, privezan za svoje ispravljeno i poleglo sedište; zurio je naviše u narandžasta svetla mutnog sjaja. Hajneman je ravnomerno disao preko puta njega. Žene su spavale iza zavese koju je Karolsonova povukla preko polovine kabine. Karolsonova je jedva čujno hrkala. Od Ferlijeve nije dopirao nikakav zvuk.
<BR>&nbsp;&nbsp;&nbsp;&nbsp;&nbsp;Seksualni nagon retko je obuzimao Lenijera; njegovi nagoni bili su sasvim normalni, ali je on uvek bio u stanju da ih prenebregne ili da ih kontroliše u neprimerenim situacijama. Dvogodišnji celibat na Kamenu za njega je predstavljao manju tegobu nego za većinu drugih ljudi. Iako je to bilo preimućstvo, ipak se osećao pomalo posramljen zbog odsustva te muške muke, kao da je to od njega činilo svojevrsnu belu vranu.
<BR>&nbsp;&nbsp;&nbsp;&nbsp;&nbsp;Uprkos svemu, nikada nije osećao veću putenu želju no u ovom mirnom trenutku.
<BR>&nbsp;&nbsp;&nbsp;&nbsp;&nbsp;Sada ga je ta strast napala sa kamatom. Jedva se mogao uzdržati da se ne prokrade kroz zavesu i ne navali na Ferlijevu. Želja je u isti mah bila smešna i bolna. Osećao se kao tinejdžer pubertetlija, oznojen od žudnje, a nije znao šta da preduzme u cilju njenog zadovoljenja.
<BR>&nbsp;&nbsp;&nbsp;&nbsp;&nbsp;Psihijatri u njegovoj glavi radili su prekovremeno. Smrt, govorio je frojdovac, samo jača našu želju za stvaranjem novih jedinki.
<BR>&nbsp;&nbsp;&nbsp;&nbsp;&nbsp;I tako, ležao je bez sna, u stanju vrhunske seksualne uzbuđenosti, nesposoban da jasno misli ali odbijajući da pribegne masturbaciji. Sama ta pomisao bila je smešna. Nije masturbirao više od godinu dana, a i pre toga činio je to u strogo privatnim okvirima.
<BR>&nbsp;&nbsp;&nbsp;&nbsp;&nbsp;Da li su se i ostali ovako osećali? Hajneman zasigurno nikada ne bi odao tu tajnu. Lenijer zapravo ni u jednoj prilici nije čuo da je Hajneman napravio neku aluziju, izuzev u svojevrsnim šalama koje su imale apstraktan, teorijski smisao.
<BR>&nbsp;&nbsp;&nbsp;&nbsp;&nbsp;Da li se Ferlijeva ovako osećala?
<BR>&nbsp;&nbsp;&nbsp;&nbsp;&nbsp;Provere radi, podigao je ruku u nameri da smakne tanko termalno ćebe koje ga je prekrivalo. Nagnuo je ruku da vrati ćebe u pređašnji položaj. Ludost.
<BR>&nbsp;&nbsp;&nbsp;&nbsp;&nbsp;Konačno, posle čitave večnosti, utonuo je u san.
<BR>&nbsp;&nbsp;&nbsp;&nbsp;&nbsp;Na 100.000. kilometru, radar V/STOL-a; koji je bio usmeren napred, izvestio ih je o jednoj masivnoj prepreci u hodniku. Hajneman je pregledao naučničke zapise načinjene u otvoru bušotine u hodniku, tragajući za ehoom sa ove razdaljine i nije ništa pronašao. "Čini se kao da su fizičari ispucali radarski snop duž cele singularnosti", reče on. "A ovo, što se sada nalazi pred nama jeste jedan kružni zid sa prolazom u središtu."
<BR>&nbsp;&nbsp;&nbsp;&nbsp;&nbsp;Taj zid je pregrađivao prolaz do visine od dvadeset jednog kilometra, s rupom u sredini, prečnika od oko osam kilometara. Cev sa plazmom i singularnost nisu bili prekinuti.
<BR>&nbsp;&nbsp;&nbsp;&nbsp;&nbsp;"Hajde da prođemo kroz to i vidimo šta je na drugoj strani", predloži Lenijer. "Potom ćemo odlučiti gde želimo da se spustimo."
<BR>&nbsp;&nbsp;&nbsp;&nbsp;&nbsp;Hajneman je usporio cevobob, leteći niz singularnost najvećom brzinom; od šest hiljada kilometara na sat. Zid je bio prljavobronzane boje, gladak i bezobličan. Kada su se približili rupi, Karolsonova je - uz izvesne teškoće - uperila teleskop na gornju površinu zida.
<BR>&nbsp;&nbsp;&nbsp;&nbsp;&nbsp;"Na vrhu je debeo svega jedan metar", reče ona. "Sudeći prema boji, pretpostavljam da je sazdan od istog materijala kao i izvori, odnosno hodnik."
<BR>&nbsp;&nbsp;&nbsp;&nbsp;&nbsp;"Što će reći - ni od čega", napomenu Ferlijeva. "Patricijini prostorni građevinski blokovi."
<BR>&nbsp;&nbsp;&nbsp;&nbsp;&nbsp;Hajneman je smanjio brzinu na nekoliko stotina kilometara na sat i oni skliznuše kroz rupu. Na suprotnoj strani, prizor dna hodnika bio je kristalno jasan, neometen atmosferom. Dno je predstavljalo haotičnu zbrku dubodolina dugačkih stotine kilometara, crnih mrlja i širokih traka otkrivene bronzane površine hodnika. Instrumenti su potvrdili njihova naslućivanja.
<BR>&nbsp;&nbsp;&nbsp;&nbsp;&nbsp;"Nema atmosfere", reče Ferlijeva. "Zid je čep."
<BR>&nbsp;&nbsp;&nbsp;&nbsp;&nbsp;Hajneman je usporavao sve dok se ne zaustaviše na dve hiljade kilometara iza zida koji se u međuvremenu smanjio, pretvorivši se u sićušnu mrlju u nemilosrdnoj perspektivi hodnika. "Šta bi to moglo biti?" upita on.
<BR>&nbsp;&nbsp;&nbsp;&nbsp;&nbsp;"Krenućemo natrag i pronaći kolo izvora", reče Lenijer, "baš kao što smo planirali. Proverićemo ga, a zatim produžiti - da ne traćimo vreme. Istraživanje je u ovom slučaju odista od drugorazrednog značaja."
<BR>&nbsp;&nbsp;&nbsp;&nbsp;&nbsp;"Razumem", reče Hajneman. Okrenuo je V/STOL na cevobobu za sto osamdeset stepeni; "Držite se, krećemo u rikverc punom parom."
<BR>&nbsp;&nbsp;&nbsp;&nbsp;&nbsp;Na četiri stotine kilometara južno od zida uočili su jedno kolo izvora i usporili, pripremivši V/STOL za spuštanje. Svi slobodni predmeti bili su pričvršćeni dok je Hajneman otkačivao letelicu od cevoboba. Uz blag potisak pomoćnih mlaznjaka oni se otisnuše od singularnosti. Hajneman je usmerio letelicu prema dnu hodnika.
<BR>&nbsp;&nbsp;&nbsp;&nbsp;&nbsp;Za razliku od komora asteroida, gde je za odvajanje od ose bio neophodan svojevrstan potisak, V/STOL je odmah započeo polagan, ali ubrzavajući spust, tako što ga je singularnost odbacila - ili ga je privuklo dno, kako god da su želeli da zamisle. Pošto su najpre padali četiri kilometra, Hajneman je tri puta kratko uključio raketne motore i usmerio pramac aviona na sever. "U komori se ne bih prizemljio na ovaj način", reče on, "ali u hodniku je to najbolja taktika. Ovde nećemo udariti u atmosferu u spiralnoj putanji. Stoga ću pribeći dugom poniranju. Geri, preuzmi svoje komande i pokušaj da shvatiš šta ja radim."
<BR>&nbsp;&nbsp;&nbsp;&nbsp;&nbsp;Lenijer je dohvatio volan i osetio Hajnemanove pokrete dok je ovaj uzdizao pramac. Niz talasavih drhtaja označilo je sudar sa atmosferom; izvan zidova ono izvijajuće cviljenje počelo je da gubi u visini tona, a da dobija u jačini. Hajneman je spustio krila da bi smanjio otpor vazduha i blago zaokrenuo V/STOL nadesno, obarajući pramac i oslobađajući lopatice propelera iz njihove kutije u kućišu motora. Ravnomeran, divan huk dva turbomlazna motora izazvao je dečački osmeh na njegovom licu. "Dame i gospodo", reče on, "sada smo u avionu. Geri, da li bi želeo da ga spustiš?"
<BR>&nbsp;&nbsp;&nbsp;&nbsp;&nbsp;"Sa zadovoljstvom", reče Lenijer. "Molim putnike da ostanu vezani u svojim sedištima."
<BR>&nbsp;&nbsp;&nbsp;&nbsp;&nbsp;"Uh-uh", reče Karolsonova.
<BR>&nbsp;&nbsp;&nbsp;&nbsp;&nbsp;"To je bila prava zabava. Hajde da to izvedemo ponovo", dobaci Ferlijeva.
<BR>&nbsp;&nbsp;&nbsp;&nbsp;&nbsp;"Teren izgleda dovoljno ravan ali ćemo mi preleteti iznad njega i odlučiti da li želimo strmo prizemljivanje ili vertikalni spust", reče Hajneman.
<BR>&nbsp;&nbsp;&nbsp;&nbsp;&nbsp;Lenijer iskosi letelicu i stade da kruži oko izvora, a zatim oblete kupolu na udaljenosti od pedeset metara, usporavajući na taj način što je postavio propelere pod uglom. Hajneman je pogledom tražio povoljno mesto za sletanje. Konačno je dao znak, uzdigavši palčeve. "Kratak nagib. Imaš tamo jednu ravnu peščanu površinu."
<BR>&nbsp;&nbsp;&nbsp;&nbsp;&nbsp;Lenijer je blago i lagano spustio V/STOL na dno hodnika brzinom od pedeset kilometara na čas, s pramcem uperenim na udubljenje i kupolu izvora. Zatim je smanjio rad propelera i zarulao uz blago podrhtavanje aparata do ruba udubljenja, okrećući avion sve dok ga nije postavio u tangentni položaj u odnosu na spoljašnji krug izvora. Grmljavina motora brzo je utihnula.
<BR>&nbsp;&nbsp;&nbsp;&nbsp;&nbsp;"Bravo", reče Hajneman.
<BR>&nbsp;&nbsp;&nbsp;&nbsp;&nbsp;"Bože, pa to je bilo sjajno", reče Lenijer. "Nisam leteo šest godina... i nikada na ovaj način. Isuse, gledaš u tlo i čini ti se da stalno ideš pravo na njega."
<BR>&nbsp;&nbsp;&nbsp;&nbsp;&nbsp;"Ako nam vas dvojica letećih dečaka pomognete", prekide ih Karolsonova, "brže ćemo završiti posao."
<BR>&nbsp;&nbsp;&nbsp;&nbsp;&nbsp;Kada su došli do ruba udubljenja, Karolsonova je načinila fotografske snimke, a Ferlijeva izvršila merenja instrumentima. Izvor je bio otvoren - to je bilo očigledno čak i sa ove razdaljine. Na deset ili jedanaest metara od lebdeće kupole nalazila se platforma koja je služila kao postolje dvema nepravilnim kuglama, prekrivenim crveno-crnim šahovskim poljima; svaka je imala tri metra u prečniku i par valda spreda i pozadi.
<BR>&nbsp;&nbsp;&nbsp;&nbsp;&nbsp;Spustili su se niz strminu udubljenja i istražili platformu. Hajneman se uzverao lestvama ugrađenim na jednoj strani platforme i krenuo duž skela koje su se nadnosile nad onim kuglama sa šahovskim poljem. "Svemirska odela", reče on. "Poprilično gruba, reklo bi se."
<BR>&nbsp;&nbsp;&nbsp;&nbsp;&nbsp;"Eno poruke", uzviknu Ferlijeva. Pokazala je na jednu ploču bronzane boje, na postolju blizu grotla izvora. Pismo je bilo latinično, s prepoznatljivim A, G i E ali nijedno od njih nije moglo da dešifruje reči. "Ovo nije grčki, a nije ni ćirilica", reče Karolsonova. "Mora da je posredi kamenjarski. Neki novi jezik." Načinila je fotografske snimke iz tri različita ugla i odozdo.
<BR>&nbsp;&nbsp;&nbsp;&nbsp;&nbsp;"Nikada nisam naišao na nešto slično ovom u bibliotekama", reče Lenijer. Zašao je iza ploče i osetio iznenadan otpor oko ruba izvora, kao da je ugazio u melasu.
<BR>&nbsp;&nbsp;&nbsp;&nbsp;&nbsp;"UPOZORENJE", niotkuda je dopro jedan zapovednički muški glas. "UPOZORENJE saopštiti na engleskom jeziku iz dvadesetog veka. Ne pokušavajte da uđete kroz bilo koju kapiju u ovom području bez prikladne zaštitne opreme. Iza ove kapije vladaju uslovi visoke gravitacije i korozivne atmosfere. Za vašu zaštitu obezbeđena su odela. UPOZORENJE."
<BR>&nbsp;&nbsp;&nbsp;&nbsp;&nbsp;Karolsonova dotače onu ploču i zviznu. "Pogledajte", reče ona. Slova na ploči pretvorila su se u pismo engleskog jezika i sada su ponavljala ono što je glas prethodno izrekao. "To ja zovem uslugom."
<BR>&nbsp;&nbsp;&nbsp;&nbsp;&nbsp;Hajneman je prešao rukom duž gornje površine kugli i otkrio udubljenje na nekakvom kvadratu. Obazrivo ga je pritisnuo; ništa se nije dogodilo.
<BR>&nbsp;&nbsp;&nbsp;&nbsp;&nbsp;"Izvinite", obrati se Ferlijeva neodređeno. Lenijer se okrenu prema njoj i ona se zbunjeno osmehnu, podižući ruku. Zatim je oslovila donju stranu kupole. "Izvinite, ali ako bismo želeli da uđemo u izvor - kroz kapiju - na koji način bismo upotrebili odela, one patiskape..."
<BR>&nbsp;&nbsp;&nbsp;&nbsp;&nbsp;"Batiskafe", ispravi je Karolsonova.
<BR>&nbsp;&nbsp;&nbsp;&nbsp;&nbsp;"Da... kako da ih upotrebimo ma šta da je posredi?"
<BR>&nbsp;&nbsp;&nbsp;&nbsp;&nbsp;"Vozila se odazivaju na glasovne naredbe i mogu se prilagoditi vašem jeziku. Imate li odgovarajuće odobrenje za prolaz kroz kapiju?"
<BR>&nbsp;&nbsp;&nbsp;&nbsp;&nbsp;"Kakvo odobrenje?" upita Ferlijeva.
<BR>&nbsp;&nbsp;&nbsp;&nbsp;&nbsp;"Odobrenje Neksusa. Sve kapije kontroliše Neksus. Molim da pokažete odobrenje u roku od trideset sekundi, ili će ovaj pojas kapija biti zaključan, kako ne bi došlo do kvara."
<BR>&nbsp;&nbsp;&nbsp;&nbsp;&nbsp;Dok je naznačeno vreme isticalo oni su se samo zgledali. "Nema odobrenja", objavi onaj glas bez promene u tonu. "Ove kapije će sada biti zaključane sve dok nadzorni tim ne ispita i ispravi situaciju."
<BR>&nbsp;&nbsp;&nbsp;&nbsp;&nbsp;Lenijer se odmače od nevidljive prepreke. Otvor u središtu širok dvadeset metara bešumno se sklopio, stvorivši glatku izbočinu bronzane boje. Stojeći na skelama Hajneman je kriknuo i skočio trenutak pre no što su kugle zajedno sa svojim postoljem utonule u površinu ulegnuća, nestavši bez traga.
<BR>&nbsp;&nbsp;&nbsp;&nbsp;&nbsp;Ferlijeva opsova na melodičnom kineskom.
<BR>&nbsp;&nbsp;&nbsp;&nbsp;&nbsp;"No, dobro", reče Karolsonova uzdišući. "Ionako nemamo vremena za turizam."
<BR>&nbsp;&nbsp;&nbsp;&nbsp;&nbsp;Pustošan pejzaž oko izvora tvorila je nepregledna ravnica bez ijednog znaka života. Vazduh je suv i oni ubrzo to osetiše u grlu i nosu. Sa izvesnim olakšanjem ukrcali su se u V/STOL, zaptili ulazni otvor i pripremili se za povratak cevobobu.
<BR>&nbsp;&nbsp;&nbsp;&nbsp;&nbsp;"Ovo je pravo veselje", reče Hajneman. "Radi kao sat." Uzdigao je V/STOL sa tla i uvećao brzinu nagnuvši kućišta mašine napred. Postojano su se peli sve dok nisu stigli na kilometar od cevi s plazmom i gornjih granica atmosfere. "Abrakadabra", reče Hajneman, uvlačeći elise u kućišta i aktivirajući raketu.
<BR>&nbsp;&nbsp;&nbsp;&nbsp;&nbsp;Uz oštar potisak probili su se kroz atmosfersku prepreku u cev sa plazmom i ušli u vakuum koji je okruživao singularnost. Hajneman je upravljao V/STOL malim manevarskim potezima pomoćnih mlaznjaka dovodeći ga ispod cevoboba i dovršavajući povezivanje u skladu sa uputstvima iz kompjutera.
<BR>&nbsp;&nbsp;&nbsp;&nbsp;&nbsp;"Prava lepotica, zar ne?" oduševljeno je izustio, a zatim zatresao glavom i ispustio jedno dahtavo uuuf.
</TD></TR></TABLE>
<P class="next">
<A HREF=p38.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
