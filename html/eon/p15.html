<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>14.
<P>&nbsp;&nbsp;&nbsp;&nbsp;&nbsp;Prostorija je mirisala na ustajali dim, rashladne uređaje i nervoznu aktivnost. Kada su Lenijer i Hofmanova ušli, unutra su već bile četiri osobe, sve muškarci. Dvojica su nosila srebrnastosiva poliesterska odela: zdepasti, proćelavi Rusi, kao iz kakve komične opere. Ostala dvojica imala su na sebi sašivena odela od češljane vune; njihove frizure i kolani jedva da su zasluživali poštovanje. Hofmanova se svakom ponaosob osmehnula dok su izmenjivali ljubaznosti, posle čega su svi zauzeli mesta oko ovalnog konferencijskog stola. Neprijatno duga tišina pritiskala je prostoriju dok su čekali Haga i Kronberijevu.
<BR>&nbsp;&nbsp;&nbsp;&nbsp;&nbsp;Kada su obe grupe bile ravnopravno zastupljene, Grigorij Feodorovski, visoki ruski funkcioner, izvukao je jedan jedini list iz kartonske fascikle i položio ga na sto. Zatim je uigranim pokretom popravio položaj naočara s metalnim okvirom, pomerivši ih naviše tako što ih je dohvatio za deo kojim su dodirivale slepoočnicu.
<BR>&nbsp;&nbsp;&nbsp;&nbsp;&nbsp;"Naša vlada smatra da je neophodno razmotriti neka pitanja koja se tiču Kamena ili, kako ga mi nazivamo, Krompira." Engleski mu beše izvrstan, a izraz lica smiren i strpljiv. "Ove primedbe smo uputili MKSS-u i sada moramo da čujemo šta vi imate da kažete."
<BR>&nbsp;&nbsp;&nbsp;&nbsp;&nbsp;"Priznajući da prava na glavna istraživanja pripadaju onima koji su prvi posetili Kamen..."
<BR>&nbsp;&nbsp;&nbsp;&nbsp;&nbsp;To je, prisetio se Lenijer, bio jedan od ustupaka iznuđenih pre dve godine.
<BR>&nbsp;&nbsp;&nbsp;&nbsp;&nbsp;"...Osećamo da su Sovjetski Savez i suverene države naših saveznika obmanuti i lišeni svojih prava. Iako je sovjetskim naučnicima dozvoljeno da dođu na Kamen, oni su neprestano uznemiravani i onemogućavani u radu. Zabranjen im je pristup važnim informacijama. U svetlosti ovih i drugih žalbi koje su u ovom trenutku u rukama vašeg predsednika i Saveta senata za svemirska pitanja, mi osećamo da je MKSS bio kompromisan i da su Sovjetski Savez i suverene savezničke države bili..." pročistio je grlo kao da mu je bilo neugodno, "veoma loše tretirani. Našim bratskim državama predočeno je da njihovo dalje sudelovanje u multinacionalnom istraživanju Kamena kojim, kao što je slučaj, dominiraju Sjedinjene Američke Države i NATO-Evrosvemir, nema više nikakve svrhe. Stoga ćemo uskoro povući naše osoblje i uskratiti pomoć u ovom projektu."
<BR>&nbsp;&nbsp;&nbsp;&nbsp;&nbsp;Hofmanova je klimnula glavom, čvrsto stisnuvši usne. Kronberijeva je sačekala potrebnih deset sekundi razmišljajući o iznesenom stavu, a onda je prozborila: "Žalimo zbog vaše odluke. Osećamo da su se tvrdnje iznesene protiv MKSS-a, NATO-Evrosvemira i osoblja na Kamenu pokazale neosnovanim, utemeljenim na zluradim glasinama. Da li je odluka vaših pretpostavljenih konačna?"
<BR>&nbsp;&nbsp;&nbsp;&nbsp;&nbsp;Feodorovski klimnu glavom. "Svi sporazumi koje je MKSS doneo u vezi s Kamenom iziskuju povlačenje naših istraživača sa Kamena, osim u slučaju da sporazumi budu opozvani."
<BR>&nbsp;&nbsp;&nbsp;&nbsp;&nbsp;"Ali to je potpuno nepraktično", reče Hofmanova.
<BR>&nbsp;&nbsp;&nbsp;&nbsp;&nbsp;Feodorovski slegnu ramenima isturajući usne. "Ipak to je ono što ti sporazumi iziskuju."
<BR>&nbsp;&nbsp;&nbsp;&nbsp;&nbsp;"Gospodine Feodorovski", reče Hag postavljajući obe ruke sa uzdignutim dlanovima na sto - gest koji je Lenijer pomno posmatrao, "mi verujemo da postoje drugi razlozi, koja još nisu izneseni, za povlačenje vašeg osoblja. Možemo li razmotriti te stvari?"
<BR>&nbsp;&nbsp;&nbsp;&nbsp;&nbsp;Feodorovski klimnu. "S napomenom da niko od nas nije opunomoćen da pregovara ili iznosi zvanične stavove."
<BR>&nbsp;&nbsp;&nbsp;&nbsp;&nbsp;"Razumljivo. Ni mi nemamo takva ovlašćenja. Mislim da nam je svima potrebno da se malo opustimo, da jasno sagledamo naš put... da se odnosimo pošteno i pravedno jedni prema drugima." Pogledao je Feodorovskog i ostale upitno uzdigavši obrvu. Oni klimnuše. "Naš predsednik je obavešten da SSSR veruje da su na Kamenu otkrivene opasne informacije tehnološke prirode, vezane za razorna oružja", reče Hag.
<BR>&nbsp;&nbsp;&nbsp;&nbsp;&nbsp;Lice Feodorovog bilo je bezizražajno, uz jedva primetan trag učtive pažnje.
<BR>&nbsp;&nbsp;&nbsp;&nbsp;&nbsp;"Istina je da je NATO-Evrosvemir započeo istraživanje određenih, dosad, zanemarivanih vidova druge i treće komore Kamena..."
<BR>&nbsp;&nbsp;&nbsp;&nbsp;&nbsp;"Protiv naših želja i uprkos našim protestima", reče Feodorovski.
<BR>&nbsp;&nbsp;&nbsp;&nbsp;&nbsp;"Da, ali s vašom konačnom saglasnošću."
<BR>&nbsp;&nbsp;&nbsp;&nbsp;&nbsp;"Pod prinudom."
<BR>&nbsp;&nbsp;&nbsp;&nbsp;&nbsp;"Doista", reče Hag ponovo uzdižući veđe i gledajući niz sto. "Otkad je nama povereno da istražujemo u toj oblasti, nijedna takva informacija nije bila otkrivena na Kamenu."
<BR>&nbsp;&nbsp;&nbsp;&nbsp;&nbsp;I zaista nije. Biblioteke nisu sadržavale bilo kakve informacije o oružjima.
<BR>&nbsp;&nbsp;&nbsp;&nbsp;&nbsp;"Prema sporazumima, svako takvo otkriće smesta bi bilo prijavljeno arbitrarnom telu u Ženevi."
<BR>&nbsp;&nbsp;&nbsp;&nbsp;&nbsp;"Možda je i tako", reče Feodorovski. Lenijer se pitao kakvoj svrsi su ostala trojica Rusa služila kao čuvari sedišta? Podrška? Nadgledači koji su kontrolisali Feodorovskog?
<BR>&nbsp;&nbsp;&nbsp;&nbsp;&nbsp;"Ali nas ne brinu takvi izveštaji. Dopustite mi da budem iskren." Sada je i on položio obe ruke, s uzdignutim dlanovima, na sto. "Ne zaboravite da ne mogu zvanično da govorim. Dozvolite mi da kao privatno lice izrazim svoju zabrinutost povodom ovog pitanja." Duboko je udahnuo vazduh i prozborio turobnim glasom: "Svi smo mi u izvesnom smislu kolege. Imamo mnogo zajedničkih interesa. Neka mi bude dopušteno da kažem da taj izveštaj o novoj tehnologiji oružja ne predstavlja značajno pitanje. Moja vlada i vlada suverenih država, koje su naše saveznice daleko su više zabrinute zbog izveštaja da biblioteke na Kamenu, preciznije u gradovima druge i treće komore, sadrže opise budućeg rata između naših dveju država."
<BR>&nbsp;&nbsp;&nbsp;&nbsp;&nbsp;Lenijer je bio kao gromom ošinut. Živeo je u uverenju da je sistem bezbednosti na Kamenu - a posebno oko biblioteka - krajnje siguran. Da li on treba da bude odgovoran za ovakvu groznu provalu - ili je vest procurila iz nekog drugog izvora, možda iz predsednikovog kabineta ili odeljenja Hofmanove?
<BR>&nbsp;&nbsp;&nbsp;&nbsp;&nbsp;"Ovo je krajnje neobična situacija", nastavi Feodorovski. "Da budem iskren, moje kolege i ja teško možemo da poverujemo da ne proživljavamo neku bajku." Ostala trojica klimnuše glavama, iako ne sasvim usklađeno. "Ali spomenuti izveštaji su pouzdani. Šta biste vi mogli da kažete o njima?"
<BR>&nbsp;&nbsp;&nbsp;&nbsp;&nbsp;"Veoma oprezno smo pristupili materijalu u bibliotekama", reče Hag. "Upravo smo započeli s obradom informacija koje su tamo uskladištene."
<BR>&nbsp;&nbsp;&nbsp;&nbsp;&nbsp;Feodorovski podiže pogled prema tavanici, s ogorčenjem na licu. "Obećali smo da ćemo razgovarati iskreno. Moja vlada zna da takve informacije postoje u bibliotekama. Mi smo, zapravo, ubeđeni da se opisi tog budućeg rata već nalaze u rukama vašeg predsednika."
<BR>&nbsp;&nbsp;&nbsp;&nbsp;&nbsp;Obazreo se po stolu. Lenijer je hrabro susreo njegov pogled opazivši titraj osmeha na njegovim usnama. "Da", reče Feodorovski. "Znamo, naravno, da su ljudska bića sagradila Kamen ili da će ga sagraditi kroz nekoliko vekova. Znamo da će biti načinjen od asteroida znanog kao Juno. Znamo ovo otuda što su asteroid Juno i Kamen istovetni čak i u najsitnijim pojedinostima. Naš svemirski brod, koji se nalazi u pojasu tog asteroida, potvrdio nam je sve ovo."
<BR>&nbsp;&nbsp;&nbsp;&nbsp;&nbsp;"Gospodine Feodorovski imamo posla s veoma neobičnim problemom", reče Hofmanova. "Sigurni smo da Kamen ne dolazi iz našeg univerzuma već iz nekog alternativnog. Čvrsto smo uvereni da su podaci sadržani u bibliotekama mogli biti pogrešno protumačeni. Moguće je da oni ni na koji način ne predskazuju uslove našeg sveta. Naučni podaci mogu biti korisni i mi ih brižljivo istražujemo, ali isto tako smatramo da bi nasumično otkrivanje informacija moglo biti katastrofalno."
<BR>&nbsp;&nbsp;&nbsp;&nbsp;&nbsp;"Ipak, takva istorija postoji."
<BR>&nbsp;&nbsp;&nbsp;&nbsp;&nbsp;Kronberijeva reče: "Ako i postoji, nama nije poznata." Lenijer oseti kako ga nešto štreca oko srca. Mrzeo je laži. Mrzeo je da saučestvuje u lažima. Pa ipak, želeo je, ne manje od Kronberijeve i Haga, da onemogući Ruse da se dočepaju informacija u bibliotekama. To ga je načinilo lažovom.
<BR>&nbsp;&nbsp;&nbsp;&nbsp;&nbsp;Rus koji je sedeo najbliže Feodorovskom - Jurij Keržinski - naže se i šapnu mu nešto na uvo. Feodorovski klimnu glavom. "Gospodine Lenijer", reče on, "da li i vi negirate postojanje ove informacije?"
<BR>&nbsp;&nbsp;&nbsp;&nbsp;&nbsp;"Ne znam ništa o tome", reče Lenijer glatko.
<BR>&nbsp;&nbsp;&nbsp;&nbsp;&nbsp;"Ali vi priznajete, nije li tako, da bi, ako bi takva informacija postojala i vi bili svesni nje, to jest unapred znali određene datume, pa čak i određene sate, kao i stanja i posledice, da bi sve to skupa predstavljalo veliku stratešku prednost ali da bi isto tako navalilo ogromno breme odgovornosti na vas lično?"
<BR>&nbsp;&nbsp;&nbsp;&nbsp;&nbsp;"Mogu da zamislim da bi", reče Lenijer.
<BR>&nbsp;&nbsp;&nbsp;&nbsp;&nbsp;Hag se umeša: "Ne bi trebalo pritiskati gospodina Lenijera..."
<BR>&nbsp;&nbsp;&nbsp;&nbsp;&nbsp;"Veoma mi je žao", reče Feodorovski. "Izvinite. Ali naše brige prevazilaze zahteve za ličnom učtivošću."
<BR>&nbsp;&nbsp;&nbsp;&nbsp;&nbsp;Keržinski odjednom ustade. "Gospodo. Nadam se da shvatate da u ovom trenutku vlada veoma velika napetost između naših dvaju naroda, možda i najteža još od devedesetih godina prošlog veka. Naše je mišljenje da nevolje i teškoće do kojih je došlo na Kamenu ozbiljno ugrožavaju svetski mir. Kamen uvećava napetost, a to se posebno odnosi na pitanja u vezi s bibliotekama. Očito je da ne možemo razrešiti spomenute teškoće na ovoj ravni dijaloga. Stoga ne vidim razlog da proširujemo raspravu na ovom mestu."
<BR>&nbsp;&nbsp;&nbsp;&nbsp;&nbsp;"Gospodine Keržinski", reče Hofmanova. "Ovde imam jedan papir koji bi, uverena sam, trebalo da pogleda vaš partijski sekretar. On svedoči o položaju svih naučnika na Kamenu, sa osvrtom na mogućnosti saradnje. Smatram, takođe, da on razvejava glasine o ovde spominjanim uznemiravanjima i osujećivanjima."
<BR>&nbsp;&nbsp;&nbsp;&nbsp;&nbsp;Keržinski zavrte glavom i kucnu nekoliko puta kažiprstom po stolu. "Više nas ne zanimaju takve postavke. Osujećivanje rada nije glavni predmet našeg razgovora. Biblioteke su bitne. Od ovog časa razgovori će se nastaviti na zvaničnom nivou. Možemo jedino da se nadamo da ćemo na taj način doći do boljih rezultata." Posle ovih reči, njih četvorica ustadoše i Hag ih isprati do vrata.
<BR>&nbsp;&nbsp;&nbsp;&nbsp;&nbsp;S onu stranu vrata brigu o njima preuzeo je jedan agent tajne službe. Hag zatvori vrata i okrete se prema ostalima. "To je", reče on, "to."
<BR>&nbsp;&nbsp;&nbsp;&nbsp;&nbsp;"Muka mi je od toga", promrsi Lenijer sebi u bradu.
<BR>&nbsp;&nbsp;&nbsp;&nbsp;&nbsp;"Oh?" prozbori Kronberijeva ustavši dopola sa svog sedišta. "A šta biste vi nama preporučili da uradimo, gospodine Lenijer? Znate i sami da ste vi taj koji je odgovoran za ovo. Niste čvrsto držali uzde službe bezbednosti, te sada imamo ovu gužvu... ovu prokletu diplomatsku katastrofu. Zbog čega ste, kao prvo, uopšte otvorili biblioteke? Zar niste naprosto mogli da nanjušite teškoće koje takav čin može da prouzrokuje? Ja bih, tako mi Boga, to nanjušila. Mora da čitavo to mesto zaudara."
<BR>&nbsp;&nbsp;&nbsp;&nbsp;&nbsp;"Umukni Alisa", reče Hofmanova mirnim glasom. "Prestani da se ponašaš kao magarica."
<BR>&nbsp;&nbsp;&nbsp;&nbsp;&nbsp;Kronberijeva pređe preko njih užarenim pogledom, a zatim se ponovo spusti u stolicu i zapali cigaretu. Način na koji je petljala sa upaljačem i zaglavila cigaretu između stisnutih prstiju izazvao je kod Lenijera gađenje. Ovde se ljudi ponašaju pomalo neozbiljno, pomisli on. Deca koja se igraju s pravim puškama i bojevom municijom.
<BR>&nbsp;&nbsp;&nbsp;&nbsp;&nbsp;"Predsednik je zvao juče", reče Hofmanova. "Veoma je ljut zbog biblioteka. Traži da se one zatvore, kao i da se sva istraživanja obustave. Veli da smo ispustili kontrolu iz ruku i ja zaista ne mogu a da se ne složim s njim. Gerija ne treba kriviti više nego bilo koga od nas. U svakom slučaju, predsednik će naložiti Kongresnom komitetu za nadziranje radova na Kamenu, da do daljnjeg stavi na led sva istraživanja. Rusi će dobiti ono što traže."
<BR>&nbsp;&nbsp;&nbsp;&nbsp;&nbsp;"Koliko nam vremena ostaje?" upita Lenijer.
<BR>&nbsp;&nbsp;&nbsp;&nbsp;&nbsp;"Onoliko koliko je potrebno da naređenje prođe kroz sve kanale? Verovatno nedelju dana."
<BR>&nbsp;&nbsp;&nbsp;&nbsp;&nbsp;Lenijer se kiselo nasmeši i zavrte glavom.
<BR>&nbsp;&nbsp;&nbsp;&nbsp;&nbsp;"Šta je tu tako smešno", upita hladno Kronberijeva obavijena lebdećom školjkom dima.
<BR>&nbsp;&nbsp;&nbsp;&nbsp;&nbsp;"Zapisi govore da imamo samo dve nedelje do rata."
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Hofmanova je pozvala Lenijera da te večeri dođe kod nje na piće. Stigao je u sedam časova, posle je na brzinu obedovao u kafeteriji Laboratorije za mlazni pogon. Kancelarija Hofmanove bila je jednako oskudno i svrsishodno nameštena kao i radna soba u njenoj kući u Njujorku: glavna razlika odražavala se u prisustvu više polica sa memorijskim blokovima.
<BR>&nbsp;&nbsp;&nbsp;&nbsp;&nbsp;"Pokušali smo", reče ona dodajući mu čašu s viskijem bez leda. "Pa..." Nazdravila mu je čašom dibonea s ledom.
<BR>&nbsp;&nbsp;&nbsp;&nbsp;&nbsp;"Jesmo", odgovori on.
<BR>&nbsp;&nbsp;&nbsp;&nbsp;&nbsp;"Izgledaš umorno."
<BR>&nbsp;&nbsp;&nbsp;&nbsp;&nbsp;"Umoran sam."
<BR>&nbsp;&nbsp;&nbsp;&nbsp;&nbsp;"Breme ovog sveta počiva na tvojim plećima", reče ona gledajući ga pažljivo.
<BR>&nbsp;&nbsp;&nbsp;&nbsp;&nbsp;"Breme par univerzuma", uzvrati joj on. "Tek sada otkrivam koliko sam žilavo kopile, Džudit."
<BR>&nbsp;&nbsp;&nbsp;&nbsp;&nbsp;"To važi i za mene. Ponovo sam razgovarala s predsednikom danas po podne."
<BR>&nbsp;&nbsp;&nbsp;&nbsp;&nbsp;"Oh?"
<BR>&nbsp;&nbsp;&nbsp;&nbsp;&nbsp;"Da. Bojim se da sam ga nazvala idiotom. Vrlo verovatno ću biti najurena ili primorana da podnesem ostavku do časa kada ti budeš u orbiti."
<BR>&nbsp;&nbsp;&nbsp;&nbsp;&nbsp;"Blago tebi", reče Lenijer.
<BR>&nbsp;&nbsp;&nbsp;&nbsp;&nbsp;"Sedi. Pričaj mi. Reci mi kako je gore. Ludački želim da odem tamo..." Izvukla je stolice i oni sedoše jedno naspram drugog.
<BR>&nbsp;&nbsp;&nbsp;&nbsp;&nbsp;"Zbog čega?" upita Lenijer. "Videla si ove blokove, sve moguće informacije."
<BR>&nbsp;&nbsp;&nbsp;&nbsp;&nbsp;"To je glupo pitanje."
<BR>&nbsp;&nbsp;&nbsp;&nbsp;&nbsp;"I jeste", priznade Lenijer. Oboje su dospeli u stanje blagog pijanstva pre no što je alkohol zapravo i mogao da deluje. Lenijer je zapazio ovu pojavu još ranije, kad god bi proživljavao neku veliku napetost.
<BR>&nbsp;&nbsp;&nbsp;&nbsp;&nbsp;"Do đavola, potpuno mi je jasno zbog čega su Rusi zabrinuti", reče Hofmanova posle nekoliko trenutaka zatišja. "U poslednjih deset godina tukli smo ih na svim poljima - diplomatskom, tehnološkom. U svemiru i na Zemlji. Trka zeca i kornjače. Oni su dinosaurusi i mrze sve što je brže i prilagodljivije od njih. Da li smo mi krivi što mladi Ivan ne razlikuje kompjuterski terminal od traktorskog točka. Čak ih i Kinezi nadmašuju."
<BR>&nbsp;&nbsp;&nbsp;&nbsp;&nbsp;"Može se dogoditi da Kinezi izbiju ispred nas kroz generaciju-dve."
<BR>&nbsp;&nbsp;&nbsp;&nbsp;&nbsp;"Dobro. Valjano nas služe", reče Hofmanova. "Sada kada se pojavio Kamen, a mi ga presreli, i zaposeli, podarimo im male beskorisne tričarije u interesu međunarodne saradnje... A što god da se na Kamenu nalazilo, može postati nadgrobni spomenik Istočnog bloka. Doći ćemo do nezamislive tehnologije. Isuse! Volela bih kad bismo mogli da sednemo s njima i razborito... ali oni su suviše zaplašeni, a naš predsednik je odviše, prokleto glup."
<BR>&nbsp;&nbsp;&nbsp;&nbsp;&nbsp;"Mislim da glup nije prava reč. Kontuzovan, možda."
<BR>&nbsp;&nbsp;&nbsp;&nbsp;&nbsp;"Malo je znao o Kamenu kada je preuzeo dužnost."
<BR>&nbsp;&nbsp;&nbsp;&nbsp;&nbsp;"Znao je da se približava", reče Lenijer. "Niko od nas nije znao mnogo više od toga."
<BR>&nbsp;&nbsp;&nbsp;&nbsp;&nbsp;"Pa, neka se jebe ako ne može prihvatiti šalu", reče Hofmanova, zureći u prozorske kapke. "Dok si bio pilot", nastavila je, "jednom si se srušio. Gde si poželeo da budeš pre nego kad se avion sunovratio?"
<BR>&nbsp;&nbsp;&nbsp;&nbsp;&nbsp;"Za komandama", reče Lenijer bez trunke kolebanja. "Želeo sam iz sve snage da spasem taj avion pa čak nisam ni pomislio na iskakanje. Mislio sam da je on - avion - apsolutno prekrasan, i želeo sam da ga sačuvam. Takođe sam želeo da sprečim da ubije druge ljude. Tako smo se obojica srušili u jezero."
<BR>&nbsp;&nbsp;&nbsp;&nbsp;&nbsp;"Ja nisam ni izbliza tako hrabra", reče Hofmanova.
<BR>&nbsp;&nbsp;&nbsp;&nbsp;&nbsp;"Mislim da je Zemlja lepa i želim da je spasem. Skapavam od napora da to učinim. Sve što sam zasad uradila je sranje. Tvoj avion ti se nije rugao. Nije te iznosio na tapet zbog najboljeg mogućeg rada koji si obavio, je li tako?"
<BR>&nbsp;&nbsp;&nbsp;&nbsp;&nbsp;Lenijer zavrte glavom.
<BR>&nbsp;&nbsp;&nbsp;&nbsp;&nbsp;"A upravo se to ovde događa. Stoga sada velim sebi: 'Do đavola s njima i želim da budem na Kamenu dok se ovo zbiva.'"
<BR>&nbsp;&nbsp;&nbsp;&nbsp;&nbsp;"Ako sve ode do đavola na Zemlji, godinama nećemo moći da siđemo s Kamena. Čak ni naseobine na Mesecu neće biti u stanju da nam pomognu."
<BR>&nbsp;&nbsp;&nbsp;&nbsp;&nbsp;"Zemlja će preživeti?"
<BR>&nbsp;&nbsp;&nbsp;&nbsp;&nbsp;"Jedva", reče Lenijer. "Imaćemo godinu dana s temperaturom ispod nule, širom severne hemisfere, pomore i glad, revolucije. Ako biblioteke održavaju našu stvarnost, tri ili četiri milijarde ljudi nestaće sa lica Zemlje."
<BR>&nbsp;&nbsp;&nbsp;&nbsp;&nbsp;"Ali to nije kraj sveta."
<BR>&nbsp;&nbsp;&nbsp;&nbsp;&nbsp;"Ne. Možda se neće ni dogoditi."
<BR>&nbsp;&nbsp;&nbsp;&nbsp;&nbsp;"Veruješ li u to?"
<BR>&nbsp;&nbsp;&nbsp;&nbsp;&nbsp;Lenijer utonu u dugo ćutanje. Hofmanova je čekala skoro ne trepćući. "Ne. Sad ne. Možda bih da Kamen nikada nije stigao."
<BR>&nbsp;&nbsp;&nbsp;&nbsp;&nbsp;Hofmanova odloži piće i pređe prstima po rubu čaše. "No, dobro. Pokušaću da se prebacim gore. Ne pitaj me kako. Ako mi to uspe, videćemo se na Kamenu. A ako ne... bilo je lepo raditi s tobom. Volela bih da još možemo da sarađujemo." Ispružila je ruke, privukla ga k sebi a poljubila u čelo.
<BR>&nbsp;&nbsp;&nbsp;&nbsp;&nbsp;"Hvala ti."
<BR>&nbsp;&nbsp;&nbsp;&nbsp;&nbsp;Posle pola sata, pošto su popili po tri pića, ispratila ga je do vrata. Izvadila je jedno savijeno parče hartije i stisnula ga u njegovu šaku.
<BR>&nbsp;&nbsp;&nbsp;&nbsp;&nbsp;"A sada uzmi ovo i upotrebi ga kako ti je volja. Možeš ga predati Gehardu ako želiš, ili ga uništiti. Verovatno da više nije ni važno."
<BR>&nbsp;&nbsp;&nbsp;&nbsp;&nbsp;"Šta je to?" upita on.
<BR>&nbsp;&nbsp;&nbsp;&nbsp;&nbsp;"Ime ruskog špijuna na Kamenu."
<BR>&nbsp;&nbsp;&nbsp;&nbsp;&nbsp;Lenijer stisnu rukom hartiju ali je ne razmota.
<BR>&nbsp;&nbsp;&nbsp;&nbsp;&nbsp;"Predsednik brže dejstvuje nego što sam mislila da je u stanju. Već tokom sutrašnjeg dana dobićeš naređenja da zatvoriš biblioteke. On želi da uveri Sovjete da smo na ravnoj nozi."
<BR>&nbsp;&nbsp;&nbsp;&nbsp;&nbsp;"To je ludost", reče Lenijer.
<BR>&nbsp;&nbsp;&nbsp;&nbsp;&nbsp;"Ne velika. To ti je politika. On ima velikih problema. Da li sam upravo to rekla? Da. Sada čak razumem predsednika. Mora da sam pijana. Ali zar je to uopšte važno?"
<BR>&nbsp;&nbsp;&nbsp;&nbsp;&nbsp;"Svakako bi moglo biti, i to vraški."
<BR>&nbsp;&nbsp;&nbsp;&nbsp;&nbsp;"Onda uradi kako želiš. Proći će par nedelja dok to otkriju i uzmognu da te uklone." Osmehnula se. "Čim Vaskezova obavi posao, javi mi to na neki način. Je li to u redu? Još nismo ispucali sve adute. Nekoliko senatora i par članova Udružene još su na mojoj strani."
<BR>&nbsp;&nbsp;&nbsp;&nbsp;&nbsp;"Učiniću to", reče on. Uzeo je onaj papir i gurnuo ga u džep.
<BR>&nbsp;&nbsp;&nbsp;&nbsp;&nbsp;Otvorila mu je vrata. "Zbogom, Geri."
<BR>&nbsp;&nbsp;&nbsp;&nbsp;&nbsp;Agent koji je stajao na nekoliko metara u dubini hodnika okrenuo je prema njemu svoje bezizražajno lice.
<BR>&nbsp;&nbsp;&nbsp;&nbsp;&nbsp;Da li zaista želim da znam?
<BR>&nbsp;&nbsp;&nbsp;&nbsp;&nbsp;Morao je da zna.
<BR>&nbsp;&nbsp;&nbsp;&nbsp;&nbsp;Morao je pripremiti Kamen za ono što je sledilo - ma šta to bilo.
</TD></TR></TABLE>
<P class="next">
<A HREF=p16.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
