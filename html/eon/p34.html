<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>33.
<P>&nbsp;&nbsp;&nbsp;&nbsp;&nbsp;Pretpostavljam, dakle, da želiš da se izvučeš iz svega ovoga. Izgleda da je to veoma daleko.
<BR>&nbsp;&nbsp;&nbsp;&nbsp;&nbsp;- Da.
<BR>&nbsp;&nbsp;&nbsp;&nbsp;&nbsp;I poći ćeš niz hodnik u potrazi za njom. Zašto?
<BR>&nbsp;&nbsp;&nbsp;&nbsp;&nbsp;- Da spasem svoju prokletu dušu, eto zašto.
<BR>&nbsp;&nbsp;&nbsp;&nbsp;&nbsp;Pa nisi rđavo činio.
<BR>&nbsp;&nbsp;&nbsp;&nbsp;&nbsp;- Zemlja je u ruševinama, Kamen su zaposeli osorni Rusi, a ja sam izgubio osobu koju su mi izričito poverili na čuvanje.
<BR>&nbsp;&nbsp;&nbsp;&nbsp;&nbsp;Ali Kamen je i dalje tu gde je, a izgleda da se situacija stabilizuje...
<BR>&nbsp;&nbsp;&nbsp;&nbsp;&nbsp;- Belozerski. Jazukov. Vielgorski.
<BR>&nbsp;&nbsp;&nbsp;&nbsp;&nbsp;Nazadnjaci. Tvrdokorni. Da. Oni predstavljaju teškoću i zar upravo zbog toga ne bi trebalo da ostaneš tu gde si i otupiš im sekire?
<BR>&nbsp;&nbsp;&nbsp;&nbsp;&nbsp;- Ne.
<BR>&nbsp;&nbsp;&nbsp;&nbsp;&nbsp;Ostavićeš Hofmanovu sa svim tim problemima.
<BR>&nbsp;&nbsp;&nbsp;&nbsp;&nbsp;- Pustiće me da idem jer zna da sam na kraju nerava. Ne mogu više da podnesem. Nisam joj ni od kakve koristi ovde na Kamenu... osim da krenem u potragu za Patricijom.
<BR>&nbsp;&nbsp;&nbsp;&nbsp;&nbsp;Lenijer otvori oči i pogleda na svoj ručni časovnik: 07:50 sati. Osećao se kao paralizovan. Glasovi su produžili da bubnjaju u njegovoj glavi. Um mu se upinjao da se uhvati ukoštac sa nepodnošljivim - i da se snađe u novonastaloj situaciji.
<BR>&nbsp;&nbsp;&nbsp;&nbsp;&nbsp;Neprekidno je razmišljao o Zemlji - prijateljima, saradnicima, možda o svakoj osobi koju je sreo pre par nedelja, prolazeći kroz onaj haos. Na Zemlji najverovatnije više nije bilo nijedne osobe koju je lično poznavao. Beše to valjana statistika ali vašljiva misao, vašljiva psihologija. Najveći broj ljudi sa kojima je održavao veze (njegovi ljudi) živeli su u gradovima ili su radili u vojnim centrima.
<BR>&nbsp;&nbsp;&nbsp;&nbsp;&nbsp;Jedini izuzetak bio je Robert Tihajmer. Zapovednik podmornice, oženjen Lenijerovom sestrom koja je umrla od srčanog udara dve godine pre no što je Lenijer dobio ovaj posao na Kamenu. Nisu imali priliku da razgovaraju još od godišnjice njene smrti. Tihajmer je mogao biti živ, negde, ispod leda. Ako već nije sudelovao u opštem razaranju, Tihajmer je sada čuvao svoje bojeve glave i čekao... i čekao... sledeći sukob. Konačni udar.
<BR>&nbsp;&nbsp;&nbsp;&nbsp;&nbsp;"Mrzim te", glasno reče Lenijer povišenim glasom i ponovo zaklopi oči. Nije čak ni znao na koga se to odnosilo. Tri psihijatra su se okupila u njegovoj glavi i upustila se u raspravu; jedan tipičan frojdovac uvek je izvlačio najgora i najtugaljivija tumačenja iz svakog bleska misli koje su proletale njegovom glavom. Da... i tvoja majka... i šta si onda rekao? Mislio si na sebe, zar ne?
<BR>&nbsp;&nbsp;&nbsp;&nbsp;&nbsp;Drugi je mirno sedeo puštajući ga da visi u razapetim konopcima vlastite pometnje.
<BR>&nbsp;&nbsp;&nbsp;&nbsp;&nbsp;A treći...
<BR>&nbsp;&nbsp;&nbsp;&nbsp;&nbsp;Treći je klimnuo glavom i preporučio mu radnu terapiju. Treći je ličio na njegovog oca.
<BR>&nbsp;&nbsp;&nbsp;&nbsp;&nbsp;To je zanimalo prvog.
<BR>&nbsp;&nbsp;&nbsp;&nbsp;&nbsp;Premetnuo se u krevetu i još jednom otvorio oči. Nije mogao da zaspi nije mogao da predahne. Koliko će potrajati dok ljudi na Kamenu ne dožive krah? Koliko će ih poludeti i koliko će sve to ozbiljno biti? Ko će se sukobiti s tim problemom, on sam ili Hofmanova?
<BR>&nbsp;&nbsp;&nbsp;&nbsp;&nbsp;Ali odluka je već bila doneta. Već je završio veliki obilazak sa Hofmanovom - i tom prilikom suočio se s Mirskim u biblioteci treće komore, zatekavši ga kako sedi ispred pulta u obliku suze. U pratnji ruskog general-pukovnika nalazila su se tri telohranitelja iako je biblioteka bila potpuno prazna. Delovao je iscrpljeno i nije obratio nikakvu pažnju na njih.
<BR>&nbsp;&nbsp;&nbsp;&nbsp;&nbsp;Davši znak Hofmanovoj da sedne na izvesnom rastojanju od Rusa, Lenijer ju je podučio kako da koristi tehničke pogodnosti. Predao joj je ključeve i učinilo mu se da ih je rado prihvatila.
<BR>&nbsp;&nbsp;&nbsp;&nbsp;&nbsp;Ustao je i uključio unutrašnju vezu. En Blejkli se nalazila za svojim pultom i dalje zadužena za centralni komandni panel. "Ne mogu da zaspim", reče on. "U kojoj smeni je Hajneman u ovom času?"
<BR>&nbsp;&nbsp;&nbsp;&nbsp;&nbsp;"Budan je, ako to želiš da saznaš", reče ona.
<BR>&nbsp;&nbsp;&nbsp;&nbsp;&nbsp;"Odlično. Verujem da je u sedmoj komori."
<BR>&nbsp;&nbsp;&nbsp;&nbsp;&nbsp;"Ne. Prema rasporedu koji imam, trebalo bi da se nalazi na platformi u južnoj rupi bušotine..."
<BR>&nbsp;&nbsp;&nbsp;&nbsp;&nbsp;"Pozovi ga, molim te."
<BR>&nbsp;&nbsp;&nbsp;&nbsp;&nbsp;"Kako ti kažeš."
<BR>&nbsp;&nbsp;&nbsp;&nbsp;&nbsp;"Kaži mu da želim da krenemo sutra ujutro rano, u osam stotina sati."
<BR>&nbsp;&nbsp;&nbsp;&nbsp;&nbsp;"Da, gospodine."
<BR>&nbsp;&nbsp;&nbsp;&nbsp;&nbsp;Posada V/STOL-a već je bila odabrana: on, Hajneman, Karolsonova - možda jedina bez koje će Hofmanovoj biti teže - i Karen Ferli. Misija je bila jednostavna i jasna; trebalo je da proputuju najmanje milion kilometara niz hodnik, pod pretpostavkom da se pružao toliko daleko, zaustavljajući se na nekoliko traka duž puta i spuštajući se na dno. Ko je mogao da zna kakva je bila priroda hodnika tako daleko ka severu? Potom će se vratiti sa Patricijom ili bez nje, odnosno bez dokaza o njenom postojanju.
<BR>&nbsp;&nbsp;&nbsp;&nbsp;&nbsp;Bilo je puno neizvesnosti, ali su one spadale u onu vrstu koja Lenijeru odgovara. Toliko dugo je imao posla s raznim užasima da mu se ova zgodna, očigledno opasna avantura činila kao pravi raj.
<BR>&nbsp;&nbsp;&nbsp;&nbsp;&nbsp;Odenuo se i prikupio lične stvarčice u malu crnu vreću. Četkica za zube, brijač, rezervni donji veš, ploča i paket memorijskih blokova.
<BR>&nbsp;&nbsp;&nbsp;&nbsp;&nbsp;Četkica za zube.
<BR>&nbsp;&nbsp;&nbsp;&nbsp;&nbsp;Lenijer poče da se smeje. Ovaj smeh izgledao je usiljen ali se pojačavao u talasima, sve dok više nije mogao da ga obuzda. Ležao je na postelji i previjao se dok mu se lice bolno grčilo. Konačno je prestao sav zadihan, a onda pomislio na majušan klozet u letelici, zajedno sa minijaturnim tušem. U svesti mu uskrsnu slika vršenja nužde dok putuju kroz singularnost i smeh ponovo provali iz njega. Protekli su minuti pre no što je uspeo da se savlada, da bi najzad uspravno seo na ivicu kreveta duboko udišući vazduh i trljajući utrnule mišiće vilice i obraze. "Presvetli Bože", uzdahnu on i tutnu četkicu za zube u malu crnu torbu.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Taj mrtvi sovjetski vojnik plutao je na dvadeset metara od istraživačkih skela u otvoru bušotine sedme komore. Kako je mogao da dospe ovako daleko - dalo se samo nagađati. Izgledalo je da nije bio ranjen; možda se uplašio od spuštanja i ostao u blizini ose sve dok nije potrošio sav vazduh. Polako je plovio niz otvor bušotine prema šestoj komori. Nije bilo dovoljno vremena da ga zakače i svuku dole. Njegovo prisustvo bacalo je turobnu senku na scenu opraštanja. Činilo se kao da je posmatra sa velikim zanimanjem: njegovo bledo lice sa razrogačenim očima naziralo se kroz vizir.
<BR>&nbsp;&nbsp;&nbsp;&nbsp;&nbsp;Hofmanova je zagrlila Lenijera, Karolsonovu i Ferlijevu; njihova glomazna odela trla su se jedna o druge otkrivajući napetost, ako ne i neka dublja osećanja. Hajneman se već nalazio u kabini V/STOL-a koji je bio poput prilepka pričvršćen za cevobob.
<BR>&nbsp;&nbsp;&nbsp;&nbsp;&nbsp;Za trenutak su ćutke stajali oko zarubljenog kraja singularnosti, a onda Hofmanova reče: "Geri, ovo nije lov na divlje guske. Znaš to. Potrebna nam je ta mala čikana. Ko god da nam ju je preoteo verovatno zna koliko nam je potrebna. Naravno, ja sam sumnjičava po prirodi. U svakom slučaju, narode, krenuli ste na veoma važnu misiju. Srećan put."
<BR>&nbsp;&nbsp;&nbsp;&nbsp;&nbsp;Ferlijeva se okrenu prema Hofmanovoj. "Sinoć smo doneli odluku - Hua Ling i svi mi ostali Kinezi. Dogovoreno je da se to ne objavljuje do večeri, ali mi niko neće zameriti ako to sada vama kažem. Mi smo sa Zapadnim blokom. Sovjetski naučni tim se otvorio u izvesnoj meri, ali mi smo odlučili da vama pružimo podršku. Mislim da bi sovjetski naučnici voleli da mogu da slede naš primer. Naprosto sam htela da vam ovo saopštim pre no što odem."
<BR>&nbsp;&nbsp;&nbsp;&nbsp;&nbsp;"Hvala ti", reče Hofmanova, stegnuvši rukavicu Ferlijevoj. "Bićemo radoznali. Suvišno je da vam to napominjem. Saznajte sve što možete. Ima nas nekoliko stotina, a možda i više, koji bismo želeli da možemo s vama."
<BR>&nbsp;&nbsp;&nbsp;&nbsp;&nbsp;"Zbog toga sam se ja prva dobrovoljno prijavila", reče Karolsonova.
<BR>&nbsp;&nbsp;&nbsp;&nbsp;&nbsp;"Traćimo vreme", doviknu Hajneman otegnutim glasom. "Svi na palubu."
<BR>&nbsp;&nbsp;&nbsp;&nbsp;&nbsp;"Umukni i pusti nas da budemo malo sentimentalni", prekori ga Karolsonova.
<BR>&nbsp;&nbsp;&nbsp;&nbsp;&nbsp;"Sve će biti u redu", reče Hofmanova Lenijeru dok su se još jednom grlili i pridržavali jedno drugom ramena, gledajući se kroz vizire šlemova.
<BR>&nbsp;&nbsp;&nbsp;&nbsp;&nbsp;"Pođimo", reče Lenijer. Zakačili su svoje sigurnosne žice za dugačku motku koja se protezala pored letelice i jedno po jedno uskočili u otvor. U vazdušnu komoru su mogla stati dva čoveka. Napravili su dva kruga, s tim što je Lenijer ostao poslednji. Kada se otvor zatvorio i vazdušni pritisak vratio u normalu, svukao je odelo i spakovao ga u jedan odeljak ispod komandi vazdušne komore.
<BR>&nbsp;&nbsp;&nbsp;&nbsp;&nbsp;Sa samo četiri putnika, unutrašnjost letelice delovala je prostrano. Prednji deo kabine bio je ispunjen kutijama s naučnom opremom. Karolsonova i Ferlijeva detaljno su proverile sve pre no što su je pažljivo uvezale. Lenijer se pridružio Hajnemanu u pilotskoj kabini.
<BR>&nbsp;&nbsp;&nbsp;&nbsp;&nbsp;"Svi kablovi za gorivo i kiseonik su u redu", reče Hajneman proveravajući instrumente. "Detaljno sam proverio cevobob. Sve štima."
<BR>&nbsp;&nbsp;&nbsp;&nbsp;&nbsp;Pogledao je Lenijera sa očekivanjem.
<BR>&nbsp;&nbsp;&nbsp;&nbsp;&nbsp;"Onda pali", reče Lenijer.
<BR>&nbsp;&nbsp;&nbsp;&nbsp;&nbsp;Hajneman povuče pilon na kome su se nalazile komande cevoboba i pričvrsti ga ispod sebe. "Drž' se", reče, a zatim objavi preko interkoma: "Drage dame, vreće za povraćanje su u džepovima sedišta ispred vas. Nadam se da ovo nećete shvatiti kao sugestiju."
<BR>&nbsp;&nbsp;&nbsp;&nbsp;&nbsp;Pritisnuo je komandne spone. Cevobob je počeo polako i glatko da klizi duž tanke srebrnaste trake singularnosti. "Još malo", reče on. Lenijer je osetio kako ga nešto pritiska uz sedište. "I još sasvim malo."
<BR>&nbsp;&nbsp;&nbsp;&nbsp;&nbsp;Sada su bili odista teški, ležeći na ledima u pilotskoj kabini. Kabina se odjednom uspravi. "Poslednji komad", reče Hajneman. U tom času njihova telesna težina bila je za pedeset odsto veća nego da su na Zemlji. "Duž prolaza se nalaze smotane lestvice od konopca u slučaju da neko mora u kupatilo." Šeretski se osmehnuo Lenijeru. "Nikome ne bih preporučio klozet u ovim uslovima. Nismo imali dovoljno vremena da bi konstruktori mogli da misle i na te udobnosti. Olabaviću spone ukoliko neko padne u očajanje."
<BR>&nbsp;&nbsp;&nbsp;&nbsp;&nbsp;"Računam na to", dopro je glas Karolsonove iz pozadine.
<BR>&nbsp;&nbsp;&nbsp;&nbsp;&nbsp;Lenijer je posmatrao kako se hodnik polako i veličanstveno kreće oko njih. Gledano kroz prednje staklo dno hodnika mešalo se u daljini sa bisernim središnjim sjajem cevi sa plazmom... pružajući se možda u beskraj.
<BR>&nbsp;&nbsp;&nbsp;&nbsp;&nbsp;"Poslednje bekstvo, zar ne?" upita Hajneman kao da mu čita misli. "Čini da se ponovo osećam mladim."
</TD></TR></TABLE>
<P class="next">
<A HREF=p35.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
