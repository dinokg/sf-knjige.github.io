<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>63.
<P>&nbsp;&nbsp;&nbsp;&nbsp;&nbsp;Mirskom i trojici drugih 'dezertera' dodeljene su male kružne odaje u Valdu Središnjeg grada. Tri gešelska homorfa - dve žene i jedna osoba neodređenog pola - dodeljeni su im kao domaćini i nastavnici u ubrzanom procesu obrazovanja i privikavanja.
<BR>&nbsp;&nbsp;&nbsp;&nbsp;&nbsp;Mirski je sedeo u svojoj sferi priključen na različite kanale ucrtanih informacija - od kojih su neke prevodili pedagozi-delimičnjaci njihovih domaćina. On i Rodzenski prihvatili su privremene implante, kako bi ubrzali postupak podučavanja i tumačenja. Posmatrali su, slušali i malo zborili. Rodzenski je stalno bio uz njega dok se Rimskaja - onaj Amerikanac sa ženskim imenom - držao po strani. Ostalima jedva da je i poklanjao neku pažnju. Oni su bili veoma male ribe u neizmerno velikoj tajni.
<BR>&nbsp;&nbsp;&nbsp;&nbsp;&nbsp;Domaćini su im pristupili inkarnirani, da bi smanjili nelagodnost na najmanju meru, i držali im kratka, zgusnuta predavanja, a gosti su primali onoliko koliko su mogli.
<BR>&nbsp;&nbsp;&nbsp;&nbsp;&nbsp;Dah žurbe osećao se u vazduhu. Sa izuzetkom domaćina, ostali Gešeli posvećivali su veoma malo pažnje dezerterima. Vald je bio bezmalo napušten, a većina žitelja zauzimala je nove položaje pripremajući okruge za ono što bi se moglo desiti, pa ma šta da je to bilo.
<BR>&nbsp;&nbsp;&nbsp;&nbsp;&nbsp;Izveštaji iz najudaljenijih odbrambenih stanica stigli su u sada podeljen Osni grad. Jarti su otvorili jednu udaljenu kapiju i dopustili da duboka unutrašnja plazma zvezde prodre u Put.
<BR>&nbsp;&nbsp;&nbsp;&nbsp;&nbsp;Razornoj masi trebalo je oko sedamdeset časova da dosegne kraj Puta, te su žitelji gešelskih okruga Osnog grada morali brzo da se odluče o smeru svoje akcije. Ukoliko su želeli da ostanu u Putu i ne predaju ga Jartima, morali su ubrzati kretanje svojih okruga do barem jedne trećine svetlosne brzine, pre no što se sudare s prednjim delom plazme.
<BR>&nbsp;&nbsp;&nbsp;&nbsp;&nbsp;Sa ulaskom zvezdanog materijala u Put, temperatura plazme će se spustiti znatno ispod nivoa neophodnog za topljenje, ali će i dalje ostati blizu devet stotina hiljada stepeni. Prolazak gešelskih okruga to je, međutim, trebalo da promeni.
<BR>&nbsp;&nbsp;&nbsp;&nbsp;&nbsp;Kada se stvarno sudare s prednjim delom plazme, njihov udarni talas prostora-vremena raspršiće supervrelu plazmu u tanušnu koprenu. Ta koprena razastrta Putem posle prolaska i zagrejavanja do temperature daleko iznad one neophodne za topljenje, ispuniće potom put još moćnijom plazmom. Na kraju, okruzi će pretvoriti plazmu i Put u novu cevastog oblika.
<BR>&nbsp;&nbsp;&nbsp;&nbsp;&nbsp;Mirski, koji je nastojao da prati javne rasprave, smatrao je da su njihovi planovi zanosno ludački. Da li će on umreti ili ne - činilo mu se beznačajnim; nalazio se u središtu velike sheme, daleko razbarušenije od bilo čega što je do tada mogao i da zamisli.
<BR>&nbsp;&nbsp;&nbsp;&nbsp;&nbsp;Gešelski političari kojima su secesionisti podarili slobodu, grozničavo su pravili planove. Morala se obezbediti dovoljno jaka zaštita na prednjem i zadnjem delu, kako bi se sprečilo da okruzi budu preplavljeni teškom radijacijom. To će neminovno jako opteretiti četiri glavna generatora toka, koja su im preostala i koja su već bila dovoljno opterećena neophodnošću održavanja veze s tokom, pri tako velikim brzinama. Da li je to bilo ostvarivo?
<BR>&nbsp;&nbsp;&nbsp;&nbsp;&nbsp;Jeste, zaključili su fizičari. Ali jedva.
<BR>&nbsp;&nbsp;&nbsp;&nbsp;&nbsp;Trebalo je, takođe, da se obezbedi zaštita od samog prolaženja kroz tok. Bilo je izvesno da će tok emitovati zrake veoma smrtonosne. Da li se sva potrebna zaštita mogla obezbediti?
<BR>&nbsp;&nbsp;&nbsp;&nbsp;&nbsp;Da. Ali uz još veće rezerve.
<BR>&nbsp;&nbsp;&nbsp;&nbsp;&nbsp;Uprkos sumnjama, među stanovnicima okruga preovladavala je iznenađujuća sloga. Oni nisu želeli da se vrate na Zemlju. Bili su okrenuti budućnosti a ne prošlosti. A posle vekovne horbe s Jartima nikako nisu bili skloni da im sada predaju Put u ruke.
<BR>&nbsp;&nbsp;&nbsp;&nbsp;&nbsp;Rimskaja, koji je lutao kroz šume izvan svoje sfere, izbegavao je da sluša sve pojedinosti. Pobožno se molio, ne mareći za to ko ga je gledao, ili kako je okolina reagovala. Njegova briga ogledala se u pitanju: da li je Bog mogao čuti molitve izrečene izvan prostora-vremena? Da li će doći trenutak kada će biti potpuno odsečeni od Boga?
<BR>&nbsp;&nbsp;&nbsp;&nbsp;&nbsp;Domaćica koja mu je dodeljena - jedan ženski homorf - držala se na odstojanju, na njegov izričit zahtev, shvatajući da je malo toga mogla da uradi da bi ga ubedila u nešto drugo.
<BR>&nbsp;&nbsp;&nbsp;&nbsp;&nbsp;Njegova pitanja su, po njenom mišljenju, spadala u sferu ugašenih znanja i bila su jednako besmislena kao, na primer, pitanje da li bi mnogo anđela moglo igrati na vrhu čiode.
<BR>&nbsp;&nbsp;&nbsp;&nbsp;&nbsp;Čekajući da vesti o konačnim planovima stignu do njih, Rodzenski i Mirski lebdeli su u zelenilu, na razdaljini od nekoliko metara. Vijugavi obrazac sjajne zmije osvetljavao je jednu duboku trodimenzionalnu prugu iza njihovih odaja, bacajući senke lišća preko njih.
<BR>&nbsp;&nbsp;&nbsp;&nbsp;&nbsp;Mirski je pomno promatrao mladog desetara, opažajući sjaj njegove kože, oslobođeno uzbuđenje ocrtano oko njegovih usana, način na koji su mu oči odudarale od lica. Budućnost je za njega droga, pomisli Mirski. Da li je to važilo i za njega?
<BR>&nbsp;&nbsp;&nbsp;&nbsp;&nbsp;"Tako malo toga razumem", poverio mu se Rodzenski, privlačeći se duž jedne grane bliže Mirskom, koji je počivao u krošnji. "Ali osećam da ću razumeti - a oni su spremni da pomognu! Mi smo im neobični - ne osećate li to? Ali nas lepo primaju!"
<BR>&nbsp;&nbsp;&nbsp;&nbsp;&nbsp;"Mi smo za njih novina", reče Mirski. Nije hteo da pokaže sve svoje sumnje pred ovim desetarom. Srce bi mu zalupalo kad god bi pomislio o tome šta ih čeka.
<BR>&nbsp;&nbsp;&nbsp;&nbsp;&nbsp;Onaj ženski homorf dodeljen mrzovoljnom Amerikancu približi im se lebdeći.
<BR>&nbsp;&nbsp;&nbsp;&nbsp;&nbsp;"Brine me vaš prijatelj", reče ona. "Razmišljamo da ga vratimo vašim ljudima... On to nikada neće priznati, ali ja mislim da je doneo pogrešnu odluku."
<BR>&nbsp;&nbsp;&nbsp;&nbsp;&nbsp;"Dajte mu vremena", reče Mirski. "Svi smo mi ostavili puno toga za sobom. Bićemo veoma nostalgični. Razgovaraću s njim."
<BR>&nbsp;&nbsp;&nbsp;&nbsp;&nbsp;"I ja ću", reče Rodzenski poletno.
<BR>&nbsp;&nbsp;&nbsp;&nbsp;&nbsp;"Ne", odvrati Mirski podigavši jednu ruku. "Samo ću ja. Nas dvojica smo razgovarali za vreme pregovora s Amerikancima, pored toga, obojica smo se dobrovoljno odlučili za ovo."
<BR>&nbsp;&nbsp;&nbsp;&nbsp;&nbsp;Zbunjen, Rodzenski se povuče uz odsečan pokret glavom.
<BR>&nbsp;&nbsp;&nbsp;&nbsp;&nbsp;Mirski pokuca na prozirnu, srebrnasto obojenu spoljašnju površinu sfere. Rimskaja odgovori iznutra: "Da? Šta je?" Oglasio se na engleskom jeziku.
<BR>&nbsp;&nbsp;&nbsp;&nbsp;&nbsp;"Pavel Mirski."
<BR>&nbsp;&nbsp;&nbsp;&nbsp;&nbsp;"Dosta mi je razgovora, molim vas."
<BR>&nbsp;&nbsp;&nbsp;&nbsp;&nbsp;"Nemamo mnogo vremena. Ili ćete se vratiti, ili ćete se suočiti s našom odlukom."
<BR>&nbsp;&nbsp;&nbsp;&nbsp;&nbsp;"Ostavite me na miru!"
<BR>&nbsp;&nbsp;&nbsp;&nbsp;&nbsp;"Mogu li da uđem?"
<BR>&nbsp;&nbsp;&nbsp;&nbsp;&nbsp;Vrata sfere se raširiše i Mirski se uvuče unutra. "Oni će uskoro krenuti", reče on. "Neće biti nikakvog izbora kada se otisnu - ostaćete ovde zauvek."
<BR>&nbsp;&nbsp;&nbsp;&nbsp;&nbsp;Rimskaja je izgledao jezivo - bled, s riđom kosom raskuštranom na sve strane; lice mu beše zaraslo u bradu. "Ostajem ovde", reče on. "Odlučio sam."
<BR>&nbsp;&nbsp;&nbsp;&nbsp;&nbsp;"To sam i rekao vašoj domaćici."
<BR>&nbsp;&nbsp;&nbsp;&nbsp;&nbsp;"Govorite u moje ime?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Šta se to vas tiče? Vi ste se vratili iz smrti. Ne dajete pet para na svoj položaj - vaši sopstveni ljudi pokušali su da vas ubiju. Ali ja... Napustio sam odgovornosti, zadatke."
<BR>&nbsp;&nbsp;&nbsp;&nbsp;&nbsp;"Zbog čega?" upita Mirski.
<BR>&nbsp;&nbsp;&nbsp;&nbsp;&nbsp;"Sranje! Ne znam."
<BR>&nbsp;&nbsp;&nbsp;&nbsp;&nbsp;"Možda ja znam."
<BR>&nbsp;&nbsp;&nbsp;&nbsp;&nbsp;Rimskaja mu uputi sumnjičav pogled.
<BR>&nbsp;&nbsp;&nbsp;&nbsp;&nbsp;"Želite da vidite konačnost", reče Mirski.
<BR>&nbsp;&nbsp;&nbsp;&nbsp;&nbsp;Rimskaja je naprosto zurio u njega, ne potvrđujući, ali i ne poričući.
<BR>&nbsp;&nbsp;&nbsp;&nbsp;&nbsp;"Vi, ja, Rodzenski, možda čak i ona žena - svi smo mi neostvareni. Nismo srećni što imamo samo jedan život na raspolaganju. Stremimo nečem višem."
<BR>&nbsp;&nbsp;&nbsp;&nbsp;&nbsp;Podigao je raširenu šaku. "Uvek sam želeo da dodirnem zvezde."
<BR>&nbsp;&nbsp;&nbsp;&nbsp;&nbsp;"Želeli ste da vidite zvezde, pa ste se otisnuli u svemir da vodite rat!" reče Rimskaja. "Mi ne znamo šta ćemo još videti od ovog prokletog hodnika." Uronio je lice u šake. "Čitavog života bio sam pristalica čvrste linije. Svi su mislili da sam neosetljivi stari... namćor. Matematika, sociologija i univerzitet. Moj život proveden je u četiri zida. Kada su me poslali na Kamen - Gospode, kakvo iskustvo! A zatim i ova prilika..."
<BR>&nbsp;&nbsp;&nbsp;&nbsp;&nbsp;"Znamo da će biti zanimljivo, daleko zanimljivije od onoga što možemo naći na Zemlji."
<BR>&nbsp;&nbsp;&nbsp;&nbsp;&nbsp;"Ostali se vraćaju da spasu Zemlju", reče Rimskaja. Držao je stisnute pesnice uz bokove.
<BR>&nbsp;&nbsp;&nbsp;&nbsp;&nbsp;"Da li nas ta činjenica čini neodgovornima? Možda. Ali ne više nego sve ljude u ovom delu grada."
<BR>&nbsp;&nbsp;&nbsp;&nbsp;&nbsp;Rimskaja slegnu ramenima. "Slušajte, ja sam doneo odluku i ostajem pri njoj. Ne brinite za mene. Biće sve u redu."
<BR>&nbsp;&nbsp;&nbsp;&nbsp;&nbsp;"Samo sam to želeo da čujem", reče Mirski.
<BR>&nbsp;&nbsp;&nbsp;&nbsp;&nbsp;"Da li nosite implant koji su vam dali?" upita Rimskaja.
<BR>&nbsp;&nbsp;&nbsp;&nbsp;&nbsp;Mirski posuvrati svoje desno uvo i okrete glavu, tako da Rimskaja vidi.
<BR>&nbsp;&nbsp;&nbsp;&nbsp;&nbsp;"Moj je još ovde", Rimskaja je otvorio pesnicu u kojoj se nalazilo to sredstvo veličine kikirikija.
<BR>&nbsp;&nbsp;&nbsp;&nbsp;&nbsp;"Biće vam potrebno", reče Mirski. Stajao je još par trenutaka bez reči, sve dok Amerikanac ne diže element do glave i ne postavi ga iza uha.
</TD></TR></TABLE>
<P class="next">
<A HREF=p65.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
