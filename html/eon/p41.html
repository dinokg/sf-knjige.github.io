<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>40.
<P>&nbsp;&nbsp;&nbsp;&nbsp;&nbsp;Cevobob je lagano klizio mimo drugog zida. Na suprotnoj strani, počev, otprilike, kilometar iza zida i protežući se naporedo s kružnim profilom hodnika po goletnom bronzastom dnu, ležalo je niz nekakvih struktura boje tamne cigle. Svaka je počivala na kvadratnom postolju, s tim što je stranica tog kvadrata iznosila oko dve stotine metara. Strukture su se uzdizale u redovima stepenika, ali tako da je ravan svakog stepenika bila malo izvijena, tvoreći zaobljenu poluspiralnu piramidu.
<BR>&nbsp;&nbsp;&nbsp;&nbsp;&nbsp;"Bingo", reče Hajneman pokazujući u pravcu grotla hodnika. Dno je vrvelo od pokretnih svetala kanalisanih u trake koje su bile višestruko usnopljene, kao da je reč o veoma gustom sistemu autoputeva. "Nismo sami."
<BR>&nbsp;&nbsp;&nbsp;&nbsp;&nbsp;"Koliko smo prešli do sada?" upita Karolsonova.
<BR>&nbsp;&nbsp;&nbsp;&nbsp;&nbsp;"Sedam stotina sedamdeset hiljada kilometara približno", reče Hajneman. "Geri, da li bi hteo malo da pilotiraš? Hoću da izvršim još nekoliko provera."
<BR>&nbsp;&nbsp;&nbsp;&nbsp;&nbsp;"Nastavićemo polako da se krećemo napred, pri brzini od devedeset ili sto kilometara na sat", reče Lenijer.
<BR>&nbsp;&nbsp;&nbsp;&nbsp;&nbsp;"Tako će biti dobro. Ne žudim baš da upoznam ovdašnje stanovnike, ma kakvi da su", reče Hajneman vrteći glavom dok se izvlačio iz svog sedišta.
<BR>&nbsp;&nbsp;&nbsp;&nbsp;&nbsp;Ponovo su, krećući se postojanom brzinom, bili u bestežinskom stanju.
<BR>&nbsp;&nbsp;&nbsp;&nbsp;&nbsp;"Zbog čega bi trebalo da brinemo, ako izuzmemo očigledne razloge", upita Ferlijeva.
<BR>&nbsp;&nbsp;&nbsp;&nbsp;&nbsp;"Očigledni razlozi mogli bi biti dovoljno gadni, no, iskreno govoreći, nisam ni najmanje srećan što dolazimo niz singularnost. Palo mi je na pamet da se onima koji su dole možda neće dopasti ljudi koji putuju na ovaj način. Moguće je da postoje drugačija vozila - ovlašćena vozila. A možda postoji i nešto drugo. Bilo kako bilo, ako bismo prohujali brzinom od osam ili devet klikova u sekundi i udarili u nešto nastala bi ozbiljna nevolja. Sasvim dovoljno da nas dožive kao leteće prestupnike, zar ne mislite tako?"
<BR>&nbsp;&nbsp;&nbsp;&nbsp;&nbsp;"Nisam razmišljao o tome", reče Lenijer smeštajući se u pilotsko sedište.
<BR>&nbsp;&nbsp;&nbsp;&nbsp;&nbsp;"Da, pa sada kada ti se glava razbistrila..." Hajneman pređe preko njega ozbiljnim pogledom, a zatim ga potapša po ramenu. "Devojke, hajde da utvrdimo kakva je ovo gužva."
<BR>&nbsp;&nbsp;&nbsp;&nbsp;&nbsp;Zamenili su različite instrumente duž poda na levoj strani letelice i postavili nove senzore u delu koji do sada nije bio zauzet. Lenijer je zurio naviše ka dnu hodnika, opsenjen povorkom svetlosti. Čak i uz pomoć dogleda ta svetla nisu prerastala ni u šta drugo do u sjajne tačke naspram crne pozadine traka.
<BR>&nbsp;&nbsp;&nbsp;&nbsp;&nbsp;Nešto veliko i sivo zaklonilo mu je vidno polje u dogledu i on spusti instrument. Jedan disk širok najmanje pola kilometra lagano je leteo iznad onih traka, krećući se prema jugu. Jedan drugi disk sledio je sličan kurs dvadeset ili trideset stepeni zapadno od prvog.
<BR>&nbsp;&nbsp;&nbsp;&nbsp;&nbsp;"Bez ijednog razumljivog radio-signala", reče Hajneman. "Raštrkani mikrotalasi, toplotni izvori, slabašna aktivnost iks- i gama-zraka i to je sve. Radar-repetitor ovde pokazuje nešto čvrsto na oko četvrt miliona kilometara napred - otkriva ravnu površinu veličine najmanje petnaest kvadratnih kilometara, tačno na osi i u samom središtu."
<BR>&nbsp;&nbsp;&nbsp;&nbsp;&nbsp;"Vidim je", reče Lenijer gledajući u prvi ekran. "Predmeti se kreću oko nje, kao i duž celog zida hodnika."
<BR>&nbsp;&nbsp;&nbsp;&nbsp;&nbsp;"Ne pitaj me o čemu je reč", reče Hajneman, kroz prozor u pravcu sivog diska. Žmirkao je zbunjeno i zabrinuto. "Ne pitaj me, takođe, koliko ćemo još ostati ovde neuznemiravani."
<BR>&nbsp;&nbsp;&nbsp;&nbsp;&nbsp;"Ako ništa drugo, sićušni smo", reče Ferlijeva. "Možda nas neće primetiti."
<BR>&nbsp;&nbsp;&nbsp;&nbsp;&nbsp;"Ona velika stvar - ma šta da je u pitanju primetiće nas", reče Hajneman. "Kladim se u odnosu deset prema jedan da se i ona kreće kroz singularnost."
<BR>&nbsp;&nbsp;&nbsp;&nbsp;&nbsp;Pet stotina kilometara iza zida, četiri goleme zaobljene piramide boje cigle uzdizale su se iznad spleta traka. Sudeći prema njihovom rasporedu nalazile su se na jednakom rastojanju po obimu kruga, odnosno ugaonim tačkama zamišljenog kvadrata - Lenijer je zaključio da su bile sagrađene iznad izvora. Sa ove razdaljine po veličini su izgledale kao poštanske marke držane u ispruženoj ruci - što je značilo da im stranice imaju dva kilometra i još kilometar u visinu. Prave trake, široke jedan kilometar, protezale su se ravno na sever od svake strukture, dokle mu je pogled dosezao.
<BR>&nbsp;&nbsp;&nbsp;&nbsp;&nbsp;"Mislim da nam je sada glava u torbi", promrmlja Lenijer.
<BR>&nbsp;&nbsp;&nbsp;&nbsp;&nbsp;Ferlijeva položi ruku na njegovo rame i uvuče se u kopilotsko sedište. "Već godinama nam je glava u torbi, zar ne?"
<BR>&nbsp;&nbsp;&nbsp;&nbsp;&nbsp;"Uvek sam mislio da je hodnik prazan - ne znam ni sam zbog čega. Možda zbog toga što nisam bio u stanju da zamislim ovo."
<BR>&nbsp;&nbsp;&nbsp;&nbsp;&nbsp;Hajneman je zaplovio između njih i dograbio jednu šipku na tabli sa instrumentima kako bi se učvrstio dok ne isprogramira plan letenja.
<BR>&nbsp;&nbsp;&nbsp;&nbsp;&nbsp;"Ubrzaćemo do deset hiljada klikova na sat, približiti se što više možemo onom velikom predmetu na singularnosti - usporiti nadomak njega kako ne bi pomislili da nameravamo da tresnemo u njih - a onda ćemo okrenuti i odmagliti kući. Sve to, dakako, ukoliko si saglasan." Uzdigao je jednu obrvu u pravcu Lenijera.
<BR>&nbsp;&nbsp;&nbsp;&nbsp;&nbsp;Lenijer je odmeravao rizike postajući svestan da nema blagu predstavu o tome koliki su.
<BR>&nbsp;&nbsp;&nbsp;&nbsp;&nbsp;"Ako sada okrenemo, šta ćemo moći da kažemo našim ljudima tamo na Kamenu?" ustrajavao je Hajneman. "Očigledno je da je ovo mesto značajno. Ali mi nemamo nikakvu predstavu o tome šta je posredi, niti šta može značiti za nas onog trenutka kada se vratimo na Kamen."
<BR>&nbsp;&nbsp;&nbsp;&nbsp;&nbsp;"Iznosiš očigledne činjenice, Lari", reče Lenijer.
<BR>&nbsp;&nbsp;&nbsp;&nbsp;&nbsp;"A sada mi reci da li ćemo preživeti ili ne?"
<BR>&nbsp;&nbsp;&nbsp;&nbsp;&nbsp;"Ne znam", reče Hajneman. "Znam jedino da sam na ovako nešto čekao celog života. A kako stoji stvar s vama?"
<BR>&nbsp;&nbsp;&nbsp;&nbsp;&nbsp;Karolsonova se nasmeja. "Ti si lud", reče mu ona. "Ludi sportski pilot-inženjer."
<BR>&nbsp;&nbsp;&nbsp;&nbsp;&nbsp;Hajneman je nestašno zanjihao glavom napred-nazad i ponosno palčevima izvrnuo džepove na grudnom delu svog kombinezona. "Pa, Geri?"
<BR>&nbsp;&nbsp;&nbsp;&nbsp;&nbsp;"Moramo na neki način otkriti šta je posredi", pristade on. "Ako je tako, krenimo." Hajneman je započeo sekvencu pilotiranja na kompjuteru i cevobob se potisnu niz singularnost proizvodeći još jednom osećanje pravca u kabini V/STOL-a.
<BR>&nbsp;&nbsp;&nbsp;&nbsp;&nbsp;Kada se ubrzanje okončalo i cevobob se ustalio na brzini od deset hiljada kilometara na sat, Hajneman im razdeli 'supersendviče' zavijene u foliju i loptaste termose s toplim čajem. Jeli su ćuteći. Karolsonova i Hajneman sedeli su vezani za pregradu iza kabine. Putovanje kroz hodnik bilo je ravnomerno i lako primetno.
<BR>&nbsp;&nbsp;&nbsp;&nbsp;&nbsp;Promaklo je još jedno kolo pravougaonih struktura, a posle nekoliko minuta još jedno - sve strukture bile su povezane sa četiri prave, jasno vidljive trake i gusto isprepletanim prugama svetlosti.
<BR>&nbsp;&nbsp;&nbsp;&nbsp;&nbsp;Lenijer je osloboduo sedište za Karolsonovu i otišao da malo dremne, dok je Hajneman počeo da upućuje ženu u tajne upravljanja cevobobom. Lenijer je napreskok sanjao kako u lakom avionu preleće džunglu i isprepletane reke. Sve se to na neki način preobratilo u lakoatletičarsko takmičenje. Probudio se s ukusom čaja u ustima. Odmah je otkopčao pojaseve i krenuo napred. Ferlijeva je podešavala instrumente u njihovim ležištima, zamenjivala memorijske blokove na pločama s prikupljenim i sređenim podacima. Spuštala je ispunjene blokove na plastični sortirni poslužavnik i odlagala ih u kutiju skladišta. Zatim je podigla jedan od pomoćnih multimetara koje je inženjering načinio pre Smrti i pokazala ekran Lenijeru.
<BR>&nbsp;&nbsp;&nbsp;&nbsp;&nbsp;"Da?" upita on, spuštajući pogled na treptave brojeve.
<BR>&nbsp;&nbsp;&nbsp;&nbsp;&nbsp;"To je kaput", reče ona. "Izbacuje besmislice. Kao i većina naših instrumenata. Bićemo srećni ako rastumačimo pola od podataka koje smo prikupili."
<BR>&nbsp;&nbsp;&nbsp;&nbsp;&nbsp;"Zbog čega je to tako?"
<BR>&nbsp;&nbsp;&nbsp;&nbsp;&nbsp;Zavrtela je glavom. "Mogu samo da nagađam. Čini se da su na delu drugačiji električni sistemi tako da je moguće da prolazimo kroz kontrolna polja slična onima koja selektivno neutrališu inerciju na Kamenu. Ovakva polja poništavaju druge efekte... izobličuju geometrijski uticaj na aktivnosti u jezgru, menjaju kvantni momenat... Ili je čitava oprema odjednom otišla do đavola. Garancija ističe danas - iznenađenje!"
<BR>&nbsp;&nbsp;&nbsp;&nbsp;&nbsp;"Oprema je u redu", doviknu Hajneman iz kopilotskog sedišta. "Ne bacaj ljagu na moje mašine."
<BR>&nbsp;&nbsp;&nbsp;&nbsp;&nbsp;"Ovaj čovek ima sitnosopstvenički karakter", reče Ferlijeva s čuđenjem. "Grunđa kad god dovedem u pitanje kvalitet kontrolnih uređaja."
<BR>&nbsp;&nbsp;&nbsp;&nbsp;&nbsp;"Gunđa a ne 'grundja'", reče Lenijer.
<BR>&nbsp;&nbsp;&nbsp;&nbsp;&nbsp;"Svejedno."
<BR>&nbsp;&nbsp;&nbsp;&nbsp;&nbsp;"Na tebe je red", reče Lenijer Hajnemanu, pokazujući mu palcem na zadnji deo aviona. "Vreme je da počineš. Moramo svi da budemo bistri i vedri."
<BR>&nbsp;&nbsp;&nbsp;&nbsp;&nbsp;Hajneman podesi nagib cevoboba i krenu pokraj Lenijera. "Pričekaj", reče Karolsonova. "Šta je ono?"
<BR>&nbsp;&nbsp;&nbsp;&nbsp;&nbsp;Singularnost ispred cevoboba nije više imala izgled sjajne cilindrične površine. U naizmeničnom pulsiranju bleskala je narandžastom a zatim belom bojom, poput usijane čelične žice.
<BR>&nbsp;&nbsp;&nbsp;&nbsp;&nbsp;"Nema odmora za zločeste", reče Hajneman smenjujući Lenijera u pilotskom sedištu. Ispustio je spone cevoboba u singularnost ne bi li prikočio. Letelica se iznenada propela i žestoko zaljuljala, odbacivši Lenijera i Ferlijevu do stalaža skladišta, držeći ih prikovane tamo sve dok Hajneman nije oslobodio spone.
<BR>&nbsp;&nbsp;&nbsp;&nbsp;&nbsp;"Ubrzavamo", povika Hajneman glasom koji je nadjačao tutnjavo podrhtavanje cevoboba i aviona. "Komande više nisu u mojim rukama."
<BR>&nbsp;&nbsp;&nbsp;&nbsp;&nbsp;Lenijer krenu prema zadnjem delu kabine, udarajući rukama i nogama po sedištima, nastojeći da se uhvati za nešto. Ferlijeva se čvrsto držala za sedište, upinjući se da prebaci težinu tela preko naslona i sedne u njega.
<BR>&nbsp;&nbsp;&nbsp;&nbsp;&nbsp;Singularnost je sada predstavljala jednu dugačku, crvenu liniju postojane boje, duž sredine cevi sa plazmom. Lenijer se vezao u svom sedištu i pomogao Ferlijevoj da se popne u svoje. Oprema je odskakala i padala u stražnji deo, udarajući u stalaže, skladišta, pregrade i drugu opremu.
<BR>&nbsp;&nbsp;&nbsp;&nbsp;&nbsp;"Možeš li da nas okreneš nazad", povika Lenijer kroz opštu gungulu.
<BR>&nbsp;&nbsp;&nbsp;&nbsp;&nbsp;"Nema izgleda", odgovori Hajneman. "Kad ispustim spone počinjemo da se teturamo. Sada je brzina trideset hiljada kilometara na čas, i dalje ubrzavamo."
<BR>&nbsp;&nbsp;&nbsp;&nbsp;&nbsp;Cevobob se još jednom zaljulja i Lenijer i Ferlijeva podigoše ruke da bi se zaštitili od novog udara memorijskih blokova otkačenih sa polica, opreme za testiranje i smotanih lakih kablova.
<BR>&nbsp;&nbsp;&nbsp;&nbsp;&nbsp;"Četrdeset", reče Hajneman nekoliko časaka kasnije. "Pedeset."
<BR>&nbsp;&nbsp;&nbsp;&nbsp;&nbsp;Radio je zapucketao, zakašljao se - da bi se konačno začuo jedan melodičan glas neodređenog pola i to usred rečenice:
<BR>&nbsp;&nbsp;&nbsp;&nbsp;&nbsp;"...prekršaj Zakona Puta. Vaša letelica krši Zakon Puta. Ne pružajte otpor, ili će vaša letelica biti uništena. Nalazite se pod kontrolom Heksamon Neksusa i bićete izdvojeni iz toka kroz šest minuta. Ne pokušavajte da ubrzavate ili da usporavate."
<BR>&nbsp;&nbsp;&nbsp;&nbsp;&nbsp;Poruka se završila blagim praskom bele buke.
</TD></TR></TABLE>
<P class="next">
<A HREF=p42.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
