<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3.
<P>&nbsp;&nbsp;&nbsp;&nbsp;&nbsp;I Jer ne slutiše oni da Stvar sa sobom donesoše, onu koja se budi u prisustvu Elektriciteta, a koja jedina njihovu istoriju znađaše;
<BR>&nbsp;&nbsp;&nbsp;&nbsp;&nbsp;II jer noumi pamćenje od mesa i krvi imaju, a Stvar od silicijuma, koji je kamen i zubu vremena nepodatan, dok pamćenje nouma razvejavaju vetri kao prašinu;
<BR>&nbsp;&nbsp;&nbsp;&nbsp;&nbsp;III i tako dadoše Instrukcije svojoj Stvari, ali ne znadoše da to učiniše.
<BR>&nbsp;&nbsp;&nbsp;&nbsp;&nbsp;IV 'To je', govorahu, 'kutija sa smešnim glasom.'
<BR>&nbsp;&nbsp;&nbsp;&nbsp;&nbsp;V Ali Stvar poče kalkulacije na zadatku da svi noumi bezbedni budu.
<BR>&nbsp;&nbsp;&nbsp;&nbsp;&nbsp;VI I Stvar takođe poče kalkulacije na zadatku da svi noumi kući stignu.
<BR>&nbsp;&nbsp;&nbsp;&nbsp;&nbsp;VII Ceo put do svoga doma da prevale.
<BR>
<BR>&nbsp;&nbsp;&nbsp;&nbsp;&nbsp;Iz 'Knjige nouma', Mezanin, I-VII
<BR>
<BR>&nbsp;&nbsp;&nbsp;&nbsp;&nbsp;Bilo je lako izgubiti se ispod poda. Za tako nešto nije bio potreban nikakav napor. Bio je to lavirint zidova i kablova, sa nanosima prašine po strani od staza. Zapravo, kao što je Torit primetio, nisu se izgubili, već više zaturili; jer staza je bilo svuda, između zidova i poprečnih patosnih greda, samo nije bilo znakova kuda koja vodi. Pokoji noum bi žurno prošao za svojim poslom, ali na njih ne bi obratio pažnju.
<BR>&nbsp;&nbsp;&nbsp;&nbsp;&nbsp;Polegali su u jednu nišu, koju su sačinjavala dva ogromna drvena zida, i zadremali; kad su se probudili, svetlost je bila jednako slaba. U Radnji kao da nije bilo ni dana ni noći. Međutim, sada je bilo nekako bučnije. Čuo se neki udaljen, sveprožimajući žamor.
<BR>&nbsp;&nbsp;&nbsp;&nbsp;&nbsp;Na Stvari je treptalo nekoliko svetlih tačaka više. Osim toga, iz nje je izrasla stvarčica: nešto u obliku tanjirčića koji se okretao vrlo lagano.
<BR>&nbsp;&nbsp;&nbsp;&nbsp;&nbsp;"Da potražimo mi opet Dvoranu hrane?" upita Torit sa puno nade.
<BR>&nbsp;&nbsp;&nbsp;&nbsp;&nbsp;"Mislim da za to moraš biti član nekog Odeljenja", reče Masklin. "Ali ne može biti da je to jedino mesto gde postoji hrana, a?"
<BR>&nbsp;&nbsp;&nbsp;&nbsp;&nbsp;"Nije bilo ovako bučno kad smo dolazili", reče Baka. "Kakva galama!"
<BR>&nbsp;&nbsp;&nbsp;&nbsp;&nbsp;Masklin se osvrte. Iza drveta je postojao neki prostor, iz koga je dopirao daleki zrak vrlo blistave svetlosti. Masklin se malo-pomalo približi tom mestu, pa primače oko pukotini.
<BR>&nbsp;&nbsp;&nbsp;&nbsp;&nbsp;"Ooo", reče on nejako.
<BR>&nbsp;&nbsp;&nbsp;&nbsp;&nbsp;"Šta ima?" doviknu Grima.
<BR>&nbsp;&nbsp;&nbsp;&nbsp;&nbsp;"Ljudi. Više ljudi nego što ste ikad ranije videli."
<BR>&nbsp;&nbsp;&nbsp;&nbsp;&nbsp;Ta pukotina bila je na mestu gde se tavanica spajala sa zidom jedne dvorane velike maltene kao kamionsko gnezdo, a pune, zaista, ljudskih bića. Radnja se otvorila.
<BR>&nbsp;&nbsp;&nbsp;&nbsp;&nbsp;Noumi su oduvek znali da ljudi žive vrlo sporo. Masklin je, u lovu, dva-tri puta praktično naleteo na ljude, ali je znao da može naći neki zaklon pre nego što njihova glupava, ogromna lica uspeju da okrenu pogled ka njemu.
<BR>&nbsp;&nbsp;&nbsp;&nbsp;&nbsp;Prostor ispod nouma bio je, sada, prepun ljudi, koji su hodali velikim, sporim, trapavim koracima i upućivali jedni drugima potmulu tutnjavu svojih nejasnih, dubokih glasova.
<BR>&nbsp;&nbsp;&nbsp;&nbsp;&nbsp;Noumi su gledali, opčinjeni, neko vreme.
<BR>&nbsp;&nbsp;&nbsp;&nbsp;&nbsp;"Šta ono drže u rukama?" upita Grima. "Neke stvari koje pomalo liče na Stvar."
<BR>&nbsp;&nbsp;&nbsp;&nbsp;&nbsp;"Pojma nemam", odvrati Masklin.
<BR>&nbsp;&nbsp;&nbsp;&nbsp;&nbsp;"Vidi, oni to uzmu, onda daju nešto nekom ljudskom biću, a ovo stave u kesu i odnose. Izgledaju maltene kao da znaju šta rade."
<BR>&nbsp;&nbsp;&nbsp;&nbsp;&nbsp;"Ne, oni su kao mravi", reče Torit sa puno autoriteta. "Priznaću da izgledaju inteligentni, ali kad pobliže pogledaš nema ničeg pametnog u vezi s njima."
<BR>&nbsp;&nbsp;&nbsp;&nbsp;&nbsp;"Oni grade", reče Masklin nejasno.
<BR>&nbsp;&nbsp;&nbsp;&nbsp;&nbsp;"Pa grade i ptice, momče."
<BR>&nbsp;&nbsp;&nbsp;&nbsp;&nbsp;"Da, ali..."
<BR>&nbsp;&nbsp;&nbsp;&nbsp;&nbsp;"Ljudi su pomalo kao čavke, ja vam to oduvek govorim. Samo žele ono što svetluca."
<BR>&nbsp;&nbsp;&nbsp;&nbsp;&nbsp;"Hmmm." Masklin odluči da se ne raspravlja. Ne možeš se prepirati sa starim Toritom, osim ako si Baka Morki, naravno. Torit je u glavi imao prostora samo za jedan određeni broj ideja; kad se jedna od njih učvrsti, ne možeš je više nikako isterati napolje. Ali je Masklin želeo da kaže: ako su tako glupi, zašto se ne kriju oni od nas?
<BR>&nbsp;&nbsp;&nbsp;&nbsp;&nbsp;Nešto mu pade na um. On dohvati Stvar i podiže je.
<BR>&nbsp;&nbsp;&nbsp;&nbsp;&nbsp;"Stvari?" upita on.
<BR>&nbsp;&nbsp;&nbsp;&nbsp;&nbsp;Nastala je pauza. Onda tanušni, limeni glas reče: "Rad na glavnom zadatku prekinut. Šta zahtevate?"
<BR>&nbsp;&nbsp;&nbsp;&nbsp;&nbsp;"Znaš li ti šta su ljudi?" upita Masklin.
<BR>&nbsp;&nbsp;&nbsp;&nbsp;&nbsp;"Znam. Nastavljam rad na glavnom zadatku."
<BR>&nbsp;&nbsp;&nbsp;&nbsp;&nbsp;Masklin pogleda ostale noume 'belo'.
<BR>&nbsp;&nbsp;&nbsp;&nbsp;&nbsp;"Stvari?" upita on.
<BR>&nbsp;&nbsp;&nbsp;&nbsp;&nbsp;"Rad na glavnom zadatku prekinut. Šta zahtevate?"
<BR>&nbsp;&nbsp;&nbsp;&nbsp;&nbsp;"Pitao sam te da mi kažeš o ljudima", reče Masklin.
<BR>&nbsp;&nbsp;&nbsp;&nbsp;&nbsp;"Nije tako. Rekao si: znaš li ti šta su ljudi. Moj odgovor bio je korektan u svakom aspektu."
<BR>&nbsp;&nbsp;&nbsp;&nbsp;&nbsp;"Pa onda reci meni šta su ljudi!"
<BR>&nbsp;&nbsp;&nbsp;&nbsp;&nbsp;"Ljudi su urođenici ovog sveta koji sad nazivate imenom Radnja. Nastavljam rad na glavnom zadatku."
<BR>&nbsp;&nbsp;&nbsp;&nbsp;&nbsp;"Eto!" reče Torit, klimajući mudro glavom. "Govorio sam ja, zar ne? Pametni jesu, ali u osnovi su ipak samo urođenici. Samo gomila najobičnijih urođenika."
<BR>&nbsp;&nbsp;&nbsp;&nbsp;&nbsp;"Jesmo li mi urođenici?" upita Masklin.
<BR>&nbsp;&nbsp;&nbsp;&nbsp;&nbsp;"Niste. Nastavljam rad na glavnom zadatku."
<BR>&nbsp;&nbsp;&nbsp;&nbsp;&nbsp;"Naravski da nismo", reče Torit sa pržećom oštrinom. "Mi imamo i nešto ponosa."
<BR>&nbsp;&nbsp;&nbsp;&nbsp;&nbsp;Masklin zausti da zapita šta znači reč 'urođenik'. Znao je da to ne zna i bio je siguran da ni Torit ne zna. Hteo je da posle toga postavi i mnoga druga pitanja, ali prethodno bi morao da porazmisli o rečima kojima se služi.
<BR>&nbsp;&nbsp;&nbsp;&nbsp;&nbsp;Ne znam dovoljno reči, pomisli on. Neke stvari ne možeš misliti ako ne znaš potrebne reči.
<BR>&nbsp;&nbsp;&nbsp;&nbsp;&nbsp;Ali ne stiže da se time pozabavi, zato što iza njega jedan glas reče: "Čudna čuda, ha? U poslednje vreme neobično su se uzmuvali. Pitam se, šta im je."
<BR>&nbsp;&nbsp;&nbsp;&nbsp;&nbsp;Bio je to neki postariji noum, malo punije građe. Bio je vrlo skromno obučen, što je u Radnji bila retkost. Glavninu njegove odeće činila je jedna ogromna kecelja sa džepovima, tajanstveno nabreklim.
<BR>&nbsp;&nbsp;&nbsp;&nbsp;&nbsp;"Jesi nas ti uhodio?" upita Bakica Morki.
<BR>&nbsp;&nbsp;&nbsp;&nbsp;&nbsp;Neznanac slegnu ramenima.
<BR>&nbsp;&nbsp;&nbsp;&nbsp;&nbsp;"Ja obično dolazim na ovo mesto da gledam ljude", reče on. "Odavde se dobro vidi. Uglavnom ne dolazi niko drugi. Iz kog ste vi Odeljenja?"
<BR>&nbsp;&nbsp;&nbsp;&nbsp;&nbsp;"Ni iz jednog", odvrati Masklin.
<BR>&nbsp;&nbsp;&nbsp;&nbsp;&nbsp;"Mi smo naprosto narod", primeti Bakica.
<BR>&nbsp;&nbsp;&nbsp;&nbsp;&nbsp;"A nismo ni urođenici", dodade Torit brzo.
<BR>&nbsp;&nbsp;&nbsp;&nbsp;&nbsp;Stranac se široko osmehnu i skliznu sa drvene grede na kojoj je dotad sedeo.
<BR>&nbsp;&nbsp;&nbsp;&nbsp;&nbsp;"Pazi, molim te. Pa vi mora da ste to novo o čemu sam čuo. Izvanaši?"
<BR>&nbsp;&nbsp;&nbsp;&nbsp;&nbsp;On pruži jednu šaku. Masklin je pogleda oprezno.
<BR>&nbsp;&nbsp;&nbsp;&nbsp;&nbsp;"Da?" upita Masklin učtivim tonom.
<BR>&nbsp;&nbsp;&nbsp;&nbsp;&nbsp;Nepoznati noum uzdahnu. "Očekuje se da je protreseš", reče.
<BR>&nbsp;&nbsp;&nbsp;&nbsp;&nbsp;"Ja? Zašto?"
<BR>&nbsp;&nbsp;&nbsp;&nbsp;&nbsp;"To ti je tradicija. Moje ime je Dorkas Del Ikatesi." On se osmehnu Masklinu ukrivo. "Znaš li tvoje?"
<BR>&nbsp;&nbsp;&nbsp;&nbsp;&nbsp;Masklin na ovo nije reagovao. "Kako to misliš, gledaš ljude?"
<BR>&nbsp;&nbsp;&nbsp;&nbsp;&nbsp;"Gledam ljude. Proučavam ih, znaš. Time se bavim. Može se mnogo saznati o budućnosti, na osnovu posmatranja ljudskih bića."
<BR>&nbsp;&nbsp;&nbsp;&nbsp;&nbsp;"Misliš, kao o vremenskim prilikama?" upita Masklin.
<BR>&nbsp;&nbsp;&nbsp;&nbsp;&nbsp;"Vremenske prilike! Dabome, vremenske prilike!" Noum se široko isceri. "Moglo se očekivati da ćete vi znati sve o vremenskim prilikama. To su moćne stvari, a?"
<BR>&nbsp;&nbsp;&nbsp;&nbsp;&nbsp;"O kojima si ti nešto čuo, je li?" upita Masklin.
<BR>&nbsp;&nbsp;&nbsp;&nbsp;&nbsp;"Samo priče iz davnina. Hmmm." Dorkas ga osmotri od glave do pete. "Ali sam računao da Izvanaši moraju biti nekog drugog oblika. Život, ali ne u onom obliku kakav je nama poznat. Haj'te vi sa mnom, nema problema. Pokazaću vam šta sam hteo da kažem."
<BR>&nbsp;&nbsp;&nbsp;&nbsp;&nbsp;Masklin se osvrte polako i osmotri prašnjavi prostor između podova. Bilo je već dosta. Zaista mu je bilo već malo dosta. Pretoplo, presuvo, svi se prema njemu ponašaju kao prema budali, a sad mu još i kažu da je pogrešnog oblika.
<BR>&nbsp;&nbsp;&nbsp;&nbsp;&nbsp;"Dakle, znaš..." poče on, a pod njegovom miškom Stvar reče: "Ova persona nam je potrebna."
<BR>&nbsp;&nbsp;&nbsp;&nbsp;&nbsp;"Pazi molim te", reče Dorkas. "Koji malecki radio. Postaju sve manji i manji, zar ne."
<BR>
<BR>&nbsp;&nbsp;&nbsp;&nbsp;&nbsp;Mesto do koga ih je Dorkas odveo bilo je naprosto rupa. Velika, četvrtasta, duboka i mračna. Nekoliko kablova, debljih od nouma, nestajalo je u dubinama.
<BR>&nbsp;&nbsp;&nbsp;&nbsp;&nbsp;"Ti stanuješ tamo dole?" upita Grima.
<BR>&nbsp;&nbsp;&nbsp;&nbsp;&nbsp;Dorkas poče da pipa oko nečega u pomrčini. Začulo se jedno 'škljoc'. Daleko u visini nešto je tresnulo, zatim se počela razlegati daleka tutnjava.
<BR>&nbsp;&nbsp;&nbsp;&nbsp;&nbsp;"A? A, ne", reče on. "Beskonačno dugo sam ovo odgonetao, zaista. Ovo je kao jedan sprat, ali okačen o konopac. Ide gore i dole, znate. U sebi nosi ljude. Zato sam pomislio: ne postajem ni ja mlađi, sva ova stepeništa su nevolja za moje noge. Pa sam pogledao kako ovo radi. Super jednostavno. Kao što i mora biti, dabome, inače ga ljudi ne bi umeli upotrebiti. Mož'te se malo odmaknuti?..."
<BR>&nbsp;&nbsp;&nbsp;&nbsp;&nbsp;Nešto ogromno i crno spustilo se kroz tu uspravnu prazninu i zaustavilo nekoliko centimetara iznad njihovih glava. Začuli su treskanje, gruvanje i sad već dobro poznati topot ljudskih bića koja se šetkaju tamo-amo.
<BR>&nbsp;&nbsp;&nbsp;&nbsp;&nbsp;Ispod poda lifta bila je mala žičana košara, privezana komadićima kanapa.
<BR>&nbsp;&nbsp;&nbsp;&nbsp;&nbsp;"Ako ti misliš", reče Baka Morki, "da ću ja ulaziti u... u nekakvo žičano gnezdo okačeno o kanap, onda ćeš se malo..."
<BR>&nbsp;&nbsp;&nbsp;&nbsp;&nbsp;"Je l' bezbedno?" upita Masklin.
<BR>&nbsp;&nbsp;&nbsp;&nbsp;&nbsp;"Manje-više, manje-više", reče Dorkas, prekoračivši prazninu i pipkajući sada drugi niz prekidača. "Požurite, molim. Ovamo, gospođo."
<BR>&nbsp;&nbsp;&nbsp;&nbsp;&nbsp;"A-hm, koliko više nego manje?" upita Masklin. Za to vreme se Bakica, zapanjena da nju neko naziva gospođom, ukrcala.
<BR>&nbsp;&nbsp;&nbsp;&nbsp;&nbsp;"Pa, moj deo je bezbedan, u to sam siguran", reče Dorkas. "Ali deo iznad nas su sastavili ljudi, a tu se nikad ne zna. Drš'te se, molim. Idemo gore!"
<BR>&nbsp;&nbsp;&nbsp;&nbsp;&nbsp;Nešto je metalno zveknulo iznad njih, osetili su mali trzaj i počeli se dizati.
<BR>&nbsp;&nbsp;&nbsp;&nbsp;&nbsp;"Zgodno, zar ne", primeti Dorkas. "Beskrajno dugo sam radio na prepovezivanju svih prekidača. Moglo bi se pomisliti da će ljudi to da primete, a? Pritisnu dugme za silazak, ali ako se meni ide gore, idemo gore. Nekad sam se brinuo da će se ljudi čuditi kako to liftovi idu gore-dole po nekoj svojoj volji, ali izgleda da su ljudi temeljito tupavi. Stigli smo."
<BR>&nbsp;&nbsp;&nbsp;&nbsp;&nbsp;Lift se zaustavio uz još jedan trzaj, a noumska košara našla se na istom nivou sa šupljinom ispod poda nekog drugog sprata.
<BR>&nbsp;&nbsp;&nbsp;&nbsp;&nbsp;"Elektrika i aparati za domaćinstvo", reče Dorkas. "Mestašce koje nazivam svojim. Niko mi ovde ne dosađuje, čak ni Iguman. Jer ja sam jedini koji zna šta i kako dejstvuje, vidite."
<BR>&nbsp;&nbsp;&nbsp;&nbsp;&nbsp;Bilo je to mesto žica. Protezale su se ispod poda, u svim pravcima, u velikim snopovima. Usred svega toga, nekoliko mladih nouma rastavljalo je neku stvar na delove.
<BR>&nbsp;&nbsp;&nbsp;&nbsp;&nbsp;"Radio", reče Dorkas. "Zapanjujuća stvar. Pokušavamo da skontamo kako govori." Onda poče da pretura po hrpama debele hartije, izvuče jedan list i pruži ga, gledajući malo stidljivo, Masklinu.
<BR>&nbsp;&nbsp;&nbsp;&nbsp;&nbsp;Videla se neka kupa, mala, ružičasta, sa čuperkom kose na vrhu.
<BR>&nbsp;&nbsp;&nbsp;&nbsp;&nbsp;Noumi nikad nisu videli školjku zvanu 'prilepak'. Da jesu, znali bi da taj crtež liči na prilepak, sa dodatkom kose.
<BR>&nbsp;&nbsp;&nbsp;&nbsp;&nbsp;"Vrlo lepo", reče Masklin neodlučno. "A šta je to?"
<BR>&nbsp;&nbsp;&nbsp;&nbsp;&nbsp;"Hm. To je bila moja pretpostavka o mogućem izgledu onih koji žive Izvan, znate", reče Dorkas.
<BR>&nbsp;&nbsp;&nbsp;&nbsp;&nbsp;"Šta, sa šiljatim glavama?"
<BR>&nbsp;&nbsp;&nbsp;&nbsp;&nbsp;"Zbog Kiše, znate. Iz starih predanja, onih o vremenima pre Radnje. Kiša. Voda koja pada sa neba, bez prestanka. Morala bi nekako da se sliva. Ali se telo Izvanaša i širi, koso prema dole, da ga Vetar ne bi stalno prevrtao. Mogao sam se osloniti samo na stare priče, vidite."
<BR>&nbsp;&nbsp;&nbsp;&nbsp;&nbsp;"Pa ovo nema ni oči!"
<BR>&nbsp;&nbsp;&nbsp;&nbsp;&nbsp;Dorkas pokaza prstom. "Ima, ima. Male, malecke. Zavučene su pod kosu da ih ne oslepi Sunce. To je jedna velika, blistava svetiljka na nebu", dodade Dorkas uslužno.
<BR>&nbsp;&nbsp;&nbsp;&nbsp;&nbsp;"Viđali smo ga", reče Masklin.
<BR>&nbsp;&nbsp;&nbsp;&nbsp;&nbsp;"Šta priča on?" upita Torit.
<BR>&nbsp;&nbsp;&nbsp;&nbsp;&nbsp;"Priča da bi ti trebalo da izgledaš ovako", reče Baka Morki sarkastično.
<BR>&nbsp;&nbsp;&nbsp;&nbsp;&nbsp;"Nije mi glava tol'ko oštra!"
<BR>&nbsp;&nbsp;&nbsp;&nbsp;&nbsp;"Tu si u pravu, dakako", reče Bakica.
<BR>&nbsp;&nbsp;&nbsp;&nbsp;&nbsp;"Mislim da si malčice pogrešio", reče Masklin polako. "Nije uopšte tako. Zar niko nije izišao da pogleda?"
<BR>&nbsp;&nbsp;&nbsp;&nbsp;&nbsp;"Ja sam jednom video otvaranje velikih vrata", reče Dorkas. "Hoću reći, onih na garaži. Ali napolju je bilo samo zaslepljujuće belo svetlo."
<BR>&nbsp;&nbsp;&nbsp;&nbsp;&nbsp;"Može se i očekivati da vama izgleda tako, ako sve vreme provodite u ovom polumraku", reče Masklin.
<BR>&nbsp;&nbsp;&nbsp;&nbsp;&nbsp;Dorkas izvuče jedan prazan kalem od konca.
<BR>&nbsp;&nbsp;&nbsp;&nbsp;&nbsp;"Morate mi pričati o tome", reče on. "Pričajte sve čega se možete setiti o Izvan."
<BR>&nbsp;&nbsp;&nbsp;&nbsp;&nbsp;U Toritovom krilu, na Stvari poče treptanje još jedne blistave zelene tačke.
<BR>
<BR>&nbsp;&nbsp;&nbsp;&nbsp;&nbsp;Posle nekog vremena, jedan od mladih nouma doneo je hranu. Oni su pričali, i sporili se, i često protivurečili jedni drugima, a Dorkas je slušao i postavljao pitanja.
<BR>&nbsp;&nbsp;&nbsp;&nbsp;&nbsp;Za sebe je rekao da je pronalazač. Naročito pronalazač stvari koje su u nekoj vezi sa električnom strujom. U starim danima, kad su noumi počeli da uzimaju struju iz mreže u Radnji, jedan pozamašan broj njih je izginuo. Sad znaju bezbednije načine da se to radi, ali je elektricitet i dalje tajanstven i nema mnogo onih koji čeznu za tim da oko njega petljaju. Zato starešine velikih porodica, pa i sam Iguman Knjigopapiraca, ostavljaju Dorkasa na miru. Uvek je dobro, reče on, biti majstor nečeg što drugi ne mogu ili neće da rade. Zato oni trpe da se on ponekad naglas zapita o Izvan. Pod uslovom da to ne čini suviše glasno.
<BR>&nbsp;&nbsp;&nbsp;&nbsp;&nbsp;"Neću sve ovo zapamtiti", uzdahnu on. "Kako se zvaše ono drugo svetlo, ono koje dobijete posle Zatvaranja? Hoću reći, kad padne moć."
<BR>&nbsp;&nbsp;&nbsp;&nbsp;&nbsp;"Noć", ispravi ga Masklin. "To se zove Mesec."
<BR>&nbsp;&nbsp;&nbsp;&nbsp;&nbsp;"Mesec", reče Dorkas, kao da valja tu reč po ustima. "Ali nije jednako blistav kao Sunce? Baš čudno. Bilo bi razumnije da imate najjače osvetljenje noću, a ne danju kad se ionako sve vidi. Pretpostavljam da pojma nemate zašto je to tako uređeno, a?"
<BR>&nbsp;&nbsp;&nbsp;&nbsp;&nbsp;"To se naprosto dešava", reče Masklin.
<BR>&nbsp;&nbsp;&nbsp;&nbsp;&nbsp;"Sve bih dao da se svojim očima uverim. Imao sam običaj da odlazim na gledanje kamiona kad sam bio momak, ali nikad nisam skupio hrabrost da se ukrcam u neki od njih." Nagnuo se bliže.
<BR>&nbsp;&nbsp;&nbsp;&nbsp;&nbsp;"Ja računam", reče, "Da je Arnold Bros (osn. 1905) stavio nas u Radnju da otkrivamo stvari. Da saznajemo o Radnji. Inače, zašto bi nam dao mozgove? Šta misliš?"
<BR>&nbsp;&nbsp;&nbsp;&nbsp;&nbsp;Masklinu je donekle laskalo što ga pitaju, ali tek što je zaustio da odgovori, prekidoše ga. "Stalno se pominje taj Arnold Bros (osn. 1905)", reče Grima. "Al' niko ne kaže ko je, zapravo, taj."
<BR>&nbsp;&nbsp;&nbsp;&nbsp;&nbsp;Dorkas se naže unazad. "A, pa on je tvorac Radnje. On ju je napravio, 1905, znate. Podrum jeftinoće, Računovodstvo i sve između ta dva. Ja to ne mogu poricati. Hoću reći, neko je morao to uraditi. Međutim, uporno govorim ljudima: to ne znači da ne bi trebalo i mi da razmišljamo o..."
<BR>&nbsp;&nbsp;&nbsp;&nbsp;&nbsp;Zelena tačka na Stvari se ugasi. Obrtni tanjirić na njoj nestade. Iz nje se začu slab šum kao od obrtanja nečega, ili kao da mašina pročišćava grlo.
<BR>&nbsp;&nbsp;&nbsp;&nbsp;&nbsp;"Monitorišem telefonske komunikacije", reče Stvar.
<BR>&nbsp;&nbsp;&nbsp;&nbsp;&nbsp;Noumi se zgledaše.
<BR>&nbsp;&nbsp;&nbsp;&nbsp;&nbsp;"Eto nečeg lepog", reče Grima. "Je l' da da je to nešto lepo, Maskline?"
<BR>&nbsp;&nbsp;&nbsp;&nbsp;&nbsp;"Raspolažem urgentnim informacijama koje treba preneti liderima ove zajednice. Jeste li vi svesni da živite u konstruisanom entitetu sa limitiranim vekom trajanja?"
<BR>&nbsp;&nbsp;&nbsp;&nbsp;&nbsp;"Zadivljujuće", reče Dorkas. "Sve te reči. Neko bi mogao zamisliti da je, maltene, moguće i razumeti nešto od toga. Postoje tamo gore stvari", nastavi on, pokazavši trzajem palca ka podnim daskama iznad njih, "koje su tačno ovakve. Radio-aparati. Tako se zovu. Neki su i sa slikama. Zapanjujuće."
<BR>&nbsp;&nbsp;&nbsp;&nbsp;&nbsp;"Od vitalnog je značaja da se saopšte informacije, maksimalno signifikantne, liderima ove kolonije, u vezi sa iminentnom destrukcijom ovog artefakta", intonirala je Stvar svečano.
<BR>&nbsp;&nbsp;&nbsp;&nbsp;&nbsp;"Izvinjavam se", reče Masklin. "Može to ponovo?"
<BR>&nbsp;&nbsp;&nbsp;&nbsp;&nbsp;"Ne razumete te koncepte?"
<BR>&nbsp;&nbsp;&nbsp;&nbsp;&nbsp;"Ne znam šta znači reč 'koncepte'."
<BR>&nbsp;&nbsp;&nbsp;&nbsp;&nbsp;"Evidentno je da se jezik promenio na načine koji meni nisu razumljivi."
<BR>&nbsp;&nbsp;&nbsp;&nbsp;&nbsp;Masklin je nastojao da izgleda kao neko ko želi da pomogne.
<BR>&nbsp;&nbsp;&nbsp;&nbsp;&nbsp;"Adaptiraću svoj iskaz u pravcu veće jasnoće", reče Stvar. Nekoliko tačkica poče treptati.
<BR>&nbsp;&nbsp;&nbsp;&nbsp;&nbsp;"Super", reče Masklin.
<BR>&nbsp;&nbsp;&nbsp;&nbsp;&nbsp;"Ovo veliko Radnja, bude bum tras, mnogo brzo bum bum tras?" reče Stvar sa puno nade.
<BR>&nbsp;&nbsp;&nbsp;&nbsp;&nbsp;Nomi su jedni drugima posmatrali lica. Ni na jednom se nije primećivalo svitanje.
<BR>&nbsp;&nbsp;&nbsp;&nbsp;&nbsp;Stvar još jednom pročisti grlo. "Znate li šta znači reč 'uništiti'?" upita ona.
<BR>&nbsp;&nbsp;&nbsp;&nbsp;&nbsp;"Oh, znamo", reče Dorkas.
<BR>&nbsp;&nbsp;&nbsp;&nbsp;&nbsp;"To će se dogoditi sa Radnjom. Kroz dvadeset jedan dan."
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
