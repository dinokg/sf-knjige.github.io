<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10.
<P>&nbsp;&nbsp;&nbsp;&nbsp;&nbsp;X Kad, gle, vrati se onaj, i reče: 'Na točkovima idoh, i Izvan videh.'
<BR>&nbsp;&nbsp;&nbsp;&nbsp;&nbsp;A oni mu govorahu: 'Kako je Izvan?'
<BR>&nbsp;&nbsp;&nbsp;&nbsp;&nbsp;XII A on im reče: 'Veliko je.'
<BR>
<BR>&nbsp;&nbsp;&nbsp;&nbsp;&nbsp;Iz 'Knjige nouma', Računovodstvo, X-XII
<BR>
<BR>&nbsp;&nbsp;&nbsp;&nbsp;&nbsp;Četvrtog dana vrati se Angalo, divljeg pogleda, isceren kao manijak.
<BR>&nbsp;&nbsp;&nbsp;&nbsp;&nbsp;Noum koji je čuvao stražu dotrčao je u Odeljenje; Angalo je nastupio razmetljivim korakom iza njega, a iza Angala trčkarala je čitava rulja očaranih nouma. Bio je silno prljav i pocepan i izgledao je kao da satima nije nije spavao - ali se kretao gordo, čudnovatim njišućim koracima, kao noum koji je hrabro otišao tamo gde nijedan noum nije ranije bio i koji sad jedva čeka da ga o tome pitaju.
<BR>&nbsp;&nbsp;&nbsp;&nbsp;&nbsp;"Gde sam bio?" upita on. Gde sam bio? Gde nisam bio, trebalo bi da pitate. E, kad biste samo videli čega sve tamo ima!"
<BR>&nbsp;&nbsp;&nbsp;&nbsp;&nbsp;"Čega ima?" pitali su.
<BR>&nbsp;&nbsp;&nbsp;&nbsp;&nbsp;"Ima - svuda", reče on. "I znate šta još?"
<BR>&nbsp;&nbsp;&nbsp;&nbsp;&nbsp;"Šta?" upitaše horski.
<BR>&nbsp;&nbsp;&nbsp;&nbsp;&nbsp;"Video sam Radnju spolja! Ona je..." On spusti glas. "...predivna. Sva od stubova i velikih, staklenih prozora punih boje!"
<BR>&nbsp;&nbsp;&nbsp;&nbsp;&nbsp;Sad je on bio središte gomile koja je sve više rasla: vest se širila.
<BR>&nbsp;&nbsp;&nbsp;&nbsp;&nbsp;"Da li si video sva Odeljenja?" upita jedan Knjigopapirac.
<BR>&nbsp;&nbsp;&nbsp;&nbsp;&nbsp;"Nisam!"
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Odeljenja se ne vide spolja! Cela Radnja je jedna velika stvar! I, i..." U tišini koja je najednom zavladala, on zavuče ruku u torbu i nađe svesku, koja je sad bila mnogo deblja. Poče prelistavati stranice. "...Ima veliki veliki natpis napolju, a ja sam ga prepisao zato što nije kamiondžijski jezik, nisam razumeo, ali evo."
<BR>&nbsp;&nbsp;&nbsp;&nbsp;&nbsp;On podiže svesku da okupljeni vide.
<BR>&nbsp;&nbsp;&nbsp;&nbsp;&nbsp;Tišina postade dublja. Već je popriličan broj nouma znao da čita.
<BR>&nbsp;&nbsp;&nbsp;&nbsp;&nbsp;Reči su glasile: RASPRODAJA SVEGA - RADNJA ĆE BITI SRUŠENA
<BR>&nbsp;&nbsp;&nbsp;&nbsp;&nbsp;Onda je otišao u krevet, brbljajući i dalje uzbuđeno o kamionima i o brdima i gradovima, šta god te dve stvari bile. Dva sata se nije budio.
<BR>&nbsp;&nbsp;&nbsp;&nbsp;&nbsp;Kasnije je Masklin otišao da ga poseti.
<BR>&nbsp;&nbsp;&nbsp;&nbsp;&nbsp;Angalo je sedeo u krevetu, naslonjen na jastuke. Oči su mu i sad sijale kao blistavi klikeri u bledilu lica.
<BR>&nbsp;&nbsp;&nbsp;&nbsp;&nbsp;"Nemoj ga zamarati", upozori Baka Morki, koja je uvek lečila svakog ko je bio toliko bolestan da se nije mogao tome suprotstaviti. "Vrlo je slab i grozničav; to je zato što se tol'ko drmao u tim velikim, bučnim stvarima; nisu to prirodna posla. Maločas je bio njegov tata ovde, morala sam da ga izbacim posle pet minuta."
<BR>&nbsp;&nbsp;&nbsp;&nbsp;&nbsp;"Otarasila si se Vojvode?" upita Masklin. "Kako? Pa, on nikog ne sluša!"
<BR>&nbsp;&nbsp;&nbsp;&nbsp;&nbsp;"U Radnji, on može biti velika numera među noumima", reče Bakica samozadovoljnim tonom, "ali u bolesničkoj sobi samo je još jedan dosadni stvor koji smeta."
<BR>&nbsp;&nbsp;&nbsp;&nbsp;&nbsp;"Treba da razgovaram s njim", reče Masklin.
<BR>&nbsp;&nbsp;&nbsp;&nbsp;&nbsp;"A ja hoću da govorim!" reče Angalo, sedajući uspravnije. "Hoću svima da kažem! Napolju postoji sve! Šta sam ja video..."
<BR>&nbsp;&nbsp;&nbsp;&nbsp;&nbsp;"Samo staloženo", reče Bakica, gurajući ga blago nazad, među jastuke. "Ne sviđa mi se mnogo ni što su pacovi ovde." Bobovi brci virili su ispod jednog kraja ćebeta.
<BR>&nbsp;&nbsp;&nbsp;&nbsp;&nbsp;"Ali on je vrlo čist i prijatelj mi je", reče Angalo. "A ti si rekla da voliš pacove."
<BR>&nbsp;&nbsp;&nbsp;&nbsp;&nbsp;"Pacovinu. Rekla sam da volim pacovinu, Ne pacove", reče Bakica, i ćušnu Masklina. "Ne dozvoli mu da se suviše uzbudi", zapovedi ona.
<BR>&nbsp;&nbsp;&nbsp;&nbsp;&nbsp;Masklin je seo pored postelje, a Angalo se raspričao, pun divljeg poleta, o svetu Izvan, kao neko ko je ceo život proveo sa crnim povezom preko očiju i kome je tek sad dopušteno da gleda. Pričao je o velikim svetiljkama na nebu, o drumovima punim kamiona i o velikim stvarima koje strše uvis, iz poda, a na sebi imaju mnogo zelenih delova...
<BR>&nbsp;&nbsp;&nbsp;&nbsp;&nbsp;"Drveće", reče Masklin.
<BR>&nbsp;&nbsp;&nbsp;&nbsp;&nbsp;...i o velikim zgradama gde se stvari stavljaju na kamione ili skidaju s njih. U jednoj takvoj se Angalo izgubio. Naime, kad je njegov kamion stao, Angalo je sišao da ode u WC, ali nije uspeo da se vrati na vreme - vozač se vratio prvi i odvezao kamion. Zato se Angalo popeo na drugi kamion, koji ga je vozio još neko vreme, a onda se zaustavio u jednom velikom parku gde je bilo još mnogo kamiona. Angalo je tad počeo potragu za drugim kamionom Arnolda Brosa (osn. 1905).
<BR>&nbsp;&nbsp;&nbsp;&nbsp;&nbsp;"To je sigurno bio kafić pored auto-puta", reče Masklin. "Mi smo živeli blizu jednog takvog."
<BR>&nbsp;&nbsp;&nbsp;&nbsp;&nbsp;"Je l' se to tako zove?" upita Angalo, koji jedva da je čuo Masklina. "Bio je jedan veliki, plavi znak sa šoljama, noževima i viljuškama. U svakom slučaju..."
<BR>&nbsp;&nbsp;&nbsp;&nbsp;&nbsp;...nije bilo nijednog kamiona iz Radnje. Ili ih je možda i bilo, ali zajedno sa toliko mnogo drugih tipova kamiona da ga on nije uspeo naći. Posle nekog vremena Angalo se ulogorio na rubu parkinga i tu je živeo od otpadaka, sve dok se, pukom srećom, nije pojavio jedan kamion Radnje. Angalo nije uspeo da se popne u kabinu, ali se uspentrao uz jednu gumu. Našao je jedno mračno mesto, gde se morao i rukama i nogama držati za kablove da ne bi pao na drum koji je proletao duboko ispod njega.
<BR>&nbsp;&nbsp;&nbsp;&nbsp;&nbsp;Angalo izvuče svesku. Bila je toliko prljava da je izgledala maltene crna.
<BR>&nbsp;&nbsp;&nbsp;&nbsp;&nbsp;"Malo je nedostajalo da je izgubim", reče on. "Štaviše, malo je nedostajalo da je pojedem u jednom trenutku - bio sam toliko gladan."
<BR>&nbsp;&nbsp;&nbsp;&nbsp;&nbsp;"Dobro, ali, da čujemo ono kako se vozi kamion", reče Masklin uporno, jednim okom gledajući nestrpljivu Bakicu Morki. "Kako oni, zapravo, voze?"
<BR>&nbsp;&nbsp;&nbsp;&nbsp;&nbsp;Angalo poče brzo prelistavati svesku. "Zapisao sam to negde", reče on. "A, evo." On mu dodade svesku.
<BR>&nbsp;&nbsp;&nbsp;&nbsp;&nbsp;Masklin pogleda zamršeni crtež sa polugama, strelicama i brojevima.
<BR>&nbsp;&nbsp;&nbsp;&nbsp;&nbsp;"'Okreni ključ... jedan, dva... pritisni crveno dugme... jedan, dva... pritisni pedalu broj jedan, levom nogom, veliku šipku gurni levo i gore..." Masklin odustade. "Šta sve ovo znači?" upita on, plašeći se odgovora. Znao je kako će glasiti.
<BR>&nbsp;&nbsp;&nbsp;&nbsp;&nbsp;"Tako se vozi kamion", reče Angalo.
<BR>&nbsp;&nbsp;&nbsp;&nbsp;&nbsp;"Pa, da. Ali, hm, sve te pedale, dugmad, poluge i te stvari", reče Masklin nejako.
<BR>&nbsp;&nbsp;&nbsp;&nbsp;&nbsp;"Svaka pojedina je potrebna", reče Angalo ponosito. "A onda pojuriš, pa pomakneš menjač i..."
<BR>&nbsp;&nbsp;&nbsp;&nbsp;&nbsp;"Da. Vidim", reče Masklin, zureći u papir.
<BR>&nbsp;&nbsp;&nbsp;&nbsp;&nbsp;Kako? - pomišljao je.
<BR>&nbsp;&nbsp;&nbsp;&nbsp;&nbsp;Angalo je uradio svoj posao vrlo temeljito. Jednom prilikom, kad je bio sam u kabini, izmerio je visinu nečega za šta je smatrao da se zove 'ručica menjača' i da je vrlo važno. Ta ručica bila je visoka kao pet nouma jedan na drugome. Veliki obruč koji se okreće, takođe vrlo važan, imao je prečnik jednak visini osam nouma.
<BR>&nbsp;&nbsp;&nbsp;&nbsp;&nbsp;Morao si imati i ključeve. Masklin do tog trenutka nije znao za ključeve. Nije znao ni za bilo šta drugo.
<BR>&nbsp;&nbsp;&nbsp;&nbsp;&nbsp;"Dobro sam postigao, zar ne?" upita Angalo. "Sve je tu."
<BR>&nbsp;&nbsp;&nbsp;&nbsp;&nbsp;"Jest. Jest. Super si radio."
<BR>&nbsp;&nbsp;&nbsp;&nbsp;&nbsp;"Samo dobro gledaj, sve je tu. I o sevalici koja povede kamion oko ugla kuće, i o trubi", nastavi Angalo poletno.
<BR>&nbsp;&nbsp;&nbsp;&nbsp;&nbsp;"Da. Da, siguran sam da je to sve tu."
<BR>&nbsp;&nbsp;&nbsp;&nbsp;&nbsp;"I o pedali za brže, i o onoj za sporije, i o svemu ostalom! Ali ti kao da nisi mnogo zadovoljan."
<BR>&nbsp;&nbsp;&nbsp;&nbsp;&nbsp;"Dao si mi mnogo materijala za razmišljanje, svakako."
<BR>&nbsp;&nbsp;&nbsp;&nbsp;&nbsp;Angalo ga dograbi za rukav. "Govorili su da postoji samo jedna Radnja", reče on sa hitnošću. "Nije istina, ima toliko mnogo stvari Napolju, toliko mnogo. Postoje i druge Radnje. Video sam neke. Možda u njima žive noumi! Život u drugim Radnjama! To je tebi, naravno, poznato."
<BR>&nbsp;&nbsp;&nbsp;&nbsp;&nbsp;"Odspavaj ti sada još malo", reče Masklin, najblaže što je mogao.
<BR>&nbsp;&nbsp;&nbsp;&nbsp;&nbsp;"Kad polazimo?"
<BR>&nbsp;&nbsp;&nbsp;&nbsp;&nbsp;"Ima vremena koliko hoćeš", reče Masklin. "Nemoj se oko toga zabrinjavati. Ispavaj se."
<BR>&nbsp;&nbsp;&nbsp;&nbsp;&nbsp;Izišao je iz bolesničke sobe, pravo u svađu. Vojvoda se bio vratio, sa nekoliko svojih sledbenika; želeli su da odnesu Angala u Knjigopapirsko. Vojvoda se raspravljao, ili se bar pokušavao raspravljati, sa Bakicom Morki.
<BR>&nbsp;&nbsp;&nbsp;&nbsp;&nbsp;"Gospođo, ja te uveravam da će on imati dobru negu!" govorio je.
<BR>&nbsp;&nbsp;&nbsp;&nbsp;&nbsp;"Hmf! Šta vi Radnjaši znate o lečenju? Vama ovde nikad ništa ne fali! A tamo gde sam ja živela", reče Bakica ponosito, "noumi su bili bolesni, bolesni, bolesni cele godine. Nazebi, uganuća, trbobolje, ugrizi, stalno, bez prestanka. To je ono što se zove iskustvo. Vid'la sam ja više bolesnika nego što si ti vid'o kuvanih ručkova, a njih si se ti", ona ga pritisnu prstom u stomak, "nagledao."
<BR>&nbsp;&nbsp;&nbsp;&nbsp;&nbsp;"Gospođo, mog'o bi te ja u zatvor!" povika Vojvoda iz sveg glasa.
<BR>&nbsp;&nbsp;&nbsp;&nbsp;&nbsp;Bakica šmrknu. "Kakve to veze ima s tim?" upita ona.
<BR>&nbsp;&nbsp;&nbsp;&nbsp;&nbsp;Vojvoda uze vazduh za novu dernjavu, ali ugleda Masklina, pa zatvori usta.
<BR>&nbsp;&nbsp;&nbsp;&nbsp;&nbsp;"Vrlo dobro", reče on. "Ti si, zapravo, sasvim u pravu. Ali ja ću mu dolaziti u posetu svaki dan."
<BR>&nbsp;&nbsp;&nbsp;&nbsp;&nbsp;"Samo nikad duže od dva minuta, imaj to na umu", šmrknu Bakica.
<BR>&nbsp;&nbsp;&nbsp;&nbsp;&nbsp;"Pet!" reče Vojvoda.
<BR>&nbsp;&nbsp;&nbsp;&nbsp;&nbsp;"Tri", reče Bakica.
<BR>&nbsp;&nbsp;&nbsp;&nbsp;&nbsp;"Četiri", rekoše složno.
<BR>&nbsp;&nbsp;&nbsp;&nbsp;&nbsp;Vojvoda klimnu glavom i pokretima prsta pozva Masklina da mu priđe bliže.
<BR>&nbsp;&nbsp;&nbsp;&nbsp;&nbsp;"Razgovarao si s mojim sinom", reče on.
<BR>&nbsp;&nbsp;&nbsp;&nbsp;&nbsp;"Da, gospodine", reče Masklin.
<BR>&nbsp;&nbsp;&nbsp;&nbsp;&nbsp;"Ispričao ti je šta je video."
<BR>&nbsp;&nbsp;&nbsp;&nbsp;&nbsp;"Da, gospodine."
<BR>&nbsp;&nbsp;&nbsp;&nbsp;&nbsp;Vojvoda je izgledao sasvim mali. Masklin je oduvek smatrao da je to jedan veliki noum, ali sada uvide da je to bilo uglavnom zbog jedne vrste naduvavanja iznutra, kao da se taj noum sam napumpao važnošću i autoritetom. A sad - ispumpao. Vojvoda je izgledao zabrinut i neodlučan.
<BR>&nbsp;&nbsp;&nbsp;&nbsp;&nbsp;"A-hm", reče on, gledajući otprilike ka Masklinovom levom uhu, "mislim da sam ti poslao izvestan broj ljudi, je li tako?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Zadovoljavaju, a?"
<BR>&nbsp;&nbsp;&nbsp;&nbsp;&nbsp;"Da, gospodine."
<BR>&nbsp;&nbsp;&nbsp;&nbsp;&nbsp;"Ti mi samo kaži ako ti treba ikakva dalja pomoć, znaš? Ikakva." Vojvodin glas stišao se do mrmljanja. Potapšao je Masklina neodređeno po ramenu i odlutao.
<BR>&nbsp;&nbsp;&nbsp;&nbsp;&nbsp;"Šta mu je?" upita Masklin.
<BR>&nbsp;&nbsp;&nbsp;&nbsp;&nbsp;Bakica Morki namotavala je zavoje u koturiće pokretima iskusne radnice. Nikom nisu bili potrebni, ali ona je verovala da treba imati dobru zalihu. Dovoljno za čitav svet, činilo se.
<BR>&nbsp;&nbsp;&nbsp;&nbsp;&nbsp;"Mora početi da razmišlja", reče ona. "To uvek zabrine ljude."
<BR>
<BR>&nbsp;&nbsp;&nbsp;&nbsp;&nbsp;"Jednostavno, nisam nikad pomislio da će biti toliko teško!" jadao se Masklin.
<BR>&nbsp;&nbsp;&nbsp;&nbsp;&nbsp;"Znači pojma nemaš kako da ga vozimo?" upita Gurder.
<BR>&nbsp;&nbsp;&nbsp;&nbsp;&nbsp;"Baš pojma?" upita Grima.
<BR>&nbsp;&nbsp;&nbsp;&nbsp;&nbsp;"Pahhhh.... ja sam, kao, mislio da kamioni nekako odu tamo gde želiš", reče Masklin. "Mislio sam, ako to rade za ljude, pristaće i za nas. Nisam očekivao sve ove pokrete, kao, pritisni, je'n, dva, vuci! Te pedale, taj volan, to su ogromne stvari, video sam ih ja!"
<BR>&nbsp;&nbsp;&nbsp;&nbsp;&nbsp;Zurio je rasejano u njihova lica.
<BR>&nbsp;&nbsp;&nbsp;&nbsp;&nbsp;"Evo već beskrajno dugo razmišljam o tome", reče. Imao je osećaj da se samo njima dvome može poveriti.
<BR>&nbsp;&nbsp;&nbsp;&nbsp;&nbsp;Kartonska vrata se otvoriše i pojavi se jedno malo, veselo lice.
<BR>&nbsp;&nbsp;&nbsp;&nbsp;&nbsp;"Ovo će Vam se dopasti, gospodine Masklin", reče to lice. "Pročitao sam još nešto."
<BR>&nbsp;&nbsp;&nbsp;&nbsp;&nbsp;"Ne sad, Vinto. Malčice smo zauzeti", reče Masklin. Vintovo lice pade.
<BR>&nbsp;&nbsp;&nbsp;&nbsp;&nbsp;"Što, pa mog'o bi da ga saslušaš", reče Grima. "Nemamo ništa važnije da radimo sad."
<BR>&nbsp;&nbsp;&nbsp;&nbsp;&nbsp;Masklin je sagnuo glavu.
<BR>&nbsp;&nbsp;&nbsp;&nbsp;&nbsp;"Dakle, momče", reče Gurder sa usiljenom veselošću, "šta si smislio ovog puta? Da kamion vuku divlji hrčkovi, a?"
<BR>&nbsp;&nbsp;&nbsp;&nbsp;&nbsp;"Ne, gospodine", reče Vinto.
<BR>&nbsp;&nbsp;&nbsp;&nbsp;&nbsp;"Možda misliš da ga možemo navesti da raširi krila i poleti?"
<BR>&nbsp;&nbsp;&nbsp;&nbsp;&nbsp;"Ne, gospodine. Našao sam ovu knjigu koja govori o tome kako hvatati ljude. Onda možemo nabaviti i gnu..."
<BR>&nbsp;&nbsp;&nbsp;&nbsp;&nbsp;Masklin uputi ostalima jedan bolešljiv osmejčić.
<BR>&nbsp;&nbsp;&nbsp;&nbsp;&nbsp;"Objasnio sam mu da ne možemo upotrebiti ljude", reče on. "Vinto, rekao sam ti. Zapretiti ljudima pomoću antilope, ja uopšte nisam uveren da..."
<BR>&nbsp;&nbsp;&nbsp;&nbsp;&nbsp;Dečak zastenja od napora i otvori knjigu.
<BR>&nbsp;&nbsp;&nbsp;&nbsp;&nbsp;"Ima slika o tome, gospodine."
<BR>&nbsp;&nbsp;&nbsp;&nbsp;&nbsp;Pogledali su je. Prikazivala je čoveka kako leži na leđima, okružen noumima, prekriven konopcima.
<BR>&nbsp;&nbsp;&nbsp;&nbsp;&nbsp;"Pazi, pazi", reče Grima, "knjige sa slikama nas!"
<BR>&nbsp;&nbsp;&nbsp;&nbsp;&nbsp;"Ih, znam ja tu", reče Gurder omalovažavajućim tonom. "Naslov joj je 'Guliverova putovanja'. To su samo priče, nije to stvarno."
<BR>&nbsp;&nbsp;&nbsp;&nbsp;&nbsp;"Slike nas, u knjizi", reče Grima. "Zamisli to. Vidiš, Maskli?"
<BR>&nbsp;&nbsp;&nbsp;&nbsp;&nbsp;Masklin je zurio.
<BR>&nbsp;&nbsp;&nbsp;&nbsp;&nbsp;"Da, ti si dobar dečko, dobro si radio", reče Gurder, čiji je glas zvučao udaljeno. "Mnogo ti hvala, Vinto, a sad, molim te, idi."
<BR>&nbsp;&nbsp;&nbsp;&nbsp;&nbsp;Masklin je zurio. Usta su mu se polako otvarala. Osećao je da ideje u njemu praskavo uzleću, a onda padaju nazad u baru propalih, u njegovoj glavi.
<BR>&nbsp;&nbsp;&nbsp;&nbsp;&nbsp;"Konopci", reče on.
<BR>&nbsp;&nbsp;&nbsp;&nbsp;&nbsp;"To je samo slika", reče Gurder.
<BR>&nbsp;&nbsp;&nbsp;&nbsp;&nbsp;"Konopci! Grima, konopci!"
<BR>&nbsp;&nbsp;&nbsp;&nbsp;&nbsp;"Konopci?"
<BR>&nbsp;&nbsp;&nbsp;&nbsp;&nbsp;Masklin podiže levu pesnicu i zagleda se u tavanicu. U ovakvim trenucima bilo je maltene moguće poverovati da stvarno postoji neko tamo gore, iznad Dečje odeće.
<BR>&nbsp;&nbsp;&nbsp;&nbsp;&nbsp;"Vidim način!" poče on da viče. Gledali su ga zaprepašćeno. "Vidim način! Arnolde Brose (osn. 1905) moj, ja vidim način!"
<BR>
<BR>&nbsp;&nbsp;&nbsp;&nbsp;&nbsp;Te večeri, posle Zatvaranja, nekoliko desetina malih stvorova krišom je krenulo preko poda garaže, da bi zatim svi nestali pod jednim od parkiranih kamiona. Da je iko slušao, mogao je čuti povremeno zveckanje, mali tupi udar ili psovku. Posle deset minuta bili su u kabini.
<BR>&nbsp;&nbsp;&nbsp;&nbsp;&nbsp;Stajali su zadivljeno i osvrtali se.
<BR>&nbsp;&nbsp;&nbsp;&nbsp;&nbsp;Masklin je odlutao do jedne od pedala. Bila je viša od njega. Gurnuo ju je probe radi; nije ni zadrhtala. Prišla je nekolicina drugih; zajedničkim snagama uspeše da je pomaknu dva-tri milimetra.
<BR>&nbsp;&nbsp;&nbsp;&nbsp;&nbsp;Jedan noum stajao je i gledao ih zamišljeno. Bio je to Dorkas; na sebi je imao opasač sa koga su visile raznovrsne alatke, ručno napravljene. Prstima je dokono vrteo štapić grafita za olovku, koji mu je, kad ga nije upotrebljavao, uvek bio zadenut za uho.
<BR>&nbsp;&nbsp;&nbsp;&nbsp;&nbsp;Masklin se vrati do njega.
<BR>&nbsp;&nbsp;&nbsp;&nbsp;&nbsp;"Šta misliš?" upita.
<BR>&nbsp;&nbsp;&nbsp;&nbsp;&nbsp;Dorkas se protrlja po nosu. "Sve se to svodi na poluge i čekrke", reče on. "Zapanjujuća stvar, poluga. Dajte mi polugu dovoljno dugu i dovoljno čvrsto uporište, i ja ću pomaći Radnju."
<BR>&nbsp;&nbsp;&nbsp;&nbsp;&nbsp;"Za sad bi bilo dovoljno i samo jednu od ovih pedala", reče Masklin učtivo.
<BR>&nbsp;&nbsp;&nbsp;&nbsp;&nbsp;Dorkas klimnu glavom. "Pokušaćemo", reče on. "'Ajmo mladići. Diž!"
<BR>&nbsp;&nbsp;&nbsp;&nbsp;&nbsp;Drvena šipka, dovučena čak iz Odeljenja Majstor-u-kućista, sad se pojavi u kabini. Dorkas se gegao okolo, mereći pojedine razdaljine komadom konca, a onda im je rekao da uglave jedan kraj u pukotinu u metalnom podu. Četvorica nouma su, tegleći sa druge strane, povukla šipku tako da je sad ležala uzdužno opružena preko pedale.
<BR>&nbsp;&nbsp;&nbsp;&nbsp;&nbsp;"'Ajmo mladići", reče Dorkas opet.
<BR>&nbsp;&nbsp;&nbsp;&nbsp;&nbsp;Poguraše nadole. Pedala se spusti sasvim do poda. Razleže se klicanje mnogih neujednačenih glasova.
<BR>&nbsp;&nbsp;&nbsp;&nbsp;&nbsp;"Kako to uradiste?" upita Masklin.
<BR>&nbsp;&nbsp;&nbsp;&nbsp;&nbsp;"To su ti poluge", reče Dorkas. "Oooo-kej." On se svrte i počeška po donjoj vilici. "Znači, trebaće nam tri poluge." On diže pogled ka ogromnom krugu volana. "Imaš li ikakve ideje za ono?" upita.
<BR>&nbsp;&nbsp;&nbsp;&nbsp;&nbsp;"Mislio sam, konopci", reče Masklin.
<BR>&nbsp;&nbsp;&nbsp;&nbsp;&nbsp;"Na koji način?"
<BR>&nbsp;&nbsp;&nbsp;&nbsp;&nbsp;"Tu su paoci. Znači, vežemo konopce za ta mesta, a timovi nouma vuku konopce levo ili desno, pa će kamion ići tamo gde mi hoćemo", reče Masklin.
<BR>&nbsp;&nbsp;&nbsp;&nbsp;&nbsp;Dorkas je žmirkao ka volanu. Ushodao se po kabini. Dizao pogled. Spuštao pogled. Usne su mu se pokretale dok je razrađivao stvari.
<BR>&nbsp;&nbsp;&nbsp;&nbsp;&nbsp;"Oni neće videti kuda idemo", reče napokon.
<BR>&nbsp;&nbsp;&nbsp;&nbsp;&nbsp;"Mislio sam da bi neko mogao da stoji tamo gore pored onog velikog prozora napred i da im, kao, javlja kuda treba ići?" reče Masklin, bacajući ka starom noumu poglede s mnogo nade.
<BR>&nbsp;&nbsp;&nbsp;&nbsp;&nbsp;"Mladi Angalo kaže da su ove stvari strava-bučne", reče Dorkas. Opet se počeša po donjoj vilici. "Al' mislim da nešto mogu učiniti po tom pitanju. Onda postoji i ova velika šipka ovde, ručica stenjača..."
<BR>&nbsp;&nbsp;&nbsp;&nbsp;&nbsp;"Menjača", reče Masklin.
<BR>&nbsp;&nbsp;&nbsp;&nbsp;&nbsp;"Aha. Opet konopci?"
<BR>&nbsp;&nbsp;&nbsp;&nbsp;&nbsp;"Pa, tako sam mislio", reče Masklin iskreno. "Šta bi ti rekao?"
<BR>&nbsp;&nbsp;&nbsp;&nbsp;&nbsp;Dorkas je usisao dah. "Pa-aa", reče on. "Neke ekipe vuku volan, neke druge ekipe vuku poluge kojima se pokreću pedale, neke opet vuku menjač, a neko odozgo javlja svima njima šta da rade; znači trebaće strava-mnogo uvežbavanja za sve to", reče on. Pretpostavimo da ja spremim sve čekrke, poluge, konopce i tako dalje: koliko noći ćemo imati na raspolaganju za vežbanje? Znaš, da se naše ekipe uhodaju?"
<BR>&nbsp;&nbsp;&nbsp;&nbsp;&nbsp;"Uračunavajući i onu noć kad odlazimo?"
<BR>&nbsp;&nbsp;&nbsp;&nbsp;&nbsp;"Da", reče Dorkas.
<BR>&nbsp;&nbsp;&nbsp;&nbsp;&nbsp;"Jednu", reče Masklin.
<BR>&nbsp;&nbsp;&nbsp;&nbsp;&nbsp;Dorkas šmrknu. Ostao je neko vreme nepomičan, zureći prema krovu kabine i zujeći nešto tiho u sebi.
<BR>&nbsp;&nbsp;&nbsp;&nbsp;&nbsp;"Nemoguće", reče on.
<BR>&nbsp;&nbsp;&nbsp;&nbsp;&nbsp;"Imaćemo samo jednu priliku, vidiš", reče Masklin. "Ako je problem sva ta oprema..."
<BR>&nbsp;&nbsp;&nbsp;&nbsp;&nbsp;"Ma, ne, tu nema problema", reče Dorkas. "To su samo komadi drveta i konopa. Mogu ja to da spremim do sutra. Mislio sam više na noumski činilac, znaš. Trebaće ti strava-mnogo nouma da ovo izvedeš. A njima će biti potreban trening."
<BR>&nbsp;&nbsp;&nbsp;&nbsp;&nbsp;"Ali, ali, biće samo potrebno da povuku, ili da počnu da guraju, kad im se kaže, zar ne?"
<BR>&nbsp;&nbsp;&nbsp;&nbsp;&nbsp;Dorkas opet stade tiho zujati. Masklin je počeo sticati utisak da Dorkas uvek tako radi kad se sprema da saopšti nešto nepovoljno.
<BR>&nbsp;&nbsp;&nbsp;&nbsp;&nbsp;"Pa, momče", reče on, "ja imam šest godina i već sam se nagledao nouma. Moram ti reći: ako poređaš deset nouma i vikneš 'vuci!' - četvorica će početi da guraju, a dvojica će pitati 'Šta reče?' To ti je naša noumska priroda. Takvi smo mi noumi."
<BR>&nbsp;&nbsp;&nbsp;&nbsp;&nbsp;Iscerio se, videći Masklinovu pokunjenost.
<BR>&nbsp;&nbsp;&nbsp;&nbsp;&nbsp;"Ono što treba da učiniš", reče, "jeste da nam nađeš neki mali kamion, da se na njemu vežbamo."
<BR>&nbsp;&nbsp;&nbsp;&nbsp;&nbsp;Masklin sumorno klimnu glavom.
<BR>&nbsp;&nbsp;&nbsp;&nbsp;&nbsp;"Osim toga", reče Dorkas, "jesi li preispitao kako ćeš ukrcati sve noumstvo? Dve hiljade nouma, znaš. Plus sve ono što nosimo. Ne možeš naterati stare babe i male bebe da se pentraju po konopcima, pa kroz rupe, znaš?"
<BR>&nbsp;&nbsp;&nbsp;&nbsp;&nbsp;Masklin odmahnu glavom. Dorkas ga je posmatrao sa svojim normalnim, blagim osmehom.
<BR>&nbsp;&nbsp;&nbsp;&nbsp;&nbsp;Ovaj noum, pomisli Masklin, zna šta govori. Ali ako mu samo kažem prepusti to sve meni, on će stvarno sve da prepusti meni, samo da bih ja dobio ono što sam zaslužio. Oh, analizo kritične putanje! Zašto uvek zapne kod noumskog činioca?
<BR>&nbsp;&nbsp;&nbsp;&nbsp;&nbsp;"Imaš li ikakvu ideju?" upita on. "Zaista bih cenio tvoju pomoć."
<BR>&nbsp;&nbsp;&nbsp;&nbsp;&nbsp;Dorkas mu uputi dug, zamišljen pogled, a onda ga potapša po ramenu.
<BR>&nbsp;&nbsp;&nbsp;&nbsp;&nbsp;"Zavirivao sam ja tu i tamo po ovom mestu", reče on. "Možda postoji način da vežbamo i istovremeno rešimo taj drugi problem. Dođi sutra uveče opet ovde, pa ćemo videti, važi?"
<BR>&nbsp;&nbsp;&nbsp;&nbsp;&nbsp;Masklin klimnu glavom.
<BR>&nbsp;&nbsp;&nbsp;&nbsp;&nbsp;Nevolja je, razmišljao je pešačeći nazad, u tome što nemamo dovoljno nouma. Mnogo Gvožđaraca pomaže, pomažu i pojedini iz nekih drugih Odeljenja, a tu je i značajan broj mladih koji dolaze krišom i pomažu zato što im je to uzbudljivo i neuobičajeno. Ali svim ostalim noumima život teče sasvim normalno.
<BR>&nbsp;&nbsp;&nbsp;&nbsp;&nbsp;U Radnji se sada živi možda čak i žustrije nego što je njima normalno.
<BR>&nbsp;&nbsp;&nbsp;&nbsp;&nbsp;Od svih glavešina noumskih porodica, jedino Vojvoda kao da je voljan da se koliko-toliko zainteresuje; ali i on kao da ne veruje stvarno da će Radnji doći kraj, već pre očekuje da će njegovi noumi naučiti da čitaju i time u budućnosti nervirati Šeširce, što će njemu biti zabavno. Čak ni Gurder kao da više nije tako ubeđen u celu stvar kao što je nekad bio.
<BR>&nbsp;&nbsp;&nbsp;&nbsp;&nbsp;Masklin se vrati u svoju kutiju i zaspa. Probudio se jedan sat kasnije.
<BR>&nbsp;&nbsp;&nbsp;&nbsp;&nbsp;Užas je već bio u toku.
</P></TD></TR></TABLE>
<P class="next">
<A HREF=p13.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
