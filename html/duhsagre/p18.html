<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>17. DUBOKO SMRZAVANJE
<P>&nbsp;&nbsp;&nbsp;&nbsp;&nbsp;"Nadam se da nemate ništa protiv toga što smo sastanak upriličili na aerodromu, gospođo Krejg - Donalde - ali saobraćaj u Tokiju pogoršava se svakog dana. Isto tako - što nas manje ljudi vidi, to bolje. Siguran sam da shvatate."
<BR>&nbsp;&nbsp;&nbsp;&nbsp;&nbsp;Dr Kato Micumasa, mladi predsednik Nipon-Tarnera, bio je kao i obično besprekorno odeven u saviljsko odelo koje će ostati moderno sledećih dvadeset godina. Isto tako kao i obično, pratila su ga dva samurajska klona koja su ostajala u pozadini i koja neće izgovoriti ni reč tokom čitavog susreta. Donald se ponekad pitao da li je japanska robotika čak i više napredovala nego što se to inače verovalo.
<BR>&nbsp;&nbsp;&nbsp;&nbsp;&nbsp;"Imamo nekoliko minuta pre nego što stignu drugi gosti, pa bih zbog toga voleo da razmotrimo nekoliko pojedinosti koje se tiču samo nas...
<BR>&nbsp;&nbsp;&nbsp;&nbsp;&nbsp;Najpre, obezbedili smo svetska prava za kablovsku i satelitsku televiziju za vašu bezdimnu verziju Nezaboravne noći za prvih šest meseci '12, sa opcijom proširenja na sledećih šest meseci."
<BR>&nbsp;&nbsp;&nbsp;&nbsp;&nbsp;"Sjajno. Nisam uopšte verovao da ćete to uspeti, Kato - ali trebalo je da znam."
<BR>&nbsp;&nbsp;&nbsp;&nbsp;&nbsp;"Hvala; nije bilo lako, što reče jež svojoj devojci."
<BR>&nbsp;&nbsp;&nbsp;&nbsp;&nbsp;Tokom godina svog zapadnog obrazovanja - londonska škola ekonomije, zatim Harvard i Anenberg - Kato je razvio smisao za humor koji je često delovao sasvim neprimereno u odnosu na njegov trenutni položaj. Kada bi Donald zatvorio oči, teško bi mogao da poveruje da sluša rođenog Japanca, budući da je Katoov srednjeatlantski naglasak bio toliko savršen. Ali svaki čas ispalio bi neki luckasti vic ili nečuvenu dosetku koji su bili jedinstveni za njega i ništa nisu dugovali ni istoku ni zapadu. Čak i kada su delovali neukusno - što baš i nije bilo retko - Donald je podozrevao da je Kato tačno znao šta radi. To je gonilo ljude da ga potcene; a to ih je moglo navesti da počine veoma skupe greške.
<BR>&nbsp;&nbsp;&nbsp;&nbsp;&nbsp;"A sada", reče Kato odsečno, "drago mi je što mogu da kažem da su se naše kompjuterske probe i testovi u rezervoarima pokazali zadovoljavajući. Ukoliko smem tako da kažem, ono što nameravamo jedinstveno je i zaokupiće maštu čitavog sveta. Niko, baš niko više ne može čak ni da pokuša da digne Titanik onako kako mi nameravamo!"
<BR>&nbsp;&nbsp;&nbsp;&nbsp;&nbsp;"Samo jedan njegov deo. Zašto baš krmu?"
<BR>&nbsp;&nbsp;&nbsp;&nbsp;&nbsp;"Nekoliko razloga - neki praktični, neki psihološki. Reč je o mnogo manjem od dva dela - ispod petnaest hiljada tona. I poslednji je potonuo, tako da su tu bili okupljeni svi preostali ljudi. Ubacićemo scene iz Nezaboravne noći. Razmišljali smo o ponovnom snimanju - o kolorisanju originala..."
<BR>&nbsp;&nbsp;&nbsp;&nbsp;&nbsp;"Ne!" rekoše oboje Krejgovih istovremeno.
<BR>&nbsp;&nbsp;&nbsp;&nbsp;&nbsp;Kato je delovao zapanjeno.
<BR>&nbsp;&nbsp;&nbsp;&nbsp;&nbsp;"Posle svega što ste mu vi učinili? Ah, nedokučivi zapad! Svejedno, pošto je reč o noćnoj sceni, podjednako je delotvorna i u crno-beloj tehnici."
<BR>&nbsp;&nbsp;&nbsp;&nbsp;&nbsp;"Postoji još jedan problem doterivanja koji nismo rešili", reče Edit naglo. "Plesni orkestar Titanika."
<BR>&nbsp;&nbsp;&nbsp;&nbsp;&nbsp;"Šta je s njime?"
<BR>&nbsp;&nbsp;&nbsp;&nbsp;&nbsp;"Pa, u filmu svira temu Bliže Tebi, moj Bože."
<BR>&nbsp;&nbsp;&nbsp;&nbsp;&nbsp;"Pa?"
<BR>&nbsp;&nbsp;&nbsp;&nbsp;&nbsp;"To je mit - i reč je o potpunoj besmislici. Posao orkestra bio je da ohrabri putnike i spreči paniku. Poslednja stvar koju bi svirali bila bi turobna himna. Neki od brodskih oficira ustrelio bi ih da su tako nešto pokušali."
<BR>&nbsp;&nbsp;&nbsp;&nbsp;&nbsp;Kato se nasmeja. "I sam sam se često slično osećao prema plesnim orkestrima. Ali šta su zaista svirali?"
<BR>&nbsp;&nbsp;&nbsp;&nbsp;&nbsp;"Potpuri popularnih melodija, a verovatno su završili valcerom Jesenja pesma."
<BR>&nbsp;&nbsp;&nbsp;&nbsp;&nbsp;"Shvatam. To je bliže istini - ali šta da radimo sa Titanikom koji tone uz muziku valcera, za ime sveta. Ars longa, vita brevis, kako su to maltene govorili u MGM-u. U ovom slučaju, umetnost pobeđuje, a život zauzima drugo mesto."
<BR>&nbsp;&nbsp;&nbsp;&nbsp;&nbsp;Kato baci pogled na sat, zatim na jednog od klona, koji krenu do vrata i nestade niz hodnik. Nepun minut kasnije, vratio se u pratnji jednog niskog, snažno građenog muškarca sa univerzalnim simbolima globalnog izvršioca - u jednoj ruci torba svaštara, a u drugoj elektronska aktovka.
<BR>&nbsp;&nbsp;&nbsp;&nbsp;&nbsp;Kato ga toplo pozdravi.
<BR>&nbsp;&nbsp;&nbsp;&nbsp;&nbsp;"Veroma mi je drago što smo se upoznali, gospodin Bredli. Neko je jednom rekao kako je tačnost kradljivac vremena: nikada u to nisam verovao i drago mi je da se i vi slažete. Jason Bredli - ovo su Edit i Donald Krejg."
<BR>&nbsp;&nbsp;&nbsp;&nbsp;&nbsp;Dok su se Bredli i Krejgovi rukovali sa blago zbunjenim izrazima ljudi kojima se čini da se poznaju, ali nisu sasvim sigurni, Kato požuri da razjasni stvari.
<BR>&nbsp;&nbsp;&nbsp;&nbsp;&nbsp;"Jason je okeanski inženjer broj jedan na svetu..."
<BR>&nbsp;&nbsp;&nbsp;&nbsp;&nbsp;"Pa naravno! Onaj džinovski oktopod..."
<BR>&nbsp;&nbsp;&nbsp;&nbsp;&nbsp;"Umiljat kao mače, gospođo Krejg. Ništa posebno."
<BR>&nbsp;&nbsp;&nbsp;&nbsp;&nbsp;"...dok Edit i Donald prepravljaju stare filmove da budu dobri poput novih - ili čak još bolji. Da vam objasnim zbog čega sam vas spojio, i to još tako na brzinu."
<BR>&nbsp;&nbsp;&nbsp;&nbsp;&nbsp;Bredli se nasmeši.
<BR>&nbsp;&nbsp;&nbsp;&nbsp;&nbsp;"Nije mnogo teško pogoditi, gospodin Micumasa. Ali zanimale bi me pojedinosti."
<BR>&nbsp;&nbsp;&nbsp;&nbsp;&nbsp;"U to sam uveren. Sve ovo, razume se, strogo je poverljivo."
<BR>&nbsp;&nbsp;&nbsp;&nbsp;&nbsp;"Razume se."
<BR>&nbsp;&nbsp;&nbsp;&nbsp;&nbsp;"Najpre nameravamo da dignemo kobilicu i da snimimo spektakularnu TV specijalku kada ona izroni na površinu. Potom ćemo je odvući do Japana i postaviti kao deo trajne izložbe u Tokiju na moru. Biće napravljena pozornica od 360 stepeni, publika će sedeti u čamcima za spasavanje koji će se ljuljuškati na vodi... divna zvezdana noć... gotovo na tački smrzavanja... podelićemo im kapute... a onda će videti i čuti poslednje minute dok brod tone pod vodu. Potom će moći da se spuste u velikom rezervoaru i posmatraju kobilicu kroz prozore za osmatranje na raznim dubinama. Iako je ona tek oko jedne trećine čitavog broda, toliko je velika da je ne možete videti čitavu odjednom - čak i u destilovanoj vodi kakvu ćemo koristiti, vidljivost će biti manja od stotinu metara. Olupina će naprosto nestajati u daljini - zbog čega onda podizati veći deo broda? Posmatrači će imati savršenu iluziju da se nalaze na dnu Atlantika."
<BR>&nbsp;&nbsp;&nbsp;&nbsp;&nbsp;"Zvuči logično", reče Bredli. "I, razume se, dizanje kobilice biće najlakše. Već je dobro izrazbijana - možete je dizati u delovima od po samo par stotina tona, pa ih kasnije sastaviti."
<BR>&nbsp;&nbsp;&nbsp;&nbsp;&nbsp;Nastade neugodna tišina. Onda Kato reče: "To ne bi delovalo baš veličanstveno na televiziji, zar ne? Ne - imamo preduzimljivije planove. Taj deo je strogo poverljiv. Iako je kobilica raznesena u parčad, dići ćemo je u jednoj operaciji. Unutar ledenog brega. Ne smatrate li to poetskom pravdom? Jedan ledeni breg ju je potopio - drugi će je vratiti natrag na svetlost dana."
<BR>&nbsp;&nbsp;&nbsp;&nbsp;&nbsp;Ukoliko je Kato očekivao da će mu gost biti iznenađen, bio je razočaran. Do tog trenutka Bredli je čuo otprilike svaki plan za vađenje Titanika koje su domišljati umovi muškaraca i žena mogli da smisle.
<BR>&nbsp;&nbsp;&nbsp;&nbsp;&nbsp;"Nastavite", reče on. "Biće vam potrebno postrojenje za hlađenje, zar ne?"
<BR>&nbsp;&nbsp;&nbsp;&nbsp;&nbsp;Kato se slavobitno nasmeši.
<BR>&nbsp;&nbsp;&nbsp;&nbsp;&nbsp;"Ne - zahvaljujući poslednjem otkriću na polju tranzistorske fizike. Čuli ste za Peltijeov efekat?"
<BR>&nbsp;&nbsp;&nbsp;&nbsp;&nbsp;"Razume se. Hlađenje koje dobijate kada pustite električnu struju kroz neke materijale - ne znam tačno koje. Ali svaki zamrzivač u domaćinstvu zavisi od njega još od 2001, otkako su zakoni o očuvanju okoline zabranili fluorougljenike."
<BR>&nbsp;&nbsp;&nbsp;&nbsp;&nbsp;"Tako je. No, obični ili kuhinjski Peltijeov sistem nije naročito delotvoran, ali i ne mora to biti, sve dok neupadljivo proizvodi ledene kockice bez bušenja rupa u jadnom starom ozonskom sloju. Međutim, naši fizičari otkrili su novu vrstu poluprovodnika - posredi je ogranak revolucije superprovodnika - koja diže delotvornost nekoliko puta. Što znači da je svaki zamrzivač na svetu zastareo, počev od prošle nedelje."
<BR>&nbsp;&nbsp;&nbsp;&nbsp;&nbsp;"Ubeđen sam"", nasmeši se Bredli, "da se zbog toga japanskim proizvođačima srce para od žalosti."
<BR>&nbsp;&nbsp;&nbsp;&nbsp;&nbsp;"Jurnjava za patentnim dozvolama odigrava se upravo u ovom trenutku. A nismo prevideli ni propagandnu zvrčku - kada na površinu bude izronila najveća ledena kocka na svetu - noseći u sebi Titanik."
<BR>&nbsp;&nbsp;&nbsp;&nbsp;&nbsp;"Impresioniran sam. Ali kako stoji stvar sa napajanjem?"
<BR>&nbsp;&nbsp;&nbsp;&nbsp;&nbsp;"To je drugi ugao koji se nadamo da iskoristimo - mačevi kao plugovi, iako je metafora pomalo neprilična u ovom slučaju. Nameravamo da koristimo dve neupotrebljavane nuklearne podmornice - jednu rusku, jednu američku. One mogu da generišu sve megavate koji su nam potrebni - i to sa dubine od nekoliko stotina metara, tako da mogu da rade i tokom najgorih atlantskih oluja."
<BR>&nbsp;&nbsp;&nbsp;&nbsp;&nbsp;"A planovi u pogledu vremena?"
<BR>&nbsp;&nbsp;&nbsp;&nbsp;&nbsp;"Šest meseci za instaliranje gvožđurije na dnu mora. Onda dve godine za Peltijeovo hlađenje. Prisetite se - dole je gotovo tačka smrzavanja. Samo treba da spustimo temperaturu za nekoliko stepeni i naš ledeni breg počeće da se obrazuje."
<BR>&nbsp;&nbsp;&nbsp;&nbsp;&nbsp;"A kako ćete sprečiti da otplovi naviše pre nego što budete spremni?"
<BR>&nbsp;&nbsp;&nbsp;&nbsp;&nbsp;Kato se nasmeši.
<BR>&nbsp;&nbsp;&nbsp;&nbsp;&nbsp;"Nemojmo zalaziti u pojedinosti na ovom stepenu - ali uveravam vas da su naši inženjeri razmišljali i o toj sitnoj stavci. Uglavnom, to je mesto gde vi stupate na scenu - ukoliko hoćete."
<BR>&nbsp;&nbsp;&nbsp;&nbsp;&nbsp;Zna li on za Parkinsonove? - upita se Bredli. Vrlo verovatno; a čak i ako nije siguran, po svoj prilici je pretpostavio da su već napravili ponudu.
<BR>&nbsp;&nbsp;&nbsp;&nbsp;&nbsp;"Oprostite na trenutak", reče Kato izvinjavajućim glasom, okrete se u stranu i otvori aktovku. Kada se ponovo okrenuo svojim posetiocima, jedva pet sekundi kasnije, bio je preobražen u gusarskog zapovednika. Samo je jedva vidljiva nit koja je vodila do tastature u njegovoj ruci otkrivala da je pokrivka za oko koju je nosio bila, zapravo, plod visoke tehnologije.
<BR>&nbsp;&nbsp;&nbsp;&nbsp;&nbsp;"Plašim se da ovo dokazuje da nisam pravi Japanac - znate, loši maniri. Moj otac i dalje koristi laptop, pozna dinastija Ming. Ali monokl je toliko pogodniji i ima tako izvanrednu rezoluciju."
<BR>&nbsp;&nbsp;&nbsp;&nbsp;&nbsp;Bredli i Krejovi nisu mogli da se ne nasmeše jedno drugome. Ono što je Kato rekao bilo je savršena istina; mnogi prenosivi video uređaji sada su koristili kompaktne mikroekrane koji su težili ne mnogo više od običnih naočara i, zapravo, su često ugrađivani u njih. Iako je monokl bio samo na centimetar ispred oka, vešto postavljeni sistem sočiva činio je da slika veličine poštanske marke deluje onoliko velika koliko je to potrebno.
<BR>&nbsp;&nbsp;&nbsp;&nbsp;&nbsp;Bio je to sjajan izum za potrebe zabave - ali još korisniji za poslovni svet, advokate, političare i svakog ko je želeo da pristupi poverljivim informacijama u potpunoj privatnosti. Nije bilo načina za špijuniranje elektronskog monokla druge osobe - izuzev prisluškivanja iste linije podataka. Glavni nedostatak bio mu je to što je preterana upotreba dovodila do novih tipova šizofrenije, na silnu radost istraživača pojave 'rascepljenog mozga'.
<BR>&nbsp;&nbsp;&nbsp;&nbsp;&nbsp;Kada je Kato završio litaniju o megavat-časovima, koeficijentima kalorija po toni i stepena po mesecu, Bredli je na trenutak sedeo i nemo procesirao podatke koji su mu ubačeni u mozak. Mnoge pojedinosti bile su previše tehničke da bi bile upijene prilikom prvog kontakta, ali to je bilo nebitno; mogao ih je proučiti kasnije. Nije sumnjao u to da će proračuni biti tačni - ali i dalje bi moglo biti nekih suštinskih tačaka preko kojih se prešlo previdom. Toliko puta je video da se to dešava...
<BR>&nbsp;&nbsp;&nbsp;&nbsp;&nbsp;Međutim, instinkt mu je rekao da je plan čvrst. Naučio je da ozbiljno prima prve utiske - naročito kada su bili negativni, makar i ne bio u stanju da odredi tačan uzrok svog predosećanja. Ovog puta nije bilo rđavih vibracija. Projekat je bio fantastičan - ali mogao je da upali.
<BR>&nbsp;&nbsp;&nbsp;&nbsp;&nbsp;Kato ga je posmatrao iz prikrajka, očigledno pokušavajući da mu proceni reakcije. Umem da budem prilično nečitljiv kada to hoću, pomisli Bredli... Osim toga, moram da mislim i na svoj ugled.
<BR>&nbsp;&nbsp;&nbsp;&nbsp;&nbsp;Onda mu Kato, sa prisenkom osmeha, pruži malo parče hartije, presavijeno nadvoje. Bredli je odugovlačio sa otvaranjem. Kada je video brojke, shvatio je da čak i u slučaju da projekat bude potpuna katastrofa, nema potrebe da brine za svoju dalju profesionalnu karijeru. Usled prirodnog toka stvari, nije mogla da potraje još mnogo godina - a ovoliko nije uštedeo tokom čitavog života.
<BR>&nbsp;&nbsp;&nbsp;&nbsp;&nbsp;"Polaskan sam", reče on tiho. "Više ste nego velikodušni. Ali i dalje treba da sredim neka druga posla pre nego što budem mogao da vam dam konačan odgovor.
<BR>&nbsp;&nbsp;&nbsp;&nbsp;&nbsp;Kato je delovao iznenađeno.
<BR>&nbsp;&nbsp;&nbsp;&nbsp;&nbsp;"Koliko dugo?" upita on prilično oštro.
<BR>&nbsp;&nbsp;&nbsp;&nbsp;&nbsp;Smatra da i dalje pregovaram sa još nekim, pomisli Bredli. Što je savršena istina...
<BR>&nbsp;&nbsp;&nbsp;&nbsp;&nbsp;"Dajte mi jednu nedelju. Ali mogu vam reći smesta - sasvim sam siguran da se niko ne može približiti vašoj ponudi."
<BR>&nbsp;&nbsp;&nbsp;&nbsp;&nbsp;"Znam", reče Kato i zatvori aktovku. "Imate li primedbi - Edit, Donalde?"
<BR>&nbsp;&nbsp;&nbsp;&nbsp;&nbsp;"Ne", reče Edit, "izgleda da ste na sve mislili." Donald ne reče ništa, već samo klimnu u znak slaganja. Čudan je to ortakluk, reče Bredli u sebi, i ne naročito srećan. Smesta mu se dopao Donald, koji je delovao kao topla, blaga vrsta osobe. Ali Edit je bila tvrda i dominantna - gotovo agresivna; očigledno je ona bila šef.
<BR>&nbsp;&nbsp;&nbsp;&nbsp;&nbsp;"A kako je ono divno čudo od deteta koje vam je slučajno kćerka?" upita Kato Krejgove kada su se spremali da pođu. "Prenesite joj da je volim."
<BR>&nbsp;&nbsp;&nbsp;&nbsp;&nbsp;"Hoćemo", odvrati Donald. "Ada je dobro i uživala je u putovanju do Kjota. Bila je to mala promena u odnosu na istraživanja Mandelbrotovog skupa."
<BR>&nbsp;&nbsp;&nbsp;&nbsp;&nbsp;"A šta je zapravo", upita Bredli, "taj Mandelbrotov skup?"
<BR>&nbsp;&nbsp;&nbsp;&nbsp;&nbsp;"Mnogo lakše je pokazati ga nego opisati", odgovori Donald. "Zašto nas ne posetite? Voleli bismo da vas provedemo po našem studiju - zar ne, Edit? Naročito ukoliko budemo radili zajedno - kao što se nadam."
<BR>&nbsp;&nbsp;&nbsp;&nbsp;&nbsp;Samo je Kato primetio Bredlijevo trenutno oklevanje. Onda se ovaj nasmeši i odgovori: "Uživaću u tome - idem za Škotsku sledeće nedelje i mislim da bih to mogao da uklopim. Koliko vam je stara kćerka?"
<BR>&nbsp;&nbsp;&nbsp;&nbsp;&nbsp;"Ada ima gotovo devet godina. Ali ako je upitate za starost, verovatno će vam reći 8,876545 godina."
<BR>&nbsp;&nbsp;&nbsp;&nbsp;&nbsp;"Bredli se nasmeja. "Ona zaista zvuči kao čudo od deteta. Nisam siguran da sam u stanju da se suočim sa njom."
<BR>&nbsp;&nbsp;&nbsp;&nbsp;&nbsp;"I to je", reče Kato, "čovek koji je preplašio oktopoda od pedeset tona. Nikada neću razumeti te Amerikance."
</TD></TR></TABLE>
<P class="next">
<A HREF=p19.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
