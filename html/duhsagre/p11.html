<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>10. 'OSTRVO MRTVIH'
<P>&nbsp;&nbsp;&nbsp;&nbsp;&nbsp;Svaka struka ima znane predvodnike, čija se slava retko pruža van granica profesije. U bilo kom trenutku samo nekolicina ljudi može da navede prvog svetskog računovođu, zubara, đubretara, preduzetnika osiguranja, pogrebnika... da pomenemo samo šačicu nimalo blistavih, ali neophodnih poziva.
<BR>&nbsp;&nbsp;&nbsp;&nbsp;&nbsp;Međutim, postoje neki načini zarađivanja za život koji su toliko vidljivi da oni koji ih upražnjavaju postaju domaća imena u svakom domu. Prve su, razume se, izvođačke umetnosti, u kojima svako ko stekne slavu zvezde može smesta postati prepoznatljiv velikom delu ljudske rase. Sport i politika su blizu iza njih; baš kao i, mogao bi da tvrdi neki cinik, zločin.
<BR>&nbsp;&nbsp;&nbsp;&nbsp;&nbsp;Jason Bredli nije spadao ni u jednu od tih kategorija i nikada nije očekivao da bude slavan. Epizoda sa Glomar Eksplorerom zbila se pre više od tri decenije, a čak i da nije bila obavijena velom tajne, njegova uloga ostala je previše opskurna da bi zavređivala pomena. Iako su mu se nekoliko puta obraćali pisci u nadi da pronađu novi ugao gledanja na operaciju DŽENIFER, iz njihovih napora nikada nije proizišlo ništa.
<BR>&nbsp;&nbsp;&nbsp;&nbsp;&nbsp;Izgledalo je verovatno da je, čak i u to doba, CIA smatrala da je i ona jedna knjiga na tu temu suvišna, pa je preduzela korake da obeshrabri druge autore. Nekoliko godina posle 1974. Bredlija su posećivala anonimna, ali uglađena gospoda koja su ga podsećala na dokumente koje je potpisao kada je oslobođen dužnosti. Uvek su dolazila po dvojica i ponekad su mu nudili posao neodređene prirode. Iako su ga ubeđivala da bi bio 'zanimljiv i dobro plaćen', tada je zarađivao dobre pare na naftnim platformama na Severnom moru i nije došao u iskušenje.
<BR>&nbsp;&nbsp;&nbsp;&nbsp;&nbsp;Sada je prošlo već više od jedne decenije od poslednje posete, ali on nije sumnjao da ga Kompanija i dalje pomno drži u ogromnim bankama podataka u Lengliju - ili gde god to bilo tih dana.
<BR>&nbsp;&nbsp;&nbsp;&nbsp;&nbsp;Nalazio se u svom uredu na četrdeset šestom spratu Tigovog tornja - sada patuljastog u poređenju sa kasnijim podignutim oblakoderima Hjustona - kada je primio zadatak koji će ga učiniti slavnim.
<BR>&nbsp;&nbsp;&nbsp;&nbsp;&nbsp;Dogodilo se da je datum bio 22. april i Bredli je najpre pomislio da je njegova povremena mušterija Džef Rolings zakasnio za jedan dan. I pored zastrašujućih odgovornosti koje je imao kao izvršni direktor platforme Hibernija, Džef je bio poznat po smislu za humor. Ovog puta nije se šalio; pa ipak, prošlo je poprilično vremena pre nego što je Jason mogao ozbiljno da shvati njegov problem.
<BR>&nbsp;&nbsp;&nbsp;&nbsp;&nbsp;"Očekuješ li od mene da poverujem", reče on, "da ti je platformu od milion tona blokirao - oktopod!"
<BR>&nbsp;&nbsp;&nbsp;&nbsp;&nbsp;"Ne čitavu operaciju, razume se; samo spojnicu 1 - našeg najboljeg proizvođača. Četrdeset kilobarela dnevno. Pet dotoka ulazilo je u nju, svi pod punim zamahom. Do juče."
<BR>&nbsp;&nbsp;&nbsp;&nbsp;&nbsp;Projekat Hibernija, iznenada pade na pamet Jasonu, imao je istu opštu konstrukciju kao oktopod. Pipci - ili cevovodi - pružali su se po morskom dnu od središnjeg tela prema dvanaest izvoda izbušenih kroz tri hiljade metara peščara bogatog naftom. Pre nego što dostignu glavnu platformu, linije iz nekoliko pojedinačnih izvora sastavljale su se na proizvodnoj spojnici - i na samom morskom dnu, na dubini od gotovo stotinu metara.
<BR>&nbsp;&nbsp;&nbsp;&nbsp;&nbsp;Svaka spojnica bila je automatizovani industrijski kompleks veličine prostrane stambene zgrade i sadržavala je svu specijalizovanu opremu neophodnu za rukovanje mešavinom gasa, nafte i vode pod visokim pritiskom, koja je eruptirala iz rezervoara daleko u dubini. Pre desetina miliona godina, priroda je stvorila i uskladištila to skriveno blago; nije bilo jednostavno otgrnuti ga iz njenog okrilja.
<BR>&nbsp;&nbsp;&nbsp;&nbsp;&nbsp;"Reci mi šta se tačno dogodilo."
<BR>&nbsp;&nbsp;&nbsp;&nbsp;&nbsp;"Je li ova mreža bezbedna?"
<BR>&nbsp;&nbsp;&nbsp;&nbsp;&nbsp;"Naravno."
<BR>&nbsp;&nbsp;&nbsp;&nbsp;&nbsp;"Pre tri dana počeli smo da dobijamo pogrešna očitavanja sa instrumenata. Protok je bio savršeno normalan i zbog toga se nismo previše zabrinuli. Ali onda je odjednom došlo do prekida dotoka podataka; izgubili smo svaku mogućnost nadgledanja. Bilo je očigledno da je glavni optički vod prekinut, pa su automati, razume se, sve isključili."
<BR>&nbsp;&nbsp;&nbsp;&nbsp;&nbsp;"Nije posredi bio problem sa otpuštanjem kabla?"
<BR>&nbsp;&nbsp;&nbsp;&nbsp;&nbsp;"Ne; štitnik je radio savršeno - bar jednom."
<BR>&nbsp;&nbsp;&nbsp;&nbsp;&nbsp;"A onda?"
<BR>&nbsp;&nbsp;&nbsp;&nbsp;&nbsp;"Standardna procedura - poslali smo dole kameru - Oko tip 5. I pogodi šta je bilo."
<BR>&nbsp;&nbsp;&nbsp;&nbsp;&nbsp;"Baterije su crkle."
<BR>&nbsp;&nbsp;&nbsp;&nbsp;&nbsp;"Ne. Kabl se zakačio za spoljašnju platformu još pre nego što smo i mogli da uđemo i da pogledamo okolo."
<BR>&nbsp;&nbsp;&nbsp;&nbsp;&nbsp;"Šta se dogodilo vozaču?"
<BR>&nbsp;&nbsp;&nbsp;&nbsp;&nbsp;"Pa, kuhinja nije potpuno mehanizovana, a šef Diboa uvek voli da upotrebi i malo nekvalifikovane radne snage."
<BR>&nbsp;&nbsp;&nbsp;&nbsp;&nbsp;"Znači, izgubili ste kameru. Šta se onda desilo?"
<BR>&nbsp;&nbsp;&nbsp;&nbsp;&nbsp;"Nismo je izgubili - tačno znamo gde je - ali nam jedino prikazuje mnogo riba. Zato smo poslali dole ronioca da raspetlja stvari - i da vidi šta može da nađe."
<BR>&nbsp;&nbsp;&nbsp;&nbsp;&nbsp;"Zašto ne DUV?"
<BR>&nbsp;&nbsp;&nbsp;&nbsp;&nbsp;Na svakoj okeanskoj bušotini bilo je nekoliko podvodnih robota - Daljinski Upravljanih Vozila. Stari dani kada su ljudski ronioci obavljali sav posao davno su postali prošlost.
<BR>&nbsp;&nbsp;&nbsp;&nbsp;&nbsp;Na drugom kraju linije zavladala je nelagodna tišina.
<BR>&nbsp;&nbsp;&nbsp;&nbsp;&nbsp;"Plašio sam se da ćeš me to pitati. Imali smo par nezgoda - dva DUV-a se remontuju - a ostala se ne mogu odvojiti od hitnih poslova na platformi Avalon."
<BR>&nbsp;&nbsp;&nbsp;&nbsp;&nbsp;"Nije ti srećan dan, ha? Znači, zato slogan 'Korporacije Bredli' glasi: 'Nijedan posao nije previše duboko.' Pričaj mi još."
<BR>&nbsp;&nbsp;&nbsp;&nbsp;&nbsp;"Poštedi me tog izanđalog slogana. Pošto je dubina bila samo devedeset metara, poslali smo dole ronioca sa standardnom helijumsko-kiseoničkom opremom... Jesi li ikada čuo čoveka kako vrišti u helijumu? Nije baš lep zvuk...
<BR>&nbsp;&nbsp;&nbsp;&nbsp;&nbsp;Kada smo ga izvukli i kada je ponovo bio u stanju da govori, rekao je da je čitavu konstrukciju pokrio jedan oktopod. Kleo se da u prečniku ima sto metara. Smešno, razume se - ali nema sumnje da je pravo čudovište."
<BR>&nbsp;&nbsp;&nbsp;&nbsp;&nbsp;"Koliko god da je veliki, malo pakovanje dinamita trebalo bi da ga ubedi da ode."
<BR>&nbsp;&nbsp;&nbsp;&nbsp;&nbsp;"Previše opasno. Znaš kakav je raspored tamo dole - na kraju krajeva, ti si pomagao da se instalira!"
<BR>&nbsp;&nbsp;&nbsp;&nbsp;&nbsp;"Ukoliko kamera i dalje radi, zar ne prikazuje neman?"
<BR>&nbsp;&nbsp;&nbsp;&nbsp;&nbsp;"Zaista smo videli deo pipka - ali nikako ne možemo da mu procenimo veličinu. Mislimo da je ponovo otišao unutra - plašimo se da ne počupa još kablova."
<BR>&nbsp;&nbsp;&nbsp;&nbsp;&nbsp;"Ne misliš da se možda zaljubio u cevovode?"
<BR>&nbsp;&nbsp;&nbsp;&nbsp;&nbsp;"Baš si duhovit. Ja pretpostavljam da je našao besplatan ručak. Znaš - prokleti efekat oaze kojim se odeljenje za javnost uvek razmetalo."
<BR>&nbsp;&nbsp;&nbsp;&nbsp;&nbsp;Bredli je zaista znao. Daleko od toga da oštećuju okolinu, bukvalno svi podvodni artefakti bili su neodoljivo privlačni za podmorski život, tako da su često postajali meta ribarskih brodova i raj za pecaroše. Ponekad se pitao kako su ribe uopšte uspevale da prežive pre nego što je ljudska vrsta velikodušno prekrila olupinama dna svetskih mora.
<BR>&nbsp;&nbsp;&nbsp;&nbsp;&nbsp;"Možda bi štap za podbadanje stoke obavio posao - ili žestoka doza infrazvuka."
<BR>&nbsp;&nbsp;&nbsp;&nbsp;&nbsp;"Baš nas briga kako će se stvar obaviti - sve dok nema oštećenja opreme. Kako izgleda, posredi je posao po tvojoj meri - i po Džimovoj, razume se. Da li je on spreman?"
<BR>&nbsp;&nbsp;&nbsp;&nbsp;&nbsp;"On je uvek spreman."
<BR>&nbsp;&nbsp;&nbsp;&nbsp;&nbsp;"Koliko brzo možeš da dođeš do Sen Džona? U Dalasu je Ševronov mlaznjak - može te pokupiti za jedan sat. Koliko je Džim težak?"
<BR>&nbsp;&nbsp;&nbsp;&nbsp;&nbsp;"Jednu i po tonu."
<BR>&nbsp;&nbsp;&nbsp;&nbsp;&nbsp;"Nema problema. Kada ćeš biti na aerodromu?"
<BR>&nbsp;&nbsp;&nbsp;&nbsp;&nbsp;"Daj mi tri sata. Ovo mi nije uobičajeni posao - moram prvo malo da istražujem."
<BR>&nbsp;&nbsp;&nbsp;&nbsp;&nbsp;"Uobičajeni uslovi?"
<BR>&nbsp;&nbsp;&nbsp;&nbsp;&nbsp;"Da - sto 'K' plus troškovi."
<BR>&nbsp;&nbsp;&nbsp;&nbsp;&nbsp;"A bez učinka nema ni plaćanja?"
<BR>&nbsp;&nbsp;&nbsp;&nbsp;&nbsp;Bredli se nasmeši; vekovima stara spasilačka formula verovatno nikada nije izgovorena u ovakvom slučaju, ali izgledalo je da je primenljiva. U svakom slučaju, posao je izgledao lak. Sto metara, nije nego! Čista besmislica...
<BR>&nbsp;&nbsp;&nbsp;&nbsp;&nbsp;"Razume se. Pozvaću te za jedan sat da potvrdim. U međuvremenu, pošalji mi faksom planove spojnice, da bih osvežio sećanje."
<BR>&nbsp;&nbsp;&nbsp;&nbsp;&nbsp;"Važi - i videću šta još mogu da pronađem dok čekam tvoj poziv."
<BR>&nbsp;&nbsp;&nbsp;&nbsp;&nbsp;Nije bilo potrebe da se vreme traći na pakovanje; Bredli je uvek imao dve spremne torbe - jednu za tropske krajeve, drugu za Arktik. Prva je korišćena veoma retko; izgledalo je da je većina njegovih poslova u neprijatnim krajevima sveta, a ni ovaj neće biti izuzetak. Severni Atlantik u ovo doba godine biće hladan i verovatno uzburkan; premda to nije bilo mnogo bitno na dubini od sto metara.
<BR>&nbsp;&nbsp;&nbsp;&nbsp;&nbsp;Oni koji su Jasona smatrali tvrdim, praktičnim naftašem iznenadili bi se njegovim sledećim postupkom. Pritisnuo je dugme na konzoli na svom radnom stolu, zavalio se u stolicu koja je delom mogla da se spusti i sklopio oči. Za čitav spoljašnji svet spavao je.
<BR>&nbsp;&nbsp;&nbsp;&nbsp;&nbsp;Prošle su godine pre nego što je otkrio identitet opsedajuće muzike koja je zapljusnula palubu Glomar Eksplorera i potekla preko nje pre gotovo pola njegovog životnog veka. Čak i tada, znao je da mora da je bila nadahnuta morem; lagani ritam talasa bio je nepogrešiv. I kako je odgovarajuće bilo to što je kompozitor Rus - najpotcenjeniji od trojice titana koje je dala velika zemlja, retko pominjan istim dahom kad Čajkovski i Stravinski...
<BR>&nbsp;&nbsp;&nbsp;&nbsp;&nbsp;Kao što se dogodilo sa Sergejom Rahmanjinovom pre mnogo godina, Jason Bredli takođe je stajao opčinjen pred 'Ostrvom mrtvih' Arnolda Beklina, a sada ga je ponovo gledao okom svoga uma. Ponekad je poistovećivao sebe sa tajanstvenom, ogrnutom prilikom koja je stajala na lađi; ponekad je bio krmanoš (Haron?), a ponekad jezivi teret, nošen do poslednjeg počivališta pod čempresima.
<BR>&nbsp;&nbsp;&nbsp;&nbsp;&nbsp;Bio je to tajni obred koji je nekako sazreo u njemu tokom godina i za koji je on verovao da mu je više nego jednom spasao život. Jer dok je sedeo utonuo u muziku, njegov podsvesni um - koji se, izgleda, nije zanimao za takve beznačajnosti - bio je zaista veoma zauzet, analizujući posao koji je počivao pred njim i predviđajući probleme koji bi mogli da iskrsnu. Bar je takva bila Bredlijeva više nego napola ozbiljna teorija, koju nikada nije želeo da opovrgne prebliskim istraživanjem.
<BR>&nbsp;&nbsp;&nbsp;&nbsp;&nbsp;Konačno se uspravio, isključio muzički modul i okrenuo stolicu prema jednoj od šest tastatura. 'NeXT' tip 4, koji mu je uskladištavao većinu datoteka i informacija, teško da je bio poslednja reč kompjuterske tehnike, ali Bredlijev posao razvio se uz njega i zato je on odoleo svim osavremenjavanjima, držeći se zdravog načela: "Ako radi, ne popravljaj ga."
<BR>&nbsp;&nbsp;&nbsp;&nbsp;&nbsp;"Tako sam i mislio", promrmljao je dok je prelazio pogledom enciklopedijsku stavku 'OKTOPOD'. "Maksimalna veličina kada se u potpunosti opruži može biti do deset metara. Težina od 50 do 100 kilograma."
<BR>&nbsp;&nbsp;&nbsp;&nbsp;&nbsp;Jason nikada nije video oktopoda koji se makar probližio toj veličini i poput većine ronilaca smatrao ih je dražesnim i bezopasnim stvorenjima. Da mogu biti agresivni, a još manje opasni, takvu mogućnost nikada nije uzimao za ozbiljno.
<BR>&nbsp;&nbsp;&nbsp;&nbsp;&nbsp;'Videti i stavku Sport, podvodni.'
<BR>&nbsp;&nbsp;&nbsp;&nbsp;&nbsp;Zatreptao je dvaput na tu poslednju referencu, trenutno je prihvatio i pročitao sa mešavinom zabave i iznenađenja. Iako se često okušavao u sportskom ronjenju, osećao je tipični profesionalni prezir prema amaterskim ljudima žabama. Previše mu ih se obraćalo u potrazi za poslom, blaženo nesvesni činjenice da je najveći deo njegovog posla obavljan u vodi predubokoj za nezaštićenog čoveka, često sa nultim osvetljenjem pa čak i sa nultom vidljivošću.
<BR>&nbsp;&nbsp;&nbsp;&nbsp;&nbsp;Ali morao je da se divi neustrašivim roniocima Padžit Saunda, koji su se rvali sa protivnicima znatno težim od sebe, koji su uz to imali četiri puta više ruku - i iznosili ih na površinu, ne povredivši ih pri tom. (To je, izgledalo je, bilo jedno od pravila igre; ukoliko povrediš oktopoda pre nego što ga vratiš u more, diskvalifikovan si.)
<BR>&nbsp;&nbsp;&nbsp;&nbsp;&nbsp;Kratka video sekvenca u enciklopediji bila je građa noćnih mora: Bredli se upita koliko Padžit Saunderi imaju spokojan san. Ali ta sekvenca pružila mu je ključnu informaciju.
<BR>&nbsp;&nbsp;&nbsp;&nbsp;&nbsp;Kako su ti ludi sportisti - i sportiskinje: bilo je poprilično žena - uspevali da nateraju miroljubivog mekušca da iziđe iz jazbine u stupi u borbu prsa u pipke? Jedva da je mogao da poveruje da je odgovor toliko jednostavan.
<BR>&nbsp;&nbsp;&nbsp;&nbsp;&nbsp;Zastavši tek toliko da doda nekoliko neuobičajenih stavki svojoj standardnoj opremi, dograbio je prtljag i krenuo na aerodrom.
<BR>&nbsp;&nbsp;&nbsp;&nbsp;&nbsp;"Najlakših sto 'K' koje sam ikada zaradio", reče Jason Bredli sebi.
</TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
