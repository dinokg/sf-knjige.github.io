<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>31. STVAR MEGAVATA
<P>&nbsp;&nbsp;&nbsp;&nbsp;&nbsp;"Imamo odgovor", reče umorni, ali trijumfalni Kato.
<BR>&nbsp;&nbsp;&nbsp;&nbsp;&nbsp;"Pitam se da li je to sada bitno", odgovori Donald Krejg.
<BR>&nbsp;&nbsp;&nbsp;&nbsp;&nbsp;"Oh, sva ta histerija neće potrajati. Naši momci iz propagandnog već su se dali na posao - a i Parkijevi. Imali smo nekoliko susreta na vrhu kako bismo isplanirali zajedničku strategiju. Možda čak okrenemo stvar u obostranu korist."
<BR>&nbsp;&nbsp;&nbsp;&nbsp;&nbsp;"Ne vidim..."
<BR>&nbsp;&nbsp;&nbsp;&nbsp;&nbsp;"Očigledno će, zahvaljujući našem... ovaj, Parkijevom - pažljivom istraživanju, ti jadni ljudi najzad dobiti hrišćansku sahranu u sopstvenoj zemlji. Ircima će se to dopasti. Nikome ne govori, ali već pregovaramo sa papom."
<BR>&nbsp;&nbsp;&nbsp;&nbsp;&nbsp;Donalda je Katoov olaki pristup stvarima poprilično nervirao. Svakako bi uzrujao Edit; ona je delovala opčinjeno dražesnim detetom-ženom koju je svet prozvao Kolina.
<BR>&nbsp;&nbsp;&nbsp;&nbsp;&nbsp;"Bolje pripazite. Možda su neki od njih protestanti."
<BR>&nbsp;&nbsp;&nbsp;&nbsp;&nbsp;"Malo verovatno - svi su se ukrcali daleko na jugu, zar ne?"
<BR>&nbsp;&nbsp;&nbsp;&nbsp;&nbsp;"Da - u Kvinstaunu. Ali nećeš to mesto naći na mapi - takvo ime nije bilo popularno posle proglašenja nezavisnosti. Sada se zove Kob."
<BR>&nbsp;&nbsp;&nbsp;&nbsp;&nbsp;"Kako se to piše?"
<BR>&nbsp;&nbsp;&nbsp;&nbsp;&nbsp;"C-O-B-H."
<BR>&nbsp;&nbsp;&nbsp;&nbsp;&nbsp;"Pa, popričaćemo sa arhibiskupima, ili s kim već treba, kao i sa kardinalima, tek da pokrijemo sve baze. Ali dozvoli mi da ti kažem šta su skuvali naši inženjeri. Ukoliko proradi, biće mnogo bolje od hidrazina. I čak bi trebalo da natera 'Plavi Mir' da uzvikuje parole u našu korist."
<BR>&nbsp;&nbsp;&nbsp;&nbsp;&nbsp;"To bi bila lepa promena. Zapravo, čudo."
<BR>&nbsp;&nbsp;&nbsp;&nbsp;&nbsp;"Čuda su naš posao - zar nisi znao?"
<BR>&nbsp;&nbsp;&nbsp;&nbsp;&nbsp;"Koje su pojedinosti ovog posebnog?"
<BR>&nbsp;&nbsp;&nbsp;&nbsp;&nbsp;"Najpre, napravićemo veći ledeni breg, da dobijemo veći potisak. Kao ishod toga, biće nam potrebno samo oko deset k-tona dodatnog uzgona. Mogli smo da idemo Parkijevim putem i najpre smo se plašili da ćemo i morati. Ali postoji zgodniji - i čistiji - način da se gas spusti tamo dole. Elektroliza. Cepanje vode na vodonik i kiseonik."
<BR>&nbsp;&nbsp;&nbsp;&nbsp;&nbsp;"To je stara zamisao. Zar neće biti potrebne ogromne količine struje? I šta je sa rizikom od eksplozije?"
<BR>&nbsp;&nbsp;&nbsp;&nbsp;&nbsp;"Luckasto pitanje, Donalde. Gasovi će ići do posebnih elektroda i imaćemo membranu koja će ih razdvajati. Ali u pravu si što se tiče struje. Gigavat-časovi! Ali imamo ih - kada naše nuklearne podmornice završe posao sa Peltijeovim elementima, prebacićemo se na elektrolizu. Ali možda ćemo morati da unajmimo još jedan brod - zašto podmornice uvek nazivaju 'brodovima'? Rekoh ti da Englezi i Francuzi hoće da stupe na scenu, tako da to nije problem."
<BR>&nbsp;&nbsp;&nbsp;&nbsp;&nbsp;"Vrlo elegantno", uzvrati Donald. "I vidim na šta si mislio onim o zadovoljavanju 'Plavog Mira'. Svi vole kiseonik."
<BR>&nbsp;&nbsp;&nbsp;&nbsp;&nbsp;"Tačno - kada pošaljemo balone na put naviše, čitav svet disaće malo lakše. Bar će tako tvrditi propaganda."
<BR>&nbsp;&nbsp;&nbsp;&nbsp;&nbsp;"A vodonik će otići pravo u stratosferu, ne uznemirivši pri tom nikoga. Oh, šta je sa jadnim, starim ozonskim slojem? Ima li opasnosti da se naprave nove rupe?"
<BR>&nbsp;&nbsp;&nbsp;&nbsp;&nbsp;"Proverili smo to, razume se. Neće biti gore nego što je sada. Što, priznajem, ne kazuje Bog zna šta."
<BR>&nbsp;&nbsp;&nbsp;&nbsp;&nbsp;"Da li bi imalo smisla da se gas sabije u boce na putu naviše? Počinjete sa stotinama tona oksi-vodonika na četiri stotine atmosfera. To mora da je prilično vredno; zašto ga odbaciti?"
<BR>&nbsp;&nbsp;&nbsp;&nbsp;&nbsp;"Da - razmišljali smo i o tome. Zanemarivo je - povećana složenost, cena prevoza posuda i tako dalje. Možda bi vredelo probati na bazi testa - i pružiti nam odstupnicu ukoliko se lobi za zaštitu životne sredine ponovo razgoropadi."
<BR>&nbsp;&nbsp;&nbsp;&nbsp;&nbsp;"Na sve ste mislili, je li?" reče Donald sa iskrenim divljenjem.
<BR>&nbsp;&nbsp;&nbsp;&nbsp;&nbsp;Kato lagano zavrte glavom.
<BR>&nbsp;&nbsp;&nbsp;&nbsp;&nbsp;"Naš prijatelj Bredli jednom mi je rekao: 'Kada si sve smislio, more će smisliti nešto novo.' Reči mudrosti i ja ih nikada nisam zaboravio. Moram sada da prekinem. Oh, prenesi moje pozdrave Edit."
</TD></TR></TABLE>
<P class="next">
<A HREF=p34.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
