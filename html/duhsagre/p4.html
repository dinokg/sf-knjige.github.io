<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>3. POBOLJŠANA KLOPKA ZA MIŠEVE
<P>&nbsp;&nbsp;&nbsp;&nbsp;&nbsp;Roj Emerson smatrao je sebe, sa pristojnom tačnošću, srazmerno dobroćudnim, ali postojala je jedna stvar zbog koje je uistinu mogao da se razbesni. Dogodila mu se prilikom nastupa na televiziji, za koji se zakleo da će mu biti poslednji; u jednoj emisiji koja je išla u sitne sate voditelj ga je, sa sračunatom zlobom, upitao: "Naravno, načelo talasnog brisača veoma je jednostavno. Kako to da ga već neko nije izmislio?" Ton voditeljevog glasa savršeno je jasno pokazivao njegovo mišljenje: "Razume se da sam to i ja mogao da smislim, da nisam imao važnija posla."
<BR>&nbsp;&nbsp;&nbsp;&nbsp;&nbsp;Emerson se uzdrža od iskušenja da odgovori: "Samo da ste imali priliku, siguran sam da biste postavili Ajnštajnu, Edisonu ili Njutnu isto pitanje." Umesto toga, odgovorio je prilično blago: "Pa, neko je morao da bude prvi. Izgleda da sam ja bio taj srećnik."
<BR>&nbsp;&nbsp;&nbsp;&nbsp;&nbsp;"Šta vas je navelo na tu pomisao? Jeste li iznenada iskočili iz kade i viknuli: 'Eureka'?"
<BR>&nbsp;&nbsp;&nbsp;&nbsp;&nbsp;Da nije bilo domaćinovog ciničnog držanja, pitanje bi bilo prilično bezazleno. Razume se, Emerson ga je čuo hiljadama puta ranije. On se prebaci na automatski režim i pritisnu dugme 'pokret'.
<BR>&nbsp;&nbsp;&nbsp;&nbsp;&nbsp;"Ono što me je navelo na tu pomisao - iako to tada nisam shvatio - bila je vožnja brzim patrolnim čamcem obalske straže u okolini Ki Vesta, tamo negde '03..."
<BR>&nbsp;&nbsp;&nbsp;&nbsp;&nbsp;Iako ga je dovelo do slave i bogatstva, Emerson se čak i sada radije nije prisećao nekih vidova tog putovanja. U to vreme činilo mu se kao dobra zamisao - kratko krstarenje, zadovoljstva radi, starim stazama koje je utabao Hemingvej, na poziv rođaka u obalskoj straži. Kako bi Ernest bio zapanjen onim što je predstavljalo predmet njihovih antikrijumčarskih aktivnosti - blokovima kristala, otprilike veličine kutije za šibice, koji su stizali iz Hong Konga preko Kube. Ali ti TIM-ovi - terabajtne interaktivne mikrobiblioteke - ostavili su toliko američkih izdavača bez posla, da je kongres izvukao iz prašine zakon koji je datirao još iz cvetnih dana prohibicije.
<BR>&nbsp;&nbsp;&nbsp;&nbsp;&nbsp;Da, zvučalo je veoma privlačno - dok je još bio na terra firma. Ono što je Emerson zaboravio (ili se rođak nije pobrinuo da mu kaže) bilo je da krijumčari najradije rade tokom najgorih meteoroloških prilika koje su mogli naći, izuzev zalivskog uragana.
<BR>&nbsp;&nbsp;&nbsp;&nbsp;&nbsp;"Bilo je to gadno putovanje, a jedina stvar koje sam se potom sećao bila je naprava na mostu koja je dozvoljavala kormilaru da vidi pred sobom, uprkos bujicama kiše i raspršene morske vode koje su pljuštale po nama.
<BR>&nbsp;&nbsp;&nbsp;&nbsp;&nbsp;Bio je to naprosto stakleni disk koji se okretao velikom brzinom. Voda se nije mogla zadržati na njemu duže od delića sekunde, pa je zbog toga uvek bio savršeno providan.Tada sam pomislio da je to daleko bolje od brisača vetrobranskog stakla na kolima; a onda sam sve zaboravio."
<BR>&nbsp;&nbsp;&nbsp;&nbsp;&nbsp;"Koliko je dugo ta zaboravnost potrajala?"
<BR>&nbsp;&nbsp;&nbsp;&nbsp;&nbsp;"Stidim se da kažem. Oh, možda nekoliko godina. Onda sam jednog dana vozio kroz gadni pljusak po nekom seoskom kraju u Nju Džerziju, kada su mi se brisači iznenada zaglavili: morao sam da siđem sa puta i stanem sve dok oluja nije prošla. Proveo sam tu možda jedno pola sata; a na kraju tog vremena, čitava stvar bila mi je bistra u glavi."
<BR>&nbsp;&nbsp;&nbsp;&nbsp;&nbsp;"Toliko je ukupno bilo potrebno?"
<BR>&nbsp;&nbsp;&nbsp;&nbsp;&nbsp;"Plus svaki cent do koga sam mogao da dođem i dve godine po sedam dana nedeljno, svakog dana po petnaest sati u mojoj garaži. (Emerson bi možda dodao: "I moj brak", ali podozrevao je da domaćin to već zna. Bio je znamenit zbog svojih pomnih pripremnih istraživanja.)
<BR>&nbsp;&nbsp;&nbsp;&nbsp;&nbsp;"Vrteti ceo vetrobran - ili makar i jedan njegov deo - očigledno nije bilo praktično. Odgovor su bile vibracije; ali koje vrste?
<BR>&nbsp;&nbsp;&nbsp;&nbsp;&nbsp;Najpre sam pokušao da pokrećem čitav vetrobran kao membranu zvučnika. To je u svakom slučaju uklanjalo kišu, ali dolazilo je do problema sa bukom. Zato sam prešao na ultrazvuk; bili su potrebni kilovati snage - a svi psi po susedstvu sasvim bi pomahnitali. Još gore, malo vetrobrana je izdržalo duže od nekoliko sati pre nego što se pretvorilo u stakleni prah.
<BR>&nbsp;&nbsp;&nbsp;&nbsp;&nbsp;Onda sam probao infrazvuk. On je radio bolje - ali je izazivao gadnu glavobolju posle nekoliko minuta vožnje. Iako ga niste mogli čuti, mogli ste ga osetiti.
<BR>&nbsp;&nbsp;&nbsp;&nbsp;&nbsp;Mesecima sam tapkao u mestu i gotovo sam odustao od čitave stvari, kada sam shvatio svoju grešku. Pokušavao sam da vibriram čitavu masivnu ploču bezbednosnog multipleks stakla - ponekad čitavih deset kilograma. A trebalo mi je samo da aktiviram tanki spoljašnji sloj; iako je debeo samo nekoliko mikrona, držaće kišnicu podalje od sebe.
<BR>&nbsp;&nbsp;&nbsp;&nbsp;&nbsp;I tako sam pročitao sve što sam našao o površinskim talasima, pretvaračima, usaglašavanju impedanse..."
<BR>&nbsp;&nbsp;&nbsp;&nbsp;&nbsp;"Auf! Možemo li da dobijemo sve te reči u jednom slogu?"
<BR>&nbsp;&nbsp;&nbsp;&nbsp;&nbsp;"Iskreno, ne. Samo mogu da kažem da sam otkrio način da usredsredim niskoenergetske vibracije na veoma tanki površinski sloj, ostavljajući glavnu masu vetrobrana nedirnutu. Ukoliko želite pojedinosti, upućujem vas na osnovne patente."
<BR>&nbsp;&nbsp;&nbsp;&nbsp;&nbsp;"Drago nam je što smo sa vama popričali tome, gospodine Emersone. A sada, naš sledeći gost..."
<BR>&nbsp;&nbsp;&nbsp;&nbsp;&nbsp;Možda zbog toga što je intervju upriličen u Londonu, gde radovi novoengleskih transcendentalista nisu bili svakodnevno štivo, Emersonov domaćin nije uspeo da uspostavi vezu sa svojim slavnim imenjakom. Nijedan američki voditelj intervjua, razume se, nije propuštao priliku da pohvali Roja (ni u kakvom srodstvu, bar koliko mu je bilo poznato) zbog toga što je izumeo apokrifnu poboljšanu klopku za miševe. Automobilska industrija zaista je utabala put do njegovih vrata: u nekoliko godina, gotovo svi svetski milioni metronomskih oštrica zamenjeni su brisačem vetrobrana sa soničnim talasima. Još važnije, izbegnuto je na hiljade saobraćajnih nesreća zahvaljujući poboljšanju vidljivosti tokom vožnje po lošem vremenu.
<BR>&nbsp;&nbsp;&nbsp;&nbsp;&nbsp;Dogodilo se da je prilikom testiranja poslednjeg modela svoga izuma Roj Emerson napravio novi proboj - i ponovo je imao sreće da se toga niko nije setio pre njega.
<BR>&nbsp;&nbsp;&nbsp;&nbsp;&nbsp;Njegov mercedes-hidro iz '04 kružio je u blaženoj tišini niz Park Aveniju, u skladu sa slavnim sloganom: 'Možete piti naše izduvne gasove!' Centar grada kao da je zahvatio monsun: uslovi su bili savršeni za probu talasnog brisača 'tip V'. Emerson je sedeo pored vozača - više nije sam vozio, razume se - i tiho diktirao primedbe dok je podešavao elektroniku.
<BR>&nbsp;&nbsp;&nbsp;&nbsp;&nbsp;Izgledalo je kao da kola klize kroz kišom zapljuskivane zidine staklenog kanjona. Emerson se u istovetnim uslovima vozio i stotinama puta ranije, ali tek sada ga je ono što je bilo zaslepljujuće očigledno pogodilo parališućom snagom.
<BR>&nbsp;&nbsp;&nbsp;&nbsp;&nbsp;Kada mu se vratio dah, on reče u kolakom: "Daj mi Džoa Vikrama."
<BR>&nbsp;&nbsp;&nbsp;&nbsp;&nbsp;Njegovog advokata, koji se sunčao na jahti pored Velikog Koralnog Grebena, poziv je donekle iznenadio.
<BR>&nbsp;&nbsp;&nbsp;&nbsp;&nbsp;"Ovo ima da te košta, Roj. Upravo sam se spremao da izvučem sabljarku."
<BR>&nbsp;&nbsp;&nbsp;&nbsp;&nbsp;Emerson nije bio raspoložen za takve beznačajnosti.
<BR>&nbsp;&nbsp;&nbsp;&nbsp;&nbsp;"Reci mi, Džo - da li patent pokriva sve primene - a ne samo vetrobranska stakla?"
<BR>&nbsp;&nbsp;&nbsp;&nbsp;&nbsp;Džon je zvučao povređeno nagoveštenom kritikom.
<BR>&nbsp;&nbsp;&nbsp;&nbsp;&nbsp;"Razume se. Zbog toga sam dodao član o adaptivnim kolima, pa se može automatski podesiti na bilo koji oblik i veličinu. Razmišljaš o novom tipu sunčanih naočara?"
<BR>&nbsp;&nbsp;&nbsp;&nbsp;&nbsp;"Zašto da ne? Ali imao sam na umu nešto malčice veće. Kao što znaš, brisač ne samo što skida vodu - on stresa svaku prljavštinu koja se tamo već nalazi. Sećaš li se kada si poslednji put video kola sa stvarno prljavim vetrobranom?"
<BR>&nbsp;&nbsp;&nbsp;&nbsp;&nbsp;"Ne, kada si to već pomenuo."
<BR>&nbsp;&nbsp;&nbsp;&nbsp;&nbsp;"Hvala: to je sve što sam želeo da znam. Srećan ribolov."
<BR>&nbsp;&nbsp;&nbsp;&nbsp;&nbsp;Roj Emerson se zavali u sedište i obavi u glavi par proračuna. Pitao se da li svi vetrobrani svih kola u gradu Njujorku mogu po površini da se uporede sa staklom jedne jedine zgrade pored koje je sada vozio.
<BR>&nbsp;&nbsp;&nbsp;&nbsp;&nbsp;Upravo se pripremao da uništi čitavu jednu profesiju: vojske perača prozora uskoro će tražiti druge poslove.
<BR>&nbsp;&nbsp;&nbsp;&nbsp;&nbsp;Sve do sada, Roj Emerson bio je samo milioner. Uskoro će postati stvarno bogat.
<BR>&nbsp;&nbsp;&nbsp;&nbsp;&nbsp;I dosađivaće se...
</TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
