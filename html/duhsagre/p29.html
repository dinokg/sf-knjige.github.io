<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>27. UPUTSTVO
<P>&nbsp;&nbsp;&nbsp;&nbsp;&nbsp;ČLAN 1
<BR>&nbsp;&nbsp;&nbsp;&nbsp;&nbsp;Razjašnjenje termina i delokrug
<BR>&nbsp;&nbsp;&nbsp;&nbsp;&nbsp;1. U okviru ove Povelje:
<BR>&nbsp;&nbsp;&nbsp;&nbsp;&nbsp;(1) "Oblast" označava morsko dno, okeansko zemljište i podslojeve počev odatle, a iza granica nacionalne jurisdikcije;
<BR>&nbsp;&nbsp;&nbsp;&nbsp;&nbsp;(2) "Uprava" označava Međunarodnu upravu za okeansko dno;
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;ČLAN 145
<BR>&nbsp;&nbsp;&nbsp;&nbsp;&nbsp;Zaštita podmorske okoline
<BR>&nbsp;&nbsp;&nbsp;&nbsp;&nbsp;Neophodne mere biće preduzete u skladu sa ovom Poveljom a u pogledu aktivnosti u Oblasti da bi se obezbedila delotvorna zaštita pomorske sredine od škodljivih posledica do kojih može doći dejstvom ovih aktivnosti. U tu svrhu Uprava će usvojiti odgovarajuće propise, zakone i procedure za inter alia:
<BR>&nbsp;&nbsp;&nbsp;&nbsp;&nbsp;(a) sprečavanje, smanjenje i kontrolu zagađenja i drugih rizika za pomorsku sredinu... pri čemu se naročita pažnja poklanja potrebi za zaštitom od škodljivih dejstava takvih aktivnosti kao što su bušenje, uklanjanje zemljišta, odlaganje otpadaka, konstrukcije i operacije ili održavanje instalacija, cevovoda i drugih naprava vezanih za te aktivnosti.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;(Povelja Ujedinjenih nacija o Pomorskom zakonu, 1982)
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;"U gadnoj smo nevolji", reče Kato iz ureda u Tokiju, "i ovo nije vic."
<BR>&nbsp;&nbsp;&nbsp;&nbsp;&nbsp;"U čemu je problem?" upita Donald Krejg koji se odmarao u vrtu u zamku. Voleo je da s vremena na vreme pruži priliku očima da se usredsrede na nešto što je udaljenije od pola metra, a ovo je bilo neuobičajeno toplo i sunčano popodne za rano proleće.
<BR>&nbsp;&nbsp;&nbsp;&nbsp;&nbsp;"'Plavi Mir'. Uložili su novi protest kod MUOD-a - i ovog puta bojim se da će nas dobiti."
<BR>&nbsp;&nbsp;&nbsp;&nbsp;&nbsp;"Mislio sam da smo sve to sredili."
<BR>&nbsp;&nbsp;&nbsp;&nbsp;&nbsp;"I mi smo to mislili; glave se kotrljaju u našem pravnom odeljenju. Možemo da učinimo sve što smo planirali - osim da stvarno dignemo olupinu."
<BR>&nbsp;&nbsp;&nbsp;&nbsp;&nbsp;"Malčice je kasno za takvo otkriće, zar ne? A uopšte mi nisi pominjao da nameravate da obezbedite dodatnu potisnu silu. Razume se, onaj vic o raketama nikada nisam uzimao ozbiljno."
<BR>&nbsp;&nbsp;&nbsp;&nbsp;&nbsp;"Izvini zbog toga - pregovarali smo sa Diponom, Tiokolom i Junion Karbajdom, kao i sa pola tuceta drugih - nismo želeli da pričamo o tome dok ne budemo sigurni ko će nam biti isporučilac."
<BR>&nbsp;&nbsp;&nbsp;&nbsp;&nbsp;"Čega?"
<BR>&nbsp;&nbsp;&nbsp;&nbsp;&nbsp;"Hidrazina. Raketnog goriva. Tako da nisam previše izvrdavao sa istinom."
<BR>&nbsp;&nbsp;&nbsp;&nbsp;&nbsp;"Hidrazina? Ali otkud vam... razume se! Tako ga je Kasler podigao u filmu Dižite 'Titanik'!"
<BR>&nbsp;&nbsp;&nbsp;&nbsp;&nbsp;"Da - i ideja je prilično dobra: ovaj se raspada u čisti azot i vodonik, plus mnogo toplote. Ali Kasler nije morao da se hvata ukoštac sa 'Plavim Mirom'. Nekako su načuli šta to radimo - voleo bih da znam kako - i tvrde da je hidrazin opasan otrov i da ćemo ga malo prosuti koliko god pažljivo da rukujemo njime, i tako dalje i tako dalje..."
<BR>&nbsp;&nbsp;&nbsp;&nbsp;&nbsp;"Je li stvarno otrov?"
<BR>&nbsp;&nbsp;&nbsp;&nbsp;&nbsp;"Pa, ne bih baš voleo da ga pijem. Smrdi kao koncentrisani amonijak, a ukus mu je verovatno još gori."
<BR>&nbsp;&nbsp;&nbsp;&nbsp;&nbsp;"I šta ćete sada?"
<BR>&nbsp;&nbsp;&nbsp;&nbsp;&nbsp;"Da se borimo, razume se. I pomisli samo na alternative. Parki će pući od smeha."
</TD></TR></TABLE>
<P class="next">
<A HREF=p30.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
