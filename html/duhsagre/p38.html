<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>35. ARTEFAKT
<P>&nbsp;&nbsp;&nbsp;&nbsp;&nbsp;Jedno od najdirljivijih arheoloških otkrića koja su se ikada dogodila zbilo se u Izraelu tokom niza iskopavanja koja su vodili naučnici sa Hebrejskog univerziteta i Francuskog centra za preistorijska istraživanja u Jerusalimu.
<BR>&nbsp;&nbsp;&nbsp;&nbsp;&nbsp;Na logorištu starom 10.000 godina otkrili su kostur deteta sa jednom rukom prislonjenom uz obraz. U toj ruci bio je drugi kostur: kostur kučeta starog otprilike pet meseci.
<BR>&nbsp;&nbsp;&nbsp;&nbsp;&nbsp;Posredi je najraniji poznat primer da čovek i pas dele isti grob. Mora biti da postoje i mnogi, mnogi kasniji.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;(Iz knjige Čovekovi prijatelji Rodžera Karasa. 'Simon & Schuster', 2001.)
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;"Možda će vas zanimati da saznate", reče dr Džaferdži sa onom kliničkom ravnodušnošću koja je Donalda toliko nervirala (mada, kako bi inače psihijatri ostajali normalni?) "da Editin slučaj nije jedinstven. Još od kako je M-skup otkriven 1980, ljudi su uspevali da postanu opsednuti njime. Obično su to kompjuteski hakeri, čiji je dodir sa stvarnošću često prilično slabašan. Sada u bazama podataka imamo najmanje šezdeset tri slučaja mandelmanije."
<BR>&nbsp;&nbsp;&nbsp;&nbsp;&nbsp;"Ima li ikakvog leka?"
<BR>&nbsp;&nbsp;&nbsp;&nbsp;&nbsp;Dr Džaferdži se namršti. 'Lek' je bio reč koju je retko koristio. 'Prilagođenje' je bilo pojam koji je više voleo.
<BR>&nbsp;&nbsp;&nbsp;&nbsp;&nbsp;"Recimo da je u osamdeset odsto slučajeva subjekt bio u stanju da produži... ovaj... normalan život, ponekad uz pomoć lekova ili elektronskih implanta. Prilično ohrabrujuća brojka."
<BR>&nbsp;&nbsp;&nbsp;&nbsp;&nbsp;Izuzev, pomisli Donald, za onih dvadeset odsto. U koju kategoriju spada Edit?
<BR>&nbsp;&nbsp;&nbsp;&nbsp;&nbsp;Prve nedelje posle tragedije bila je neprirodno mirna; posle sahrane, neke od njihovih zajedničkih prijatelja šokirao je njen naizgled potpuni nedostatak osećanja. Ali Donald je znao koliko je teško ranjena i nije ga iznenadilo kada je počela da se ponaša iracionalno. Kada je stala da luta po zamku noću, tragajući kroz prazne odaje i vlažne prolaze koji nikada nisu obnovljeni, shvatio je da je vreme da dobije savet lekara.
<BR>&nbsp;&nbsp;&nbsp;&nbsp;&nbsp;Pa ipak, odlagao je to, u nadi da će se Edit normalno oporaviti od prvih stadijuma bola. Zaista, izgledalo je da se to dešava. Onda je umro Patrik O'Brajan.
<BR>&nbsp;&nbsp;&nbsp;&nbsp;&nbsp;Editin odnos prema starom baštovanu uvek je bio bockav, ali poštovali su jedno drugo i delili zajedničku ljubav prema Adi. Smrt deteta bila je isto toliko razoran udarac za Pata kao i za Adine roditelje. Samo da je odbio da presadi te čemprese - samo da je...
<BR>&nbsp;&nbsp;&nbsp;&nbsp;&nbsp;Ponovo je počeo da se napija i sada je retko bio trezan. Jedne hladne noći, pošto ga je krčmar kod 'Crnog labuda' blago izbacio, uspeo je da se izgubi u selu u kome je proveo čitav život i sutradan izjutra našli su ga smrznutog. Otac Mekmalen smatrao je da bi presuda pre trebalo da glasi samoubistvo nego nesrećan slučaj; ali ukoliko je bilo greh pružiti Patu hrišćansku sahranu, već će on to raspraviti sa Bogom kada za to dođe vreme. Baš kao i stvar sa malim klupkom koje je Ada držala u rukama.
<BR>&nbsp;&nbsp;&nbsp;&nbsp;&nbsp;Dan posle druge sahrane Donald zateče Edit kako sedi pred monitorom visoke rezolucije i proučava jednu od beskonačno minijaturnih verzija skupa. Nije htela da razgovara sa njim i on je polako shvatio, na svoj užas, da to ona traga za Adom.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Tokom potonjih godina Donald Krejg često će razmišljati o odnosu koji se razvio između njega i Jasona Bredlija. Iako su se sreli samo pet-šest puta i to gotovo uvek poslom, osetio je onu vezu obostrane naklonosti koja se ponekad razvije između dva muškaraca i ume da bude gotovo isto toliko jaka kao i seksualna, čak iako nema baš nikakvog erotskog sadržaja.
<BR>&nbsp;&nbsp;&nbsp;&nbsp;&nbsp;Možda je Donald podsećao Bredlija na njegovog izgubljenog partnera Teda Kolijera, o kome je često pričao. U svakom slučaju, obojica su uživala u društvu onog drugog i sretala se čak i kada to nije bilo sasvim neophodno. Iako je vrlo moguće da su Kato i sindikat Nipon-Tarner postali zbog toga sumnjičavi, Bredli nikada nije kompromitovao svoju MUOD-ovsku neutralnost. A Bredli je još manje pokušavao da je iskoristi; mogli su izmenjivati lične tajne, ali ne i profesionalne. Donald nikada nije saznao koju je ulogu, ukoliko je takve uopšte bilo, Bredli odigrao u odluci Uprave da zabrani upotrebu hidrazina.
<BR>&nbsp;&nbsp;&nbsp;&nbsp;&nbsp;Posle Adine sahrane - zbog koje je Bredli preleteo pola sveta, samo da bi joj prisustvovao - još su se više zbližili. Obojica su izgubila ženu i dete; iako su okolnosti bile različite, dejstvo je bilo prilično slično. Postali su još prisniji, deleći tajne i ranjive tačke koje nijedan od njih nije nikada otkrio bilo kojoj drugoj osobi.
<BR>&nbsp;&nbsp;&nbsp;&nbsp;&nbsp;Kasnije se Donald čudio zbog čega nije sam došao na tu pomisao; možda je bio toliko blizu da nije video sliku od linija skaniranja.
<BR>&nbsp;&nbsp;&nbsp;&nbsp;&nbsp;Pali čempresi su raščišćeni i njih dvojica šetala su pored jezera Mandelbrot - poslednji put, kako se pokazalo, za obojicu - kada je Bredli ocrtao scenario. "Nije to moja ideja", objasnio je prilično izvinjavajućim tonom. "Dobio sam je od jednog prijatelja psihologa."
<BR>&nbsp;&nbsp;&nbsp;&nbsp;&nbsp;Prošlo je dugo pre nego što je Donald otkrio ko je taj 'prijatelj', ali smesta je sagledao sve mogućnosti.
<BR>&nbsp;&nbsp;&nbsp;&nbsp;&nbsp;"Da li stvarno misliš da bi upalilo?"
<BR>&nbsp;&nbsp;&nbsp;&nbsp;&nbsp;"To je nešto o čemu treba da porazgovaraš sa Editinim psihijatrom. Čak ako i jeste dobra ideja, možda neće pristati na nju. To ti je NIO sindrom, znaš."
<BR>&nbsp;&nbsp;&nbsp;&nbsp;&nbsp;"Nacionalni institut za odbranu?"
<BR>&nbsp;&nbsp;&nbsp;&nbsp;&nbsp;"Ne - Nije Izmišljeno Ovde."
<BR>&nbsp;&nbsp;&nbsp;&nbsp;&nbsp;Donald se nasmeja bez mnogo veselja.
<BR>&nbsp;&nbsp;&nbsp;&nbsp;&nbsp;"U pravu si. Ali najpre da vidim da li mogu da izvedem svoj deo. Neće biti lako."
<BR>&nbsp;&nbsp;&nbsp;&nbsp;&nbsp;Bilo je to potcenjivanje, jer bio je to najteži zadatak koga se poduhvatio u čitavom životu. Često je morao da prekine rad, zaslepljen suzama.
<BR>&nbsp;&nbsp;&nbsp;&nbsp;&nbsp;A onda su, na sopstveni tajanstveni način, skrivena kola njegove podsvesti pokrenula sećanje koje mu je omogućilo da nastavi. Negde, pre više godina, naišao je na priču o hirurgu u nekoj zemlji trećeg sveta koji je vodio banku očiju što je vraćala vid siromašnima. Da bi presađivanje bilo uspešno, upotrebljiva očna sočiva trebalo je skinuti sa davaoca tokom nekoliko minuta posle njegove smrti.
<BR>&nbsp;&nbsp;&nbsp;&nbsp;&nbsp;Taj hirurg mora da je imao mirnu ruku dok je sekao oči sopstvene majke. Ne smem učiniti ništa manje, reče Donald sebi turobno dok se vraćao za uređivački sto za kojim su on i Edit proveli toliko vremena zajedno.
<BR>&nbsp;&nbsp;&nbsp;&nbsp;&nbsp;Dr Džaferdži pokazao se iznenađujuće prijemčiv. Upitao je na blago ironičan, ali sasvim saosećajan način: "Odakle vam ta ideja? Neka pop-psiho video-drama?"
<BR>&nbsp;&nbsp;&nbsp;&nbsp;&nbsp;"Znam da tako zvuči. Ali izgleda mi da vredi pokušati - ukoliko dozvoljavate."
<BR>&nbsp;&nbsp;&nbsp;&nbsp;&nbsp;"Već ste napravili disk?"
<BR>&nbsp;&nbsp;&nbsp;&nbsp;&nbsp;"Kapsulu: voleo bih sada da je pustim - vidim da imate hibridni reproduktor u spoljašnjem uredu."
<BR>&nbsp;&nbsp;&nbsp;&nbsp;&nbsp;"Da - mogu da se puštaju čak i VHS trake! Pozvaću Dolores - mnogo se oslanjam na nju." Oklevao je na čas, zamišljeno gledajući Donalda, kao da namerava da kaže još nešto. Umesto toga, pritisnuo je dugme i blago rekao u klinički pejdžer: "Sestro Dolores - hoćete li, molim vas, da dođete u moj ured? Hvala."
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Edit Krejg je i dalje negde u toj lobanji, pomisli Donald dok je sedeo sa dr Džaferdžijem i sestrom Dolores, zagledan u priliku koja je kruto sedela za velikim monitorom. Mogu li da razbijem tu nevidljivu, pa ipak nepropustivu prepreku koju je podigao bol i da je vratim u svet stvarnosti.
<BR>&nbsp;&nbsp;&nbsp;&nbsp;&nbsp;Poznata crna slika nalik buba-švabi zalebde na ekranu, zračeći pipcima koji su je povezali sa ostatkom Mandelbrotove Vaseljene. Nije bilo načina da se makar i naslute razmere, ali Donald je već opazio koordinate koje su određivale veličinu te posebne verzije. Kada bi čovek mogao da zamisli čitav skup protegnut izvan monitora, ovaj bi već bio veći od kosmosa koji je do sada otkrio čak i Hablov svemirski teleskop.
<BR>&nbsp;&nbsp;&nbsp;&nbsp;&nbsp;"Jeste li spremni?" upita dr Džaferdži.
<BR>&nbsp;&nbsp;&nbsp;&nbsp;&nbsp;Donald klimnu. Sestra Dolores, koja je sedela smesta iza Edit, baci pogled prema kameri da pokaže da ga je čula.
<BR>&nbsp;&nbsp;&nbsp;&nbsp;&nbsp;"Onda krenite."
<BR>&nbsp;&nbsp;&nbsp;&nbsp;&nbsp;Donald pritisnu dugme 'Izvršenje' i potprogram poče da radi.
<BR>&nbsp;&nbsp;&nbsp;&nbsp;&nbsp;Abonosna površina simuliranog jezera Mandelbrot poče da podrhtava. Edit ispusti uzdah iznenađenja.
<BR>&nbsp;&nbsp;&nbsp;&nbsp;&nbsp;"Dobro!" prošapta dr Džaferdži. "Reaguje!"
<BR>&nbsp;&nbsp;&nbsp;&nbsp;&nbsp;Vode se razdvojiše. Donald se okrete; nije mogao da podnese da ponovo gleda trijumf svoje veštine. Pa ipak, i dalje je mogao da vidi Adinu sliku dok joj je glas blago govorio: "Volim te, majko - ali ovde me ne možeš naći. Postojim samo u tvojim sećanjima - i uvek ću biti tamo. Zbogom..."
<BR>&nbsp;&nbsp;&nbsp;&nbsp;&nbsp;Dolores uhvati Editino padajuće telo dok je poslednji slog zamirao u neopozivoj prošlosti.
</TD></TR></TABLE>
<P class="next">
<A HREF=p39.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
