<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>13. MOĆ PIRAMIDE
<P>&nbsp;&nbsp;&nbsp;&nbsp;&nbsp;Kada je Ada, jecajući, poslata u svoju sobu, Edit i Donald Krejg piljili su jedno u drugo u obostranoj neverici.
<BR>&nbsp;&nbsp;&nbsp;&nbsp;&nbsp;"Ne shvatam", reče Edit najzad. "Nikada pre nije bila neposlušna; u stvari, uvek se veoma dobro slagala sa gospođicom Ajvs."
<BR>&nbsp;&nbsp;&nbsp;&nbsp;&nbsp;"A ovo je baš ona vrsta testova u kojima je obično veoma dobra - nema formula, samo višestruki izbori i lepe slike. Daj da pročitam to pismo još jednom..."
<BR>&nbsp;&nbsp;&nbsp;&nbsp;&nbsp;Edit mu ga pruži, nastavljajući da proučava ispitni list koji je prouzrokovao sve nevolje.
<BR>&nbsp;&nbsp;&nbsp;&nbsp;&nbsp;Dragi gospodine Krejg,
<BR>&nbsp;&nbsp;&nbsp;&nbsp;&nbsp;Veoma mi je žao što moram da vas izvestim da sam bila prisiljena da udaljim Adu zbog neposlušnosti.
<BR>&nbsp;&nbsp;&nbsp;&nbsp;&nbsp;Jutros je njenom razredu dat priloženi standardni test vizuelne percepcije. Bila je izuzetno dobra (95 posto) sa svim problemima izuzev broja 15. Na moje iznenađenje, bila je jedini učenik u razredu koji je dao pogrešan odgovor na to veoma jednostavno pitanje.
<BR>&nbsp;&nbsp;&nbsp;&nbsp;&nbsp;Kada sam joj to pokazala, glatko je porekla da nije u pravu. Čak i kada sam joj pokazala štampani odgovor, odbila je da prizna grešku i tvrdoglavo govorila da su svi ostali pogrešili! Na toj tački postalo je neophodno, zbog razredne discipline, da je pošaljem kući.
<BR>&nbsp;&nbsp;&nbsp;&nbsp;&nbsp;Zaista mi je žao, jer obično je tako dobra devojčica. Možda ćete vi razgovarati sa njom i nagnati da se urazumi.
<BR>&nbsp;&nbsp;&nbsp;&nbsp;&nbsp;Iskreno,
<BR>&nbsp;&nbsp;&nbsp;&nbsp;&nbsp;Elizabet Ajvs (razredni starešina)
<BR>&nbsp;&nbsp;&nbsp;&nbsp;&nbsp;"Izgleda gotovo", reče Donald, "kao da se namerno trudila da ne uspe."
<BR>&nbsp;&nbsp;&nbsp;&nbsp;&nbsp;Edit zavrte glavom.
<BR>&nbsp;&nbsp;&nbsp;&nbsp;&nbsp;"Ne verujem. Čak i sa tom greškom, prošla bi dobro."
<BR>&nbsp;&nbsp;&nbsp;&nbsp;&nbsp;Donald je piljio u mali niz blistavo obojenih geometrijskih figura koje su izazvale čitavu nevolju.
<BR>&nbsp;&nbsp;&nbsp;&nbsp;&nbsp;"Postoji samo jedna stvar", reče on. "Idi, porazgovaraj sa njom i smiri je. Daj mi deset minuta sa makazama i malo hamera - onda ćemo srediti stvar jednom za svagda, da ne bi bilo dalje rasprave."
<BR>&nbsp;&nbsp;&nbsp;&nbsp;&nbsp;"Bojim se da ćeš samo čačkati po simptomima, a ne po bolesti. Želimo da znamo zašto je uporno tvrdila da je u pravu. To je - gotovo patološki. Možda ćemo morati da je pošaljemo psihijatru."
<BR>&nbsp;&nbsp;&nbsp;&nbsp;&nbsp;Ta misao već je pala Donaldu na pamet, ali ju je smesta odbacio. Tokom potonjih godina često će se sećati ironije tog trenutka.
<BR>&nbsp;&nbsp;&nbsp;&nbsp;&nbsp;Dok je Edit smirivala Adu, on brzo odmeri potrebne trouglove uz pomoć olovke i lenjira, iseče ih od hamera i spoji ivice, dobivši tako tri primerka najjednostavnijih geometrijskih tela - dva tetraedra i jednu piramidu, sve sa jednakim stranicama. To je delovalo kao detinjasta igra, ali bilo je najmanje što je mogao da učini za voljenu i uznemirenu kćerku.
<BR>&nbsp;&nbsp;&nbsp;&nbsp;&nbsp;"15 (a)", čitao je on. "Data su dva istovetna tetraedra. Svaki ima 4 jednakostranična trougla za stranice, što čini zbir od 8.
<BR>&nbsp;&nbsp;&nbsp;&nbsp;&nbsp;Ukoliko se bilo koje dve njihove površine sastave, koliko će stranica imati novo telo?"
<BR>&nbsp;&nbsp;&nbsp;&nbsp;&nbsp;Bio je to toliko jednostavan misaoni eksperiment da bi svako dete trebalo da je u stanju da ga obavi. Pošto su dve od osam strana progutane u novom telu dijamantskog oblika, odgovor je očigledno bio šest. Ada je bar to uradila dobro...
<BR>&nbsp;&nbsp;&nbsp;&nbsp;&nbsp;Držeći ga između palca i kažiprsta, Donald zavrte mali kartonski dijamant nekoliko puta, a zatim ga sa uzdahom ispusti na sto. On se smesta raspade na dva sastavna dela.
<BR>&nbsp;&nbsp;&nbsp;&nbsp;&nbsp;"15 (b) Dati su tetraedar i piramida, svaki sa ivicama iste dužine. Međutim, piramida ima kvadratnu osnovicu i četiri trougaone stranice. Prema tome, dve figure zajedno imaju 9 stranica.
<BR>&nbsp;&nbsp;&nbsp;&nbsp;&nbsp;Ukoliko se dve trougaone stranice spoje, koliko će stranica imati tako dobijena figura?"
<BR>&nbsp;&nbsp;&nbsp;&nbsp;&nbsp;Sedam, razume se, promrmlja Donald, pošto će dve od prvobitnih devet biti izgubljene u novom telu...
<BR>&nbsp;&nbsp;&nbsp;&nbsp;&nbsp;Lenjo je okretao mala kartonska tela dok se dva trougla nisu spojila.
<BR>&nbsp;&nbsp;&nbsp;&nbsp;&nbsp;Zatim je zatreptao.
<BR>&nbsp;&nbsp;&nbsp;&nbsp;&nbsp;A onda mu se usta otvoriše.
<BR>&nbsp;&nbsp;&nbsp;&nbsp;&nbsp;Sedeo je ćutke jedan trenutak, proveravajući dokaz sopstvenim očima. Lagani osmeh proširi mu se preko lica i on tiho reče u kućni komunikator: "Edit - Ada - imam nešto da vam pokažem."
<BR>&nbsp;&nbsp;&nbsp;&nbsp;&nbsp;Onog časa kada je Ada ušla, crvenih očiju i još jecajući, on pruži ruke i zagrli je.
<BR>&nbsp;&nbsp;&nbsp;&nbsp;&nbsp;"Ada", prošapta, nežno joj milujući kosu, "veoma se ponosim tobom." Zapanjenost na Editinom licu ozarila ga je više nego što je trebalo.
<BR>&nbsp;&nbsp;&nbsp;&nbsp;&nbsp;"Ne bih poverovao", reče on. "Odgovor je bio toliko očigledan da se ljudi koji su sastavljali test uopšte nisu potrudili da ga provere. Gledaj..."
<BR>&nbsp;&nbsp;&nbsp;&nbsp;&nbsp;On uze petostranu piramidu i prisloni četvorostrani tetraedar uz jednu njenu trougaonu stranicu.
<BR>&nbsp;&nbsp;&nbsp;&nbsp;&nbsp;Novo telo imalo je samo pet stranica - a ne 'očiglednih' sedam...
<BR>&nbsp;&nbsp;&nbsp;&nbsp;&nbsp;"Iako sam našao odgovor", nastavi Donald - a u glasu mu se razabirao prizvuk strahopoštovanja dok je gledao kćerku koja se sada smešila - "ne mogu to da vizualizujem mentalno.
<BR>&nbsp;&nbsp;&nbsp;&nbsp;&nbsp;Kako si znala da se druge strane tako spajaju?"
<BR>&nbsp;&nbsp;&nbsp;&nbsp;&nbsp;Ada je delovala zbunjeno.
<BR>&nbsp;&nbsp;&nbsp;&nbsp;&nbsp;"A šta bi drugo radile?" odgovori ona.
<BR>&nbsp;&nbsp;&nbsp;&nbsp;&nbsp;Nastala je duga tišina dok su Donald i Edit upijali taj odgovor i gotovo istovremeno stigli do istog zaključka.
<BR>&nbsp;&nbsp;&nbsp;&nbsp;&nbsp;Ada se možda nije najbolje snalazila u logici ili analizi - ali njen osećaj za prostor, njena geometrijska intuicija, bili su u potpunosti izuzetni. Sa samo devet godina, daleko je nadmašala svoje roditelje. A da se i ne pominju oni koji su sastavili test...
<BR>&nbsp;&nbsp;&nbsp;&nbsp;&nbsp;Napetost u odaji polako je nestajala. Edit poče da se smeje i ubrzo se sve troje zagrliše sa gotovo detinjastom radošću.
<BR>&nbsp;&nbsp;&nbsp;&nbsp;&nbsp;"Jadna gospođica Ajvs", zakikota se Donald. "Čekaj dok joj samo kažemo da u razredu ima Ramanudžana geometrije!"
<BR>&nbsp;&nbsp;&nbsp;&nbsp;&nbsp;Bio je to jedan od poslednjih srećnih trenutaka u njihovom bračnom životu; često su se vraćali sećanjima na njega u gorkim godinama koje će uslediti.
</TD></TR></TABLE>
<P class="next">
<A HREF=p15.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
