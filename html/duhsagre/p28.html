<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>26. MEDIČIJEV PEHAR
<P>&nbsp;&nbsp;&nbsp;&nbsp;&nbsp;"Pitam se da li shvataš", dreknu Bredli da bi se čuo kroz urlanje i zveket mašinerije, "koliki ste popust dobili. Njegova gradnja koštala je gotovo četvrt milijarde - i to u vreme kada je milijardu dolara bilo prava para."
<BR>&nbsp;&nbsp;&nbsp;&nbsp;&nbsp;Rupert Perkinson je nosio fino jahtaško odelo koje je - naročito ovako krunisano šlemom - delovalo malo neprikladno ovde dole pored ronilačkog otvora u Glomar Eksploreru. Uljem pokriveni pravougaonik vode - veći od teniskog igrališta - bio je okružen teškom opremom za izvlačenje i rukovanje, od čega je najveći deo bio načet zubom vremena. Svuda su se videli tragovi opravki vršenih na brzinu, mrlje antikorozivne boje i zlokobni natisi U KVARU. Pa ipak, izgleda da je dovoljno toga radilo; Parkinson je tvrdio da zapravo napreduju u odnosu na plan.
<BR>&nbsp;&nbsp;&nbsp;&nbsp;&nbsp;Teško je poverovati, reče Bredli u sebi, da je prošlo trideset godina otkako sam stajao ovde, zagledan u isti ovaj crni pravougaonik vode. Ne osećam se trideset godina stariji... ali ne sećam se mnogo toga o žutokljunom mladiću koji je upravo potpisao za svoj prvi veliki posao. On svakako ne bi ni sanjao o onome koji sada imam.
<BR>&nbsp;&nbsp;&nbsp;&nbsp;&nbsp;Pokazalo se da je sve išlo bolje nego što je očekivao. Posle decenija borbi protiv advokata UN i čitave alfabetne papazjanije vladinih odseka i uprava za zaštitu okoline, Bredli je počinjao da uviđa kako su oni nužno zlo.
<BR>&nbsp;&nbsp;&nbsp;&nbsp;&nbsp;Dani divljeg zapada na okeanima bili su gotovi. Postojalo je vreme kada je bilo veoma malo zakona na dubini od preko stotinu hvati; sada je on bio šerif i, na vlastito prilično iznenađenje, počinjao je da uživa u tome.
<BR>&nbsp;&nbsp;&nbsp;&nbsp;&nbsp;Jedan znak njegovog novog položaja - neke njegove stare kolege nazivale su ga 'preobraćenje' - bio je uramljena povelja 'Plavog Mira' koja mu je sada visila sa zida ureda. Nalazila se odmah pored fotografije koju mu je pre mnogo godina poklonio slavni vatrogasac požara na naftnim bušotinama, 'Crveni' Ader. Na toj fotografiji bio je ispis: 'Jasone - nije li sjajno kada te ne gnjave prodavci polisa za životno osiguranje? Sve najbolje - Crveni.'
<BR>&nbsp;&nbsp;&nbsp;&nbsp;&nbsp;Navod Plavog mira bio je malo dostojanstveniji:
<BR>&nbsp;&nbsp;&nbsp;&nbsp;&nbsp;JASONU BREDLIJU - U ZNAK PRIZNANJA ZA ČOVEČNI POSTUPAK SA JEDINSTVENIM STVORENJEM, OCTOPUSOM GIGANTEUSOM VERILLOM
<BR>&nbsp;&nbsp;&nbsp;&nbsp;&nbsp;Najmanje jednom mesečno Bredli je napuštao ured i leteo do Njufaundlenda - oblasti koja je ponovo opravdavala svoje ime. Otkako su operacije počele, sve veći i veći deo svetske pažnje okretao se drami koja se odigravala na području Grend Benksa. Odbrojavanje do 2012. je počelo i već su se polagale opklade na pobednika u 'Trci za Titanik"
<BR>&nbsp;&nbsp;&nbsp;&nbsp;&nbsp;A postojala je još jedna žiža zanimanja, ovog puta morbidna...
<BR>&nbsp;&nbsp;&nbsp;&nbsp;&nbsp;"Ono što me nervira", reče Parkinson kada su napustili bučni i zveketavi haos ronilačkog otvora, "jesu zlodusi koji me stalno pitaju: 'Jeste li već našli leševe?'"
<BR>&nbsp;&nbsp;&nbsp;&nbsp;&nbsp;"I ja stalno dobijam isto pitanje. Jednog dana odgovoriću: 'Da - vi ste prvi.'"
<BR>&nbsp;&nbsp;&nbsp;&nbsp;&nbsp;Parkinson se nasmeja.
<BR>&nbsp;&nbsp;&nbsp;&nbsp;&nbsp;"Moram to i ja da probam. Ali evo koji odgovor ja dajem. Znaš da i dalje pronalazimo cipele i čizme po morskom dnu - u parovima, po nekoliko centimetara razdvojene? Obično su jeftine i prilično iznošene, ali prošlog meseca naišli smo na divan primerak najboljeg engleskog kožarstva. Deluje kao da su stigle pravo od obućara - i dalje je čitljiv natpis koji kaže 'odobrenjem njenog veličanstva'. Očigledno jedan od putnika iz prve klase...
<BR>&nbsp;&nbsp;&nbsp;&nbsp;&nbsp;Stavio sam ih u stakleni kovčeg u svom uredu, a kada me pitaju za trupla pokažem prema cipelama i kažem im: 'Pogledajte - unutra nije ostalo ni parčence kosti. Tamo dole je gladan svet. I koža bi otišla, da nije taninske kiseline.' To im žustro zapuši usta."
<BR>&nbsp;&nbsp;&nbsp;&nbsp;&nbsp;Glomar Eksplorer nije bio sazdan za lagodan život, ali Rupert Parkinson je uspeo da preobrazi jednu od njegovih privatnih kabina u krmnom delu, odmah ispod helikopterskog sletišta, u valjanu imitaciju luksuznog hotelskog apartmana. To je Bredlija podsećalo na njihov prvi susret, tamo na Pikadiliju - vekovima ranije, kako je sada izgledalo. Međutim, u prostoriji se nalazila stvar koja je delovala izrazito neprikladno u takvoj okolini.
<BR>&nbsp;&nbsp;&nbsp;&nbsp;&nbsp;Bio je to drveni sanduk, otprilike metar visok, koji je izgledao gotovo nov. Ali kada se primakao, Bredli prepozna poznati i nepogrešivi miris - metalni vonj joda, dokaz dugog potapanja u moru. Neki ronilac - da li je to bio Kusto? - jednom je upotrebio frazu 'miris blaga'. I eto, bio je ovde, visio u vazduhu - i terao da mu krv brže zastruji u venama.
<BR>&nbsp;&nbsp;&nbsp;&nbsp;&nbsp;"Čestitam, Ruperte. Znači, dospeo si u pradedin apartman."
<BR>&nbsp;&nbsp;&nbsp;&nbsp;&nbsp;"Da - dva dubinska DUV-a ušla su tamo pre nedelju dana i obavila početna ispitivanja. Ovo je prva stvar koju su iznela napolje."
<BR>&nbsp;&nbsp;&nbsp;&nbsp;&nbsp;Na sanduku je i dalje stajao - slovima tako odštampanim da nisu izbledela ni posle jednog veka u bezdanu - donekle zbunjujući natpis:
<BR>&nbsp;&nbsp;&nbsp;&nbsp;&nbsp;CEJLONSKI ČAJ
<BR>&nbsp;&nbsp;&nbsp;&nbsp;&nbsp;IMANJE GORNJI GLENKERN
<BR>&nbsp;&nbsp;&nbsp;&nbsp;&nbsp;MATAKELE
<BR>&nbsp;&nbsp;&nbsp;&nbsp;&nbsp;Parkinson diže poklopac, uz gotovo pobožno poštovanje, i povuče u stranu pokrivač od metalne folije ispod njega.
<BR>&nbsp;&nbsp;&nbsp;&nbsp;&nbsp;"Standardni kovčeg cejlonskog čaja od 80 funti", reče on. "Desilo se da je bio odgovarajuće veličine, pa su ga naprosto prepakovali. I nisam imao pojma da su koristili aluminijumsku foliju, tamo 1912! Razume se, čaj ne bi sada postigao naročito dobru cenu na aukciji u Kolombu - ali odlično je obavio posao. Dostojno divljenja."
<BR>&nbsp;&nbsp;&nbsp;&nbsp;&nbsp;Parčetom krutog kartona Parkinson je stao da pažljivo uklanja gornji sloj natopljene, crne mase; delovao je, pomisli Bredli, tačno kao podvodni arheolog koji vadi parče grnčarije sa morskog dna. Međutim, ovo nije bila grčka amfora stara dvadeset pet vekova, već nešto daleko složenije.
<BR>&nbsp;&nbsp;&nbsp;&nbsp;&nbsp;"Medičijev pehar", prošapta Parkinson gotovo pobožno. "Niko ga nije video stotinu godina; niko nije očekivao da će ga ikada više videti."
<BR>&nbsp;&nbsp;&nbsp;&nbsp;&nbsp;Otkrio je samo gornjih nekoliko inča, ali i to je bilo dovoljno da pokaže krug od stakla unutar koga su bile ugrađene raznobojne niti u složenoj šari.
<BR>&nbsp;&nbsp;&nbsp;&nbsp;&nbsp;"Nećemo ga vaditi dok se ne nađemo na kopnu", reče Parkinson, "ali evo kako izgleda."
<BR>&nbsp;&nbsp;&nbsp;&nbsp;&nbsp;Otvorio je tipičnu salonsku umetničku knjigu na kojoj je stajao naslov Veličanstvenost venecijanskog stakla. Fotografija preko čitave strane prikazivala je nešto što je, na prvi pogled, delovalo poput svetlucavog vodoskoka sleđenog usred vazduha.
<BR>&nbsp;&nbsp;&nbsp;&nbsp;&nbsp;"Ne mogu da poverujem", reče Bredli, posle nekoliko sekundi zapanjenog piljenja razrogačenih očiju. "Kako je iko mogao da pije iz toga? Još bitnije - kako je to iko mogao da napravi?"
<BR>&nbsp;&nbsp;&nbsp;&nbsp;&nbsp;"Dobra pitanja. Najpre, stvar je čisto ornamentalna - predviđena da se gleda, a ne da se koristi. Savršeni primer Vajldove izreke - 'Sva umetnost u potpunosti je beskorisna.'
<BR>&nbsp;&nbsp;&nbsp;&nbsp;&nbsp;A voleo bih da mogu da odgovorim na tvoje drugo pitanje. Naprosto, ne znamo. Oh, razume se da možemo da nagađamo o nekim tehnikama koje su korišćene - ali kako je stakloduvač uspeo da izvede da se ti ornamenti isprepleću? A pogledaj kako su te male lopte ugneždene jedna u drugu! Da ih nisam video sopstvenim očima, zakleo bih se da su se neki od tih primeraka mogli sastaviti samo pod nultom gravitacijom."
<BR>&nbsp;&nbsp;&nbsp;&nbsp;&nbsp;"Znači, zato su Parkinsonovi rezervisali prostor na Skajhabu 3."
<BR>&nbsp;&nbsp;&nbsp;&nbsp;&nbsp;"Koja smešna glasina; ne vredi je ni pobijati."
<BR>&nbsp;&nbsp;&nbsp;&nbsp;&nbsp;"Roj Emerson mi je rekao da jedva čeka svoje prvo putovanje u svemir... za postavljanje laboratorije u bestežinskom stanju."
<BR>&nbsp;&nbsp;&nbsp;&nbsp;&nbsp;"Poslaću Roju faksom pristojnu poruku u kojoj ću mu reći da začepi ta prokleta usta. Ali kada si već potegao tu temu - da, smatramo da postoje mogućnosti za duvanje stakla pod nultom gravitacijom. Možda neće baš pokrenuti revoluciju u industriji, kao flot-staklo tokom poslednjeg veka, ali vredi pokušati."
<BR>&nbsp;&nbsp;&nbsp;&nbsp;&nbsp;"Ovo verovatno nije pristojno pitanje - ali koliko vredi ovaj pehar?"
<BR>&nbsp;&nbsp;&nbsp;&nbsp;&nbsp;"Pretpostavljam da ne pitaš službeno i zato ti neću dati brojku koju bih voleo da vidim u izveštaju kompanije. Uostalom, ti znaš kako je šašav svet umetnosti - više uspona i padova nego na berzi! Pogledaj samo te megadolarske mazarije sa kraja dvadesetog veka koje sada ne možeš ni da pokloniš. A u ovom slučaju stvar je vezana sa istorijom - kako da tome pripišeš vrednost?"
<BR>&nbsp;&nbsp;&nbsp;&nbsp;&nbsp;"Ipak, otprilike."
<BR>&nbsp;&nbsp;&nbsp;&nbsp;&nbsp;"Bio bih veoma razočaran bilo čime ispod pedeset miliona."
<BR>&nbsp;&nbsp;&nbsp;&nbsp;&nbsp;Bredli zazvižda.
<BR>&nbsp;&nbsp;&nbsp;&nbsp;&nbsp;"A koliko toga još ima tamo dole?"
<BR>&nbsp;&nbsp;&nbsp;&nbsp;&nbsp;"Mnogo. Ovde je kompletna lista, spremljena za izložbu koju je planirao Smitsonijan. Koju i dalje planira - samo sa kašnjenjem od stotinu godina."
<BR>&nbsp;&nbsp;&nbsp;&nbsp;&nbsp;Bilo je više od četrdeset stavki na listi, sve sa visoko tehničkim italijanskim opisima i sa desetak znakova pitanja pored njih.
<BR>&nbsp;&nbsp;&nbsp;&nbsp;&nbsp;"Ovde ima malčice misterije", reče Parkinson. "Dvadeset dve stavke nedostaju - ali znamo da su bile na brodu i sigurni smo da ih je pradeda imao u kabini, jer se žalio zbog prostora koji zauzimaju - nije mogao da priredi žurku."
<BR>&nbsp;&nbsp;&nbsp;&nbsp;&nbsp;"I onda - ponovo ćeš da optužiš Francuze?"
<BR>&nbsp;&nbsp;&nbsp;&nbsp;&nbsp;Bio je to stari i prilično opor vic. Jedna od francuskih ekspedicija do olupine u godinama odmah posle otkrića 1985. napravila je znatnu štetu prilikom pokušaja da donese artefakte. Balard i njegove kolege nikada im nisu oprostili.
<BR>&nbsp;&nbsp;&nbsp;&nbsp;&nbsp;"Ne - pretpostavljam da imaju solidan alibi; mi smo nepobitno prvi koji su ušli unutra. Moja teorija je da ih je pradeda izneo u susednu kabinu ili hodnik. Siguran sam da nisu daleko. Naći ćemo ih ranije ili kasnije."
<BR>&nbsp;&nbsp;&nbsp;&nbsp;&nbsp;"Nadam se; ukoliko ti je procena ispravna - a na kraju krajeva ti si stručnjak - te kutije staklarije isplatiće čitavu operaciju. A sve ostalo biće čisti bonus. Lep posao, Ruperte."
<BR>&nbsp;&nbsp;&nbsp;&nbsp;&nbsp;"Hvala. Nadamo se da faza dva ide podjednako dobro."
<BR>&nbsp;&nbsp;&nbsp;&nbsp;&nbsp;"Krtica? Primetio sam je pored otvora. Ima li išta novo od tvog poslednjeg izveštaja - koji je bio prilično štur?"
<BR>&nbsp;&nbsp;&nbsp;&nbsp;&nbsp;"Znam - bili smo usred hitnih poslova kada je tvoj ured počeo da pravi gadnu galamu o planovima i rokovima. Ali sada smo se izborili sa problemom - nadam se."
<BR>&nbsp;&nbsp;&nbsp;&nbsp;&nbsp;"Da li i dalje nameravate da napravite probu, na potezu otvorenog morskog dna?"
<BR>&nbsp;&nbsp;&nbsp;&nbsp;&nbsp;"Ne. Idemo na rizik; pouzdajemo se da su svi sistemi OK, pa onda zašto čekati? Sećaš li se šta se dogodilo programu Apolo, '68? Jedna od najsmelijih tehnoloških kocki u istoriji...
<BR>&nbsp;&nbsp;&nbsp;&nbsp;&nbsp;Veliki Saturn V leteo je prethodno samo dvaput - bez posade - a drugi let bio je delimični neuspeh. Pa ipak, NASA je pošla na sračunati rizik; sledeći let ne samo da je bio sa posadom - išao je pravo na Mesec!
<BR>&nbsp;&nbsp;&nbsp;&nbsp;&nbsp;Razume se, mi ne igramo na tako visoke uloge, ali ukoliko Krtica ne bude radila - ili je izgubimo - bićemo u pravoj nevolji; čitava operacija zavisi nam od toga. Što pre budemo čuli za bilo kakve prave probleme, utoliko bolje.
<BR>&nbsp;&nbsp;&nbsp;&nbsp;&nbsp;Niko ranije nije pokušao nešto baš kao ovo; ali naš prvi pokušaj biće prava stvar - i voleli bismo da je ti nadgledaš.
<BR>&nbsp;&nbsp;&nbsp;&nbsp;&nbsp;A sada, Jasone - šta kažeš na jednu lepu šoljicu čaja?"
</TD></TR></TABLE>
<P class="next">
<A HREF=p29.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
