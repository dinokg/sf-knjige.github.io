<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>29. SARKOFAG
<P>&nbsp;&nbsp;&nbsp;&nbsp;&nbsp;"Našli smo ga!"
<BR>&nbsp;&nbsp;&nbsp;&nbsp;&nbsp;Roj Emerson nikada nije video Ruperta Parkinsona u tako uzbuđenom stanju; bilo je to neopozivo neengleski.
<BR>&nbsp;&nbsp;&nbsp;&nbsp;&nbsp;"Gde?" upita on. "Jeste li sigurni?"
<BR>&nbsp;&nbsp;&nbsp;&nbsp;&nbsp;"Devedeset devet - ne, devedeset pet odsto. Upravo tamo gde sam očekivao. Bila je jedna nezauzeta kabina - nije bila spremna na vreme za putovanje. Na istoj palubi kao i pradeda i samo par jardi dalje. Oboje vrata se zaglavilo tako da moramo da prosečemo put unutra. DUV se sada spušta dole da malo pogura. Trebalo bi da si ovde."
<BR>&nbsp;&nbsp;&nbsp;&nbsp;&nbsp;Možda, pomisli Emerson. Ali bila je to porodična stvar i osećao bi se kao uljez. Osim toga, možda je bila i lažna uzbuna - poput većine glasina o potopljenom blagu.
<BR>&nbsp;&nbsp;&nbsp;&nbsp;&nbsp;"Koliko će vam biti potrebno pre nego što prodrete unutra?"
<BR>&nbsp;&nbsp;&nbsp;&nbsp;&nbsp;"Ne bi trebalo da bude više od jedan sat - čelik je prilično tanak i trebalo bi da ga začas probijemo."
<BR>&nbsp;&nbsp;&nbsp;&nbsp;&nbsp;"Pa, srećno - obaveštavajte me."
<BR>&nbsp;&nbsp;&nbsp;&nbsp;&nbsp;Roj Emerson se vrati onome što se pretvarao da radi. Osećao je krivicu kada nije nešto izmišljao, što je sada bio slučaj najveći deo vremena. Pokušaj da smanji elektronski haos u svojim bazama podataka preslaganjem i preuređivanjem pružao mu je privid korisnog posla.
<BR>&nbsp;&nbsp;&nbsp;&nbsp;&nbsp;I tako je propustio sve uzbuđenje.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Mala grupa u Rupertovom apartmanu na Glomar Eksploreru bila je tako napeto usredsređena na monitorski ekran da su im pića ostala bukvalno zanemarena - što nije bila velika šteta, jer su, u skladu sa dugom tradicijom na takvim plovilima, sva bila bezalkoholna.
<BR>&nbsp;&nbsp;&nbsp;&nbsp;&nbsp;Rekordni broj Parkinsonovih - gotovo kvorum, neko je istakao - okupila se za tu priliku. Iako je samo manjina delila Rupertovu uverenost, bio je to dobar izgovor za posetu poprištu operacija. Samo je Džordž bio tu ranije; Vilijem, Arnold i Glorija bili su novopridošlice. Ostatak grupe koja je posmatrala kako DUV 3 nemo klizi nad palubom Titanika sačinjavali su brodski oficiri i glavni inženjeri, regrutovani iz nekoliko firmi što su se bavile poslovima vezanim za okean.
<BR>&nbsp;&nbsp;&nbsp;&nbsp;&nbsp;"Jeste li primetili", prošapta neko, "kako je morska trava narasla? Mora da je to zbog naših svetiljki - nije bila takva kada smo počeli operacije - most podseća na viseće vrtove Vavilona..."
<BR>&nbsp;&nbsp;&nbsp;&nbsp;&nbsp;Bilo je vrlo malo drugih primedbi, a još manje razgovora dok se DUV 3 spuštalo u zjapeću šupljinu velikog stepeništa. Pre jednog veka, otmene dame i njihovi gizdavi pratioci šetali su gore-dole po debelom tepihu, ni ne sanjajući kakva će ih sudbina snaći - niti zamišljajući da će za malo više od dve godine topovi avgusta označiti kraj zlatne edvardijanske ere koju su tako savršeno oslikavali.
<BR>&nbsp;&nbsp;&nbsp;&nbsp;&nbsp;DUV 3 skrenu u glavni desni hodnik promenadne palube, pored nizova kabina prve klase. Kretao se vrlo lagano u tim skučenim prostorima i TV slika sada je bila ograničena na crno bele stop-kadrove, sa novom slikom svake dve sekunde.
<BR>&nbsp;&nbsp;&nbsp;&nbsp;&nbsp;Svi podaci i komandni signali sada su se prenosili ultrazvučnom linijom preko repetitora postavljenog na palubu. S vremena na vreme dolazilo je do nervirajućih stanki, kada se ekran gasio, a jedini znak da DUV 3 i dalje postoji bilo je visoko pištanje. Neka prepreka upijala je noseći talas i uzrokovala trenutni prekid veze. Dolazilo je do kratkih intervala elektronskog 'rukovanja' i ispravljanja greške; onda se slika vraćala i pilot DUV 3, na četiri kilometra iznad njega, mogao je da nastavi napredovanje. Ti prekidi nimalo nisu doprinosili smanjenju napetosti; prošlo je već nekoliko minuta otkako je iko u Parkinsonovoj kabini izgovorio neku reč.
<BR>&nbsp;&nbsp;&nbsp;&nbsp;&nbsp;Začu se opšti uzdah olakšanja kada robot zastade pred ravnim, neoznačenim vratima, čija je bela boja bila zaslepljujuće blistava u farovima DUV 3. Dekorateri kao da su otišli tek juče; izuzev nekoliko oljuštenih komadića, gotovo sva boja i dalje je bila nedirnuta.
<BR>&nbsp;&nbsp;&nbsp;&nbsp;&nbsp;Sada DUV 3 otpoče složeni, ali neophodni zadatak ukotvljenja pored radnog mesta - postupak koji je pod vodom bio isto toliko važan koliko i u svemiru. Najpre je ispalio dva eksplozivna zakivka u vrata, pa se pritegao uz njih, tako da je bio čvrsto prikačen za radnu površinu.
<BR>&nbsp;&nbsp;&nbsp;&nbsp;&nbsp;Blesak lučne toplotne bušilice preplavi hodnik, čineći svetiljke DUV 3 slabašnim u poređenju sa sobom. Tanki metal vrata nije pružao otpora kada plameni nož - omiljena alatka pokolenja obijača sefova - zareza u njega. Za manje od pet minuta krug koji je imao gotovo metar u prečniku bio je isečen i lagano je pao napred, digavši mali oblak mulja kada se srušio na pod.
<BR>&nbsp;&nbsp;&nbsp;&nbsp;&nbsp;DUV 3 se otkači i diže nekoliko centimetara da bi mogao da proviri kroz rupu. Slika zatitra, a zatim se smiri kada se automatska ekspozicija podesila na novo stanje.
<BR>&nbsp;&nbsp;&nbsp;&nbsp;&nbsp;Skoro smesta Rupert Parkinson zadovoljno se oglasi.
<BR>&nbsp;&nbsp;&nbsp;&nbsp;&nbsp;"Eno ih!" dreknu on. "Baš kao što sam rekao - jedan.. dva... tri-četiri-pet... okrenite kameru nadesno - šest... sedam - malo gore... Moj Bože - šta je to?"
<BR>&nbsp;&nbsp;&nbsp;&nbsp;&nbsp;Niko se nije mogao setiti ko je prvi počeo da vrišti.
</TD></TR></TABLE>
<P class="next">
<A HREF=p32.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
