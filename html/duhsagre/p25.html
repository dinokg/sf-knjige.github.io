<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>23. KONTAKT PROGRAM
<P>&nbsp;&nbsp;&nbsp;&nbsp;&nbsp;"Ne može biti mnogo ljudi", reče Markus Kilford, "koji ne znaju da je ostalo samo četiri godine do stogodišnjice Titanika - ili koji nisu čuli za planove o vađenju olupine. Još jednom, srećan sam što su sa mnom tri predvodnika tog projekta. Razgovaraću sa svakim od njih. Onda ćete imati priliku da ih pozovete i postavite im kakva god pitanja želite. Kada za to dođe čas, broj će se pojaviti na dnu ekrana.
<BR>&nbsp;&nbsp;&nbsp;&nbsp;&nbsp;Gospodin sa moje leve strane jeste slavni podvodni inženjer Jason Bredli; njegov susret sa džinovskim oktopodom na njufaundlendskoj naftnoj bušotini sada je deo okeanskog folklora. On je trenutno član Međunarodne uprave za okeansko dno i odgovoran je za nadgledanje operacija na olupini.
<BR>&nbsp;&nbsp;&nbsp;&nbsp;&nbsp;Pored njega je Rupert Parkinson, koji prošle godine zamalo što nije doneo kup Amerike u Englesku. (Baš mi je žao, Ruperte). Njegova firma bavi se vađenjem prednjeg dela olupine - većeg od dva dela na koja se brod prelomio.
<BR>&nbsp;&nbsp;&nbsp;&nbsp;&nbsp;Sa moje desne strane je Donald Krejg, koji je u vezi sa Nipon-Tarner korporacijom - trenutno najvećim medijskim lancem na svetu. On će nam govoriti o planovima za podizanje krme, koja je poslednja potonula - ponevši sa sobom najveći deo izgubljenih te nezaboravne noći pre devedeset šest godina.
<BR>&nbsp;&nbsp;&nbsp;&nbsp;&nbsp;Gospodine Bredli - da li bi bilo u redu da vas nazovem sudijom koji će se starati da ne bude varanja u trci između ova dva gospodina?"
<BR>&nbsp;&nbsp;&nbsp;&nbsp;&nbsp;Kilford je morao da podigne ruku da bi zaustavio istovremene proteste ostala dva gosta.
<BR>&nbsp;&nbsp;&nbsp;&nbsp;&nbsp;"Molim vas, gospodo! Obojica ćete stići na red. Neka prvo govori Jason."
<BR>&nbsp;&nbsp;&nbsp;&nbsp;&nbsp;Sada kada sam prerušen u diplomatu, pomisli Bredli, najbolje bi bilo da pokušam da odigram svoju ulogu. Znam da Kilford pokušava da nas podbode - to mu je posao - pa ću zato taktično.
<BR>&nbsp;&nbsp;&nbsp;&nbsp;&nbsp;"Ja to ne smatram trkom", odgovori on pažljivo. "Obe strane predale su planove koji predviđaju podizanje sredinom aprila 2012."
<BR>&nbsp;&nbsp;&nbsp;&nbsp;&nbsp;"Baš petnaestog? Obe?"
<BR>&nbsp;&nbsp;&nbsp;&nbsp;&nbsp;Bila je to osetljiva stvar, o kojoj Bredli nije imao nameru da javno raspravlja. Ubedio je glavešine iz MUOD-a da se nipošto ne sme dozvoliti nekakav foto-finiš. Dve velike operacije spasavanja nikako se nisu mogle odigrati istovremeno, na manje od jednog kilometra rastojanja.
<BR>&nbsp;&nbsp;&nbsp;&nbsp;&nbsp;Opasnost od nesreće - uvek velika briga - neizmerno bi se uvećala. Pokušaj izvođenja dva velika posla odjednom bio je dobar način da se ne ostvari nijedan.
<BR>&nbsp;&nbsp;&nbsp;&nbsp;&nbsp;"Slušajte", reče on strpljivo, "nisu to operacije od jedan dan. Titanik je stigao na dno u nekoliko minuta. Biće potrebni dani da se vrati na površinu. Možda nedelje."
<BR>&nbsp;&nbsp;&nbsp;&nbsp;&nbsp;"Mogu li ja nešto da kažem?" upita Parkinson i spremno to i učini. "Mi nemamo nameru da dignemo svoj deo olupine na površinu. Uvek će ostati u potpunosti pod vodom, da bi se izbegla opasnost od trenutne korozije. Mi ne želimo da učestvujemo u TV spektaklima." Pažljivo je izbegavao da pogleda prema Krejgu; kamera u studiju bila je manje obzirna.
<BR>&nbsp;&nbsp;&nbsp;&nbsp;&nbsp;Baš mi je žao Donalda, pomisli Bredli. Trebalo je da ovde dođe Kato; on i Parki bili bi odgovarajući par. Možda bismo videli malčice pravog vatrometa, dok bi obojica pokušavala da budu sarkastičnije pristojna od onog drugog - na, razume se, najdžentlmenskiji moguć način. Bredli požele da može da pomogne Donaldu, prema kome je počeo da gaji toplo, gotovo očinsko osećanje, ali morao je da upamti da je sada prijateljski neutralan.
<BR>&nbsp;&nbsp;&nbsp;&nbsp;&nbsp;Donald Krejg neudobno se promeškolji na stolici i uputi Parkinsonu povređen pogled. Kilford je, izgleda, uživao.
<BR>&nbsp;&nbsp;&nbsp;&nbsp;&nbsp;"Ali, gospodin Krejg, zar vi ne želite da snimite kako se kobilica diže iz vode, sa vašim sintetičkim ledenim bregom koji se uzdiže nad njom?"
<BR>&nbsp;&nbsp;&nbsp;&nbsp;&nbsp;Bilo je to upravo ono što je Kato nameravao, iako to nikada nije obnarodovao. Ali to nije bila vrsta tajne koja se mogla držati duže od nekoliko milisekundi u elektronskom globalnom selu.
<BR>&nbsp;&nbsp;&nbsp;&nbsp;&nbsp;"Pa... ovaj", poče Donald nespretno. "Ukoliko mi i dignemo svoj deo iznad nivoa mora, to neće biti baš zadugo..."
<BR>&nbsp;&nbsp;&nbsp;&nbsp;&nbsp;"...ali dovoljno dugo za malčice spektakularnih snimaka?"
<BR>&nbsp;&nbsp;&nbsp;&nbsp;&nbsp;"...zbog toga što ćemo ga, baš kao što to i vi nameravate, Ruperte, tegliti pod vodom do konačnog počivališta u Tokiju na moru. I neće biti opasnosti od rđanja; najveći deo gvožđurije biće i dalje zatvoren u ledu, a čitava će biti na tački mržnjenja."
<BR>&nbsp;&nbsp;&nbsp;&nbsp;&nbsp;Donald zastade na trenutak; onda mu se lagani osmeh raširi licem.
<BR>&nbsp;&nbsp;&nbsp;&nbsp;&nbsp;"I uzgred", nastavi on, očigledno zadobijajući samopouzdanje, "zar se već uveliko ne priča o tome da vi planirate TV spektakl? Kakve su to glasine o spuštanju ljudi-žaba do olupine čim ova bude dostupna? Na kolikoj će to dubini biti, gospodin Bredli?"
<BR>&nbsp;&nbsp;&nbsp;&nbsp;&nbsp;"Zavisi od toga šta će udisati. Trideset metara sa vazduhom. Stotinu ili više sa mešavinama.
<BR>&nbsp;&nbsp;&nbsp;&nbsp;&nbsp;"Onda sam siguran da bi polovina sportskih ronilaca sveta volela da dođe u posetu - znatno pre nego što stignete do Floride."
<BR>&nbsp;&nbsp;&nbsp;&nbsp;&nbsp;"Hvala na predlogu, Donalde", reče Parkinson slatko. "Svakako ćemo razmisliti o tome."
<BR>&nbsp;&nbsp;&nbsp;&nbsp;&nbsp;"Pa, sada kada smo probili led - ha, ha! - da se damo na posao. Voleo bih - Donalde, Ruperte - da mi svako od vas objasni kako vaš projekat stoji u ovom trenutku. Ne očekujem da odajete ikakve tajne, razume se. Potom ću zamoliti Jasona da da primedbe - ukoliko to želi. Pošto K dolazi pre P, ti ćeš prvi, Donalde."
<BR>&nbsp;&nbsp;&nbsp;&nbsp;&nbsp;"Pa - ovaj - problem sa krmom ogleda se u tome što je gadno razbijena. Zatvaranje u led je najrazumniji način rukovanja njom kao jedinstvenom celinom. A, razume se, led plovi - kao što je kapetan Smit, izgleda, zaboravio 1912.
<BR>&nbsp;&nbsp;&nbsp;&nbsp;&nbsp;Moji prijatelji u Japanu razradili su veoma delotvoran metod smrzavanja vode korišćenjem električne struje. Tamo dole već je gotovo nula stepeni, tako da je potrebno vrlo malo dodatnog hlađenja.
<BR>&nbsp;&nbsp;&nbsp;&nbsp;&nbsp;Izradili smo neutralne nosačke kablove i termoelektrične elemente, a naši podvodni roboti počeće da ih postavljaju za koji dan. I dalje pregovaramo u vezi sa električnom energijom i nadamo se da ćemo veoma skoro imati potpisane ugovore."
<BR>&nbsp;&nbsp;&nbsp;&nbsp;&nbsp;"A kada budete napravili svoj dubinski ledeni breg, šta onda?"
<BR>&nbsp;&nbsp;&nbsp;&nbsp;&nbsp;"Ah - pa - o tome trenutno radije ne bih govorio."
<BR>&nbsp;&nbsp;&nbsp;&nbsp;&nbsp;Iako to nije znao niko od prisutnih, Donald nije izbegavao odgovor. Stvarno nije ništa znao - čak je bio i zbunjen. Šta je Kato zaista mislio tokom njihovog poslednjeg razgovora? Svakako se šalio; zaista, nije bilo baš pristojno ostavljati partnere da tapkaju u mraku...
<BR>&nbsp;&nbsp;&nbsp;&nbsp;&nbsp;"Vrlo dobro, Donalde. Komentari, Jasone?"
<BR>&nbsp;&nbsp;&nbsp;&nbsp;&nbsp;Bredli zavrte glavom.
<BR>&nbsp;&nbsp;&nbsp;&nbsp;&nbsp;"Ništa bitno. Plan je smeo, ali naši naučnici ne mogu naći greške u njemu. A, razume se, ima u njemu - kako se ono kaže - poetske pravde."
<BR>&nbsp;&nbsp;&nbsp;&nbsp;&nbsp;"Ruperte?"
<BR>&nbsp;&nbsp;&nbsp;&nbsp;&nbsp;"Slažem se. Zgodna zamisao. Jedino se nadam da će proraditi."
<BR>&nbsp;&nbsp;&nbsp;&nbsp;&nbsp;Parkinson je uspeo da dočara iskreno osećanje žaljenje zbog neuspeha koji je očigledno očekivao. Bila je to maestralna predstava.
<BR>&nbsp;&nbsp;&nbsp;&nbsp;&nbsp;"Pa, red je sad na tebe. Kako vi stojite?"
<BR>&nbsp;&nbsp;&nbsp;&nbsp;&nbsp;"Mi koristimo neposredne tehnike - ništa egzotično! Budući da je vazduh pod četiri stotine puta većin pritiskom na dubini Titanika, nije praktično pumpati ga tamo dole da bi se olupina digla. Zbog toga koristimo šuplje staklene sfere; one imaju isti uzgon na svakoj dubini. Biće povezane - na milione - u pakovanja odgovarajuće veličine. Neke će možda bii smeštene po brodu na strateškim tačkama, uz pomoć malih DUV-a - izvinite, daljinski upravljanih vozila. Ali većina će biti povezana za nosač koji spuštamo ispod trupa."
<BR>&nbsp;&nbsp;&nbsp;&nbsp;&nbsp;"A kako ćete", umeša se Kilford, "povezati trup za nosač?"
<BR>&nbsp;&nbsp;&nbsp;&nbsp;&nbsp;Očigledno se dobro pripremio, pomisli Bredli zadivljeno. Većina nestručnjaka prihvatila bi takvu stvar zdravo za gotovo, kao tačku koja nije vredna posebne pažnje; ali bio je to ključ čitave operacije.
<BR>&nbsp;&nbsp;&nbsp;&nbsp;&nbsp;Rupert Parkinson se široko nasmeši.
<BR>&nbsp;&nbsp;&nbsp;&nbsp;&nbsp;"Donald ima svoje male tajne; isto tako i mi. Ali uskoro ćemo početi da vršimo probe, a Jason je ljubazno pristao da ih nadgleda - zar ne?"
<BR>&nbsp;&nbsp;&nbsp;&nbsp;&nbsp;"Da - ukoliko nam mornarica SAD bude unajmila Marvina na vreme. MUOD nema sopstvenih dubinskih podmornica, avaj. Ali radimo na tome."
<BR>&nbsp;&nbsp;&nbsp;&nbsp;&nbsp;"Mislim da bih voleo da jednog dana zaronim sa vama", reče Kilford. "Možete li da spustite video vezu do olupine."
<BR>&nbsp;&nbsp;&nbsp;&nbsp;&nbsp;"Bez problema, sa optičkim kablovima: već imamo nekoliko kola za nadgledanje."
<BR>&nbsp;&nbsp;&nbsp;&nbsp;&nbsp;"Sjajno: počeću da nagovaram producenta. Pa, vidim da trepću mnoge svetiljke. Prvi nas je pozvao gospodin - izvinite, mislim da je to gospođica - Čandrika de Silva iz Noting Hil Gejta. Samo napred, Čandrika..."
</TD></TR></TABLE>
<P class="next">
<A HREF=p26.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
