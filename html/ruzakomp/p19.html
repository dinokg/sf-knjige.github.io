<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>PUTEVI ŽELJE
<P>&nbsp;&nbsp;&nbsp;&nbsp;&nbsp;Tamara je mislila da je napolju na snimanju, ali bio je u svojoj kolibi, ležao na poljskom krevetu, bio je mršav i bilo mu je hladno. "Izvini, Rame! Tražim one fotografije dece."
<BR>&nbsp;&nbsp;&nbsp;&nbsp;&nbsp;"Ona kutija." Pokret kojim je pokazao na kutiju bio je tako nesvojstveno malaksao da ga je oprezno upitala: "Jesi li dobro?"
<BR>&nbsp;&nbsp;&nbsp;&nbsp;&nbsp;"Moglo bi biti i bolje." Iz njegovih usta, ovo priznanje predstavljalo je katalog bede; ali ona je i dalje bila na oprezu. Čekala je; i on dodade: "Dijareja."
<BR>&nbsp;&nbsp;&nbsp;&nbsp;&nbsp;"Trebalo je da kažeš."
<BR>&nbsp;&nbsp;&nbsp;&nbsp;&nbsp;"Poniženje."
<BR>&nbsp;&nbsp;&nbsp;&nbsp;&nbsp;Bob ipak nije bio u pravu. Nije bio lišen smisla za humor.
<BR>&nbsp;&nbsp;&nbsp;&nbsp;&nbsp;"Pitaću Karu", primeti ona. "Mora da imaju nešto protiv proliva."
<BR>&nbsp;&nbsp;&nbsp;&nbsp;&nbsp;"Bilo šta osim viršli i milkšejka", reče Ramčandra i ona se nasmeja, jer opis je bio prikladan; osnovna hrana Ndifa sastojala se od mesa poroa bez kostiju i kašastih, slatkih plodova lamaba-drveća.
<BR>&nbsp;&nbsp;&nbsp;&nbsp;&nbsp;"Samo pij dosta tečnosti. Ponovo ću ti to napuniti. Lomoks ne pomaže?"
<BR>&nbsp;&nbsp;&nbsp;&nbsp;&nbsp;"Nije mu ostalo ništa na šta bi mogao da deluje." Podigao je pogled prema njoj; imao je krupne, crne i bistre oči. "Voleo bih da ovde budem srećan", reče on, "poput Boba."
<BR>&nbsp;&nbsp;&nbsp;&nbsp;&nbsp;To ju je razoružalo. Očekivala je odbijanje i uzdržanost, ali ne i poverenje i iskrenost. Nije bila pripremljena, tako da joj odgovor nije bio prikladan. "Oh, da, on jeste srećan ovde."
<BR>&nbsp;&nbsp;&nbsp;&nbsp;&nbsp;"A ti?"
<BR>&nbsp;&nbsp;&nbsp;&nbsp;&nbsp;"Mrzim ovo mesto." Mahala je neobrađenim glinenim krčagom za vodu i tražila prave reči. "Zapravo, ne. Prelepo je. Ali ja... postajem nestrpljiva."
<BR>&nbsp;&nbsp;&nbsp;&nbsp;&nbsp;"Nema šta da se žvaće", gorko primeti Ramčandra.
<BR>&nbsp;&nbsp;&nbsp;&nbsp;&nbsp;Ponovo se nasmejala i otišla da napuni krčag za vodu na izvoru udaljenom nekoliko metara. Sjaj sunca, miris vazduha, veličanstvene boje lamaba-drveća, purpurna stabla, plavo i zeleno lišće, crveni i žuti plodovi, sve je bilo predivno; potočić je izvirao, posvećen i nevin, iz čistog, smeđeg peska. Ali ona se sa zahvalnošću vratila u kolibu u kojoj se nalazio mrzovoljni lingvista sa dijarejom. "Samo polako, Rame", reče ona, "pokušaću da nabavim nešto korisno od Kare i ostalih."
<BR>&nbsp;&nbsp;&nbsp;&nbsp;&nbsp;"Hvala ti", reče on.
<BR>&nbsp;&nbsp;&nbsp;&nbsp;&nbsp;Divne reči, pomisli ona, dok je išla stazom kroz miomirisnu svetlost i senke prema reci; divne, jer ih je izgovorio ovaj muškarac svojim mekim, odmerenim naglaskom. Kada se njihova tročlana ekipa našla na okupu, u Bazi na Ankari, privukao ju je Ramčandra; bila je to neposredna, jaka, nepogrešiva seksualna privlačnost. Potisnula ju je samoizrugivanjem i izvesnom stidljivošću, jer on je bio hladan, držao se upadljivo po strani i pravio se nedodirljiv. Konačno, bio je tu i Bob, krupan, lep, plavokosi Bob, vitak, preplanuo, snažan Bob, savršeno ispunjenje želje za jednu ženu, neodoljiv. A i čemu odolevati? Lakše je bilo pružiti lako zadovoljstvo koje je on očekivao; lako, prijatno, koje pomalo tišti, ali to nije bitno. Ne treba gledati dole u potištenost. Možeš upasti u nju. Živi život kakav ti se pruža, i tako dalje. Ona i Bob neizbežno će se uklopiti. Ali nisu se uklopili; jer je njih troje stiglo na Jirdo i srelo žitelje Jirda, Ndife.
<BR>&nbsp;&nbsp;&nbsp;&nbsp;&nbsp;Mlade Žene Ndifa - sve između dvanaest i dvadeset dve-tri godine - bile su seksualno na raspolagnaju, željne i vične. Imale su svetlu, talasastu kosu, zlatnu ili crvenkastosmeđu, izdužene i iskošene zelene ili ljubičaste oči, vitak stas i gležnjeve. Nosile su meke odore od lišća pandua isečenog u trake, koje je prianjalo uz telo, mestimično se pomalo razdvajajući da načas otkrije butine ili bradavice. One ispod četrnaest godina hipnotički su izvodile ples saveja u dugačkim redovima, pojeći blagim, lakim glasovima, dok su im okrugla lica bila vragolasto ozbiljna. One od četrnaest do osamnaest igrale su baliju, uskačući nage, jedna po jedna, u krug muškaraca koji su se njihali i pljeskali, izvijajući gipka tela u sve moguće položaje uvežbanog erotizma, dok su devojke čekale da na njih dođe red kako bi igrajući zapevale u pulsirajućem horu: "Ah-veh, veh, ah-veh, veh..." Posle osamnaeste više nisu plesale javno. Tamara je prepustila Bobu da otkrije šta su privatno radile. Posle četrdeset jednog dana provedenog na Jirdu nema sumnje da je on postao stručnjak za to.
<BR>&nbsp;&nbsp;&nbsp;&nbsp;&nbsp;Uviđala je sada da su je, mada ga nije želela, brzina i lakoća kojom je prestao da se zanima za nju povredile. I sinoć je flertovala s njim; takmičila se; pokušala je da bude igračica, sa kratkom, oštrom kosom, usrano-šarenim očima koje su se izvijale u pogrešnom smeru, mišičavim zglobovima... Glupo, glupo samoizrugivanje, samoponiženje, samo, samo, samo, otklonjeno je sada poput velova paučine dok je išla šumskom stazom nizbrdo ka mestu gde se na reci prao veš i razmišljala. Kako je samo lep brid Ramovog nosa. Ne može biti mnogo teži od mene, možda i manje; fine kosti. Hvala, kazao je. "Askios, Muna! Kako beba? Askios, Vana! Askios, Kara!" Kakav prelepi nos, voljeni moj, nalik na ispupčenje između dva zdenca, a voda koja iz njih izvire veoma je crna i hladna. Hvala, hvala. "Toplo danas, ne?"
<BR>&nbsp;&nbsp;&nbsp;&nbsp;&nbsp;"Toplo danas, toplo danas", složiše se oduševljeno sve Sredovečne Žene, dok su gazile seoski veš u plitkoj, nasmejanoj vodi. "Spusti stopala u reku, rashladićeš se", ohrabrivala ju je Vana. Bela ju je s puno ljubavi potapšala po ramenu i promrmljala: "Askios!" dok je prolazila prema steni da prostre svoj deo seoskog rublja.
<BR>&nbsp;&nbsp;&nbsp;&nbsp;&nbsp;Sredovečne Žene imale su između dvadeset tri i (četrdeset? - još neproveren podatak) i neke od njih, prema Tamarinom mišljenju, bile su mnogo lepše od Mladih Žena, a ta lepota podrazumevala je manjak zuba, opuštene grudi i oklembešene stomake. Bezubi osmesi bili su radosni, opuštene grudi sadržale su mleko ljudske ljubaznosti, stomaci išarani trudnoćama bili su puni trbušnog smeha. Mlade Žene su se kikotale; Sredovečne Žene su se smejale. Smejale su se, pomisli Tamara dok ih je sada promatrala, kao da su puštene na slobodu.
<BR>&nbsp;&nbsp;&nbsp;&nbsp;&nbsp;Mladi muškarci išli su u lov na poroe (u potragu za zubatim viršlama, pomisli ona, pa se i sama, pošto je bila sredovečna žena od dvadeset osam godina, nasmeja); ili su sedeli buljeći u igračice saveje i balije; ili su spavali. Nije bilo sredovečnih muškaraca. Muškarci su bili mladi do otprilike četrdesete, kada su prestajali da idu u lov, prestajali da gledaju igračice i postajali Stari. I umirali.
<BR>&nbsp;&nbsp;&nbsp;&nbsp;&nbsp;"Kara", obrati se ona svojoj najboljoj izvestiteljki, dok je skidala sandale kako bi spustila stopala u hladnu vodu prema Vaninom savetu, "moj prijatelj Ram ima bol u stomaku."
<BR>&nbsp;&nbsp;&nbsp;&nbsp;&nbsp;"Oh, draga, askios, askios", promrmljaše obližnje žene. Kara, koja je već izgledala gotovo kao Stara Žena, sa upletenom sedom i proređenom kosom, praktično upita: "Gvulag ili kafa-faka?"
<BR>&nbsp;&nbsp;&nbsp;&nbsp;&nbsp;Tamara nikada ranije nije čula nijednu reč, ali prevod je bio suvišan. "Kafa-faka", reče ona.
<BR>&nbsp;&nbsp;&nbsp;&nbsp;&nbsp;"Njemu su potrebne puti bobice", odvrati Kara, lupivši komadom tkanine koji se nosi oko bokova po vlažnoj steni.
<BR>&nbsp;&nbsp;&nbsp;&nbsp;&nbsp;"Hrana koju ovde jedemo - kaže da je veoma dobra, suviše dobra."
<BR>&nbsp;&nbsp;&nbsp;&nbsp;&nbsp;"Previše pečenog poroa", reče Kara, klimnuvši. "Kada se deca prejedu i provedu celu noć serući u grmlju, daješ im nedelju dana bobice putija i kuvani guo. Ima dobar ukus, sa medom. Provreću Uvani Ramu lonac guoa čim završim sa pranjem."
<BR>&nbsp;&nbsp;&nbsp;&nbsp;&nbsp;"Kara je predivna, plemenita osoba", reče Tamara. Bila je to floskula, uobičajeni način na koji su se Ndifi zahvaljivali.
<BR>&nbsp;&nbsp;&nbsp;&nbsp;&nbsp;"Askios!" odvrati Kara, razvukavši usta u osmeh. To je bio znatno češći i znatno teži izraz. Ramčandra nikako nije uspevao da ga prevede. Bob je predložio nemačko bitte, ali on je pokrivao još veće polje i od bitte. Molim, nema na čemu, izvinite, sačekajte trenutak, nije važno, zdravo, do viđenja, da, ne, možda - činilo se da sve to potpada pod konotacije askiosa.
<BR>&nbsp;&nbsp;&nbsp;&nbsp;&nbsp;Svojim pitanjima o kafa-faki, o tome kako se bebe odbijaju od sise, kada treba ostati u Nečistim Kolibama i koja je najbolja vrsta lonca za kuvanje, Tamara im je uvek pružala dobrodošli izgovor da se napravi pauza i malo popriča. Posedale bi unaokolo po toplim gromadama u hladnoj vodi, puštajući da reka opere rublje, a sunce da ga izbeli i osuši, dok su razgovarale. Jednim delom svoga uma Tamara je čula Heraklita kako joj govori da ne treba dva puta zakoračiti u istu reku; preostalim delom tražila je obaveštenja vezana za kontrolu rađanja među Ndifima. Pošto je predmet jednom bio načet, žene su nadugačko i naširoko o njemu razgovarale, iskreno, ali nije imalo o mnogo čemu da se razgovara. Uopšte nije bilo nikakvih sredstava niti sistema za kontrolu rađanja. Priroda se pobrinula za Mlade Žene: i pored sve njihove prostodušne predanosti upražnjavanju erotike, postajale su plodne tek posle dvadesete. Tamara je bila nepoverljiva, ali žene su bile savršeno sigurne: plodnost je, u stvari, predstavljala crtu koja je razdvajale Mlade i Sredovečne Žene. Jednom kada bi se ta crta prekoračila, njihova jedina zaštita od stalnih trudnoća bilo je uzdržavanje, za koje su priznale da je dosadno. Abortus i čedomorstvo nisu pominjani. Kada je Tamara oprezno pomenula i te mogućnosti, one zavrteše glavama. "Žene ne mogu da ubiju bebe", užasnuto reče Brela. Kara oštro primeti: "Ako ih uhvate, Muškarci im počupaju svu kosu i pošalju ih zauvek u Nečiste Kolibe." - "Niko u našem selu ne bi učinio ništa slično", reče Brela. "Niko nikada nije uhvaćen", primeti Kara.
<BR>&nbsp;&nbsp;&nbsp;&nbsp;&nbsp;Skupina Mladih Muškaraca (između devet i dvanaest) dojurila je vičući do reke da pliva i lovi ribu. Pretrčali su pravo preko rublja koje se sušilo; pralje su ih izgrdile, bez ikakvog autoriteta; razgovor je prestao, jer uši Muškaraca nisu se smele prljati Nečistim razgovorom. Žene su pokupile rublje i krenule nazad put sela. Tamara je svratila da obiđe Ramčandru, koji je spavao, a zatim je otišla da snimi Mlade Muškarce koji su igrali basto. Posle obeda - zajedničkog: zgotovile su ga i poslužile Sredovečne Žene - videla je da su se Kara, Vana i stara Binira uputile u Ramčandrinu kolibu i krenula je za njima.
<BR>&nbsp;&nbsp;&nbsp;&nbsp;&nbsp;Probudile su ga i nahranile provrelim guoom, ružičastom cerealijom nalik na lepljivu tapioku; istrljale su mu noge, sele mu na ramena, stavile zagrejano kamenje na stomak, premestile mu krevet tako da je sada ležao s glavom prema severu, naterale ga da popije gutljaj nečega toplog, crnog, što je mirisalo na mentu; Binira mu je izvesno vreme pevala; konačno su ga ostavile sa novim vrućim kamenom i otišle. Primio je sve to sa etnološkim samopouzdanjem ili sa zadovoljstvom invalida oko koga su se svi uzmuvali. Pošto su otišle, ostavljao je utisak čoveka kome je udobno, sklupčan oko velikog kamena i napola zaspao. Tamara je upravo izlazila kada ju je upitao udaljenim, spokojnim glasom: "Da li si snimila staričinu pesmu?"
<BR>&nbsp;&nbsp;&nbsp;&nbsp;&nbsp;"Nisam. Izvini."
<BR>&nbsp;&nbsp;&nbsp;&nbsp;&nbsp;"Askios, askios", prošaputa on. A onda se podiže na lakat: "Bolje mi je. Šteta što to nismo snimili. Promakla mi je većina reči."
<BR>&nbsp;&nbsp;&nbsp;&nbsp;&nbsp;"Je li starondifski drugačiji jezik?"
<BR>&nbsp;&nbsp;&nbsp;&nbsp;&nbsp;"Ne. Samo je potpuniji. Celovitiji."
<BR>&nbsp;&nbsp;&nbsp;&nbsp;&nbsp;"Sredoveče Žene imaju, kako izgleda, bogatiji rečnik od Mladih."
<BR>&nbsp;&nbsp;&nbsp;&nbsp;&nbsp;"U Buvuni, Mlade Žene koristile su u proseku 700 reči; Mladi Muškarci oko 1100, jer su imali i rečnik lova; procenjujem da ovdašnje Sredovečne Žene znaju bar 2.500 reči. Ne mogu još da procenim Stare Ljude. To su čudni stvorovi." Ramčandra ponovo leže i oprezno se drugačije namesti oko kamena. I glas mu je bio oprezan. Nastala je izvesna pauza.
<BR>&nbsp;&nbsp;&nbsp;&nbsp;&nbsp;"Želiš li da spavaš?"
<BR>&nbsp;&nbsp;&nbsp;&nbsp;&nbsp;"Da pričam", odvrati on.
<BR>&nbsp;&nbsp;&nbsp;&nbsp;&nbsp;Tamara sede na stoličicu od ispletenog pruća. S druge strane otvorenih vrata rađala se noć, sjajna kao što je bio i dan; Gore, velika gasovita planeta čiji je Jirdo bio mesec, izdizala se iznad šume poput ogromnog prugastog balona. Njena srebrno-zlatna svetlost prodirala je kroz svaku pukotinu u zidovima kolibe od blata i šiblja i obrazovala užareno-belu lokvu na tlu ispred vrata. Sumrak unutar kolibe bio je prošaran trakama zrakova, prugama svetlosti, strelama koje su izazivale svetlace pred očima, svetlošću koja ništa nije otkrivala, koja je rastakala tela i lica u zrakastu tamu.
<BR>&nbsp;&nbsp;&nbsp;&nbsp;&nbsp;"Ništa nije stvarno", primeti Tamara.
<BR>&nbsp;&nbsp;&nbsp;&nbsp;&nbsp;"Razume se da nije", odvrati odmereno druga senka koju je to zabavljalo.
<BR>&nbsp;&nbsp;&nbsp;&nbsp;&nbsp;"Liče na glumce."
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Da. Ne mislim da svesno glume, opsenjuju. Mislim, veštački. Prejednostavno. Divni, jednostavni ljudi u darežljvom raju koji će to zauvek i ostati."
<BR>&nbsp;&nbsp;&nbsp;&nbsp;&nbsp;"Ha", izusti Ramčandra; delić svetlosti planete blesnu u njegovoj kosi kada se uspravio u sedeći položaj.
<BR>&nbsp;&nbsp;&nbsp;&nbsp;&nbsp;"Zašto ne bi mogao postojati svet koji bi bio poput nekog ostrva južnog mora?" raspravljala je sama sa sobom. "Zašto izgleda prejednostavno - lažno: jesam li ja puritanka, tragam li za prvobitnim grehom?"
<BR>&nbsp;&nbsp;&nbsp;&nbsp;&nbsp;"Ne, ne, razume se da ne, gluposti", reče on. "Sve su to same teorije. Ali, slušaj." Načas nije rekao ništa što bi trebalo saslušati, a zatim je izgovorio neke reči na ndifskom. "Vini. Pandsu. Bhasto. Askios -. Askios-bhis iyava oe is-bhassa. - Šta to znači na engleskom?"
<BR>&nbsp;&nbsp;&nbsp;&nbsp;&nbsp;"Pa - 'pustite me, molim vas, da prođem.'"
<BR>&nbsp;&nbsp;&nbsp;&nbsp;&nbsp;"Bukvalni prevod!"
<BR>&nbsp;&nbsp;&nbsp;&nbsp;&nbsp;"Velika tradicija bramanske kaste u podučavanju", primeti Tamara. "Ne znam, reči imaju toliko značenja. 'Izvini, hoću da prođem ovim putem'?"
<BR>&nbsp;&nbsp;&nbsp;&nbsp;&nbsp;"Ti ne čuješ."
<BR>&nbsp;&nbsp;&nbsp;&nbsp;&nbsp;"Šta da čujem?"
<BR>&nbsp;&nbsp;&nbsp;&nbsp;&nbsp;"Ljudi nisu u stanju da čuju materinji jezik. U redu, slušaj, pažljivo, molim te!" Bio je tako ljubak kada se uzbudi; oholost bi otpala s njega poput sasušenog blata sa nilskog konja. "Izgovoriću jednu rečenicu na engleskom onako kako je govorio engleski moj ujak koji nije pohađao Školu Svetske vlade. Evo. 'Excuse please I have to go by this path.' (Izvinite molim moram proći ovim putem.) Ponovi!"
<BR>&nbsp;&nbsp;&nbsp;&nbsp;&nbsp;"Excuse please I have to go by this path."
<BR>&nbsp;&nbsp;&nbsp;&nbsp;&nbsp;"Askios-bhis ijava oe is-bhasa." <EM>Neprevodivo. Reči na engleskom slično zvuče kao i one na ndifskom, zato što su istovetnog korena. Isto važi i za potonje primere. Prim. prev.</EM>
<BR>&nbsp;&nbsp;&nbsp;&nbsp;&nbsp;Drhtaj, poput dodira hladne, zaslepljujuće, planetne svetlosti, krenuo je lagano Tamari uz kičmu i ona oseti trnce u korenu kose.
<BR>&nbsp;&nbsp;&nbsp;&nbsp;&nbsp;"Čudno", reče ona.
<BR>&nbsp;&nbsp;&nbsp;&nbsp;&nbsp;"Saveja: sway (njihanje). Balija: belly dance (trbušni ples), Bali. Fini: ravine (gudura), vines (čokot). Bhasto: bat (palica), baseball (bezbol). Bhani: cabin (koliba), cabana (kabana). Shuwushu: ocean (okean), sea (more)..."
<BR>&nbsp;&nbsp;&nbsp;&nbsp;&nbsp;"Onomatopeja."
<BR>&nbsp;&nbsp;&nbsp;&nbsp;&nbsp;"Oe: go (ići). Tunu: return (vratiti se). Itunu: I return (ja se vraćam); utunu: you return (ti se vraćaš); tunusi: he returns (on se vraća). Padu: to hit, strike (pogoditi, udariti). Fatu: to build (graditi), make (napraviti) - facere, factus - factory (fabrika). Reci neku reč na ndifskom!"
<BR>&nbsp;&nbsp;&nbsp;&nbsp;&nbsp;"Sikka."
<BR>&nbsp;&nbsp;&nbsp;&nbsp;&nbsp;"Fishing lines (najlon za pecanje). Čekaj. Ne, ne mogu tu da uhvatim vezu. Drugu molim."
<BR>&nbsp;&nbsp;&nbsp;&nbsp;&nbsp;"Fillisa."
<BR>&nbsp;&nbsp;&nbsp;&nbsp;&nbsp;"The Unclean Huts (Nečiste Kolibe). - Filth (prljavština), filthy (prljavo)."
<BR>&nbsp;&nbsp;&nbsp;&nbsp;&nbsp;"Uvanai."
<BR>&nbsp;&nbsp;&nbsp;&nbsp;&nbsp;"Strangers (stranci). Visitors (posetioci). Foreigners (tuđinci)... jednina 'uvana'. You-foreigner (ti-tuđinac)."
<BR>&nbsp;&nbsp;&nbsp;&nbsp;&nbsp;"Rame, nemaš ti dijareju. Već paranoju."
<BR>&nbsp;&nbsp;&nbsp;&nbsp;&nbsp;"Ne", odvrati on tako oštro i glasno da se trgnula. Pročistio je grlo. Nije mogla da mu vidi oči, ali znala je da je posmatra. "Ozbiljan sam, Tamara", reče on. "Uplašen sam."
<BR>&nbsp;&nbsp;&nbsp;&nbsp;&nbsp;"Čega?" stade ona da ga izruguje.
<BR>&nbsp;&nbsp;&nbsp;&nbsp;&nbsp;"Toliko sam uplašen da sam se razboleo", reče on. "Usr'o sam se od straha. Moraš ove moje reči shvatiti ozbiljno. To je sve što imamo."
<BR>&nbsp;&nbsp;&nbsp;&nbsp;&nbsp;"Čega se plašiš?"
<BR>&nbsp;&nbsp;&nbsp;&nbsp;&nbsp;"Udaljeni smo od Zemlje trideset jednu svetlosnu godinu. Niko pre nas nikada nije bio u ovom sunčevom sistemu. Ovi ljudi govore engleski."
<BR>&nbsp;&nbsp;&nbsp;&nbsp;&nbsp;"Ne govore!"
<BR>&nbsp;&nbsp;&nbsp;&nbsp;&nbsp;"Najmanje šezdeset odsto strukture i rečnika mladondifskog zasniva se na strukturi i rečniku modernog engleskog."
<BR>&nbsp;&nbsp;&nbsp;&nbsp;&nbsp;Glas mu zadrhta, da li od straha ili od olakšanja.
<BR>&nbsp;&nbsp;&nbsp;&nbsp;&nbsp;Tamara je ukočeno sedela, obuhvativši kolena, ne želeći da mu poveruje. Kroz glavu joj prođe jedna reč na ndifu, zatim druga, pa još jedna, a svaku od njih propratila je korenska reč na engleskom ili njena senka, senke koje su čekale da ih obasja svetlost; ali to je bilo besmisleno. Nije trebalo da izgovori reč 'paranoja'. To je bilo tačno. Ovaj čovek bio je bolestan. Nedeljama joj je grubo stavljao do znanja 'ne-dodiruj me', a sada ova iznenadna promena, potreba za razgovorom, uzbuđenje, toplina. Manijačka promena; i paranoidna: da se ndifski zasniva na kodu engleskog, na neki tajanstveni način, koje shvata jedino stručnjak... Ono, one (jedan). Te, two (dva). Ti, three (tri)...
<BR>&nbsp;&nbsp;&nbsp;&nbsp;&nbsp;"Sva ženska imena", mrzovoljno poče Ramčandra, "završavaju se na 'a'. To je kosmička konstanta koju je utvrdio H. Rajder Hagard. Muška imena nikada se ne završavaju na 'a'. Nikada."
<BR>&nbsp;&nbsp;&nbsp;&nbsp;&nbsp;Njegov glas, koji je blago podrhtavao, i dalje pomalo neravan, brkao joj je misli. "Slušaj, Rame."
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;Očigledno ju je slušao. Nije mogla da ga pita, kao što joj je bila namera, da li se on to smišljeno i odvratno šali s njom. Poverenjem je morala steći njegovo poverenje. Nije znala kako da nastavi; a on je hitro uskočio u pauzu koju je napravila. "Uvideo sam to već posle nedelju dana, Tamara. Prvo sintaksa... Zatim nisam hteo da to vidim. Beznačajne slučajnosti, i tako dalje, i tako dalje. Rekoh, ne. Ali ono reče, da. Tako je. To je engleski."
<BR>&nbsp;&nbsp;&nbsp;&nbsp;&nbsp;"Čak i Stari jezik?"
<BR>&nbsp;&nbsp;&nbsp;&nbsp;&nbsp;"Ne, ne, on je drugačiji", reče on žurno, zahvalno, "to nije engleski, on je samosvojan, osim onda kada ga brbljaju bebe. Ali..."
<BR>&nbsp;&nbsp;&nbsp;&nbsp;&nbsp;"U redu. Stari jezik jeste stari, prvobitni jezik, a na podmladak su izvršili uticaj, iskvarili su ga, ljudi iz Svemirske Službe prilikom kontakta o kome ništa ne znamo, o kome nam ništa nisu kazali."
<BR>&nbsp;&nbsp;&nbsp;&nbsp;&nbsp;"Kako? Kada? Kažu da smo mi prvi. Zašto bi lagali?"
<BR>&nbsp;&nbsp;&nbsp;&nbsp;&nbsp;"Svemirska Služba?"
<BR>&nbsp;&nbsp;&nbsp;&nbsp;&nbsp;"Ili Ndifi. I jedni i drugi kažu da smo prvi!"
<BR>&nbsp;&nbsp;&nbsp;&nbsp;&nbsp;"Ako smo prvi, onda smo mi u pitanju. Mi utičemo na Ndife. Oni govore onako kako mi nesvesno očekujemo da ljudi govore. Telepatija. Oni su telepate."
<BR>&nbsp;&nbsp;&nbsp;&nbsp;&nbsp;"Telepate", ponovi on željno, poletno se uhvativši za tu zamisao; tokom pauze koja je usledila očigledno se rvao s njom, pokušavajući da je uklopi u date okolnosti, jer je na kraju kazao, krajnje potišteno: "Kada bismo znali bar nešto o telepatiji!"
<BR>&nbsp;&nbsp;&nbsp;&nbsp;&nbsp;Tamara je u međuvremenu razmatrala taj problem iz drugog ugla, te upita: "Zašto ovo nisi ni pomenuo do sada?"
<BR>&nbsp;&nbsp;&nbsp;&nbsp;&nbsp;"Mislio sam da sam lud", reče on zauzdanim, odmerenim tonom koji je zazvučao nadmeno, jer mu poštenje ne bi dozvolilo da izvrda odgovor. "Već sam ranije jednom bio lud. Pre šest godina, pošto mi je žena umrla. U dva navrata. Lingvisti su često neuravnoteženi."
<BR>&nbsp;&nbsp;&nbsp;&nbsp;&nbsp;Posle izvesnog vremena, Tamara prozbori gotovo šapatom: "Ramčandra je predivna, plemenita osoba..." Kazala je to je na ndifskom.
<BR>&nbsp;&nbsp;&nbsp;&nbsp;&nbsp;Ah-veh, veh, ah-veh, veh, glasio je napev igrača balija koji je dopirao sa terena za ples na ivici sela. U obližnjoj kolibi zaplakala je beba. Taman i omamljujući vazduh bogato je mirisao na cveće koje se rascvetava noću.
<BR>&nbsp;&nbsp;&nbsp;&nbsp;&nbsp;"Čuj", zausti ona. "Zar jedan telepata ne zna šta ti misliš? Ndifi to ne znaju. Poznavala sam ljude koji su znali. Moj deda, Rus, uvek je znao šta ljudi misle. To nas je izluđivalo. Ne znam da li je posredi bila telepatija, ili starost, ili to što je bio Rus, ili ko zna šta. U svakom slučaju, oni bi hvatali misli, ne reči - zar ne?"
<BR>&nbsp;&nbsp;&nbsp;&nbsp;&nbsp;"Ko zna? Možda... Rekla si da sve liči na pozorišni komad, film, ostrvski raj. Možda oni osećaju ono što mi očekujemo ili želimo, i izvode to, glume to."
<BR>&nbsp;&nbsp;&nbsp;&nbsp;&nbsp;"Zbog čega?"
<BR>&nbsp;&nbsp;&nbsp;&nbsp;&nbsp;"Prilagođavanje", pobednički izjavi on. "Kako bi nam se svideli i izbegli da im naudimo."
<BR>&nbsp;&nbsp;&nbsp;&nbsp;&nbsp;"Ali ja ih ne volim! Dosadni su! Nema srodnih sistema, nema društvenog ustrojstva osim glupe starosne podele i odvratne prevlasti muškaraca, nema pravih veština, umetnosti... dobro, samo one grozno izrezbarene kašike, nalik na rukotvorine koje na Havajima uvaljuju turistima... nema zamisli... jednom kada odrastu, dosađuju se. Kara mi je juče rekla, 'Život je suviše dugačak'. Ako pokušavaju da stvore faksimil nečijih želja, onda to nije moj!"
<BR>&nbsp;&nbsp;&nbsp;&nbsp;&nbsp;"Niti moj", primeti Ramčandra. "Ali Bobov?"
<BR>&nbsp;&nbsp;&nbsp;&nbsp;&nbsp;Pitanje je bilo postavljeno grubo, sa svrhom. Tamara je oklevala. "Ne znam. U početku, svakako. Ali u poslednje vreme ne može da se skrasi. Konačno, on je čovek mita. A oni čak ne pričaju ni priče. Jedino o čemu uopšte razgovaraju jeste to ko je s kim prošle noći spavao i koliko poroa su odstrelili. Bob kaže da svi govore kao da su Hemingvejevi likovi."
<BR>&nbsp;&nbsp;&nbsp;&nbsp;&nbsp;"On ne razgovara sa Starim Ljudima." Opet ta grubost; Tamara je ustala u Bobovu odbranu, rekavši: "Ne razgovaram ni ja baš mnogo; a ti? Oni ne učestvuju, deluju poput senki... nevažni."
<BR>&nbsp;&nbsp;&nbsp;&nbsp;&nbsp;"Stara Binira pevala je pesmu za ozdravljenje."
<BR>&nbsp;&nbsp;&nbsp;&nbsp;&nbsp;"Možda."
<BR>&nbsp;&nbsp;&nbsp;&nbsp;&nbsp;"Mislim da jeste. Obrednu pesmu, na složenijem jeziku. Ako postoji kultura na visokom nivou, onda je Stari Ljudi imaju. Možda gube svoje telepatske moći kada ostare; i tada mogu da se povuku; niko više ne vrši uticaj na njih, nisu više primorani da se prilagođavaju..."
<BR>&nbsp;&nbsp;&nbsp;&nbsp;&nbsp;"Ko ih primorava da se na bilo šta prilagode? Oni su jedina inteligentna vrsta na ovoj planeti."
<BR>&nbsp;&nbsp;&nbsp;&nbsp;&nbsp;"Ostala sela, ostala plemena."
<BR>&nbsp;&nbsp;&nbsp;&nbsp;&nbsp;"Ali onda bi svi govorili svačijim jezikom, običaji bi se stopili..."
<BR>&nbsp;&nbsp;&nbsp;&nbsp;&nbsp;"Tačno! To objašanjava homogenost kulture! Rešenje za Vavilon!"
<BR>&nbsp;&nbsp;&nbsp;&nbsp;&nbsp;Zvučao je tako zadovoljno i bio u toj meri uverljiv, da je Tamara dala sve od sebe kako bi prihvatila tu hipotezu. Najbolje što je uspela bilo je da na kraju prizna: "Ne znam zbog čega, ali od te zamisli mi je muka."
<BR>&nbsp;&nbsp;&nbsp;&nbsp;&nbsp;"Stari su razvili pravi jezik, netelepatski jezik. Oni su ti s kojima treba razgovarati. Tražiću dozvolu da sutra posetim Kuću Starih Ljudi."
<BR>&nbsp;&nbsp;&nbsp;&nbsp;&nbsp;"Moraćeš da osediš prvo..."
<BR>&nbsp;&nbsp;&nbsp;&nbsp;&nbsp;"Lako! Zar mi je kosa još crna?"
<BR>&nbsp;&nbsp;&nbsp;&nbsp;&nbsp;"Biće najbolje da se ispavaš."
<BR>&nbsp;&nbsp;&nbsp;&nbsp;&nbsp;Izvesno vreme je ćutao, ali nije legao. "Tamara", poče on, "ne ismevaš me, valjda?"
<BR>&nbsp;&nbsp;&nbsp;&nbsp;&nbsp;"Ne", odvrati ona čangrizavo, zapanjena da je bio u toj meri ranjiv.
<BR>&nbsp;&nbsp;&nbsp;&nbsp;&nbsp;"Toliko liči na sistem prividna."
<BR>&nbsp;&nbsp;&nbsp;&nbsp;&nbsp;"Onda je reč o folie a deux. Ovo oko jezika dovodi u žižu i sve ostalo. Svih šest sela koje smo posetili, svuda isto, iste stvari nedostaju, ista... neverovatnost... samo što liči na prekomernu verovatnost..."
<BR>&nbsp;&nbsp;&nbsp;&nbsp;&nbsp;"Projektovana telepatija", primeti on, zaneseno. "Oni utiču na nas. Unose zbrku u našu percepciju, primoravaju nas da budemo subjektivni..."
<BR>&nbsp;&nbsp;&nbsp;&nbsp;&nbsp;"Odvlače nas od Načela Stvarnosti?" dodade ona, braneći se sada od njega. "Gluposti." Prepoznala je citat i nasmejala se. "Suviše pametno govorimo da bismo bili šašavi."
<BR>&nbsp;&nbsp;&nbsp;&nbsp;&nbsp;"Govorio sam veličanstveno u ludnici", primeti on. "Na nekoliko jezika. Čak i na sanskritu." Međutim, zvučao je kao da je uspela da ga ubedi i ona ustade. "Idem u krevet", reče Tamara. "Da se lepo ispavam! Da li ti je potreban novi vrući kamen?"
<BR>&nbsp;&nbsp;&nbsp;&nbsp;&nbsp;"Ne, ne. Slušaj. Izvini..."
<BR>&nbsp;&nbsp;&nbsp;&nbsp;&nbsp;"Askios, askios."
<BR>&nbsp;&nbsp;&nbsp;&nbsp;&nbsp;Nema predaha za uvrnute. Upravo je upalila uljnu svetiljku i pljunula u prste da bi stisnula fitilj kako ne bi dimio, što je ovaj ipak činio, kada se Bob pojavio na vratima njene kolibe. Svetlost velikog Gore stvarala je oreol oko njegove guste, svetle kose; važnost njegovog povratka ispunila je celu biosferu, kao što je njegovo krupno telo ispunilo otvor vrata. "Upravo sam se vratio", objavi on.
<BR>&nbsp;&nbsp;&nbsp;&nbsp;&nbsp;"Odakle?"
<BR>&nbsp;&nbsp;&nbsp;&nbsp;&nbsp;"Gunde." Naredno selo niz reku.
<BR>&nbsp;&nbsp;&nbsp;&nbsp;&nbsp;Ušao je i seo na trščanu stoličicu, dok je ona psovala zbog spaljenog sala poroa na prstima. Njegovo mrštenje bilo je rečiti znak da sledi još potresnija objava od one da se vratio. Pretekla ga je. "Ram je bolestan", reče ona.
<BR>&nbsp;&nbsp;&nbsp;&nbsp;&nbsp;"Od čega?"
<BR>&nbsp;&nbsp;&nbsp;&nbsp;&nbsp;"Boli pupa, mogao bi to tako nazvati."
<BR>&nbsp;&nbsp;&nbsp;&nbsp;&nbsp;"Kako iko može ovde da se razboli?"
<BR>&nbsp;&nbsp;&nbsp;&nbsp;&nbsp;"Imaju lek. Spavaš sa toplim kamenom."
<BR>&nbsp;&nbsp;&nbsp;&nbsp;&nbsp;"Isuse! Zvuči kao lek za potenciju!" reče Bob i oboje prsnuše u smeh. Dok se smejala, umalo nije počela da priča Bobu o Ramovom čudnom lingvističkom otkriću koje je na trenutak izgledalo isto tako smešno; ali trebalo bi pustiti Rama da to sam uradi, čak i ako je reč tek o pukoj šali. Bob se ponovo uozbiljio i izjavio: "Moram izići na dvoboj. Pojedinačna borba."
<BR>&nbsp;&nbsp;&nbsp;&nbsp;&nbsp;"Oh, Gospode. Kada? Zašto?"
<BR>&nbsp;&nbsp;&nbsp;&nbsp;&nbsp;"Ovaj, ta devojka. Potita, znaš, crvenokosa. Jedan od Mladih Muškaraca iz Gunde bacio je oko na nju. I izazvao me."
<BR>&nbsp;&nbsp;&nbsp;&nbsp;&nbsp;"Egzogamni aranžman? Polaže li kakva prava na nju?"
<BR>&nbsp;&nbsp;&nbsp;&nbsp;&nbsp;"Ne, i sama znaš da nemaju nikakvo ustrojstvo rodbinskih veza, prestani da tragaš za njima. Ona je samo izgovor za borbu."
<BR>&nbsp;&nbsp;&nbsp;&nbsp;&nbsp;"Znala sam da ćeš se uvaliti u nevolju", cepidlački primeti Tamara, mada uopšte nije tako mislila. "Ne možeš spavati sa svim domorodačkim devojkama i očekivati da ti neki poludeli divljak neće zabiti asegai u leđa... S polovinom domorotkinja, još nekako, ali ne baš sa svima..."
<BR>&nbsp;&nbsp;&nbsp;&nbsp;&nbsp;"Sranje", obeshrabreno reče Bob. "Znam. Slušaj, nikada se ranije nisam ovako uvalio. Nikada nisam spavao sa onima od kojih sam dobijao obaveštenja niti sa osobljem. Ovde kao da ništa ne mogu da uradim kako treba. Ali oni to očekuju. O svemu tome smo razgovarali, još u Buvuni, sećaš se? Ram je rekao da on to ne bi. To je u redu, četrdeset mu je, za njih je on starac, a ionako izgleda kao tuđinac. Ali ja ličim na njih, i ako ja odbijem da se povinujem tom lokalnom običaju, uvrediću ih. To je praktično jedini običaj koji imaju. Nemam izbora..."
<BR>&nbsp;&nbsp;&nbsp;&nbsp;&nbsp;Smeh, duboki stomačni smeh Sredovečne Žene, izbi iz Tamare. On je pogleda pomalo zapanjeno. "U redu, u redu", reče on, pa se i sam nasmeja. "Ali, do đavola! Sve vreme su govorili da su te borbe dobrovoljne!"
<BR>&nbsp;&nbsp;&nbsp;&nbsp;&nbsp;"Zar nisu?"
<BR>&nbsp;&nbsp;&nbsp;&nbsp;&nbsp;Bob odmahnu glavom. "Ja predstavljam selo Hamo protiv sela Gunde. To je jedini rat koji oni vode. Svi Mladi Muškarci već su se uzbunili. Nisu pobedili u bici protiv Gunde već pola godine ili tako neko veliko istorijsko razdoblje. To je svetsko prvenstvo. Sutra će me podvrći pročišćenju."
<BR>&nbsp;&nbsp;&nbsp;&nbsp;&nbsp;"Ceremonija?" Tamara je smatrala da je Bobova tvrdnja smešna, ali beznačajna; brzo je s nje prešla na nadu da će biti ceremonije, obreda, bilo čega što bi unelo neki smisao i ustrojstvo u rudimentarni društveni život Ndifa.
<BR>&nbsp;&nbsp;&nbsp;&nbsp;&nbsp;"Plesovi. Saveja i balija. Ceo dan."
<BR>&nbsp;&nbsp;&nbsp;&nbsp;&nbsp;"Pih."
<BR>&nbsp;&nbsp;&nbsp;&nbsp;&nbsp;"Čuj, znam da bi volela da dobiješ neka ustrojstva koja bi mogla da proučavaš, pošto si konfiguracionista i tako to, ali ja imam važniji problem. Prekosutra moram da se borim protiv čoveka. Noževima. Pred celokupnim stanovništvom dva sela."
<BR>&nbsp;&nbsp;&nbsp;&nbsp;&nbsp;"Noževima?"
<BR>&nbsp;&nbsp;&nbsp;&nbsp;&nbsp;"Tako je. Lovci se rvaju. Salenzii se bore noževima."
<BR>&nbsp;&nbsp;&nbsp;&nbsp;&nbsp;"Salenzii?" Kada je Bob preveo: "Oni koji se nadmeću za devojku", ona dalje prevede: "Suparnici..."
<BR>&nbsp;&nbsp;&nbsp;&nbsp;&nbsp;Posle kratke pauze ona predloži: "Zar ne bi jednostavno mogao da mu daš devojku?"
<BR>&nbsp;&nbsp;&nbsp;&nbsp;&nbsp;"Ne. Čast, lokalni ponos, i tako to."
<BR>&nbsp;&nbsp;&nbsp;&nbsp;&nbsp;"A ona - ona je zadovoljna što je nagradno prase?"
<BR>&nbsp;&nbsp;&nbsp;&nbsp;&nbsp;Bob klimnu.
<BR>&nbsp;&nbsp;&nbsp;&nbsp;&nbsp;"Ustrojstvo je poznato", izgovori Tamara, a onda iznenada dodade: "Ništa... Nema ničeg tuđinskog kod ovih ljudi. Ničeg!"
<BR>&nbsp;&nbsp;&nbsp;&nbsp;&nbsp;"Molim?"
<BR>&nbsp;&nbsp;&nbsp;&nbsp;&nbsp;"Nije važno. Dozvoli da razmislim. Ram je došao na jednu ideju... Slušaj, Bobe, mislim da bi trebalo da se izvučeš iz ovoga, pa makar izgubio obraz. Uvek možemo da odemo dalje. I to će biti bolje nego da ubiješ tog momka! Ili da budeš ubijen."
<BR>&nbsp;&nbsp;&nbsp;&nbsp;&nbsp;"Hvala ti na toj zakasneloj misli", ljubazno reče Bob. "Ne brini. Varaću."
<BR>&nbsp;&nbsp;&nbsp;&nbsp;&nbsp;"Igla?"
<BR>&nbsp;&nbsp;&nbsp;&nbsp;&nbsp;"Trebalo bi i karate da bude dovoljan. Svejedno mi je. Samo, osećam se tako prokleto glupo. Javna borba noževima zbog devojke. Poput gomile glupavih maloletnika."
<BR>&nbsp;&nbsp;&nbsp;&nbsp;&nbsp;"Ovo je maloletno društvo, Bobe."
<BR>&nbsp;&nbsp;&nbsp;&nbsp;&nbsp;"Srednjoškolski tuđinci!" On prođe prstima kroz lavlju grivu od kose i ustade, protegnuvši se. Bio je prelep; nije čudo što su ga seljani izabrali za svog prvaka. Okolnost da je njegov fizički sjaj bio u skladu sa ne manje sjajnim intelektualnim duhom koji ga je upotpunjavao, sa strastvenim i uvežbani umom koji je tragao za poezijom nje same radi - ta okolnost nije mnogo značila Ndifima, baš kao ni mnogim ljudima na Zemlji, uostalom. Ali Tamara je u tom trenutku videla mladića onakvog kakav je, zapravo, bio - kao kralja.
<BR>&nbsp;&nbsp;&nbsp;&nbsp;&nbsp;"Bobe", reče ona, "odbij. Izvuci se. Možemo se jednostavno preseliti."
<BR>&nbsp;&nbsp;&nbsp;&nbsp;&nbsp;"Ne srce!" odvrati on; bio joj je zahvalan što je zabrinuta za njega i zbog toga ju je s puno ljubavi onako krupan privio na grudi. "Premlatiću tog jadnička pre no što shvati šta ga je snašlo. A onda ću mu održati lekciju. Higijena za početnike: ubistvo je pogubno za vaše zdravlje. To će ih sve očarati."
<BR>&nbsp;&nbsp;&nbsp;&nbsp;&nbsp;"Želiš li da budem tamo ili ne?"
<BR>&nbsp;&nbsp;&nbsp;&nbsp;&nbsp;"Želim da budeš", odvrati on. "U slučaju da i on ima crni pojas."
<BR>
<BR>&nbsp;&nbsp;&nbsp;&nbsp;&nbsp;Narednog popodneva nalazila se na delu obale gde se pralo rublje i vodila zanimljiv razgovor o menopauzi sa Karom i Libisom kada je iz šume boje paunovog repa na obalu izbio Ramčandra. Posmatrajući ga sa stene na kojoj se nalazila okružena uzburkanom vodom, razmišljala je o tome kako odudara svojim izgledom, kako tuđinski deluje, kao što Bob reče - poput senke nekoga ko stoji ispred predivnog šarenila džungle na filmskom ekranu: suviše sitan, suviše crn, suviše stamen. I Kara ga je ugledala, te mu doviknu: "Kako stomak, Uvana Ram?"
<BR>&nbsp;&nbsp;&nbsp;&nbsp;&nbsp;Kada se dovoljno primakao da nije morao da viče, on odvrati: "Askios, Kara, mnogo bolje. Jutros sam popio poslednje ostatke guoa."
<BR>&nbsp;&nbsp;&nbsp;&nbsp;&nbsp;"Dobro, dobro. Večeras novi lonac. Baš si kost i koža", primeti Kara, sasvim ispravno.
<BR>&nbsp;&nbsp;&nbsp;&nbsp;&nbsp;"Možda povrati ljudsku boju ako bude jeo dovoljno guoa", primeti Brela, proučavajući ga; izgleda da joj je Karino pominjanje kože prvi put skrenulo pažnju na Ramčandrin crnpurasti, taman ten. Ndifi uopšte nisu obraćali pažnju na pojedinosti. Brela je zatim uporedila dvoje stranaca i rekla: "I ti, Tamara. Kada bi samo jela hranu ljudi prave boje, možda ne bi više bila tako ružna i smeđa."
<BR>&nbsp;&nbsp;&nbsp;&nbsp;&nbsp;"To mi nikada nije palo na pamet", reče Tamara.
<BR>&nbsp;&nbsp;&nbsp;&nbsp;&nbsp;"Tamara, pozvani smo u Kuću Starih Ljudi."
<BR>&nbsp;&nbsp;&nbsp;&nbsp;&nbsp;"Oboje? Kada?"
<BR>&nbsp;&nbsp;&nbsp;&nbsp;&nbsp;"Oboje. Sada."
<BR>&nbsp;&nbsp;&nbsp;&nbsp;&nbsp;"Kako ti je to uspelo?" upita Tamara na engleskom. Prskajući, stala je da se udaljava prema obali sa stene koju je delila sa Karom, Libisom i gomilom sveže opranog rublja.
<BR>&nbsp;&nbsp;&nbsp;&nbsp;&nbsp;"Zamolio sam."
<BR>&nbsp;&nbsp;&nbsp;&nbsp;&nbsp;"Poći ću i ja", objavi Kara, prskajući za Tamarom. "Askios!"
<BR>&nbsp;&nbsp;&nbsp;&nbsp;&nbsp;"Smeju li to žene, Kara?"
<BR>&nbsp;&nbsp;&nbsp;&nbsp;&nbsp;"Svakako. Pa to je Kuća Starih Ljudi, zar ne?" Kara je otrla kapljice sa svojih malih, ravnih grudi i prekrila ih uredno odorom u obliku sarija. "Samo vi pođite. Svratiću po Biniru. Kazala mi je da je ponekad vredno čuti ponešto od onoga o čemu se kod njih razgovara. Vidimo se tamo."
<BR>&nbsp;&nbsp;&nbsp;&nbsp;&nbsp;Sa mokrim stopalima obrubljenim srebrnastim rečnim peskom, Tamara se pridruži Ramčandri i zađe u paunovsku šumu, sledeći usku stazu.
<BR>&nbsp;&nbsp;&nbsp;&nbsp;&nbsp;Bila je i te kako svesna njegovog smeđeg ramena pored sebe, njegovog tamnog, skladno građenog i krhkog tela, savršenog nosa koji je gledala iz strogog profila. Bila je svesna da je svesna svega toga, ali to sada nije bilo najvažnije. "Da li će izvesti kakav obred za nas?"
<BR>&nbsp;&nbsp;&nbsp;&nbsp;&nbsp;"Ne znam. Nisam još pohvatao sve ključne reči. Izgleda da je moja molba da odem tamo bila dovoljan razlog za okupljanje."
<BR>&nbsp;&nbsp;&nbsp;&nbsp;&nbsp;"Je li u redu što si i to poneo?" Imao je kod sebe kasetofon.
<BR>&nbsp;&nbsp;&nbsp;&nbsp;&nbsp;"Sve je dozvoljeno u zemlji oblaka i kukavica", reče on, a ozbiljni profil mu smekša osmeh.
<BR>&nbsp;&nbsp;&nbsp;&nbsp;&nbsp;Dva smežurana, senovita, skvrčena Stara Ndifa uđoše ispred njih u Kuću - veliku, oronulu podzemnu nastambu; unutra je unaokolo već sedelo njih šest ili sedam. Čulo se mnogo promrmljanih 'askios' i osećao se jak smrad sala poroa. Nikakva vatra nije gorela. Nigde ni traga bilo kakvih pomagala ili nagoveštaja bilo kakvog obreda. Uskoro uđoše i Kara i Binira i sedoše, promrmljavši 'askios', te stadoše da se šale sa Starim Ljudima. S druge strane kruga - jedina svetlost dopirala je kroz otvor za dim, tako da je bilo teško razabrati jasno lica - neko je pitao nešto u vezi sa Karom. Tamara nije razumela pitanje. Karin odgovor je glasio: "Uskoro ću biti dovoljno stara, zar ne?" Zaorio se saveopšti smeh. Ušao je još jedan, Bro-Kap, za koga se pričalo da je nekada bio čuveni lovac; još je bio krupan, premda pogrbljen, izboran, sa ustima kao u kornjače, jer je pogubio zube. Umesto da sedne, on se uputio do praznog ognjišta ispod otvora za dim i ostao tamo da stoji opuštenih ruku. Oko njega stade da se širi tišina.
<BR>&nbsp;&nbsp;&nbsp;&nbsp;&nbsp;Zatim poče polagano da se okreće dok se nije našao licem u lice sa Ramčandrom.
<BR>&nbsp;&nbsp;&nbsp;&nbsp;&nbsp;"Da li si došao da naučiš da igraš?"
<BR>&nbsp;&nbsp;&nbsp;&nbsp;&nbsp;"Ako mogu", odvrati Ramčandra jasnim glasom.
<BR>&nbsp;&nbsp;&nbsp;&nbsp;&nbsp;"Jesi li star?"
<BR>&nbsp;&nbsp;&nbsp;&nbsp;&nbsp;"Nisam više mlad."
<BR>&nbsp;&nbsp;&nbsp;&nbsp;&nbsp;Blagi Bože, pomisli Tamara, pa to je upućivanje - može li Ram da istraje? Naredno pitanje, sasvim sigurno, uopšte nije razumela; nije sadržalo nijednu reč iz Mladog ili Sredovečnog Ndifa. Međutim, Ram je, izgleda, razumeo i smesta je odgovorio. "Ne često."
<BR>&nbsp;&nbsp;&nbsp;&nbsp;&nbsp;"Kada si poslednji put doneo kući ulov?"
<BR>&nbsp;&nbsp;&nbsp;&nbsp;&nbsp;"Nikada nisam ubio životinju."
<BR>&nbsp;&nbsp;&nbsp;&nbsp;&nbsp;To je izazvalo povike, smeh i izvesnu kritičku raspravu. "Mora da je rođen pre pedeset godina!" primeti Binira, smejuljeći se. "Ili je strašno lenj", dodade jedan mladoliki Stari Čovek jednostavna izgleda, sasvim iskreno.
<BR>&nbsp;&nbsp;&nbsp;&nbsp;&nbsp;Bila su postavljena još dva pitanja posle kojih su usledila dva odgovora koje Tamara nije mogla da prati, a onda Bro-Kap upita, osorno, kako se Tamari učinilo: "Šta ti loviš?"
<BR>&nbsp;&nbsp;&nbsp;&nbsp;&nbsp;"Ja lovim peremensoe."
<BR>&nbsp;&nbsp;&nbsp;&nbsp;&nbsp;Šta god da je to bilo, ispalo je tačno. Glasno i očigledno odobravanje, tapšanje po leđima, opuštanje. Bro-Kap klimnu jednom, kratko, obrisa nos nadlanicom i sede u krug pored Ramčandre. "Šta želiš da saznaš?" zapita on, krajnje neobredno i usputno.
<BR>&nbsp;&nbsp;&nbsp;&nbsp;&nbsp;"Želim da znam", reče Ramčandra, "kako je počeo svet."
<BR>&nbsp;&nbsp;&nbsp;&nbsp;&nbsp;"Oh ho ho!" zacereka se nekoliko starkelja s druge strane kruga. "Prestar za svoje godine, ovaj ovde! Stotinu godina star, ovaj momak!"
<BR>&nbsp;&nbsp;&nbsp;&nbsp;&nbsp;"Mi kažemo ovako", odvrati Bro-Kap. "Čovek je stvorio svet."
<BR>&nbsp;&nbsp;&nbsp;&nbsp;&nbsp;"Voleo bih da saznam kako je on to uradio."
<BR>&nbsp;&nbsp;&nbsp;&nbsp;&nbsp;"U svojoj glavi, između ušiju, kako drugačije? Sve je u glavi. Ništa je šuma, ništa je kamen, ništa je voda, ništa je krv, ništa je kost; sve stvari su sanisukiarad."
<BR>&nbsp;&nbsp;&nbsp;&nbsp;&nbsp;Obeshrabrena što nikada ne razume ključnu reč, Tamara je posmatrala Ramovo lice, kao da je značenje mogla da odgonetne s njega; a on je zaista razumeo. Oči su mu zasijale; osmehnuo se, tako da su mu se crte lica zaokružile i smekšale.
<BR>&nbsp;&nbsp;&nbsp;&nbsp;&nbsp;"On pleše", reče on. "On pleše."
<BR>&nbsp;&nbsp;&nbsp;&nbsp;&nbsp;"Možda", odvrati Bro-Kap. "Možda Čovek pleše u svojoj glavi i tako nastaje sanisukiarad."
<BR>&nbsp;&nbsp;&nbsp;&nbsp;&nbsp;Tek kod ovog ponavljanja Tamara je čula ime 'Čovek' kao ime, ndifsko ime ili reč koja je po zvučnosti odgovarala engleskoj reči 'man' (čovek) - i pretpostavila da joj odgovara po značenju...
<BR>&nbsp;&nbsp;&nbsp;&nbsp;&nbsp;Ali, da li je?
<BR>&nbsp;&nbsp;&nbsp;&nbsp;&nbsp;Na trenutak se sve raspalo na dva nivoa, dva ekrana koja su se preklapala ili dva vela; jedan od njih predstavljao je zvuke, drugi značenja, nijedan nije bio stvaran. Njihovo preklapanje i uzajamno delovanje, njihovo pomeranje i kretanje, tvorilo je pometnju, sve je skrivalo ili otkrivalo, u tom toku nije bilo ničega za šta bi se moglo uhvatiti, nijednom niste mogli zakoračiti u reku osim ako ste i sami reka. Sve je nestalo i ništa se nije događalo, neki mudri starci i starice pričali su o glupostima sa Gospodom Šivom u zagušljivoj kolibi. Razgovarali su, samo razgovarali, reči, reči koje ništa nisu dva puta značile.
<BR>&nbsp;&nbsp;&nbsp;&nbsp;&nbsp;Razmaknuta vela ponovo su se sklopila.
<BR>&nbsp;&nbsp;&nbsp;&nbsp;&nbsp;Proverila je da li kasetofon i dalje snima i malo ga pojačala. Možda će kasnije, dok bude preslušavala snimak sa Ramom koji će joj prevoditi i objašanjavati, sve ovo dobiti nekakav smisao.
<BR>&nbsp;&nbsp;&nbsp;&nbsp;&nbsp;Konačno su i zaigrali. Posle dugog razgovora, Binira je objavila: "Dosta peremenkiarada bez muzike", a Bro-Kap prilično neljubazno odvrati: "U redu, askios, samo napred." Posle toga Binira poče da peva slabim, nezemaljskim, pucketavim glasom; uskoro su, najpre jedan starac, a za njim još jedan, ustali i počeli da izvode lagani ples, u kome stopala jedva da su se odvajala od tla, dok je torzo ostajao ukočen i uspravan, potpuno usredsređen na šake, ruke i lice. To je nateralo Tamari suze na oči, taj ples sablasnih staraca. Pridružili su im se i drugi; sada su svi plesali, svi osim Kare i nje. Povremeno su dodirivali jedni druge, lagano i svečano, ili su se klanjali poput ždralova. Svi? Da, Ram je plesao sa njima. Zlatasta, prašnjava svetlost koja je dopirala kroz otvor za dim obasjavala mu je ruke; lagano i meko podizao je i spuštao bosa stopala. Jedan starac našao se sučelice njemu. "O komeja, O komeja, ama, O, O", čulo se škripavo brujanje, nalik na zvuk zrikavca, a Karine šake, Tamarine šake udarale su ritam po smeđoj prašini. Starac je podigao šake kao u molitvi. Ramčandra je ispuržio ruku prema njemu, obasjanu šaku, ukočenu, sa raširenim prstima; dodirnuo ga je, osmehujući se, a zatim krenuo, ne prestajući da pleše; starac mu je uzvratio osmeh i počeo da peva: "O komeja, ama, ama, O..."
<BR>
<BR>&nbsp;&nbsp;&nbsp;&nbsp;&nbsp;"Imamo sesiju na traci, možeš da je preslušaš!" reče Tamara, ali kazala je to uglavnom zato da nekako izvuče Boba iz pokislog raspoloženja, dok su se zajedno spuštali stazom koja je vodila do čistine gde je trebalo da se odigra dvoboj. Staza je bila posuta korom lamaba-voća, jer je tuda pre njih prošlo gotovo celo selo.
<BR>&nbsp;&nbsp;&nbsp;&nbsp;&nbsp;"Još ljubavnih pesama?"
<BR>&nbsp;&nbsp;&nbsp;&nbsp;&nbsp;"Ne. Ovaj, da. Ljubavnih pesama posvećenih Bogu... Znaš li ime Boga?"
<BR>&nbsp;&nbsp;&nbsp;&nbsp;&nbsp;"Da", odvrati nezainteresovano Bob. "Rekao mi je jedan starac iz Gunde. Bik-Kop-Čovek."
<BR>
<BR>&nbsp;&nbsp;&nbsp;&nbsp;&nbsp;Dvoboj je protekao gotovo, ali ne i potpuno onako kako su planirale obe strane. Pošto je bila reč o grupnoj akciji mladih Ndifa, sličnoj plesovima saveji i baliji, koji su, kako izgleda, predstavljali izvorni obred ili čin bremenit značenjem, Tamara je marljivo beležila, snimala i zapisivala celu stvar, uključujući tu i izraz riđokose Potite (evo je, Mis Amerika); trenutak kada je Pit-Vat, Izazivač iz Gunde, zabo nož u Bobovu butinu; Bobov dičan gest - odbacivanje noža sa dugačkom oštricom (koji je u svetlucavom luku odleteo u grmlje putija sa ružičastim cvetovima); i karate udarac koji je bacio Pit-Vata na tle, gde je ovaj ostao naizgled beživotno da leži.
<BR>&nbsp;&nbsp;&nbsp;&nbsp;&nbsp;Bob se nije zadržao da održi lekciju o nehigijenskim vidovima ubistva. Rana mu je veoma krvarila, što je nagnalo Tamaru da prekine snimanje video kamerom i prihvati se prve pomoći. Tako su bučno slavlje sela Hamo i poraz Gunde bili snimljeni jedino na audio traci; a i kasetofon je isključen kada je Pit-Vat oživeo, tako da su sada žitelji i Hama i Gunde bili zbunjeni. Pogubljeni salenzii nije trebalo da ožive i ustanu - doduše posrćući, ali inače sasvim čitavi. Bob se tada već vraćao stazom u selo Hamo, bled, pridržavajući se za Tamaru bez imalo protivljenja. "Gde je Ram?" upita on tada prvi put; objasnila mu je da Ramu čak nije ni kazala za dvoboj.
<BR>&nbsp;&nbsp;&nbsp;&nbsp;&nbsp;"Dobro", odvrati Bob. "Znam šta bi rekao."
<BR>&nbsp;&nbsp;&nbsp;&nbsp;&nbsp;"Ja ne znam."
<BR>&nbsp;&nbsp;&nbsp;&nbsp;&nbsp;"Neodgovorno uplitanje u način života domorodaca..."
<BR>&nbsp;&nbsp;&nbsp;&nbsp;&nbsp;Ona odmahnu glavom. "Nisam mu kazala, jer ga danas nisam čak ni videla, a i mislila sam..." U stvari, zaboravila je na dvoboj, to joj je izgledalo tako glupo, tako nestvarno, u poređenju sa onim plesom u Kući Staraca; sve je to bila glupa, dosadna šala, sve do trenutka kada je ugledala boju, sjajnu i užasnu boju krvi na suncu; ali to nije mogla kazati Bobu. "Izvršio je neku vrstu prodora. Tako što je i sam uzeo učešća - ceo dan je proveo u Kući Staraca. Želim da večeras popriča o tome sa tobom. Pošto se prvo pobrinemo za tvoju nogu. Zanimaće ga da sazna šta ljudi iz Gunde pričaju o Čoveku. Mislim, o Bogu. Pazi na taj čokot. Oh, Bože, evo fudbalskih navijača." Sustigla ih je skupina Mladih Žena koja je dosta mlako zasula Boba puti-cvetovima.
<BR>&nbsp;&nbsp;&nbsp;&nbsp;&nbsp;"Gde je Potita?" promrmlja Bob, stisnuvši zube.
<BR>&nbsp;&nbsp;&nbsp;&nbsp;&nbsp;"Nije među ovima. Zar ti je zaista stalo do nje, Bobe?"
<BR>&nbsp;&nbsp;&nbsp;&nbsp;&nbsp;"Nije. Boli me noga. Ne, sve je to bila zabava i igra. Pitam se samo da li ju je dobio Pit-Vat ili sam je dobio ja."
<BR>&nbsp;&nbsp;&nbsp;&nbsp;&nbsp;Pokazalo se da ju je Pit-Vat dobio, jer je ostao na bojnom polju i izveo Pobednički Ples, mada prilično drhtavo. Bobu je laknulo, jer je Pit-Vat sasvim sigurno više odgovarao Potiti po temperamentu i okolnostima; a što se tiče Pobedničkog Plesa, dvominutnog cupkanja i poziranja, već su imali snimljenih nekoliko filmova sa tim činom koji su izvodili pobednici u rvanju. "Samo nam je još nedostajao film u kome se ja busam u grudi", primeti Bob. "Pobogu! Dok mi iz noge lipti krv. Ionako se osećam kao glavni zgoditak."
<BR>&nbsp;&nbsp;&nbsp;&nbsp;&nbsp;"Glavni zgoditak - čudna zamisao", primeti Ramčandra. Zapalili su vatru u Bobovoj kolibi. Padala je kiša - na Jirdu je kiša padala samo noću. Bob je izgubio toliko krvi tako da mu je malo dodatne toplote i veselja moglo prijati. Vazduh se ispunio dimom, ali rumena svetlost bila je prijatna; podsetila je Tamaru na zimu, na kišu i svetlost koju je širila vatra zimi, godišnje doba za koje nisu znali na Jirdu. Bob je ležao opružen na svom ležaju, a drugo dvoje sedelo je pored ognjišta, održavajući vatru pomoću osušene kore lamabe, koja je stvarala jasan plamen i širila miris borovine.
<BR>&nbsp;&nbsp;&nbsp;&nbsp;&nbsp;"Rame, šta znači peremensoe?"
<BR>&nbsp;&nbsp;&nbsp;&nbsp;&nbsp;"Mišljenje. Ideje. Razumevanje. Razgovor."
<BR>&nbsp;&nbsp;&nbsp;&nbsp;&nbsp;"A peremenkiarad, tako se izgovara?"
<BR>&nbsp;&nbsp;&nbsp;&nbsp;&nbsp;"Otprilike isto. Podrazumeva još opsenu, prevaru, trik - predstavu."
<BR>&nbsp;&nbsp;&nbsp;&nbsp;&nbsp;"Je li to starondifski?" stade da se raspituje Bob. "Ako praviš rečnik, dozvoli mi da ga vidim, Rame. Nisam mogao da razumem ništa od onoga što su mi matorci govorili u Gundi."
<BR>&nbsp;&nbsp;&nbsp;&nbsp;&nbsp;"Osim imena Boga", primeti Tamara.
<BR>&nbsp;&nbsp;&nbsp;&nbsp;&nbsp;Ramčandra izvi obrve.
<BR>&nbsp;&nbsp;&nbsp;&nbsp;&nbsp;"Bik-Kop-Čovek je stvorio svet svojim ušima", reče Bob. "To je ndifski ekvivalent Postanja, Knjiga Prva."
<BR>&nbsp;&nbsp;&nbsp;&nbsp;&nbsp;"Između ušiju", hladno ga ispravi Ramčandra.
<BR>&nbsp;&nbsp;&nbsp;&nbsp;&nbsp;"Pomoću njih ili između njih, svejedno; krajnje ubogo mesto za mit o Postanju."
<BR>&nbsp;&nbsp;&nbsp;&nbsp;&nbsp;"Otkud znaš, ako ne raspolažeš valjanim rečnikom?"
<BR>&nbsp;&nbsp;&nbsp;&nbsp;&nbsp;Zašto li razgovara tim tonom s Bobom? Oholo, pedantno, uvredljivo, čak mu je i glas bio piskav, kao da drži lekciju. Nasuprot tome, u Bobovom odgovoru očitovala se uvek prijatna priroda: "Nedelje sam utrošio pre nego što sam shvatio da ako želim da otkrijem kakav mit ili istoriju, moram ih potražiti kod Staraca, jer ih jedino oni mogu imati. Trebalo je mnogo ranije da se posavetujem s tobom."
<BR>&nbsp;&nbsp;&nbsp;&nbsp;&nbsp;Ramčandra je nastavio da zuri u vatru, ništa ne odvrativši.
<BR>&nbsp;&nbsp;&nbsp;&nbsp;&nbsp;"Rame", oslovi ga Tamara, koju je prilično iznervirao, "trebalo bi da ispričamo Bobu ono o čemu smo pre neko veče razgovarali. O poreklu mladondifskog."
<BR>&nbsp;&nbsp;&nbsp;&nbsp;&nbsp;Nastavio je bez reči da zuri u vatru.
<BR>&nbsp;&nbsp;&nbsp;&nbsp;&nbsp;"Ti to možeš bolje da objasniš od mene."
<BR>&nbsp;&nbsp;&nbsp;&nbsp;&nbsp;Na trenutak nije reagovao, a onda je jednostavno odmahnuo glavom.
<BR>&nbsp;&nbsp;&nbsp;&nbsp;&nbsp;"Zaključio si da si pogrešio?" upita ona, očajnija no ikad, ali istovremeno nazrevši tračak nade.
<BR>&nbsp;&nbsp;&nbsp;&nbsp;&nbsp;"Ne", odvrati on. "Dokumentacija je u onoj beležnici koju sam ti dao."
<BR>&nbsp;&nbsp;&nbsp;&nbsp;&nbsp;Donela je beležnicu iz svoje kolibe, upalila uljanu svetiljku i sela na pod pored Bobovog ležaja kako bi on mogao da joj čita preko ramena. Pola sata su prelazili preko Ramčandrinih urednih i podrobnih dokaza o tome da mladondifski vodi poreklo od modernog standardnog engleskog. Bob se u početku smejao, shvatajući celu tu stvar kao jednu veliku učenu šalu; zatim se smejao njenoj otkačenosti. Izgleda da ga sve to nije uznemirilo, za razliku od Tamare.
<BR>&nbsp;&nbsp;&nbsp;&nbsp;&nbsp;"Ako to i nije tvoja ujdurma, ipak je ujdurma - i to odlična."
<BR>&nbsp;&nbsp;&nbsp;&nbsp;&nbsp;"Čija? Kako? Zašto?" stade da zapitkuje Tamara, ponovo počevši da se nada. Greška je imala smisla; ujdurma je imala smisla.
<BR>&nbsp;&nbsp;&nbsp;&nbsp;&nbsp;"U redu. Ovaj jezik", i on kucnu po beležnici, "nije autentičan. Lažan je, iskonstruisan - izmišljen. Je li tako?"
<BR>&nbsp;&nbsp;&nbsp;&nbsp;&nbsp;Ramčandra, koji za sve to vreme nije kazao ni reči, složi se dalekim, nevoljnim tonom: "Izmišljen. Izmislio ga je amater. Sličnost sa engleskim je naivna, nesvesna, kao kod 'oponašanja stranih jezika'. Ali starondifski predstavlja izvorni jezik."
<BR>&nbsp;&nbsp;&nbsp;&nbsp;&nbsp;"Stariji, arhaičniji, preživeli..."
<BR>&nbsp;&nbsp;&nbsp;&nbsp;&nbsp;"Ne", prekide ga Ramčandra. ("Ne", često, ravnodušno, i sa zadovoljstvom, pomisli Tamara.) "Starondifski je živ. Zasniva se na mladondifskom, izrastao je iz njega, ili preko njega. Poput bršljana na telefonskom stubu."
<BR>&nbsp;&nbsp;&nbsp;&nbsp;&nbsp;"Spontano?"
<BR>&nbsp;&nbsp;&nbsp;&nbsp;&nbsp;"Spontano kao i svaki jezik, ili isto tako namerno. Kada su reči poželjne, potrebne, ljudi moraju da ih izmisle. To se 'događa' kao cvrkut ptica, ali istovremeno podrazumeva i 'rad', kao Mocartovo pisanje muzike."
<BR>&nbsp;&nbsp;&nbsp;&nbsp;&nbsp;"Znači, ti hoćeš da kažeš da Starci postepeno stvaraju stvarni jezik iz ovog lažnog?"
<BR>&nbsp;&nbsp;&nbsp;&nbsp;&nbsp;"Ne mogu da definišem reč 'stvarni' i stoga je neću koristiti." Ramčandra promeni pokložaj, ponovo obuhvativši rukama kolena, ali ne skide pogled sa vatre. "Rekao bih da je starondifski, izgleda, povezan sa stvaranjem sveta. Ljudska bića to prvenstveno rade pomoću jezika, muzike i plesa."
<BR>&nbsp;&nbsp;&nbsp;&nbsp;&nbsp;Bob se zagleda u njega, pa onda u Tamaru. "Ponovi to?"
<BR>&nbsp;&nbsp;&nbsp;&nbsp;&nbsp;Ramčandra je ćutao.
<BR>&nbsp;&nbsp;&nbsp;&nbsp;&nbsp;"Do sada smo", reče Tamara, "radeći na tri prilično razdvojena lokaliteta, naišli na isti jezik, bez većih varijacija u dijalektu, i na isti skup krajnje rudimentarnih društvenih i kulturnih ustrojstava. Bob nije pronašao nijednu legendu, nijedan izraz koji bi ukazivao na arhetipove, nikakvu razvijenu simboliku. Ja nisam pronašla razvijeniju društvenu strukturu nego što bih je otkrila u krdu stoke, otprilike onoliko koliko bih mogla naći u čoporu primata. Pol i uzrast određuju sve uloge. Što se kulture tiče, Ndifi nisu na nivou ljudskih bića; oni ne postoje u potpunosti kao ljudska bića. Starondifski je takođe početak. Je li tako, Rame?"
<BR>&nbsp;&nbsp;&nbsp;&nbsp;&nbsp;"Ne znam", odvrati lingvista, povukavši se.
<BR>&nbsp;&nbsp;&nbsp;&nbsp;&nbsp;"Tako govore misionari!" primeti Bob. "Podljudi? Ma hajdete. U zastoju, to da. Možda zato što im okolina ne pruža nikakav izazov. Hrana pada sa drveća, igara ima u izobilju, a i nemaju seksualnih predrasuda..."
<BR>&nbsp;&nbsp;&nbsp;&nbsp;&nbsp;"To nije ljudski", upade mu u reč Tamara; Bob ne obrati pažnju na nju.
<BR>&nbsp;&nbsp;&nbsp;&nbsp;&nbsp;"Nema podsticaja. U redu. Međutim, Starcima su uskraćene zabave i igre. Postaje im dosadno; to je podsticaj. Počinju da se poigravaju rečima i zamislima. Tako da su začeci mitopoetike i obreda koje imaju njihova tvorevina. To nije uopšte neuobičajeno: mladi su zabavljeni seksom i fizičkim nadmetanjima, stari služe kao prenosnici kulture. Jedina otkačena stvar jeste to oko englesko-ndifskog. To treba objasniti. Ne padam na telepatiju, ne može se graditi naučno objašnjenje na jednoj okultističkoj teoriji. Jedino racionalno objašnjenje glasi da su ti ljudi - celo društvo - biljka. I to mlada biljka."
<BR>&nbsp;&nbsp;&nbsp;&nbsp;&nbsp;"Tačno", primeti Ramčandra.
<BR>&nbsp;&nbsp;&nbsp;&nbsp;&nbsp;"Ali, čujte", besno poče Tamara, "kako četvrt miliona ljudi može biti 'zasađeno'? Šta je sa onima iznad tridesete? Svemirske letove FTL <EM>FTL - 'Faster Then Light': brže od svetlosti. Prim. prev.</EM> imamo tek trideset godina! Istraživanje ovog sistema nisu vršili ljudi, a i započeto je tek pre osam godina! Vaše racionalno objašnjenje predstavlja čistu glupost!"
<BR>&nbsp;&nbsp;&nbsp;&nbsp;&nbsp;"Tačno", ponovi Ramčandra, ne skidajući bistar, taman, tužan pogled sa pucketave vatre.
<BR>&nbsp;&nbsp;&nbsp;&nbsp;&nbsp;"Očigledno je postojala misija u kojoj su učestvovali ljudi, kolonizatorska misija, na ovu planetu, o kojoj Svetska Vlada ništa ne zna. Nabasali smo na nešto i to počinje da me plaši. So-Hem klika..."
<BR>&nbsp;&nbsp;&nbsp;&nbsp;&nbsp;Boba je prekinuo iznenadni ulazak (Ndifi nisu nikada kucali) Bro-Kapa, dvojice Stari Ljudi i dve igračice balije, prelepe polunage šesnaestogodišnjakinje sa cvećem u smeđezlatnoj kosi. Kleknule su pored Bobovog ležaja i stale da ispuštaju nežne zvuke tugovanke. Bro-Kap se trudio da deluje što kraljevskije u sada već pretrpanoj kolibi i zurio je s visine u Boba. Očigledno je čekao da devojke zaćute, ali jedna od njih je sada veselo ćeretala, a druga je iscrtavala krugove oko Bobovih bradavica svojim dugačkim noktima. "Uvana Bob!" konačno progovori Bro-Kap. "Jesi li ti Bik-Kop-Čovek?"
<BR>&nbsp;&nbsp;&nbsp;&nbsp;&nbsp;"Jesam li - askios, Vana! - Ne. Askios, Bro-Kapa, ne razumem."
<BR>&nbsp;&nbsp;&nbsp;&nbsp;&nbsp;"Ponekad Čovek dođe", reče stari Ndif. "Došao je u Hamo i u Farve. Nikada u Gundu ili Ako. Jak je i visok, ima zlatnu kosu i zlatan ten, veliki je lovac, veliki borac, veliki ljubavnik. Dolazi iz daleka i ponovo odlazi. Mislili smo da si ti On. Ti nisi On?"
<BR>&nbsp;&nbsp;&nbsp;&nbsp;&nbsp;"Ne, nisam", odlučno reče Bob.
<BR>&nbsp;&nbsp;&nbsp;&nbsp;&nbsp;Bro-Kap udahnu vazduh koji mu nadu smežurana prsa. "Onda ćeš umreti", reče on.
<BR>&nbsp;&nbsp;&nbsp;&nbsp;&nbsp;"Umreti?" ponovi Bob, ne shvatajući.
<BR>&nbsp;&nbsp;&nbsp;&nbsp;&nbsp;"Umreti - kako? Od čega?" upita Tamara, ustavši, tako da se u prenatrpanoj kolibi našla licem u lice sa starcem. "Kako to misliš, Bro-Kapa?"
<BR>&nbsp;&nbsp;&nbsp;&nbsp;&nbsp;"Izazivači iz Gunde koriste otrovane noževe", reče starac. "Kako bi otkrili ko je iz Hamoa Bik-Kop-Čovek. Otrov ne ubija Bik-Kop-Čoveka."
<BR>&nbsp;&nbsp;&nbsp;&nbsp;&nbsp;"Kakav otrov?"
<BR>&nbsp;&nbsp;&nbsp;&nbsp;&nbsp;"To je njihova tajna", odvrati Bro-Kap. "Gunda je puna zlih ljudi. Mi iz Hamoa ne upotrebljavamo otrove."
<BR>&nbsp;&nbsp;&nbsp;&nbsp;&nbsp;"Zaboga", izgovori Bob na engleskom i na ndifskom. "Zašto mi niste rekli?"
<BR>&nbsp;&nbsp;&nbsp;&nbsp;&nbsp;"Mladi Ljudi su mislili da znaš. Mislili su da si Čovek. Ali onda kada si dopustio da te Pit-Var rani, kada si odbacio nož, kada si ga ubio, a on ponovo oživeo, više nisu bili sigurni. Došli su u Kuću Starih Ljudi da pitaju. Jer mi u kući Starih Ljudi imamo peremensoe o Čoveku." U starčevom glasu očitavao se ponos. "I tako sam ja došao do tebe. Askios, Uvana Bobe." Bro-Kap se okrenuo i progurao napolje; druga dva starca krenuše za njim.
<BR>&nbsp;&nbsp;&nbsp;&nbsp;&nbsp;"Odlazite", reče Bob devojkama koje su se smešile i milovale ga. "Hajde, idite." Izišle su, nevoljno, njišući se, zabrinutih lepih lica.
<BR>&nbsp;&nbsp;&nbsp;&nbsp;&nbsp;"Idem u Gundu", reče Ramčandra, "da vidim postoji li protivotrov." I on trčeći ode.
<BR>&nbsp;&nbsp;&nbsp;&nbsp;&nbsp;Bobovo lice bilo je mrtvački belo.
<BR>&nbsp;&nbsp;&nbsp;&nbsp;&nbsp;"Još jedna prokleta ujdurma", reče on, smešeći se.
<BR>&nbsp;&nbsp;&nbsp;&nbsp;&nbsp;"Mnogo si iskrvario, Bobe. Verovatno je i otrov izišao sa krvlju, ako ga je uopšte bilo. Daj da pogledam. Izgleda potpuno čisto. Nema upale."
<BR>&nbsp;&nbsp;&nbsp;&nbsp;&nbsp;"Dah mi je sve kraći", reče mladić. "Najverovatnije usled šoka."
<BR>&nbsp;&nbsp;&nbsp;&nbsp;&nbsp;"Da. Idem po medicinski priručnik."
<BR>
<BR>&nbsp;&nbsp;&nbsp;&nbsp;&nbsp;U priručniku nije bilo saveta, a Gunda nije imala protivotrov. Otrov je delovao na centralni nervni sistem. Napadi su počeli dva sata posle Bro-Kapove posete. Brzo su se pojačali i učestali. Nešto posle ponoći, a dosta pre zore, Bob je umro.
<BR>&nbsp;&nbsp;&nbsp;&nbsp;&nbsp;Ramčandra je deset puta beskorisno pokušao udarcima da oživi zaustavljeno srce, podigao je ruku da ponovo udari, ali nije. Podignuta ruka igrača: tvorac, uništitelj. Stisnuta, tamna šaka se rastvorila; ukočeni i razdvojeni prsti lebdeli su iznad belog lica i grudi koje se nisu nadimale. "Ah!" povika Ramčandra naglas i sruši se pored kreveta, zajecavši, strast suza.
<BR>&nbsp;&nbsp;&nbsp;&nbsp;&nbsp;Vetar je nagonio kišu da u naletima udara o krov. Vreme je prolazilo, Ramčandra je zaćutao, bio je isto onako tih kao i Bob, pored koga je čučao, ruku ispruženih preko Bobovog tela, glave klonule između njih; iscrpljen je zaspao. Kiša se proredila i oslabila, a onda je ponovo silno zadobovala. Tamara je ugasila uljnu svetiljku; pokreti su joj bili spori i sigurni, svesni onoga što znače. Stavila je poslednje ostatke goriva u vatru i sela kod malog ognjišta. Neko mora da bdije pored tek preminulog, a usnuli ne bi trebalo da spavaju nezaštićeni. Sedela je budna i posmatrala vatru kako umire, a dugo potom, ponovno rađanje sive svetlosti.
<BR>
<BR>&nbsp;&nbsp;&nbsp;&nbsp;&nbsp;Pogrebi Ndifa nisu bili, kao što je i očekivala, nimalo dostojanstveni. Nedaleko u šumi nalazilo se zemljište za sahranjivanje, koje niko nije pominjao niti posećivao osim prilikom sahrana. Kopanje grobova bio je zadatak Starih Ljudi. Iskopali su plitku jamu. Dvojica od njih, kao i Kara i Binira, pomogli su im da odnesu Bobovo telo do groba. Ndifi nisu koristili kovčege - spuštali su svoje mrtve nage u zemlju; tamo je suviše hladno, suviše hladno, ljutito pomisli Tamara, i obuče Bobu belu košulju i pantalone, ostavi mu zlatni švajcarski sat na ruci, jer nije posedovao ništa drugo od vrednosti, i pažljivo ga umota u dugačko, svilenkasto, plavkasto lišće pandua. Optočila je plitki grob lišćem pre nego što su ga spustili u njega; četvorica starih su sve to posmatrali sasvim bezizražajnih lica. Polegli su ga na bok, malo mu povivši kolena. Tamara se okrenula da ubere cvet i spusti mu ga pored šake, ali joj pripade muka od ružičastih i purpurnih cvetova; pokidala je lanac sa vrata na kome je visio mali tirkiz koji joj je majka dala, delić Zemlje, i spustila to u mrtvačevu šaku. Morala je biti brza; starci su već počeli da bacaju zemlju nazad u grob svojim neobrađenim, drvenim lopatama. Čim je to bilo gotovo, svo četvoro Ndifa okrenu se bez ijedne reči i ode, ne osvrnuvši se.
<BR>&nbsp;&nbsp;&nbsp;&nbsp;&nbsp;Ramčandra kleknu pored groba. "Izvini što sam bio ljubomoran na tebe", reče on. "Ako se sretnemo u nekom drugom životu, ti ćeš ponovo biti kralj, a ja ću biti pas koji će te verno slediti." Poklonio se, dodirnuvši neravno, vlažno grumenje groba, a onda lagano ustao. Pogledao je Tamaru. Poznavala je taj njegov pogled, tamne, jasne, tužne oči, ali nije mogla da ih sretne, niti da bilo šta kaže. Na nju je bio red da plače. Prešao je preko groba da bi se našao pored nje, kao da je to bilo koji komad tla, i zagrlio je, držeći je tako, kako bi mogla da se isplače. Kada je prvo najjače jecanje utihlo i ona bila u stanju da hoda, lagano su se uputili uskom, napola obraslom stazom kroz paunovske divote šume, nazad u selo.
<BR>&nbsp;&nbsp;&nbsp;&nbsp;&nbsp;"Spaljivanje je bolje", primeti Ramčandra. "Duh se ranije oslobađa da nastavi dalje."
<BR>&nbsp;&nbsp;&nbsp;&nbsp;&nbsp;"Zemlja je najbolja", reče Tamara, veoma tiho i promuklo.
<BR>&nbsp;&nbsp;&nbsp;&nbsp;&nbsp;"Tamara. Želiš li da javiš Bazi na Ankari da pošalje letelicu po nas?"
<BR>&nbsp;&nbsp;&nbsp;&nbsp;&nbsp;"Ne znam."
<BR>&nbsp;&nbsp;&nbsp;&nbsp;&nbsp;"Ne moraš da žuriš sa odlukom."
<BR>&nbsp;&nbsp;&nbsp;&nbsp;&nbsp;Veličanstvene boje lamabe slile su se u jednu, pa izbistrile, a zatim ponovo slile. Saplela se, iako ju je Ramčandra nežno, ali čvrsto pridržavao.
<BR>&nbsp;&nbsp;&nbsp;&nbsp;&nbsp;"Takođe možemo da nastavimo i završimo ono zbog čega smo došli."
<BR>&nbsp;&nbsp;&nbsp;&nbsp;&nbsp;"Etnologiju snova."
<BR>&nbsp;&nbsp;&nbsp;&nbsp;&nbsp;"Snova? Oh ne. Ovo je stvarno - mnogo stvarnije nego što bih to želeo."
<BR>&nbsp;&nbsp;&nbsp;&nbsp;&nbsp;"Takvi su svi snovi."
<BR>&nbsp;&nbsp;&nbsp;&nbsp;&nbsp;Kroz tri dana obavili su redovno javljanje Ankari, unutrašnjoj planeti na kojoj je bila podignuta središnja baza za razne istraživačke skupine u solarnom sistemu Jirdoa; prijavili su Bobovu smrt, 'posredi je nesporazum - niko nije kriv', kodom etnografskog korpusa. Nisu zatražili da ih opozovu.
<BR>&nbsp;&nbsp;&nbsp;&nbsp;&nbsp;Život u selu Hamo nastavio je da teče uobičajenim tokom. Sredovečne Žene nisu pred Tamarom ni pomenule Bobovu smrt, ali je zato stara Binira nekoliko večeri uzastopce sedela ispred njene kolibe i pevala joj, prigušeno poput zrikavaca. Jednom je videla dve male igračice saveja kako ostavljaju rascvetalu granu ispred vrata Bobove prazne kolibe; krenula je ka njima, ali su se one žurno udaljile, kikoćući se. Ubrzo potom Mladi Ljudi zapalili su kolibu, namerno ili slučajno, nije bilo jasno; izgorela je do temelja i posle nedelju dana od nje više nije ostalo nikakvog traga. Ramčandra je provodio i dane i noći sa Starim Ljudima iz Hamoa i Guande, dolazeći do sve više lingvističkih i mitskih podataka. Dugački nizovi saveja igračica lelujali su se, igračice balija mahale su svojim visokim grudima levo i desno, pevači su zapevali 'Ah-veh, veh, ah-veh, veh', a šumski proplanci oko tla za igru uveče su prosto vrveli od parova koji su se sjedinjavali. Lovci su se ponosno vraćali sa ubijenim poroima, nalik na prasiće sa zatupljenim, povijenim kandžama, obešenim o motke za nošenje. Dvanaeste noći po Bobovoj smrti Ramčandra je došao do Tamarine kolibe; pokušavala je da pročita neke beleške, ali stranice su isto tako mogle biti i prazne, glava ju je bolela i ništa nije imalo smisla, ništa nije imalo značenje. Došao je do vrata, taman, vitak, poput senke, i ona je podigla prema njemu utučen pogled. Izgovorio je nešto o samoći što nije imalo nikakvog značaja, a potom je kazao, dok ga je sa svih strana obavijala tama: "Nalik je na vatru. Kao da goriš. I duh je uhvaćen, gori..."
<BR>&nbsp;&nbsp;&nbsp;&nbsp;&nbsp;"Uđi", pozva ga ona.
<BR>
<BR>&nbsp;&nbsp;&nbsp;&nbsp;&nbsp;Nekoliko noći kasnije ležali su i razgovarali, u mraku; blaga kiša nošena vetrom stvarala je jecave zvuke u šumi i po slami kolibe iznad njihovih glava.
<BR>&nbsp;&nbsp;&nbsp;&nbsp;&nbsp;"Od trenutka kada sam te ugledao", poče on. "Zaista, od dana kada smo se upoznali, u kantini, u Bazi na Ankari."
<BR>&nbsp;&nbsp;&nbsp;&nbsp;&nbsp;Tamara kroz smeh reče: "Teško da si se ponašao kao da..."
<BR>&nbsp;&nbsp;&nbsp;&nbsp;&nbsp;"Nije mi se to dopalo! Odbijao sam. Govorio sebi: Ne, ne, ne! - dovoljna mi je bila moja žena, to se čoveku ne događa dva puta u životu, sečaću se nje."
<BR>&nbsp;&nbsp;&nbsp;&nbsp;&nbsp;"I sećaš je se", promrmlja Tamara.
<BR>&nbsp;&nbsp;&nbsp;&nbsp;&nbsp;"Svakako. Njoj u sebi sada mogu reći: Da, a tebi pored mene: Da, da... Slušaj, Tamara, ti si me oslobodila, tvoje ruke su me oslobodile. I vezale me. Čvršće za točak, u ovom životu više se nikada neću osloboditi, nikada neću prestati da te želim, ne želim da prestanem..."
<BR>&nbsp;&nbsp;&nbsp;&nbsp;&nbsp;"Sada je sve tako jednostavno. Šta nam se to ranije isprečilo na putu?"
<BR>&nbsp;&nbsp;&nbsp;&nbsp;&nbsp;"Moj strah. Moja ljubomora."
<BR>&nbsp;&nbsp;&nbsp;&nbsp;&nbsp;"Ljubomora? Na Boba?"
<BR>&nbsp;&nbsp;&nbsp;&nbsp;&nbsp;"Oh, da", reče on, drhteći.
<BR>&nbsp;&nbsp;&nbsp;&nbsp;&nbsp;"Oh, Rame, nikada... Od samog početka, ti..."
<BR>&nbsp;&nbsp;&nbsp;&nbsp;&nbsp;"Zbrka", prošaputa on. "Opsena..."
<BR>&nbsp;&nbsp;&nbsp;&nbsp;&nbsp;Osećala je njegovu toplinu duž celog tela; i hladnog Boba, hladnog u zemlji. Vatra je bolja od zemlje.
<BR>&nbsp;&nbsp;&nbsp;&nbsp;&nbsp;Probudila se; milovao ju je po kosi i obrazu, tešeći je, šapučući: "Spavaj, sve je u redu, Tamara", glas mu je bio dubok od sna i nežnosti.
<BR>&nbsp;&nbsp;&nbsp;&nbsp;&nbsp;"Šta... jesam li..."
<BR>&nbsp;&nbsp;&nbsp;&nbsp;&nbsp;"Ružan san."
<BR>&nbsp;&nbsp;&nbsp;&nbsp;&nbsp;"San. Oh, ne - nije bio ružan - samo čudan."
<BR>&nbsp;&nbsp;&nbsp;&nbsp;&nbsp;Kiša je prestala, a svetlost džinovske planete, posivela i propuštena kroz oblake, nalikovala je blagoj izmaglici u kolibi. Mogla je da razazna zakrivljenost njegovog nosa, tamnu kosu, na toj sivoj prašini od svetlosti.
<BR>&nbsp;&nbsp;&nbsp;&nbsp;&nbsp;"Kakav je to bio san?"
<BR>&nbsp;&nbsp;&nbsp;&nbsp;&nbsp;"Dečak... mladić... ne, dečak, otprilike petnaestogodišnjak. Stoji ispred mene. Kao da sve oseća, upija celu sobu, tako da nisam mogla nikako da prođem pored njega niti da ga zaobiđem. A bio je to sasvim običan dečak, mislim da je nosio naočari. Zurio je u mene, ne preteći - u stvari, kao da me nije ni video, ali je uporno zurio i govorio 'Naplati se, naplati se.' Nisam smatrala da mi bilo šta duguje, pa sam kazala: 'Za šta?' Ali on je samo ponavljao 'Naplati se!' <EM>Neprevodiva igra reči: na izvorniku, dečak kaže 'Bill me', što znači 'naplati se', ali i 'Bil ja', što će Ramčadra odmah razabrati. Prim. prev.</EM> A onda sam se probudila."
<BR>&nbsp;&nbsp;&nbsp;&nbsp;&nbsp;"'Naplati se', baš smešno", primeti pospano Ramčandra. "Bil ja... Ja Bil..."
<BR>&nbsp;&nbsp;&nbsp;&nbsp;&nbsp;"Da. Tako je. Ja sam Bil, to je hteo da kaže."
<BR>&nbsp;&nbsp;&nbsp;&nbsp;&nbsp;"Oh", izusti Ramčandra, duboko odahnuvši, a ona oseti kako mu se opušteno telo ukočilo. Od Bobove smrti nije više verovala Ndifima, ili bi se pre moglo reći da je izgubila poverenje u njihov svet, jer nije verovala nijednom od njih, plašila se da joj ne nanesu zlo. Podigla je brzo glavu da vidi nije li ko ušao u kolibu. "Šta nije u redu?"
<BR>&nbsp;&nbsp;&nbsp;&nbsp;&nbsp;"Sve je u redu."
<BR>&nbsp;&nbsp;&nbsp;&nbsp;&nbsp;"Šta je bilo?"
<BR>&nbsp;&nbsp;&nbsp;&nbsp;&nbsp;"Ništa. Spavaj. Razgovarala si sa Bogom."
<BR>&nbsp;&nbsp;&nbsp;&nbsp;&nbsp;"San?"
<BR>&nbsp;&nbsp;&nbsp;&nbsp;&nbsp;"Da. Saopštio ti je svoje ime."
<BR>&nbsp;&nbsp;&nbsp;&nbsp;&nbsp;"Bil?" upita ona, jer je trenutak uzbune prošao, a ona je još bila pospana dok se Ramčandra smejao, tako da se i ona nasmejala. "Ime Boga je Bil?"
<BR>&nbsp;&nbsp;&nbsp;&nbsp;&nbsp;"Da, da. Bil Kopmen, ili Kofmen, ili Čepmen."
<BR>&nbsp;&nbsp;&nbsp;&nbsp;&nbsp;"Bik-Kop-Čovek?"
<BR>&nbsp;&nbsp;&nbsp;&nbsp;&nbsp;"'L' se stopilo sa 'k', kao u reči 'sikka' - vlakno od koga prave najlon za udice - koje očito potiče od 'silk' (svila)."
<BR>&nbsp;&nbsp;&nbsp;&nbsp;&nbsp;"O čemu to trabunjaš?"
<BR>&nbsp;&nbsp;&nbsp;&nbsp;&nbsp;"O Bilu Kopmenu koji je stvorio ovaj svet."
<BR>&nbsp;&nbsp;&nbsp;&nbsp;&nbsp;"Koji je - šta? Ko?"
<BR>&nbsp;&nbsp;&nbsp;&nbsp;&nbsp;"Koji je stvorio ovaj svet. Ovaj svet - Jirdo, poroe, grmlje putija, Ndife. Videla si ga u snu. Petnaestogodišnji dečak, sa naočarima, verovatno sa aknama i slabim zglavcima. Videla si ga, te su ga tako i moje oči na trenutak videle. Mršav dečak, lenj, stidljiv. Čita priče, sanjari o velikom, plavokosom junaku koji može da lovi, da se bori i danonoćno vodi ljubav. Glava mu je puna tog junaka, sebe, i tako se sve ostvaruje."
<BR>&nbsp;&nbsp;&nbsp;&nbsp;&nbsp;"Rame, prestani."
<BR>&nbsp;&nbsp;&nbsp;&nbsp;&nbsp;"Ali ti si sa njim razgovarala, ne ja. Ti si ga upitala: 'Za šta?' Ali on nije umeo da ti odgovori. Ne zna. On ne razume želju. On je do srži uhvaćen u nju, vezala ga je, on ne vidi i ne poznaje ništa osim svoje ogromne želje. I tako stvara svet. Samo onaj ko je slobodan od želja slobodan je i od svetova, znaš."
<BR>&nbsp;&nbsp;&nbsp;&nbsp;&nbsp;Tamara pogleda, kao da gleda preko vlastitog ramena, ponovo u svoj san. "On govori engleski", primeti ona nevoljno.
<BR>&nbsp;&nbsp;&nbsp;&nbsp;&nbsp;Ramčandra klimnu. Njegov spokoj, njegovo prihvatanje, zabavni ton, razuveriše je; bilo je zanimljivo ležati i zajedno gledati u isti blesavi san.
<BR>&nbsp;&nbsp;&nbsp;&nbsp;&nbsp;"On sve to zapisuje", reče ona, "svoje maštarije vezane za Ndif. Karte i sve ostalo. Mnoga deca to rade. Kao i pojedini odrasli..."
<BR>&nbsp;&nbsp;&nbsp;&nbsp;&nbsp;"Možda ima i beležnicu sa izmišljenim jezikom. Bilo bi zanimljivo uporediti je sa mojim beležnicama."
<BR>&nbsp;&nbsp;&nbsp;&nbsp;&nbsp;"Mnogo je lakše naći ga i pozajmiti njegovu."
<BR>&nbsp;&nbsp;&nbsp;&nbsp;&nbsp;"Da, ali on ne zna starondifski."
<BR>&nbsp;&nbsp;&nbsp;&nbsp;&nbsp;"Ramčandra."
<BR>&nbsp;&nbsp;&nbsp;&nbsp;&nbsp;"Voljena."
<BR>&nbsp;&nbsp;&nbsp;&nbsp;&nbsp;"Hoćeš da kažeš da samo zato što neki dečak zapisuje gluposti u beležnicu u... u Topeki... na udaljenosti od trideset jednu svetlosnu godinu nastane planeta, sa svim biljkama, životinjama i ljudima. I da je oduvek postojala. Zahvaljujući tom dečaku i beležnici. A šta je sa dečakom u Šenektadiju? ili Novom Delhiju?"
<BR>&nbsp;&nbsp;&nbsp;&nbsp;&nbsp;"Očigledno!"
<BR>&nbsp;&nbsp;&nbsp;&nbsp;&nbsp;"Tvoja glupost je mnogo gora od gluposti Bila Kopmena."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Vreme... A i nema mesta..."
<BR>&nbsp;&nbsp;&nbsp;&nbsp;&nbsp;"Ima mesta. Ima vremena. Sve galaksije. Sve vaseljene. To je beskonačno. Svetovima se ne zna broja, ciklusi su beskonačni. Ima prostora. Prostora za sve snove, sve želje. Tome nema kraja. Svetovi bez kraja."
<BR>&nbsp;&nbsp;&nbsp;&nbsp;&nbsp;Glas mu je sada bio udaljen.
<BR>&nbsp;&nbsp;&nbsp;&nbsp;&nbsp;"Bil Kopmen sanja", reče on, "a Bog igra. Bob umire, a mi vodimo ljubav."
<BR>&nbsp;&nbsp;&nbsp;&nbsp;&nbsp;Ugledala je dečakovo žudnjom zaslepljeno lice pred sobom, kako ispunjava svet, nije se moglo zaobići, nije bilo puta.
<BR>&nbsp;&nbsp;&nbsp;&nbsp;&nbsp;"Samo se šališ, Ramčandra", reče ona; sada se već tresla.
<BR>&nbsp;&nbsp;&nbsp;&nbsp;&nbsp;"Samo se šalim, Tamara", odvrati on.
<BR>&nbsp;&nbsp;&nbsp;&nbsp;&nbsp;"Da nije u pitanju šala, ne bih to mogla da podnesem. Uhvaćena ovde, zaglavljena u tuđem snu, na svetu iz sna, alternativnom svetu, šta god da je."
<BR>&nbsp;&nbsp;&nbsp;&nbsp;&nbsp;"Zašto uhvaćena? Pozvaćemo Ankaru; poslaće letelicu po nas; sledećim transportom možemo se vratiti na Zemlju ako želimo. Ništa se nije promenilo."
<BR>&nbsp;&nbsp;&nbsp;&nbsp;&nbsp;"Ali ta zamisao da je ovo nečiji svet. Šta ako... šta ako se... dok smo još ovde... Bil Kopmen probudi?"
<BR>&nbsp;&nbsp;&nbsp;&nbsp;&nbsp;"Jednom u hiljadu hiljada godina duša se probudi", odvrati Ramčandra, a glas mu je bio tužan.
<BR>&nbsp;&nbsp;&nbsp;&nbsp;&nbsp;Pitala se zašto ga je to rastužilo; našla je u tome utehu. Sanjareći, našla je novu utehu. "Čak i da je on sve započeo, ne bi moglo sve od njega zavisiti", reče ona. "Sva nenaseljena mesta, ona bi trebalo da budu tek praznine na njegovim kartama, ali puna su života, životinja i drveća, paprati i sićušnih muva... Stvarnost je ta koja deluje, nije li tako? A starci i starice. Oni nisu, oni ne mogu biti, deo... Bilovih vlažnih snova. On verovatno ni ne poznaje nikoga ko je star, njega oni ne zanimaju. I tako bivaju oslobođeni."
<BR>&nbsp;&nbsp;&nbsp;&nbsp;&nbsp;"Da. Počinju sami za sebe da zamišljaju vlastiti svet. Da razmišljaju, stvaraju reči. Da pričaju priče."
<BR>&nbsp;&nbsp;&nbsp;&nbsp;&nbsp;"Pitam se da li on ikada razmišlja o smrti."
<BR>&nbsp;&nbsp;&nbsp;&nbsp;&nbsp;"Može li iko razmišljati o smrti?" upita Ramčandra. "Čovek može samo da umre. Kao što je Bob to učinio... Može li se sanjati o snu?"
<BR>&nbsp;&nbsp;&nbsp;&nbsp;&nbsp;Meka, prašnjavo-siva svetlost postala je prodornija, što su oblaci bivali tanji, pomerajući se tiho ka istoku.
<BR>&nbsp;&nbsp;&nbsp;&nbsp;&nbsp;"U snu je delovao uznemiren", promrmlja Tamara. "Uplašen. Kao da ono... 'Naplati se...' Kao da je Bob platio - dug."
<BR>&nbsp;&nbsp;&nbsp;&nbsp;&nbsp;"Tamara, Tamara, ideš ispred mene, uvek si ispred mene." Čelo mu je bilo prislonjeno na njene grudi; ovlaš ga je dodirnula po kosi.
<BR>&nbsp;&nbsp;&nbsp;&nbsp;&nbsp;"Ramčandra", reče ona, "mislim da želim kući. Što dalje od ovog mesta. Nazad u stvarni svet."
<BR>&nbsp;&nbsp;&nbsp;&nbsp;&nbsp;"Ti pođi napred, ja ću te slediti."
<BR>&nbsp;&nbsp;&nbsp;&nbsp;&nbsp;"Oh, kako si samo ponizan, lažljiv, sklon prevarama, igrač, tako si ponizan, ali ti u stvari nije stalo, je li tako? Nisi zaplašen."
<BR>&nbsp;&nbsp;&nbsp;&nbsp;&nbsp;"Više nisam", odvrati on, jedva čujnim glasom.
<BR>&nbsp;&nbsp;&nbsp;&nbsp;&nbsp;"Koliko dugo već razumeš sve u vezi sa ovim mestom? Od kada si plesao sa Bro-Kapom i ostalima, onog prvog puta?"
<BR>&nbsp;&nbsp;&nbsp;&nbsp;&nbsp;"Ne, ne. Tek sada, od tvog sna, ove noći, od sada. Videla si. Ja samo mogu da izgovorim. Ali da, ako ti se tako dopada, mogu to da izgovorim, jer sam oduvek znao. Govorim svojim maternjim jezikom, jer si me ti dovela kući. Kuća pod drvećem iza Šivinog hrama u predgrađu Kalkute, je li to moj dom? Je li ovo? Svet, stvarni svet, koji? Kakve to uopšte ima veze? Ko je odsanjao Zemlju? Veći sanjar od tebe ili mene, ali i mi jesmo sanjari, Šakti, a svetovi će trajati onoliko koliko i naša želja."
</P></TD></TR></TABLE>
<P class="next">
<A HREF=p20.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
