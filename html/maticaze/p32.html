<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>29. ZVEZDANI DAN
<P>&nbsp;&nbsp;&nbsp;&nbsp;&nbsp;lako je pokušavao da uveri samoga sebe da je postupio ispravno - odnosno, da je to bilo jedino što se moglo učiniti - Dankan se i dalje pomalo stideo. Duboko u srcu, tištila ga je krivica što je izneverio jedno staro prijateljstvo. Sada mu je bilo milo što ga je neki unutarnji glas zadržao da ne pomene i Karla, a jednim delom uma još uvek se nadao da će Mandel'stam - i Kolin - ući u ćorsokak i da će cela istraga pretrpeti neuspeh.
<BR>&nbsp;&nbsp;&nbsp;&nbsp;&nbsp;U međuvremenu, čekalo ga je mnoštvo poslova i mnogo toga što je trebalo videti; dugi časovi zauzetosti nisu ostavljali mnogo vremena za grizu savesti. Izgledalo je smešno prevaliti sav onaj put do Zemlje - a zatim dobar deo svakoga dana provoditi u hotelskoj sobi i govoriti u domzolu, dok je napolju carovalo predivno vreme.
<BR>&nbsp;&nbsp;&nbsp;&nbsp;&nbsp;Ali svaki put kada bi Dankan pomislio da je obavio neki od nebrojenih zadataka koji su mu pre polaska stavljeni u dužnost, uvek bi se javila neka naknadna poruka koja je nalagala da se cela stvar nanovo obavi ili je nerazmrsivo zapetljavala. Zvanične dužnosti uzimale su mu poprilično vremena; ono, međutim, što mu je značajno otežavalo situaciju, bile su privatne narudžbine rođaka, prijatelja, pa čak i potpunih stranaca, koji su smatrali da on nema ništa pametnije da radi nego da uspostavlja vezu sa starim poznanicima, da snima domove predaka, traga za retkim knjigama, ispituje zemaljska geneološka stabla, pronalazi nepoznata umetnička dela, obavlja dužnost agenta sa punonadežne titanske autore i umetnike, iskamčuje stipendije i besplatne putne karte za Zemlju - kao i da se zahvaljuje na čestitkama za Zvezdani dan, koje su primljene pre deset godina i na koje nikada nije uzvraćeno.
<BR>&nbsp;&nbsp;&nbsp;&nbsp;&nbsp;Ovo je podsetilo Dankana da ni sam još nije poslao čestitke za ovaj četvorogodišnji praznik. Još je bilo vremena da ih uputi svojim zemaljskim prijateljima - ambasadoru Farelu, Vašingtonovima, Kalindi, Berniju Parnasu, kao i nekolicini drugih. Što se onih sa Titana tiče, tu uopšte nije bilo razloga za žurbu. Iako im je bilo potrebno šest meseci da stignu na odredište, čestitke sa svojim divnim zlatnolistim prigodnim markama (pet solara svaka, za ime boga, čak i drugom klasom svemirske pošte) biće oberučke dočekane.
<BR>&nbsp;&nbsp;&nbsp;&nbsp;&nbsp;I pored ovih problema, Dankan je ulučio nekoliko prilika da se malo odmori. Bio je na pojedinačnim tele-putovanjima za London, Rim i Atinu - što je predstavljalo prvu najbolju stvar iza stvarnog odlaska tamo. Sedeći u maloj, zamračenoj kabini, sa visoko kvalitetnim zvukom i slikom u punom krugu oko sebe, sasvim lako je mogao poverovati da odista koraća ulicama drevnih gradova. Bio je u mogućnosti da postavlja pitanja nevidljivom vodiču, koji je predstavljao njegov alter ego, da razgovara sa prolaznicima, da menja maršrutu kako bi podrobnije osmotrio nešto što mu je posebno privuklo pažnju. Samo su čula mirisa i dodira ostajala neuposlena - ali su čak i ona mogla biti tele-produžena za svakoga ko je bio spreman da plati paprenu cenu. Dankan nije mogao dozvoliti sebi tako nevazan luksuz i nije mnogo mario zbog toga.
<BR>&nbsp;&nbsp;&nbsp;&nbsp;&nbsp;Berni Parnas bio je, naravno, srećan što može da mu se nađe pri ruci i pobrinuo se da mu priredi nekoliko prijatnih susreta. Za jednu podatnu i nadarenu mladu damu kleo se da je njegova sopstvena devojka 'koja to radi jedino sa ljudima koje stvarno želi da upozna'. Ona je, zbilja, pokazala iskreno zanimanje za Titan i njegove probleme; ali kada je Barni, kao zainteresovana strana, hteo da uzme učešća u daljem toku proslave, Dankan se sebično oslobodio njegovog prisustva.
<BR>&nbsp;&nbsp;&nbsp;&nbsp;&nbsp;Dogodilo se to neposredno pre no što mu je Ivor Mandel'stam - ponovo u taksiju - raspršio sav duševni mir. Upravo su napuštali Djupont Sirkl Interčejndž, kada on rede Dankanu: "Imam neke zanimljive novosti za vas, ali ne znam šta tačno znače. Možda ćete vi moći da mi ih razjasnite."
<BR>&nbsp;&nbsp;&nbsp;&nbsp;&nbsp;"Pokušaću."
<BR>&nbsp;&nbsp;&nbsp;&nbsp;&nbsp;"Mislim da mogu da utvrdim, bez mnogo preterivanja ili lažne skromnosti, da sam u stanju da se domognem svakoga na Zemlji u jednom skoku. Ali potreba za obazrivošću ponekad nalaže da to učinim u dva, i upravo sam tako postupio u slučaju gospođice Elerman. Sa njom lično nikada nisam imao nikakva posla - ili sam bar tako mislio dok me vi niste uverili u suprotno - ali delimo neke zajedničke prijatelje. Dogovorio sam se sa jednim od njih, u koga imam bezrezervno poverenje, da je nazove... Recite mi, da li ste skoro pokušavali da stupite s njom u vezu?"
<BR>&nbsp;&nbsp;&nbsp;&nbsp;&nbsp;"Ovaj, ne... najmanje nedelju dana. Smatrao sam da je bolje da se držim malo po strani." Dankan nije dodao, što je bilo sasvim razumljivo, činjenicu da se stideo susreta sa Kalindom
<BR>&nbsp;&nbsp;&nbsp;&nbsp;&nbsp;"Ona je odgovorila na poziv mog prijetelja, ali dogodilo se nešto veoma čudno. Nije uključila vidi"
<BR>&nbsp;&nbsp;&nbsp;&nbsp;&nbsp;To je svakako bilo neobično; predstavljalo je stvar dobrih manira nikada ne isključiti optičku vezu, izuzov ako za to ne postoji veoma jak razlog. Razume se, ovo može da dovede do najrazličitijih zabuna i peripetija - na čemu su se ne retko temeljili zapleti raznih komedija. Ali ma kakav bio stvarni razlog, društveni protokol nalagao je neko objašnjenje. Reći da se vidi pokvario obično je izazivalo potpunu nevericu, čak i u onim sasvim retkim prilikama kada je to bilo tačno.
<BR>&nbsp;&nbsp;&nbsp;&nbsp;&nbsp;"Šita je ona navela kao opravdanje?" upita Dankan.
<BR>&nbsp;&nbsp;&nbsp;&nbsp;&nbsp;"Nešto prilično ubedljivo. Kazala je da je prilično nezgodno pala i izvinila se što ne može da pokaže lice."
<BR>&nbsp;&nbsp;&nbsp;&nbsp;&nbsp;"Nadam se da nije ozbiljno povređena."
<BR>&nbsp;&nbsp;&nbsp;&nbsp;&nbsp;"Reklo bi se da nije, premda je zvučala prilično nesrećno. U svakom slučaju, moj prijatelj je u kratkom razgovoru sa njom potegao pitanje Titana - u sasvim neutralnom pogledu i na način koji nije mogao da izazove nikakvo podozrenje. Znao je, naime, da je ona već bila tamo i pitao je da li bi mogla da ga poveže sa nekim Titancem koga slučajno poznaje na Zemlji. Takva osoba mu je, navodno, potrebna zbog nekih izvozničkih namera."
<BR>&nbsp;&nbsp;&nbsp;&nbsp;&nbsp;"Priča nije baš najbolja. Svi poslovi te vrste obavljaju se preko trgovačkog odeljenja ambasade i on je trebalo s njima da stupi u vezu."
<BR>&nbsp;&nbsp;&nbsp;&nbsp;&nbsp;"Ako smem da primetim, gospodine Mekenzi, predstoji vam još mnogo da naučite. Ovog časa mi pada na um pet ili šest jakih razloga zbog čega treba izbegavati posrednistvo ambasade - bar kada je u pitanju prvi korak. Moj prijatelj to takođe zna, a možete biti sigurni da ni gospodica Elerman nije izuzetak."
<BR>&nbsp;&nbsp;&nbsp;&nbsp;&nbsp;"Ako vi kažete... onda je to nesumnjivo tako. Kako je ona reagovala?"
<BR>&nbsp;&nbsp;&nbsp;&nbsp;&nbsp;"Bojim se da ćete biti razočarani. Kazala je da ima jednog dobrog prijatelja sa Titana koji bi mogao da bude od pomoći; on je upravo stigao na proslavu petstote godišnjice i trenutno se nalazi u Vašingtonu..."
<BR>&nbsp;&nbsp;&nbsp;&nbsp;&nbsp;Dankan stade da se smeje. Antiklimaks je stvarno bio komičan.
<BR>&nbsp;&nbsp;&nbsp;&nbsp;&nbsp;"Vaš prijatelj je, dakle, samo gubio vreme. Tamo smo odakle smo i krenuli."
<BR>&nbsp;&nbsp;&nbsp;&nbsp;&nbsp;"U ovom pogledu, da. Pretpostavljao sam da će vam to biti zabavno. Ali ono glavno tek dolazi."
<BR>&nbsp;&nbsp;&nbsp;&nbsp;&nbsp;"Nastavite", reče Dankan; njegovo poverenje u Mandel'stama pomalo je splasnulo posle ovog debakla.
<BR>&nbsp;&nbsp;&nbsp;&nbsp;&nbsp;"Poveo sam istragu u još nekoliko pravaca, ali sve se izjalovilo. Čak sam pomišljao da sam pozovem gospođicu Elerman i da joj otvoreno kažem da znam kako je ona glavni posrednik za titanske rabote - ne optužujući je pri tom ni za šta, naravno."
<BR>&nbsp;&nbsp;&nbsp;&nbsp;&nbsp;"Milo mi je što to niste učinili."
<BR>&nbsp;&nbsp;&nbsp;&nbsp;&nbsp;"Oh, to bi bio sasvim razuman potez - nju uopšte ne bi iznenadilo da ja to ranije ili kasnije otkrijem. Ali, srećom, sinula mi je bolja ideja... na koju je trebalo odmah da se oslonim. Proverio sam njene posetioce u toku poslednjih mesec dana."
<BR>&nbsp;&nbsp;&nbsp;&nbsp;&nbsp;"Kako ste to mogli da učinite?" upita Dankan zbunjeno.
<BR>&nbsp;&nbsp;&nbsp;&nbsp;&nbsp;"U pitanju je najstariji trik na svetu. Zar nikada niste videli neki francuski detektivski film iz dvadesetog stoleća? Ne, čini mi se da niste. Naprosto sam pitao conciergea."
<BR>&nbsp;&nbsp;&nbsp;&nbsp;&nbsp;"Koga?"
<BR>&nbsp;&nbsp;&nbsp;&nbsp;&nbsp;"Zar ih vi nemate na Titanu?"
<BR>&nbsp;&nbsp;&nbsp;&nbsp;&nbsp;"Pa ja čak ni ne znam o kome je reč."
<BR>&nbsp;&nbsp;&nbsp;&nbsp;&nbsp;"Blago vama. Na Zemlji, oni su nezamenljiva suvišnost.
<BR>&nbsp;&nbsp;&nbsp;&nbsp;&nbsp;Gospođica Elerman, kao što pretpostavljam da znate, živi u veoma luksuznoj podzemnoj desetospratnici južno od planine Rokfeler. U stvari, ona stanuje na najvišem spratu koji je u nivou normalnog podruma; to vam je jedna od onih modnih ludosti koje ja nikako ne mogu da svarim; što se dublje spuštam u takvo zdanje, to me sve više obuzima osećaj klaustrofobije. Elem, svaki takav veliki kompleks ima elektronskog vratara na ulazu koji obaveštava posetioce ko je kod kuće, a ko nije, prima poruke, preuzima pošiljke - i upućuje ljude do pravih apartmana. To vam je concierge."
<BR>&nbsp;&nbsp;&nbsp;&nbsp;&nbsp;"I vi ste uspeli da se domognete njegove banke sećanja?"
<BR>&nbsp;&nbsp;&nbsp;&nbsp;&nbsp;Mandel'stam je imao milosti da za trenutak napravi pokajnički izraz lica.
<BR>&nbsp;&nbsp;&nbsp;&nbsp;&nbsp;"Iznenađujuće je šta se sve može učiniti ako imate dobre veze. Oh, nemojte me pogrešno razumeti. Nije bilo ničeg protivzakonitog; ali voleo bih da izostavim pojedinosti."
<BR>&nbsp;&nbsp;&nbsp;&nbsp;&nbsp;"Mi na Titanu veoma držimo do neprikosnovenosti privatnog života."
<BR>&nbsp;&nbsp;&nbsp;&nbsp;&nbsp;"Isti je slučaj i na Zemlji. Svako kome je stalo do toga lako može da zaobiđe conciergea. Upravo mi je to stavilo do znanja da gospođica Elerman ima mirnu savest i da ništa ne krije. Ali, recite mi, gospodine Mekenzi - da li ste znali da ona kod sebe ima jednog gosta sa Titana?"
<BR>&nbsp;&nbsp;&nbsp;&nbsp;&nbsp;Dankan se zabuljio u njega otvorenih ustiju, ali mu je ubrzo pošlo za rukom da se pribere. Razume se - Karl je ako mogao da ubedi nekog svog poverljivog prijatelja da igra ulogu kurira. Ali to mora da se zbilo pre mnogo meseci; na čitavih šest nedelja pre Sirijusa nije bilo ni jednog putničkog broda. Ko bi to mogao...?
<BR>&nbsp;&nbsp;&nbsp;&nbsp;&nbsp;Ali to nije bilo hitno; najpre je valjalo isterati na čistinu nešto drugo.
<BR>&nbsp;&nbsp;&nbsp;&nbsp;&nbsp;"Rekoste, gosta kog sebe?"
<BR>&nbsp;&nbsp;&nbsp;&nbsp;&nbsp;"Da; zapravo, imala ga je do pre samo dva dana."
<BR>&nbsp;&nbsp;&nbsp;&nbsp;&nbsp;To objašnjava sve - odnosno gotovo sve. Nikakvo čudo što ga je Kalindi izbegavala! Dankan je osetio u podjednakoj meri ljubomoru, razočaranje - i olakšanje što je razvoj događaja dao za pravo koracima koje je preduzimao.
<BR>&nbsp;&nbsp;&nbsp;&nbsp;&nbsp;"Ko je taj Titanac?" upita on smrknuto. "Pitam se da li ga poznajem."
<BR>&nbsp;&nbsp;&nbsp;&nbsp;&nbsp;"I mene to živo zanima. Njegovo ime je Karl Helmer."
</P></TD></TR></TABLE>
<P class="next">
<A HREF=p33.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
