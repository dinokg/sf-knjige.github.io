<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>30. PORUKA SA TITANA
<P>&nbsp;&nbsp;&nbsp;&nbsp;&nbsp;"To je savršeno nemoguće", reče Dankan, kada se povratio od prvobitnog šoka. "Kada sam krenuo ovamo najbržim brodom u Sunčevom sistemu, on je ostao na Saturnu."
<BR>&nbsp;&nbsp;&nbsp;&nbsp;&nbsp;Mandel'stam rečito slegnu ramenima.
<BR>&nbsp;&nbsp;&nbsp;&nbsp;&nbsp;"Onda možda neko drugi koristi to ime iz razloga koje jedino on zna. Concierge gospođice Elerman nije mnogo bistar - što je slučaj sa većinom tih uređaja - a srećna okolnost je htela da stignemo do njega neposredno pre brisanja memorije koje uvek pada krajem meseca. Domogao sam se šifre za vizuelno prepoznavanje i evo rekonstrukcije."
<BR>&nbsp;&nbsp;&nbsp;&nbsp;&nbsp;Pružio je grub ali sasvim veran sintetički crtež. Dankan ga je identifikovao podjednako brzo kao što bi to učinio i bilo koji automatski uređaj za detekciju.
<BR>&nbsp;&nbsp;&nbsp;&nbsp;&nbsp;Nije postojao ni tračak sumnje: bio je to Karl.
<BR>&nbsp;&nbsp;&nbsp;&nbsp;&nbsp;"Poznajete ga, dakle", reče Mandel'stam.
<BR>&nbsp;&nbsp;&nbsp;&nbsp;&nbsp;"Sasvim dobro", uzvrati Dankan prigušenim glasom. U glavi mu se i dalje vrtelo; još nije mogao potpuno da poveruje u ono što vidi. Biće mu potrebno dugo vremena da ustanovi sve posledice ovog zapanjujućeg obrta.
<BR>&nbsp;&nbsp;&nbsp;&nbsp;&nbsp;"Rekoste da više nije kod Kal... ovaj, kod gospođice Elerman. Znate li možda gde se trenutno nalazi?"
<BR>&nbsp;&nbsp;&nbsp;&nbsp;&nbsp;"Ne znam; nadao sam se da biste možda vi mogli da imate neku ideju o tome. Ali pošto mu sada znamo ime, moći ćemo da mu uđemo u trag... premda će to zahtevati nešto vremena."
<BR>&nbsp;&nbsp;&nbsp;&nbsp;&nbsp;Kao i novca, pomisli Dankan.
<BR>&nbsp;&nbsp;&nbsp;&nbsp;&nbsp;"Recite mi, gospodine Mandel'stam... zašto se gnjavite sa svim ovim? Iskreno govoreći, ne vidim na kakav čar ovde računate."
<BR>&nbsp;&nbsp;&nbsp;&nbsp;&nbsp;"Ne vidite? Pa, pitanje vam nije rđavo. Započeo sam celu stvar iz čiste i poštene pohlepe za titanitom i još se uzdam da će mi se napori, ako se sve bude odvijalo kako treba, sasvim isplatiti. Ali sada to više nije jedina pobuda. Jedina stvar koja je vrednija od dragog kamenja ili umetničkih dela jeste dobra zabava. A ova mala zapetljavina, gospodine Mekenzi, neuporedivo je zanimljivija od svega što sam već nedeljama imao prilike da vidim na vidiju."
<BR>
<BR>&nbsp;&nbsp;&nbsp;&nbsp;&nbsp;Iako su ga skolile brige, Dankan nije mogao da se ne osmehne. Držao se uzdržano u ophođenju sa Mandel'stamom, ali sada je već počeo da oseća iskrenu naklonost prema draguljaru. On je bio dovitljiv, čak možda i lukav, a Dankan nije sumnjao da će na kraju doći do veoma nategnutog cenkanja sa njim. Pa ipak, postao je sasvim uveren da je Džordž Vasington bio u pravu; Ivoru Mandel'stamu bespogovorno se moglo verovati u svim stvarima koje su od važnosti.
<BR>&nbsp;&nbsp;&nbsp;&nbsp;&nbsp;"Smem li da vam nešto skromno predložim?"
<BR>&nbsp;&nbsp;&nbsp;&nbsp;&nbsp;"Razume se", odgovori Dankan.
<BR>&nbsp;&nbsp;&nbsp;&nbsp;&nbsp;"Pada li vam na um bilo koji razlog, nakon što smo već stigli do ove tačke, zbog koga ne biste pozvali gospođicu Elerman, kazali da ste upravo čuli sa Titana kako se vaš zajednički prijatelj, gospodin Helmer, nalazi na Zemlji i upitali je da li ona slučajno zna gde bi on mogao biti?"
<BR>&nbsp;&nbsp;&nbsp;&nbsp;&nbsp;Dankan stade da razmišlja o predlogu; bio je tako upadljivo očigledan da ga je on u ovom pomalo ošamućenom stanju, potpuno prevideo. Čak i sada, još nije bio siguran u pogledu njegove tačne procene.
<BR>&nbsp;&nbsp;&nbsp;&nbsp;&nbsp;Ali slučaj više nije predstavljao stvar bezlične taktike i dovitljivosti, koji je trebalo okončati nekim završnim potezem kao kakvu završnu partiju. Vlastitog samopoštovanja i spokojstva radi, morao se uhvatiti ukoštac sa Kalindi.
<BR>&nbsp;&nbsp;&nbsp;&nbsp;&nbsp;"U pravu ste", reče on. "Ne postoji nikakav razlog koji me sprečava da je pozovem. Učiniću to čim se budem vratio u hotel. Zaustavimo se kod Junion Stejšna i pređimo u ekspres..."
<BR>&nbsp;&nbsp;&nbsp;&nbsp;&nbsp;Kada je Dankan stigao u hotel dvadeset minuta kasnije (naziv 'ekspres' bio je prilično neprikladan), čekalo ga je drugo iznenađenje tog dana, premda ono, usled izgubljenog prvenstva, nije više imalo snagu šoka. Najduža poruka koju mu je Kolin ikada uputio nalazila se u domzoli.
<BR>&nbsp;&nbsp;&nbsp;&nbsp;&nbsp;Nakon prvog letimičnog čitanja, Dankanova prva reakcija bila je: "Najzad da i ja jednom budem za korak ispred." Istog časa je, međutim, shvatio da to ipak nije sasvim tačno. Ako se uzme u obzir činjenica da je Kolinova poruka krenula sa Titana pre dva časa, onda je to doslovce bio foto-finiš.
<BR>
<BR>&nbsp;&nbsp;&nbsp;&nbsp;&nbsp;BEZBEDNOST AAA PRVENSTVO AAA ISTRAZIVANJA MNEMOSINE POKAZALA DA JE KARL SREDINOM MARTA KRENUO NA ZEMLJU TERETNIM BRODOM I DA JE STIGAO PRIBLIŽNO DVE NEDELJE PRE TEBE ARMAND ISPOLJIO IZNENAĘJENJE I POTPUNU NEUPUĆENOST MOŽDA GOVORI ISTINU NEIZOSTAVNO PRONAĘI KARLA USTANOVI ŠTA RADI I AKO JE NEOPHODNO UPOZORI GA NA POSLEDICE POSTUPAJ KRAJNJE OPREZNO IZBEGAVAJ PUBLICITET ZBOG MEĘUPLA NETNIH KOMPLIKACIJA SITUACIJA BI MOGLA DA IDE NAMA NA RUKU ALI BUDI DISKRETAN MOŽDA KALINDI ZNA GDE JE ON KOLIN I MALKOLM
<BR>
<BR>&nbsp;&nbsp;&nbsp;&nbsp;&nbsp;Dankan je ponovo pročitao poruku, ovoga puta sporije, tragajući za nijansama značenja. Nije, međutim, otkrio ništa što već nije znao, ili bar nagađao; no, nije mu se dopao nepopustljiv ton. Pošto su poruku potpisala obojica, i Kolin i Malkolm, ona je imala važnost direktnog naređenja - a to je predstavljalo pravu retkost među Mekenzijevima. Iako je Dankan morao da prizna da je ova neobičnost opravdana, osetio je u njenom zaleđu izvestan prisenak zadovoljstva. Za trenutak mu se javila neprijatna slika njegova dva starija blizanca kako uleću u celu ovu gužvu poput dve grabljivice koje su nanjušile plen.
<BR>&nbsp;&nbsp;&nbsp;&nbsp;&nbsp;U isto vreme, na izvestan način ga je uveseljavalo što vidi da je Kolin sročio teleks u velikoj žurbi; poruka je sadržala nekoliko suvišnih reči, što je predstavljalo čistu uvredu poslovičnoj konciznosti klana.
<BR>&nbsp;&nbsp;&nbsp;&nbsp;&nbsp;Možda, na kraju krajeva, on i nije bio vičan politici; osećao je sve veće razočaranje u daljem uplitanju u ove mahinacije. Nezavisno od genetike, među Mekenzijavima su postojale tanane razlike i nije isključeno da on naprosto nije bio tako čvrst - ili tako ambiciozan - kao njegovi prethodnici.
<BR>&nbsp;&nbsp;&nbsp;&nbsp;&nbsp;U svakom slučaju, prvi korak koji mu je sada valjalo učiniti bio je očigledan, pa su mu ga čak nalagali i njegovi savetnici. O drugom potezu razmisliće kasnije.
<BR>&nbsp;&nbsp;&nbsp;&nbsp;&nbsp;Nije se iznenadio kada se Kalindi nije pojavila na ekranu domzole, a ubrzo je dobio dokaz da su društvene konvencije opravdane; izuzov ako nije postojao odista jak razlog, odista je bilo krajnje neuviđavno isključiti optičku vezu. Dankan se zbog ovoga osetio nelagodno; on nije mogao da vidi Kalindi i ona - koja je njega videla - uživala je stoga izvesnu prednost. Sam glas nije bio u stanju da saopšti sve tananosti i prelive osećanja; ne retko se događalo da izraz očiju potpuno protivureči izgovorenim rečima.
<BR>&nbsp;&nbsp;&nbsp;&nbsp;&nbsp;"Šta se dogodilo, Kalindi?" upita Dankan, pretvarajući se da je začuđen. Bilo bi mu stvarno žao da je ona odista povređena; ali odlučio se da se uzdrži od istrčavanja.
<BR>&nbsp;&nbsp;&nbsp;&nbsp;&nbsp;Možda je posredi bilo samo delovanje njegove uobrazilje, ali glas joj je zazvučao kao da nije sasvim pod kontrolom. Učinilo se da je iznenađena što ga vidi, čak možda malo pometena.
<BR>&nbsp;&nbsp;&nbsp;&nbsp;&nbsp;"Veoma mi je žao, Dankane... ne bih volela da sada pokažem lice. Pala sam i povredila oko... užasno izgleda. Ali nije ništa ozbiljno - biće mi sasvim dobro kroz nekoliko dana."
<BR>&nbsp;&nbsp;&nbsp;&nbsp;&nbsp;"Žao mi je što to čujem. Neću da te gnjavim ako se ne osećaš dobro."
<BR>&nbsp;&nbsp;&nbsp;&nbsp;&nbsp;Sačekao je, nadajući se da Kalindi vidi izraz brižnosti kojim je on pomno ukrasio lice.
<BR>&nbsp;&nbsp;&nbsp;&nbsp;&nbsp;"Oh, sve je u redu. Uopšte nisam prekidala svoje aktivnosti. Jedino ne idem više u ured i sada sav posao obavljam preko domzole."
<BR>&nbsp;&nbsp;&nbsp;&nbsp;&nbsp;"Sada mi je laknulo. Dobro, evo onda jedne velike novosti za tebe. Karl je na Zemlji."
<BR>&nbsp;&nbsp;&nbsp;&nbsp;&nbsp;Usledila je duga tišina pre no što je Kalindi odgovorila. Kada se konačno ponovo oglasila, Dankanu je odmah bilo jasno da je očekivano iznenađenje izostalo. Na svoje poniženje, morao je priznati da joj još nije dorastao.
<BR>&nbsp;&nbsp;&nbsp;&nbsp;&nbsp;"Dankane", reče ona rezigniranom bojom glasa, "zar stvarno nisi znao da je on kod mene?"
<BR>&nbsp;&nbsp;&nbsp;&nbsp;&nbsp;Dankan je dao sve od sebe da izgleda ispunjen nevericom, šokom i uvređenošću - i to tim redom.
<BR>&nbsp;&nbsp;&nbsp;&nbsp;&nbsp;"Zašto mi nisi kazala?" povika on.
<BR>&nbsp;&nbsp;&nbsp;&nbsp;&nbsp;"Zato što me je on zamolio da to ne učinim. To me je dovelo u nezgodan položaj, ali šta sam mogla? Rekao je da više niste u dobrim odnosima... a posao koji ima ovde vooma je poverljiv."
<BR>&nbsp;&nbsp;&nbsp;&nbsp;&nbsp;Dankan je shvatio da mu Kalindi govori prostu istinu, ako je istina odista bila jednostavna. Jedan deo njegove srdžbe - ali ne i sav - splasnuo je.
<BR>
<BR>&nbsp;&nbsp;&nbsp;&nbsp;&nbsp;"Pa, sad sam uzbuđen i razočaran. Mislio sam da ćeš imati poverenja u mene. U svakom slučaju, nema više potrebe za... vrdanjem... pošto sada znam da je on ovde. Imam hitnu poruku za njega - znaš li gde mogu da ga nađem?"
<BR>&nbsp;&nbsp;&nbsp;&nbsp;&nbsp;Ponovo je usledila duga pauza; zatim Kalindi odgovori:
<BR>&nbsp;&nbsp;&nbsp;&nbsp;&nbsp;"Ne znam gde je. Uvek odlazi iznenada i nikada mi ne govori kuda ide. Možda se čak vratio na Titan."
<BR>&nbsp;&nbsp;&nbsp;&nbsp;&nbsp;"Bez oproštaja? Teško! Osim toga, još čitavih mesec dana nema brodova za Titan."
<BR>&nbsp;&nbsp;&nbsp;&nbsp;&nbsp;"Onda pretpostavljam da je još na Zemlji, ili ne dalje od Meseca. Naprosto ne znam."
<BR>&nbsp;&nbsp;&nbsp;&nbsp;&nbsp;Ma koliko to bilo čudno, Dankan joj je poverovao. Glas joj je i dalje imao prizvuk istine, premda se on nije obmanjivao u pogledu njene moći da ga prevari ako to želi.
<BR>&nbsp;&nbsp;&nbsp;&nbsp;&nbsp;"U tom slučaju, moraću da mu nekako uđem u trag. Neizostavno se moramo naći."
<BR>&nbsp;&nbsp;&nbsp;&nbsp;&nbsp;"Ne bih ti to savetovala, Dankane."
<BR>&nbsp;&nbsp;&nbsp;&nbsp;&nbsp;"Zašto sad to?"
<BR>&nbsp;&nbsp;&nbsp;&nbsp;&nbsp;"On je... veoma je ljut na tebe."
<BR>&nbsp;&nbsp;&nbsp;&nbsp;&nbsp;"Ne vidim zbog čega", oštro uzvrati Dankan, prisetivši se odmah nekoliko razloga. U Kalindinom glasu osetio se iskren prizvuk uznemirenosti i njemu se učini da joj je odgovorio odveć grubo.
<BR>&nbsp;&nbsp;&nbsp;&nbsp;&nbsp;Izgledalo je, međutim, da ovde više nije bilo nade u uspeh, bar za sada. Znao je da je bolje ne upuštati se u raspravljanje sa Kalindi. Sa mešavinom raznolikih osećanja, izrazio je uverenje u njen dalji oporavak i prekinuo vezu. Nadao se da će one protumačiti njegovo držanje kao opravdani stav čoveka obuzetog tugom i ljutnjom i da će joj zbog toga biti žao.
<BR>&nbsp;&nbsp;&nbsp;&nbsp;&nbsp;Minut kasnije, gledao je - uz vidno olakšanje - ekran koji više nije bio prazan, mogavši ovoga puta da vidi reakcije sagovornika.
<BR>&nbsp;&nbsp;&nbsp;&nbsp;&nbsp;"Da li ste znali", upita on ambasadora Farela, "da je Karl Helmer na Zemlji?"
<BR>&nbsp;&nbsp;&nbsp;&nbsp;&nbsp;Njegova ekselencija zažmirka.
<BR>&nbsp;&nbsp;&nbsp;&nbsp;&nbsp;"Svakako da nisam. On nikada nije sa mnom stupio u vezu... proveriću da li nešto znaju u prijavnom odseku ambasade."
<BR>&nbsp;&nbsp;&nbsp;&nbsp;&nbsp;Pritisnuo je nekoliko dugmadi, ali bilo je očigledno da se ništa nije dogodilo. Ambasador pogleda Dankana pomalo ozlojeđeno.
<BR>&nbsp;&nbsp;&nbsp;&nbsp;&nbsp;"Bilo bi lepo kada bismo mogli da uvedemo novi sistem internog komuniciranja", reče on optužujućim glasom. "To je tek sićušan deo ogromnog Titanovog nacionalnog dohotka."
<BR>&nbsp;&nbsp;&nbsp;&nbsp;&nbsp;Dankan je zaključio da će najbolje biti ako pređe preko toga; srećom, ambasadorov drugi pokušaj urodio je plodom. Promrmljao je nekoliko nerazgovetnih pitanja, sačekao jedan minut, a zatim ponovo pogledao Dankana i odmahnuo glavom.
<BR>&nbsp;&nbsp;&nbsp;&nbsp;&nbsp;"Ni traga od njega... čak nije ostavio ni neku uslužnu adresu na Zemlji za eventualne porake od kuće. Krajnje čudno."
<BR>&nbsp;&nbsp;&nbsp;&nbsp;&nbsp;"Hoćete da kažete - bez presedana?"
<BR>&nbsp;&nbsp;&nbsp;&nbsp;&nbsp;"Ovaj... da. Još se nije dogodilo da neko ne stupi u vezu sa ambasadom čim stigne na Zemlju. Naravno, mi obično znamo nedeljama unapred o svakom dolasku. Ne postoji, doduše, nikakav zakon koji bi ih primorao da se jave svom poslanstvu - ali posredi je uobičajeni gest uljudnosti. Da ne pominjem i pogodnosti koje time stiču."
<BR>&nbsp;&nbsp;&nbsp;&nbsp;&nbsp;"I ja sam tog mišljenja. Dobro, ako biste čuli nešto o njemu, da li biste me obavestili o tome?"
<BR>&nbsp;&nbsp;&nbsp;&nbsp;&nbsp;Ambasador ga je za trenutak posmatrao u tišini, sa najzagonetnijim osmehom na licu. Zatim reče:
<BR>&nbsp;&nbsp;&nbsp;&nbsp;&nbsp;"Šta Malkolm i Kolin misle da on radi? Priprema državni udar prokrijumčarenim topovima?"
<BR>&nbsp;&nbsp;&nbsp;&nbsp;&nbsp;Kad ga je minuo prvobitni šok, Dankan se nasmejao na šalu.
<BR>&nbsp;&nbsp;&nbsp;&nbsp;&nbsp;"Čak ni Karl nije toliko lud. Iskreno govoreći, sasvim me je ošamutila cela ova stvar... ali rešen sam da ga pronađem. Na Zemlji, doduše, ima pola milijarde Ijudi, ali ni on nije baš najneupadljiviji među njima. Molim vas, držite me u toku zbivanja i doviđenja - za sada."
<BR>&nbsp;&nbsp;&nbsp;&nbsp;&nbsp;Ponovo smo tamo gde smo i počeli, pomisli Dankan. Ništa drugo nego da se vratim Ivoru Mandel'stamu i njegovoj samododeljenoj, ali i nipošto neuspešnoj ulozi njuškala.
<BR>&nbsp;&nbsp;&nbsp;&nbsp;&nbsp;Ali Ivorova domzola je odgovorila: Molimo vas, ne ometajte. Zabeležićemo vašu poruku.
<BR>&nbsp;&nbsp;&nbsp;&nbsp;&nbsp;Dankana je ovo naljutilo; goreo je od želje da saopšti novosti, ali ih ni po koju cenu neće ostaviti snimljene na domzoli. Sačekaće dok Mandel'stam njega ne pozove.
<BR>&nbsp;&nbsp;&nbsp;&nbsp;&nbsp;Čekanje je trajalo dva časa, a u međuvremenu nije bilo lako usredsrediti se na nešto drugo. Kada ga je draguljar konačno pozvao, stao je opširno da se izvinjava.
<BR>&nbsp;&nbsp;&nbsp;&nbsp;&nbsp;"Pokušao sam nešto zaobilazno", objasni on. "Zapitao sam se, nije li možda kupio nešto u Njujorku na kreditnu karticu. Broj prezimena koja počinju na slovo 'H' nije neograničen i centralni kompjuter za kupovinu proverio ih je sva za jedan sat.. . Ali avaj - on mora da koristi gotovinu. To, razume se, nije zločin protiv države, ali zagorčava život nama poštenim islednicima."
<BR>&nbsp;&nbsp;&nbsp;&nbsp;&nbsp;Dankan se nasmeja.
<BR>&nbsp;&nbsp;&nbsp;&nbsp;&nbsp;"Nije bila loša ideja. Ja sam bio nešto uspešniji - odnosno, bar sam eliminisao neke mogućnosti."
<BR>&nbsp;&nbsp;&nbsp;&nbsp;&nbsp;Izložio je Mandel'stamu kratak izveštaj o svojim razgovorima sa Kalindi i ambasadorom Farelom, a zatim dodao: "A šta ćemo sad?"
<BR>&nbsp;&nbsp;&nbsp;&nbsp;&nbsp;"Nisam siguran. Ali ne brinite - već ću ja nešto smisliti."
<BR>&nbsp;&nbsp;&nbsp;&nbsp;&nbsp;Dankan nije sumnjao u to; sada je već gotovo bezrezervno verovao u draguljarevu iskrenost, a da se ne pomene njegov uticaj i poznavanje zemaljskih prilika. Ako je iko u stanju da pronađe Karla - pod uslovom da se ne ode u policiju i da se ne da oglas u 'World Timesu' - onda je to Mandel'stam.
<BR>&nbsp;&nbsp;&nbsp;&nbsp;&nbsp;Za to mu je bilo potrebno, ni manje ni više, trideset šest časova.
</P></TD></TR></TABLE>
<P class="next">
<A HREF=p34.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
