<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3. POZIV NA PROSLAVU
<P>&nbsp;&nbsp;&nbsp;&nbsp;&nbsp;"A ko je, do đavola, taj Džordz Vašington?" upita Malkolm Mekenzi.
<BR>&nbsp;&nbsp;&nbsp;&nbsp;&nbsp;"Sredovečni farmer iz Virdžinije koji upravlja nekim mestom po imenu Maunt Vernon..."
<BR>&nbsp;&nbsp;&nbsp;&nbsp;&nbsp;"Šališ se."
<BR>&nbsp;&nbsp;&nbsp;&nbsp;&nbsp;"Ne šalim se. Nema nikakvih rodbinskih veza sa prvim predsednikom, jer Stari Džordž je bio bez dece, ali čovek se stvarno tako zove i odista postoji."
<BR>&nbsp;&nbsp;&nbsp;&nbsp;&nbsp;"Pretpostavljam da si to proverio u ambasadi?"
<BR>&nbsp;&nbsp;&nbsp;&nbsp;&nbsp;"Svakako, i dobio sam pri tom popis njegovog porodičnog stabla dug pedeset redi. Izuzetno je impresivan: tu je polovina američke aristokratije iz poslednjih tri stotine godina. Čitav niz Kabota, Di Pontovih, Kenedijevih i Kisindžera. A pre toga, i nekoliko afričkih kraljeva."
<BR>&nbsp;&nbsp;&nbsp;&nbsp;&nbsp;"To je možda impresivno za tebe, Koline", prekide ga Dankan, "ali pošto sam bacio pogled na program, sve mi izgleda pomalo detinjasto. Odrasli Ijudi, a hoće da izigravaju istorijske ličnosti. Zar će odista bacati čaj u bostonsku luku?" <EM>Misli se na epizodu iz Rata za nezavisnost poznatu pod nazivom "Bostonska čajanka"; prim. prev.</EM>.
<BR>
<BR>&nbsp;&nbsp;&nbsp;&nbsp;&nbsp;Pre no što je Kolin stigao da odgovori, umeša se deda Malkolm. Razgovor između trojice Mekenzijevih - kome bi samo veoma retko prisustvovao neko četvrti - više je ličio na monolog nego na raspravu. Kako su se njihove tri ličnosti razlikovale jedino po uticajima drugačijih sredina u kojima su rasli i drugačijem obrazovanju koje su stekli, doslovce se nije događalo da među njima dođe do nekog ozbiljnijeg neslaganja. Kada je trebalo doneti neku tešku odluku, Dankan i Kolin zauzeli bi oprečna stanovišta i branili bi ih u Malkolmovom prisustvu - koji bi samo slušao, uopšte se ne uplićući, premda bi mu veđe u takvim prilikama bile veoma rečite. Samo se ponekad zbilo da je on morao da kaže poslednju reč, pošto bi dvojica zastupnika obično postizali saglasnost bez većih problema; ali kada bi do toga ipak došlo, njegova reč okončala bi spor. Bio je to prilično dobar način da se upravlja porodicom - ili svetom.
<BR>&nbsp;&nbsp;&nbsp;&nbsp;&nbsp;"Ne znam o čaju, koga će sigurno biti u izobilju po pedeset solara kilo, ali nisi bio mnogo pravičan prema gospodinu Vašingtonu i njegovim prijateljima. Kada mi budemo imali pet stotina godina iza sebe, sasvim će na mestu biti ako sebi dozvolimo malo pompe i svetkovine. I ne zaboravi: Proglašenje Nezavisnosti bio je jedan od najznačajnijih istorijskih događaja u poslednjih tri hiljade godina. Da nije bilo toga, ni nas sada ne bi bilo više ovde. Uostalom, Ugovor o Fobosu počinje ovim rečima: Kada, u toku Ijudskih zbivanja, postane neophodno za jedan narod"
<BR>&nbsp;&nbsp;&nbsp;&nbsp;&nbsp;"Sasvim neprimereno ovom kontekstu. Na kraju krajeva, Zemlji baš nije prepuklo srce što nas se otarasila."
<BR>&nbsp;&nbsp;&nbsp;&nbsp;&nbsp;"Sasvim tačno, ali pazi dobro da te Zemljani nikada ne čuju."
<BR>&nbsp;&nbsp;&nbsp;&nbsp;&nbsp;"Još uvek sam zbunjen", reče Dankan pomalo žalosnim glasom. "Šta zapravo taj dobri General hoće od nas? Kako mi, sirovi kolonizatori, možemo da uzmemo udela u toj svečanosti?"
<BR>&nbsp;&nbsp;&nbsp;&nbsp;&nbsp;"On je samo profesor, a ne general", uzvrati Kolin. "Ovih poslednjih nema više ni na Zemlji. Koliko sam ja shvatio, biće dovoljno nekoliko lepo sročenih govora u kojima ćeš povući bilo kakvu paralelu između naših istorijskih situacija. Izvestan egzotični šarm... znaš, duh granice, gde ljudi još žive na rubu opasnosti. Uobičajena varvarska muškost, tako neodoljiva dekadentnim Zemljanima oba pola. Uz to, ali nipošto na poslednjem mestu, uzdržana ali i iskrena zahvalnost za neočekivani poklon u vidu povratne karte na relaciji Titan - Zemlja zajedno sa plaćenim troškovima dvomesečnog boravka. To nam rešava nekoliko problema i trebalo bi da cenimo ovu predusretljivost."
<BR>&nbsp;&nbsp;&nbsp;&nbsp;&nbsp;"Nema sumnje", uzvrati Dankan zamišljeno, "iako nam zbog toga padaju u vodu planovi za narednih pet godina."
<BR>&nbsp;&nbsp;&nbsp;&nbsp;&nbsp;"Baš naprotiv", reče Kolin. "Tako ćemo ih samo osnažiti. Zarađeno vreme je i stvoreno vreme. A politički uspeh"
<BR>&nbsp;&nbsp;&nbsp;&nbsp;&nbsp;"...zavisi od umešnog upravljanja nepredvidljivim, kako ti obožavaš da kažeš. Pa, vidiš, ovaj poziv je sigurno došao nepredviđeno i ja ću pokušati da umesno iziđem s njime na kraj. Da li smo poslali zvaničnu zahvalnicu?"
<BR>&nbsp;&nbsp;&nbsp;&nbsp;&nbsp;"Samo uobičajenu notu u kojoj se rutinski zahvaljujemo; predlažem da joj ti, Dankane, dodaš ličnu poruku predsedniku... hoću da kažem profesoru Vašingtonu."
<BR>&nbsp;&nbsp;&nbsp;&nbsp;&nbsp;"Obe titule važe", reče Malkolm, pročitavši ponovo formalnu pozivnicu. "Ovde lepo kaže: 'Predsedavajući komiteta za proslavu petstote godišnjice i Predsednik istorijskog udruženja Virdžinije'. Do tebe stoji da se odlučiš za jednu od njih."
<BR>&nbsp;&nbsp;&nbsp;&nbsp;&nbsp;"Moramo biti veoma oprezni sa tim, pošto bi inače neko mogao iskoristiti eventualnu grešku u Skupštini. Da li je poziv bio zvaničan ili ličan?"
<BR>&nbsp;&nbsp;&nbsp;&nbsp;&nbsp;"Milo mi je što nije posredi odnos između dve vlade, pošto se sponzorstva latio komitet. Osim toga, poruka je bila adresovana na Uvaženog Malkolma Mekenzija, a ne na Predsednika." Uvaženi Malkolm Mekenzi, takođe Predsednik Titana, očigledno je bio zadovoljan ovim tananim razgraničenjem.
<BR>&nbsp;&nbsp;&nbsp;&nbsp;&nbsp;"Da li su u celu stvar možda umešani i otmeni prsti tvog dobrog prijatelja, ambasadora Farela?" upita Kolin.
<BR>&nbsp;&nbsp;&nbsp;&nbsp;&nbsp;"Siguran sam da on nema veze sa svim ovim."
<BR>&nbsp;&nbsp;&nbsp;&nbsp;&nbsp;"I ja sam to pomislio. Svejedno, čak i ako se nalazimo na čvrstom legalnom tlu, to neće sprečiti primedbe. Ponovo će se čuti protesti zbog privilegija i još jednom ćemo biti optuženi da upravljamo Titanom imajući za cilj samo vlastitu dobit."
<BR>&nbsp;&nbsp;&nbsp;&nbsp;&nbsp;"Voleo bih da znam od koga li je samo potekao izraz feud. Moraću malo da pronjuškam o tome."
<BR>&nbsp;&nbsp;&nbsp;&nbsp;&nbsp;Kolin je prešao preko Malkolmove upadice. U svojstvu Glavnog Upravnika, on se iz dana u dan suočavao sa problemima vezanim za vođenje jednog sveta i nije mogao da dopusti sebi izvesnu neodgovornost koju je njegov 'otac' počeo da ispoljava pod stare dane. Nije posredi bila izlapelost - dedi je, uostalom, bilo tek sto dvadeset četiri godine - već pre nehajnost, olimpijsko držanje čoveka koji je sve video i sve iskusio i ispunio sva svoja stremljenja.
<BR>&nbsp;&nbsp;&nbsp;&nbsp;&nbsp;"Postoje dve stvari koje nam idu u prilog", nastavi Kolin. "Nikakva zvanična sredstva nisu umešana, tako da nas niko ne može kritikovati zbog korišćenja državnog novca.
<BR>&nbsp;&nbsp;&nbsp;&nbsp;&nbsp;Osim toga, nemojmo se kititi lažnom skromnošću - Zemlja će očekivati nekog od Mekenzijevih. Mogli bi čak smatrati za uvredu ako se niko od nas ne pojavi. A kako je Dankan jedina mogućnost, onda je stvar rešena."
<BR>&nbsp;&nbsp;&nbsp;&nbsp;&nbsp;"Potpuno si u pravu, naravno. Ali neće svi gledati tvojim očima. Nema te porodice koja neće poželeti da pošalje svoje mlade sinove i kćeri."
<BR>&nbsp;&nbsp;&nbsp;&nbsp;&nbsp;"Ništa ih ne sprečava u tome", umeša se Dankan.
<BR>&nbsp;&nbsp;&nbsp;&nbsp;&nbsp;"Koliko će njih moći da sebi dozvoli tako nešto? Ali, na primer, nismo mogli."
<BR>&nbsp;&nbsp;&nbsp;&nbsp;&nbsp;"I te kako smo mogli, samo da nismo imali na umu neke dodatne troškove. Za to su isto tako kadri Tanaka-Smitovi, Mohadinovi, Švarcovi, Divejovi..."
<BR>&nbsp;&nbsp;&nbsp;&nbsp;&nbsp;"Ali, kako mi se čini, ne i Helmerovi."
<BR>&nbsp;&nbsp;&nbsp;&nbsp;&nbsp;Kolin je to rekao s izvesnim omalovažavanjem u glasu, premda bez prisenka humora, a zatim je usledila duga tišina dok se u glavama sve trojice Mekenzija rojila ista misao. Konačno, Malkolm progovori polako: "Ne podcenjuj Karla. Mi imamo samo snagu i umove. Ali on raspolaže genijalnošću, a to je uvek nepredvidljivo."
<BR>&nbsp;&nbsp;&nbsp;&nbsp;&nbsp;"Ali on je lud", usprotivi se Dankan. "Poslednji put kad smo se sreli, pokušao je da me ubedi da na Saturnu ima razumnog života."
<BR>&nbsp;&nbsp;&nbsp;&nbsp;&nbsp;"Da li mu je to uspelo?"
<BR>&nbsp;&nbsp;&nbsp;&nbsp;&nbsp;"Gotovo."
<BR>&nbsp;&nbsp;&nbsp;&nbsp;&nbsp;"Ako je stvarno lud - u šta sumnjam, uprkos tom neslavnom kiksu - onda je još opasniji. Posebno po tebe, Dankane."
<BR>&nbsp;&nbsp;&nbsp;&nbsp;&nbsp;Dankan nije ni pokušao da nešto odgovori. Njegovi mudriji i stariji blizanci imali su razumevanja za osećanja svog najmlađeg parnjaka, premda ih nikada nisu u potpunosti delili.
<BR>&nbsp;&nbsp;&nbsp;&nbsp;&nbsp;"Postoji još nešto", reče Malkolm zamišljeno, "što može da se pokaže kao najznačajnije. Možda će nam na raspolaganju stajati samo deset godina, za koje vreme treba promeniti čitavu osnovu naše ekonomije. Ako budeš u stanju da nađeš odgovor na ovaj problem tokom putovanja - pa čak i samo nagoveštaj odgovora - postaćeš heroj kada se budeš vratio. Niko neće imati ništa da zameri tvojim ostalim aktivnostima, javnim ili privatnim"
<BR>&nbsp;&nbsp;&nbsp;&nbsp;&nbsp;"Malo si prekardašio sa tim zahtevom. Pa ja nisam čarobnjak."
<BR>&nbsp;&nbsp;&nbsp;&nbsp;&nbsp;"Onda bolje da što pre počneš da uzimaš časove. Ako asimptotski pogon nije čisto čarobnjaštvo, onda ne znam šta je."
<BR>&nbsp;&nbsp;&nbsp;&nbsp;&nbsp;"Samo trenutak!" reče Kolin. "Nije li tačno da će prvi brod na A-pogon stići ovamo kroz nekoliko nedelja?"
<BR>&nbsp;&nbsp;&nbsp;&nbsp;&nbsp;"Drugi. Pre njega je bio onaj teretni, Fomalhaut. Bio sam na njemu, ali mi nisu dozvolili da vidim ništa. Sirius je prvi putnički brod; ući će u parkirnu orbitu kroz... hm... tridesetak dana."
<BR>&nbsp;&nbsp;&nbsp;&nbsp;&nbsp;"Možeš li do tada da se spremiš, Dankane?"
<BR>&nbsp;&nbsp;&nbsp;&nbsp;&nbsp;"Čisto sumnjam."
<BR>&nbsp;&nbsp;&nbsp;&nbsp;&nbsp;"Svakako da možeš."
<BR>&nbsp;&nbsp;&nbsp;&nbsp;&nbsp;"Mislim u fiziološkom pogledu. Čak i u okviru ubrzanog programa, potrebni su meseci da bi se pripremilo za Zemljinu gravitaciju."
<BR>&nbsp;&nbsp;&nbsp;&nbsp;&nbsp;"Mmm. Prilika je odveć povoljna da bi se propustila; sve se uklapa ne može biti bolje. Uostalom, ti si rođen na Zemlji."
<BR>&nbsp;&nbsp;&nbsp;&nbsp;&nbsp;"Baš kao i ti. A koliko je tebi bilo potrebno da se pripraviš - kada si se vratio?"
<BR>&nbsp;&nbsp;&nbsp;&nbsp;&nbsp;Kolin uzdahnu.
<BR>&nbsp;&nbsp;&nbsp;&nbsp;&nbsp;"Činilo mi se veoma dugo, ali do sada su se sigurno usavršile tehnike. Već primenjuju neuroprogramiranje u toku spavanja."
<BR>&nbsp;&nbsp;&nbsp;&nbsp;&nbsp;"Kažu da za to vreme imaš jezive snove, a meni je potrebno da spavam što bolje mogu. Pa ipak, ono što je dobro za Titan..."
<BR>&nbsp;&nbsp;&nbsp;&nbsp;&nbsp;Nije bilo potrebno da završi navod, koji je skovao neki nepoznati cinik pre pola stoleća. Čitavih trideset godina Dankan ni jedan jedini put nije posumnjao u ovaj kliše - koji je, iako prvobitno sračunat da uvredi, kasnije doslovce prihvaćen kao porodični moto.
<BR>&nbsp;&nbsp;&nbsp;&nbsp;&nbsp;Ono što je bilo dobro za Mekenzijeve stvarno je bilo dobro i za Titan.
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
