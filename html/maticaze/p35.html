<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>32. SUSRET KOD KIKLOPA
<P>&nbsp;&nbsp;&nbsp;&nbsp;&nbsp;Znao je šta da očekuje, ili je bar tako verovao, ali stvarnost je ipak bila zapanjujuća. Dankan se osetio kao dete u šumi džinovskog metalnog drveća, koje se pružalo u svim pravcima dokle god je pogled dopirao. Svako od ovih istovetnih 'drveta' imalo je pomalo konično stablo visoko pedeset metara, oko koga su se spiralno obavijale stepenice, vodeći do platforme na kojoj se nalazio mehanizam za pokretanje uređaja. Uzdižući se povrh toga, stajala je džinovska, pa ipak iznenađujoće krhka zdela promera sto metara, koja je predstavljala samu antenu; imala je iskošen položaj prema nebu odakle je osluškivala signale koji su dopirali iz svemirskih dubina.
<BR>&nbsp;&nbsp;&nbsp;&nbsp;&nbsp;Antena 005, kako joj je broj pokazivao, nalazila se blizu središta ustrojstva, ali to je bilo nemoguće zaključiti samo na osnovu vizuelne orijentacije. Ma u kom pravcu da je Dankan pogledao, nizovi i redovi čeličnih kula gubili su se u daljini, obrazujući na kraju celovit metalni zid.
<BR>&nbsp;&nbsp;&nbsp;&nbsp;&nbsp;Čitavo ogromno ustrojstvo predstavljalo je pravo čudo preciznog inženjeringa, i to takvih razmera sa kojima se ništa drugo na Zemlji nije moglo uporediti. Upravo stoga, nije bilo nikakvo čudo što su mnogi ključni elementi sistema proizvedeni u svemiru; penasti metali i kristalna vlakna, koji su paraboličnim reflektorima davali snagu i lakoću, mogli su se konstruisati jedino u orbitalnim fabrikama sa nultom gravitacijom. U više nego jednom pogledu, Kiklop je predstavljao dete svemira.
<BR>&nbsp;&nbsp;&nbsp;&nbsp;&nbsp;Dankan se okrenu prema vodiču koji ga je dovezao kroz lavirint prilaznih tunela na malom skuteru pokretanom na hemijski pogon.
<BR>&nbsp;&nbsp;&nbsp;&nbsp;&nbsp;"Ne vidim nikoga", požali se on. "Jeste li sigurni da je ovde?"
<BR>&nbsp;&nbsp;&nbsp;&nbsp;&nbsp;"Tu smo ga ostavili pre jedan čas. Biće u predpojačalnoj sabirnici, gore na platformi. Moraćete da viknete; ovde nije dozvoljena nikakva upotreba radija, razume se."
<BR>&nbsp;&nbsp;&nbsp;&nbsp;&nbsp;Dankan nije mogao da obuzda smešak na ovaj novi primer gotovo fanatičke predostrožnosti uprave Kiklopa protiv svih interferencija. Čak je bio zamoljen da skine svoj sat, kako njegovi tanani elektronski impulsi ne bi bili pogrešno protumačeni kao signali neke strane civilizacije udaljene više stotina svetlosnih godina. Na ruci Dankanovog vodiča nalazio se hronometar sa oprugom - prvi koji je on u životu video.
<BR>&nbsp;&nbsp;&nbsp;&nbsp;&nbsp;Stavivši šake oko usta, Dankan podiže glavu prema metalnoj kuli koja se nadnosila nad njim i povika: "Karle!." Delić sekunde kasnije, dopro je odjek slova 'K' sa susedne antene, a zatim, sve slabiji, stade da pristiže i sa udaljenijih zdela. Kada je i poslednji jek zamukao, tišina je izgledala dublja nego ranije; Dankan nije bio odveć voljan da je ponovo naruši.
<BR>&nbsp;&nbsp;&nbsp;&nbsp;&nbsp;Uostalom, za to i nije bilo potrebe. Pet metara iznad, jedna prilika se približi ogradi oko platforme; sa njom se javilo i uobičajeno zlatasto svetlucanje.
<BR>&nbsp;&nbsp;&nbsp;&nbsp;&nbsp;"Ko je to?"
<BR>&nbsp;&nbsp;&nbsp;&nbsp;&nbsp;Šta misliš? - upita se u sebi Dankan. Razume se, bilo je teško prepoznati nekoga okomito odozgo, a glasovi su zvučali izobličeno na ovom mestu sasvim neljudskih razmera.
<BR>&nbsp;&nbsp;&nbsp;&nbsp;&nbsp;"Ja sam Dankan."
<BR>&nbsp;&nbsp;&nbsp;&nbsp;&nbsp;Usledila je pauza, za koju se učinilo da je potrajala dobar deo minuta, premda nije morala biti duža od nekoliko sekundi. Karl je očevidno bio iznenađen, iako je do sada jamačno pogodio da Dankan zna za njegovo prisustvo na Zemlji. "Do guše sam u poslu", stigao je odgovor. "Dođi ovamo, ako hoćeš."
<BR>&nbsp;&nbsp;&nbsp;&nbsp;&nbsp;Nije baš zvučalo kao dobrodošlica, ali ni glas nije bio negostoljubivo nastrojen. Jedino osećanje koje je Dankan mogao da razabere sa ove udaljenosti bila je svojevrsna umorna rezigniranost; a možda mu se čak i to samo pričinilo.
<BR>&nbsp;&nbsp;&nbsp;&nbsp;&nbsp;Karl je ponovo iščezao, nesumnjivo da bi nastavio neki posao koji je došao ovamo da obavi. Dankan je bacio veoma podozriv pogled na spiralne stepenice koje su stajale obavijene oko cilindričnog stuba antenskog tornja; pedeset metara predstavljalo je tričavu razdaljinu - ali ne kada se za protivnika ima sila Zemljine teže. Na Titanu je to odgovaralo visini od dve stotine pedeset metara; on, međutim, nikada nije morao da savlada uspon od četvrt kilometra na matičnom svetu.
<BR>&nbsp;&nbsp;&nbsp;&nbsp;&nbsp;Karl u ovom pogledu ne bi imao mnogo poteškoća, razume se, pošto je detinjstvo proveo na Zemlji, tako da bi mu mišići brzo povratili dobar deo prvobitne snage. Dankan se upitao, ne predstavlja li ovo hotimice izabran izazov; bilo bi to tipično za Karla, a ako je to posredi, onda je ostavljen bez alternative.
<BR>&nbsp;&nbsp;&nbsp;&nbsp;&nbsp;Kada je zakoračio na prvi rupičasti metalni stepenik, njegov vodič kroz lavirint Kiklopa snebivljivo primeti: "Gore na platformi nema mnogo prostora. Ako vam nisam potreban, radije bih ostao ovde."
<BR>&nbsp;&nbsp;&nbsp;&nbsp;&nbsp;Dankanu nije bilo teško da na prvi pogled prepozna lenjivca, ali ovoga puta je rado prihvatio izvinjenje. Kada se bude našao licem u lice sa Karlom nije želeo da bude prisutan nijedan stranac. Suočavanje je bilo takve prirode da bi ga on na svaki način izbegao da je to bilo moguće, ali ovaj posao nije se mogao prepustiti nikakvom izaslaniku ili zastupniku - čak i da su mu Kolinova i Malkolmova uputstva to dopuštala.
<BR>&nbsp;&nbsp;&nbsp;&nbsp;&nbsp;Uspon je bio prilično lak, premda se sigurnosna ograda nalazila u stanju koje Dankanu nije ulivalo poverenje štaviše, bilo je mesta koja je rđa poprilično nagrizla, a kada se dovoljno približio da dodirne metal, video je da je situacija sa montažnim spojnicama znatno teža nego što mu je to predočeno. Ukoliko se vrlo skoro ne pristupi hitnim opravkama, Killop neće dočekati početak dvadeset četvrtog stoleća.
<BR>&nbsp;&nbsp;&nbsp;&nbsp;&nbsp;Kada je Dankan napravio prvi krug, vodič mu doviknu: "Zaboravio sam da vam kažem - biramo novi objekat na nebu kroz otprilike pet minuta. Učiniće vam se prilično dramatično."
<BR>&nbsp;&nbsp;&nbsp;&nbsp;&nbsp;Dankan podiže pogled prema ogromnoj zdeli koja mu je sada potpuno zaprečavala nebo. Pomisao kako se sve te tone metala pokreću čoveku iznad glave bila je prilično uznemirujuća i njemu je malo laknulo što je blagovremeno upozoren.
<BR>&nbsp;&nbsp;&nbsp;&nbsp;&nbsp;Vodič primeti njegovu kretnju i ispravno je protumači.
<BR>&nbsp;&nbsp;&nbsp;&nbsp;&nbsp;"Nista se ne sekirajte. Ova antena je nepokretna već najmanje deset godina. Mehanizam za okretanje je otkazao i opravka se ne isplati."
<BR>&nbsp;&nbsp;&nbsp;&nbsp;&nbsp;To je potvrdilo jedno Dankanovo podozrenje, koje je on sve do sada odbacivao kao optički privid. Velika parabola iznad njega odista se nalazila pod izvesnim malim uglom u odnosu na sve ostale; ona više nije predstavljala aktivan deo sistema Kiklop već je slepo buljila u nebo. Gubitak jednog - ili čak desetak elemenata - izazvao bi tek neznatan pad u efikasnosti džinovskog ustrojstva, ali, na žalost, bilo je to tipično za opšte stanje zapušenosti u kome se nalazio sistem.
<BR>&nbsp;&nbsp;&nbsp;&nbsp;&nbsp;Još samo jedan krug i stići će na platformu. Dankan zastade da malo povrati dah. Uspinjao se sasvim polako, ali su noge već počele da ga bole od napora na koji uopšte nisu bile navikle. Karl nije pustio ni glasa od sebe; šta li on to radi, na ovom fantastičnom mestu starih trijumfa i pustih snova?
<BR>&nbsp;&nbsp;&nbsp;&nbsp;&nbsp;I kako će reagovati na ovo neočekivano i nesumnjivo neželjeno suočenje, na činjenicu da će se naći licem u lice?
<BR>&nbsp;&nbsp;&nbsp;&nbsp;&nbsp;Sa malim zakašnjenjem, Dankanu pade na um da uska platforma na visini od pedeset metara, uz ovu zastrašujuću gravitaciju, ne predstavlja baš najidealnije mesto za raspravljanje. On se osmehnu na sliku koju mu je ova predstava stvorila u svesti; bez obzira na stepen neslaganja među njima, nasilje je bilo sasvim nezamislivo.
<BR>&nbsp;&nbsp;&nbsp;&nbsp;&nbsp;Ili možda ne baš sasvim. Pa on je sam upravo pomislio na to...
<BR>&nbsp;&nbsp;&nbsp;&nbsp;&nbsp;Odozgo se sada nalazila uska traka rupičastog metalnog poda, koji je bio taman toliko širok da sadrži otvor za stepenište. Sa iskrenim uzdahom olakšanja, upirući se rukama zaprljanim rđom, Dankan se pope uz poslednjih nekoliko stepenika i obre se među čudovišnim ležišnim nosačima, zamuklim hidrauličnim motorima, šumom kablova, mnoštvom ispremeštanih i povađenih olovnih cevi i tananim prepletom rebrastih nosača na kojima je počivala sada beskorisna stometarska parabola.
<BR>&nbsp;&nbsp;&nbsp;&nbsp;&nbsp;Od Karla i dalje nije bilo ni traga i Dankan pažljivo krenu oko antenskog stuba. Traka kojom je koračao bila je široka oko dva metra, a zaštitna ograda visoka gotovo do struka, tako da nije postojala neka stvarna opasnost. Pa ipak, on se držao što je mogao dalje od ivice i izbegavao je da pogleda u ponor dubok pedeset metara.
<BR>&nbsp;&nbsp;&nbsp;&nbsp;&nbsp;Tek što je napravio pola kruga, kada nastade pravi pakao. Iznenada se začu brujanje motora - muklo gruvanje ogromne mašinerije stavljene u pokret; kroz taj osnovni fon povremeno bi se razlegli protestni krici prenosnih zupčanika i ležišnih nosaca koji nisu želeli da budu uznemiravani.
<BR>&nbsp;&nbsp;&nbsp;&nbsp;&nbsp;Odasvud, džinovske zdele upravljene put neba počeše da se istovremeno i u savršenom pokretu okreću prema jugu; samo ova koja se Dankanu nalazila tik iznad glave bila je nepomična, slična oslepelom oku koje više nije kadro da reaguje na bilo kakve nadražaje. Buka je bila zastrašujuća i potrajala je nekoliko minuta. A onda je prestala isto tako naglo kao što je i počela; Kiklop je locirao novi cilj na koji će se usredsrediti.
<BR>&nbsp;&nbsp;&nbsp;&nbsp;&nbsp;"Zdravo, Dankane", reče Karl u iznenadnoj tišini. "Dobro došao na Zemlju."
<BR>&nbsp;&nbsp;&nbsp;&nbsp;&nbsp;Dok je Dankanova pažnja bila privučena veličanstvenom paradom, on je izišao iz jedne male kabine u podnožju parabole i sada se spuštao niz viseće lestvice koje nisu baš ulivale poverenje. Dodatnu opasnost predstavljala je činjenica da se Karl koristio samo jednom rukom prilikom silaženja; drugom je čvrsto prigrlio veliku beležnicu i Dankan nije odahnuo sve dok se ovaj nije bezbedno dočepao platforme, koja se nalazila na udaljenosti od nekoliko metara. Nije se dalje primakao, već je ostao da stoji na mestu, posmatrajući Dankana potpuno bezizražajnog izraza lica, koje nije bilo ni prijateljsko ni neprijateljsko.
<BR>&nbsp;&nbsp;&nbsp;&nbsp;&nbsp;Zatim je usledila jedna od onih mučnih pauza kada ni jedna strana ne želi prva da progovori; dok je ta tišina trajala, Dankan je jednog časa postao svestan sveprisutnog zujanja koje je dopiralo odasvud. Ustrojstvo Kiklopa sada je bilo živo, dok su stotine njegovih motora-tragača radili u besprekornoj usaglašenosti. Nije bilo nikakvog vidljivog pokretanja velikih antena, ali one su se ipak micale brzinom od oko jednog centimetra u sekundi. Mnogobrojne facete Kiklopovog oka, pošto su prethodno upravile svoj pogled na izabrane zvezde, sada su se kretale određenom stopom potrebnom da se neutrališe okretanje Zemlje.
<BR>&nbsp;&nbsp;&nbsp;&nbsp;&nbsp;Kako je budalasto, u ovom zastrašujućem svetilištu posvećenom samom kosmosu, da se dva odrasla čoveka ponašaju kao deca, drsko čikajući jedan drugoga! Dankan je imao dvostruku prednost u iznenađenju i čistoj savesti; ništa nije mogao da izgubi ako prvi progovori. Nije, međutim, hteo da preuzme inicijativu i da možda u Karlu izazove neprijateljstvo, tako da je verovatno bilo najbolje započeti razgovor nekom bezazlenom opaskom.
<BR>&nbsp;&nbsp;&nbsp;&nbsp;&nbsp;Ali ne, ne vremenom - obim opštenja koji su Zemljani posvećivali toj temi bio je potpuno neverovatan - već nečim podjednako neutralnim.
<BR>&nbsp;&nbsp;&nbsp;&nbsp;&nbsp;"Ovo je bio najteži posao koga sam se latio od dolaska ovamo. Još ne mogu da verujem da se ljudi odista veru po planinama na ovoj planeti."
<BR>&nbsp;&nbsp;&nbsp;&nbsp;&nbsp;Karl je za trenutak premišljao o ovom sjajnom gambitu tražeći moguće zamke. Zatim slegnu ramenima i uzvrati.
<BR>&nbsp;&nbsp;&nbsp;&nbsp;&nbsp;"Najviša planina na Zemlji dve stotine puta premaša ovaj uspon. Ljudi se penju na nju svake godine."
<BR>&nbsp;&nbsp;&nbsp;&nbsp;&nbsp;Led je konačno bio probijen i komunikacija uspostavljena. Dankan dopusti sebi uzdah olakšanja; u isto vreme, sada kada su stajali jedan pred drugim, njega je prenerazio Karlov izgled. Jedan deo zlatne kose pretvorio se u srebro i poprilično je nedostajao. Za godinu dana od kada su se poslednji put videli, Karl je izgledao kao da je ostario deset. Imao je mreždine, brižne bore oko očiju, a veđe su mu bile stalno natmurene. Takođe je izgledalo da se poprilično smanjio, za šta se nije mogla okriviti samo Zemljina teža, budući da joj je Dankan još podložniji. Na Titanu, on je uvek morao da podigne pogled kada bi hteo da osmotri Karla; sada, stojeći licem u lice, oči su im se nalazile na istom nivou.
<BR>&nbsp;&nbsp;&nbsp;&nbsp;&nbsp;Ali Karl mu je izbegavao pogled, neumorno se klateći u mestu i još uvek čvrsto stežući beležnicu koju je doneo iz kabine. Najednom, on priđe samom rubu platforme i naže se gotovo razmetljivom nehajnošću preko zaštitne ograde.
<BR>&nbsp;&nbsp;&nbsp;&nbsp;&nbsp;"Pazi šta radiš!" usprotivi se Dankan. "Postajem nervozan od toga." Upravo je to, kako je podozrevao, bila i svrha celog manevra.
<BR>&nbsp;&nbsp;&nbsp;&nbsp;&nbsp;"Što se ti brineš?"
<BR>&nbsp;&nbsp;&nbsp;&nbsp;&nbsp;Grub odgovor veoma je rastužio Dankana. Jedino je mogao da odgovori: "ako stvarno ne znaš, onda je prekasno da objašnjavam."
<BR>&nbsp;&nbsp;&nbsp;&nbsp;&nbsp;"Pa, jasno mi je da ovo nije kurtoazna poseta. Pretpostavljam da si video Kalindi?"
<BR>&nbsp;&nbsp;&nbsp;&nbsp;&nbsp;"Da. Video sam je."
<BR>&nbsp;&nbsp;&nbsp;&nbsp;&nbsp;"Šta smerate?"
<BR>&nbsp;&nbsp;&nbsp;&nbsp;&nbsp;"Ne mogu da govorim u ime Kalindi. Ona čak i ne zna da sam ja ovde."
<BR>&nbsp;&nbsp;&nbsp;&nbsp;&nbsp;"Šta Mekenzijevi smeraju? Za dobro Titana, svakako."
<BR>&nbsp;&nbsp;&nbsp;&nbsp;&nbsp;Dankan je znao da je bolje ne upuštati se u raspravu; čak ga nije ni razljutila ova sračunata provokacija.
<BR>&nbsp;&nbsp;&nbsp;&nbsp;&nbsp;"Sve što pokušavam da uradim, to je da izbegnem skandal - ako već nije kasno."
<BR>&nbsp;&nbsp;&nbsp;&nbsp;&nbsp;"Ne znam na šta misliš."
<BR>&nbsp;&nbsp;&nbsp;&nbsp;&nbsp;"Znaš ti vrlo dobro. Ko te je ovlastio da doputuješ na Zemlju? Ko ti snosi troškove?"
<BR>&nbsp;&nbsp;&nbsp;&nbsp;&nbsp;Dankan je očekivao da će Karl ispoljiti izvesne znake osećanja krivice, ali bio je u zabludi.
<BR>&nbsp;&nbsp;&nbsp;&nbsp;&nbsp;"Imam prijatelje ovde. Nešto se ne sećam da su i Mekenzijevi mnogo vodili računa o pravilima. Kako je Malkolm došao do ugovora za orbitalno snabdevanje gorivom oko Meseca?"
<BR>&nbsp;&nbsp;&nbsp;&nbsp;&nbsp;"To je bilo pre sto godina, kada je pokušavao da da zamah mladoj ekonomiji Titana. Sada, međutim, ne postoji nikakvo opravdanje za finansijske prekršaje. Naročito ne iz čisto ličnih pobuda."
<BR>&nbsp;&nbsp;&nbsp;&nbsp;&nbsp;Bio je to, naravno, hitac naslepo, ali izgledalo je da je ipak pogodio nekakvu metu. Po prvi put, Karl je ostavio utisak da je izveden iz takta.
<BR>&nbsp;&nbsp;&nbsp;&nbsp;&nbsp;"Nemaš pojma o čemu govoriš", odbrusi on. "Jednoga dana, Titan će..."
<BR>&nbsp;&nbsp;&nbsp;&nbsp;&nbsp;Kiklop ga je blago, ali bespogovorno prekinuo. Sasvim su smeli sa uma polako kretanje velikih antena sa svih strana, pa čak više nisu bili svesni ni prigušenog zujanja stotina pogonskih motora. Do pre samo nekoliko sekundi, gornju platformu elementa 005 štitio je preokrenuti kišobran susedne zdele, ali sada njena senka nije više padala na njih. Veštačko pomračenje se okončalo i tropsko sunce stalo je da ih obasjava svom žestinom.
<BR>&nbsp;&nbsp;&nbsp;&nbsp;&nbsp;Dankan brzo zatvori oči dok su mu se tamne naočari prilagođavale jačini sjaja. Kada ih je ponovo otvorio, obreo se u svetu oštro podeljenom između dana i noći. Sa jedne strane, sve je bilo vidljivo potpuno jasno, dok se u senci, na udaljenosti od samo nekoliko centimetara, uopšte ništa nije videlo. Kontrast između svetla i tame, pojačan naočarima, bio je toliko veliki, da je Dankan bez po muke mogao da zamisli kako se nalazi na bezvazdušnom Mesecu.
<BR>&nbsp;&nbsp;&nbsp;&nbsp;&nbsp;Takođe je postalo neprijatno toplo, naročito za Titance.
<BR>&nbsp;&nbsp;&nbsp;&nbsp;&nbsp;"Ako nemaš ništa protiv", reče Dankan, i dalje rešen da bude Ijubazan, "pređimo sa druge strane u senku." Sasvim bi priličilo Karlu da odbije predlog, ili iz čiste tvrdoglavosti ili da bi ispoljio svoju nadmoćnost. On čak nije imao ni tamne naočari, premda je mogao da zaštiti oči beleznicom koju je držao uza se.
<BR>&nbsp;&nbsp;&nbsp;&nbsp;&nbsp;Na Dankanovo iznenađenje, međutim, Karl krotko krenu za njim ispusnom trakom u dobrodošlu senku severnog pročelja tornja. Puka banalnost prekida izgledala je da ga je sasvim izbacila iz koloseka.
<BR>&nbsp;&nbsp;&nbsp;&nbsp;&nbsp;"Rekoh", nastavi Dankan, kada su ponovo stali, "da naprosto pokušavam da izbegnem bilo kakvu neprijatnost koja bi mogla dovesti u nezgodan položaj bilo Zemlju, bilo Titan. Nema u tome ničeg ličnog i veruj mi da bi mi se više dopalo da je ovo neko drugi obavio umesto mene."
<BR>&nbsp;&nbsp;&nbsp;&nbsp;&nbsp;Karl nije odmah odgovorio, već se sagao i pažljivo smestio beležnicu na deo poda koji je u najmanjoj meri bio zahvaćen rđom. Ta kretnja je Dankana tako živo podsetila na stara vremena, da mu je nešto za trenutak zastalo u grlu, premda je svako takvo osećanje bilo krajnje besmisleno. Karl nikada nije bio u stanju da se valjano emocionalno izrazi ako mu ruke nisu slobodne, a sada je, očigledno, glavnu prepreku u tome predstavljala beležnica.
<BR>&nbsp;&nbsp;&nbsp;&nbsp;&nbsp;"Slušaj me pažljivo, Dankane", poče on. "Ma šta da ti je Kalindi kazala..."
<BR>&nbsp;&nbsp;&nbsp;&nbsp;&nbsp;"Nije mi ništa rekla."
<BR>&nbsp;&nbsp;&nbsp;&nbsp;&nbsp;"Mora da ti je ona pomogla da me pronađeš."
<BR>&nbsp;&nbsp;&nbsp;&nbsp;&nbsp;"Čak ni to. Ona uopšte ne zna da sam ovde."
<BR>&nbsp;&nbsp;&nbsp;&nbsp;&nbsp;"Ne verujem ti."
<BR>&nbsp;&nbsp;&nbsp;&nbsp;&nbsp;Dankan slegnu ramenima i ne reče ništa. Strategija za koju se opredelio izgleda da je upalila. Nagovestivši da zna daleko više nego što je stvarno slučaj - a ovo poslednje je stvarno bilo malo - nadao se da će potkopati Karlovo samopouzdanje i da će se domoći novih priznanja. Ali šta preduzeti nakon toga, o tome još nije imao nikakvu predstavu; preostalo mu je jedino da se pouzda u Kolinovu maksimu o majstorskom upravljanju nepredviđenim.
<BR>&nbsp;&nbsp;&nbsp;&nbsp;&nbsp;Karl je sada počeo da korača napred-nazad tako uznemireno, da je Dankan po prvi put postao stvarno nervozan. Setio se Kalindinog upozorenja; takođe mu je još jednom palo na um, praćeno osećanjem nelagodnosti, da ovo uopšte nije najpogodnije mesto za ogledanje sa protivnikom koji je možda u izvesnoj meri neuravnotežen.
<BR>&nbsp;&nbsp;&nbsp;&nbsp;&nbsp;Iznenada, učinilo se da je Karl doneo odluku. Prekinuo je svoje nesigurno njihanje duž uskog ispusta i tako se naglo okrenuo na petama da se Dankan nehotice trže. A onda je, sa iznenađenjem i olakšanjem, shvatio da su Karlove rake ispružene u gestu koji znači molbu, a ne pretnju.
<BR>&nbsp;&nbsp;&nbsp;&nbsp;&nbsp;"Dankane", poče on, glasom koji je sada bio potpuno promenjen. "Ti mi možeš pomoći. Ono što pokušavam da učinim..."
<BR>&nbsp;&nbsp;&nbsp;&nbsp;&nbsp;Izgledalo je kao da je samo sunce eksplodiralo. Dankan prekri rukama oči i čvrsto ih zgrči spram nesnosnog bleska. Začuo je Karlov krik i trenutak kasnije ovaj tresnu žestoko o njega, odbivši se odmah natrag.
<BR>&nbsp;&nbsp;&nbsp;&nbsp;&nbsp;Aktinična detonacija trajala je samo delić sekunde. Zar je moguće da je to bio grom? Ali šta je u tom slučaju sa grmljavinom? Trebalo je da usledi gotovo trenutno uz ovako sjajan blesak.
<BR>&nbsp;&nbsp;&nbsp;&nbsp;&nbsp;Kada se konačno odvažio da ponovo otvori oči, Dankan je ustanovio da mu vid nije oštećen, premda je gledao kroz koprenu ružičaste magle. Ali Karl, bilo je očigledno, više nije mogao da vidi; teturao se zaslepljeno, pokrivši čvrsto oči šakama. A onaj očekivani prasak groma nikako da stigne...
<BR>&nbsp;&nbsp;&nbsp;&nbsp;&nbsp;Da Dankan nije bio napola paralisan od šoka, još je i mogao blagovremeno da dela. Sve se zbilo nekako usporeno, kao u snu; nije mogao da poveruje da je to stvarno.
<BR>&nbsp;&nbsp;&nbsp;&nbsp;&nbsp;Video je kako je Karl zakačio nogom dragocenu beležnicu koja je skliznula sa platforme i stala da pada dole, lepršajući poput neke neobične, bele ptice. Iako je bio zaslepljen, Karl mora da je shvatio šta je učinio. Potpuno pometen, beskorisno je posegnuo rukom u prazno, a zatim tresnuo u zaštitnu ogradu. Dankan je pokušao da ga šcepa, ali bilo je kasno.
<BR>&nbsp;&nbsp;&nbsp;&nbsp;&nbsp;Čak i tako, situacija nije morala da bude tragična; ali godine i rđa učinile su svoje. Kada se izdajnički metal raspuknuo, Dankanu se učinilo da je Karl viknuo njegovo ime u poslednjem trenutku svog života.
<BR>&nbsp;&nbsp;&nbsp;&nbsp;&nbsp;Ali to nikada neće zasigurno saznati.
</P></TD></TR></TABLE>
<P class="next">
<A HREF=p36.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
