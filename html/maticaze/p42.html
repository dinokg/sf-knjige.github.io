<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>38. POVRATAK KUĆI
<P>&nbsp;&nbsp;&nbsp;&nbsp;&nbsp;Sve je bilo gotovo. Oprostio se sa članovima posade i putnicima, obavio neophodne formalnosti i smestio na pokretnu traku sve što je doneo sa Zemlje. Sve - sa izuzetkom najvažnijeg poklona, razume se.
<BR>&nbsp;&nbsp;&nbsp;&nbsp;&nbsp;Trebalo je još samo da prode kroz vrata iznad kojih je pisalo DRŽAVLJANI TITANA i stići će kući. Već je sasvim smeo sa uma pogubnu silu Zemljine teže; to je - kao i mnogo drugog - čilelo u prošlost poput izbledelog sna. On je pripadao ovde i tu će ostvariti svoje životno delo. Nikada više neće krenuti u pravcu Sunca, ali je znao da će biti trenutaka kada će mu neka upamćena lepota matičnog sveta njegove rase ispuniti srce setom.
<BR>&nbsp;&nbsp;&nbsp;&nbsp;&nbsp;Porodica mora da ga čeka u prijemnom odeljenju; i najednom, na samo nekoliko sekundi pre no što će se ponovo sresti sa njima, u Dankanu se javi izvesna nevoljnost da iziđe pred ceo klan Mekenzijevih. Pustio je da ga drugi putnici žurno obilaze, dok je on neodlučno stajao, nastojeći da prikupi hrabrost i pomalo strašljivo privijajući dragoceni zavežljaj na grudi. A onda, konačno, ponovo krenu napred, prođe ispod luka i obre se u prijemnom odelenju.
<BR>&nbsp;&nbsp;&nbsp;&nbsp;&nbsp;Koliko ih se samo iskupilo! Malkolm i Kolin, razume se, pa Miriza, lepša i poželjnija nego u njegovim najnemirnijim snovima, a sada i zauvek oslobođena Kalindine senke; Klajd i Karlajn - da li je moguće da je toliko izrasla za tako kratko vreme? Bilo je tu još najmanje dvadeset rođaka, čija je imena znao podjednako dobro kao i sopstveno, ali ovoga časa naprosto nije mogao da ih se seti.
<BR>&nbsp;&nbsp;&nbsp;&nbsp;&nbsp;Ne - pa to je nemoguće! Pa ipak, to je bila ona; stajala je malo po strani od ostalih, teško oslonjena o štap, ali inače ni na koji drugi način izmenjena od kada je poslednji put video na grebenima jezera Pakleni Kotao. U stvari, mora da se mnogo toga drugog promenilo ako se Baka Elen vratila u Oazu, prvi put posle pedeset godina.
<BR>&nbsp;&nbsp;&nbsp;&nbsp;&nbsp;Kada je opazila Dankanov zapanjeni pogled, na uglovima usana zatitrao joj je jedva primetni smešak koji je značio mnogo više od pozdrava; bio je to signal koji je trebalo da ga uspokoji. Ona već zna, pomisli Dankan; zna i odobrava. Kada preturim ovu lavinu Mekenzijevih preko glave, moći ću njoj da se posvetim...
<BR>&nbsp;&nbsp;&nbsp;&nbsp;&nbsp;U svesti mu najednom blesnu jedna stara zemaljska izreka, čije je poreklo davno zaboravio: Trenutak Istine. Pa, sada se našao pred njim...
<BR>&nbsp;&nbsp;&nbsp;&nbsp;&nbsp;Svi se radoznalo sjatiše oko njega i počeše da se nadnose, kada je podigao prekrivku; možda je trebalo da ih na neki način upozori. Ne; bilo je bolje ovako. Sada će najzad naučiti da je on već svoj čovek, a ne više lutka o koncu drugih - ma koliko im inače dugovao i ma koliko bio deo njih.
<BR>&nbsp;&nbsp;&nbsp;&nbsp;&nbsp;Dete je i dalje spavalo, ali sada normalnim snom, a ne više pod elektronskim transom koji ga je štitio na dugom putovanju od Zemlje. Iznenada, ono isturi bucmastu ručicu i iznenađujuće snažno steže prstićima Dankanovu šaku; oni su ličili na bledobele pipke morske sase spram zagasitosmeđe boje Dankanove kože.
<BR>&nbsp;&nbsp;&nbsp;&nbsp;&nbsp;U maloj glavi još nije bilo ni snova, a lice je izgledalo prazno i bezoblično kao kod svake jednomesečne bebe. Ali povrh glatkog, rumenog temena već su se videli nepogreščvi tragovi prvih vlati kosice; zlatne kose koja će uskoro vratiti Titanu izgubljenu blistavost dalekog Sunca.
</P></TD></TR></TABLE>
<P class="next">
<A HREF=p43.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
