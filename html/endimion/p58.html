<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>58.
<P>&nbsp;&nbsp;&nbsp;&nbsp;&nbsp;Sa druge strane bio je dan. Lebdeli smo iznad reke i kretali se sporo napred. Komlog nam je pokazao kako da koristimo kontrole dok je upravljao ostatkom brodskih sistema i sprečavao nas da načinimo glupe greške. Anea i ja bacali smo pogled jedno prema drugome i pomerali sporo padobrod iznad krošnji. Bili smo bezbedni, pod uslovom da paklena žena nije kadra da prođe kroz dalekobacač.
<BR>&nbsp;&nbsp;&nbsp;&nbsp;&nbsp;Osećali smo se neobično kada smo prošli kroz poslednji dalekobacač bez splava, ali splav ovde ionako ne bi vredeo. Reka Tetis postala je jedva nešto više od potočića između dubokih obala - duboka najviše osam ili deset centimetara, široka samo tri ili četiri metra. Krivudala je kroz šumovitu oblast. Drveće je bilo čudno, ali istovremeno poznato... uglavnom listopadno poput čampe ili vrše, ali širokih listova i rasprostranjeno poput poluhrasta. Lišće je bilo jarkožuto i blistavocrveno, a tepisi sačinjeni od njega pružali su se duž obala rečnog korita.
<BR>&nbsp;&nbsp;&nbsp;&nbsp;&nbsp;Nebo je bilo prijatno plavo - ne tako duboko plavo kao Hiperionovo, ali dublje od većine svetova sličnih Zemlji koje smo videli na ovom putovanju. Sunce je bilo veliko i sjajno, ali ne i prejako. Svetlost je dopirala kroz vetrobran i padala nam preko krila.
<BR>&nbsp;&nbsp;&nbsp;&nbsp;&nbsp;"Pitam se kako je tamo napolju", rekoh ja.
<BR>&nbsp;&nbsp;&nbsp;&nbsp;&nbsp;Komlog... brod... šta god sad bio, mora da je pomislio da se njemu obraćam. Centralni monitor zapulsira i podaci počeše da se nižu na njemu.
<BR>
<BR>&nbsp;&nbsp;&nbsp;&nbsp;&nbsp;Atmosfera: 0.77 N2
<BR>&nbsp;&nbsp;&nbsp;&nbsp;&nbsp;0.21 O2
<BR>&nbsp;&nbsp;&nbsp;&nbsp;&nbsp;0.009 Ar
<BR>&nbsp;&nbsp;&nbsp;&nbsp;&nbsp;0.0003 CO <SUB>2</SUB>
<BR>&nbsp;&nbsp;&nbsp;&nbsp;&nbsp;promenljiva H <SUB>2</SUB>O (-0.01)
<BR>&nbsp;&nbsp;&nbsp;&nbsp;&nbsp;Površinski pritisak: 0.986 bara
<BR>&nbsp;&nbsp;&nbsp;&nbsp;&nbsp;Magnetno polje: 0.318 gausa
<BR>&nbsp;&nbsp;&nbsp;&nbsp;&nbsp;Masa: 5.976 x 10 na 24 kg
<BR>&nbsp;&nbsp;&nbsp;&nbsp;&nbsp;Brzina izmicanja: 11.2 km/s
<BR>&nbsp;&nbsp;&nbsp;&nbsp;&nbsp;Površinska gravitacija: 980 km/s
<BR>&nbsp;&nbsp;&nbsp;&nbsp;&nbsp;Ugao naginjanja magnetne ose: 11.5 0
<BR>&nbsp;&nbsp;&nbsp;&nbsp;&nbsp;Dipolni momenat: 7.9 x 10 na 25 gausa/cm3
<BR>
<BR>&nbsp;&nbsp;&nbsp;&nbsp;&nbsp;"Čudno", reče brod. "Neverovatna podudarnost."
<BR>&nbsp;&nbsp;&nbsp;&nbsp;&nbsp;"Šta to?" rekoh ja, iako sam već i sam znao.
<BR>&nbsp;&nbsp;&nbsp;&nbsp;&nbsp;"Ovi planetni podaci uklapaju se gotovo savršeno u moje baze podataka o Staroj Zemlji", reče brod. "Vrlo je neobično da se ijedan svet tako blisko uklapa u..."
<BR>&nbsp;&nbsp;&nbsp;&nbsp;&nbsp;"Stoj!" vrisnu Anea, pokazavši kroz vetrobran. "Spusti se! Molim te, odmah."
<BR>&nbsp;&nbsp;&nbsp;&nbsp;&nbsp;Ja bih se pri spuštanju zabio u drveće, ali brod je preuzeo upravljanje, pronašao ravno, kamenito mesto dvadeset metara od rečnog korita oivičenog drvećem i spustio nas bez truckanja. Anea je ukucavala kombinaciju vazdušne komore još dok sam ja zurio kroz vetrobran u ravan krov kuće iza drveća.
<BR>&nbsp;&nbsp;&nbsp;&nbsp;&nbsp;Sišla je niz lestvice pre nego što sam stigao da joj se obratim. Zastao sam da proverim autohirurga, sa zadovoljstvom primetio da je nekoliko svetiljkica zeleno, i rekao brodu: "Pazi na njega. Budi spreman za brzo bekstvo."
<BR>&nbsp;&nbsp;&nbsp;&nbsp;&nbsp;"Hoću, Č. Endimione."
<BR>
<BR>&nbsp;&nbsp;&nbsp;&nbsp;&nbsp;Prišli smo kući iz smera nizvodno, preko rečice. Teško je opisati tu zgradu, ali pokušaću.
<BR>&nbsp;&nbsp;&nbsp;&nbsp;&nbsp;Sama kuća bila je sagrađena iznad skromnog vodopada koji se obrušavao samo tri ili četiri metra do malog prirodnog jezera u podnožju. Žuto lišće plutalo je po jezercu pre nego što bi ga sve brža struja odnela nizvodno. Najupečatljiviji delovi kuće bili su tanki krovovi i pravougaone terase koje kao da su visile iznad rečice i vodopada prkoseći gravitaciji. Činilo se da je kuća sagrađena od kamena i stakla, betona i malo čelika. Levo od terasa, kameni zid dizao se do visine trećeg sprata, sa staklenim prozorom na uglu koji se protezao gotovo čitavom visinom. Metalni okvir oko tih prozora bio je obojen blagom narandžastom bojom.
<BR>&nbsp;&nbsp;&nbsp;&nbsp;&nbsp;"Konzolne", reče Anea.
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Tako arhitekte nazivaju te isturene terase", reče ona. "Konzolne. One predstavljaju odjek krečnih izbočina koje se ovde nalaze milionima godina."
<BR>&nbsp;&nbsp;&nbsp;&nbsp;&nbsp;Zastadoh u hodu da bih je pogledao. Padobrod je bio izvan vidokruga, skriven drvećem iza nas. "Ovo je tvoja kuća", rekoh. "Ona o kojoj si sanjala pre nego što si rođena."
<BR>&nbsp;&nbsp;&nbsp;&nbsp;&nbsp;"Da." Usne su joj blago drhtale. "Sada joj čak znam i ime, Role. Folingvoter."
<BR>&nbsp;&nbsp;&nbsp;&nbsp;&nbsp;Klimnuh glavom i onjuših vazduh. Miris je bio zasićen trulim lišćem, živim biljkama, bogatim tlom, vodom i izvesnom aromom. Vazduh je bio veoma drugačiji od Hiperionovog, ali nekako je mirisao na dom. "Stara Zemlja", šapnuh. "Je li to moguće?"
<BR>&nbsp;&nbsp;&nbsp;&nbsp;&nbsp;"Samo... Zemlja", reče Anea. Dodirnu mi ruku. "Hajdemo unutra."
<BR>&nbsp;&nbsp;&nbsp;&nbsp;&nbsp;Pređosmo preko rečice po malom mostu uzvodno od kuće, zakrckasmo po šljunčanom prilaznom puteljku i uđosmo kroz lođu i uski ulaz. Bilo je to kao da ulazimo u udobnu pećinu.
<BR>&nbsp;&nbsp;&nbsp;&nbsp;&nbsp;Zastavši u velikoj dnevnoj sobi, oglasismo se, ali niko nam ne odgovori. Anea prođe kroz otvoreni prostor kao da je u transu, prelazeći prstima preko drvenih i kamenih površina, usklikujući pri malim otkrićima.
<BR>&nbsp;&nbsp;&nbsp;&nbsp;&nbsp;Pod je delimično bio prekriven tepisima, a delimično se sastojao od golog kamena. Bar u jednom udubljenju, niske police bile su pune knjiga, ali nisam trošio vreme na proveravanje naslova. Metalne police pružale su se ispod niske tavanice, ali one su bile prazne - možda su predstavljale samo element dizajna. Suprotni zid zauzimao je ogromni kamin. Ognjište je bilo od grubog kamena - možda od gornjeg dela stene na kojoj je kuća balansirala - i pružalo se oko dva metra izvan kamina.
<BR>&nbsp;&nbsp;&nbsp;&nbsp;&nbsp;Velika vatra pucketala je u kaminu, uprkos toploti sunčanog jesenjeg dana. Ponovo viknuh, ali tišina je bila teška. "Očekivali su nas", rekoh, u pokušaju da se našalim. Jedino oružje koje sam sada imao bio je laser u mom džepu.
<BR>&nbsp;&nbsp;&nbsp;&nbsp;&nbsp;"Tako je, jesu", reče Anea. Ona ode do leve strane kamina i spusti male šake na metalnu kuglu koja je bila smeštena u svoju nišu u obliku polulopte u kamenom zidu. Kugla je imala oko metar i po u prečniku i bila je obojena bogatom crvenom bojom rđe.
<BR>&nbsp;&nbsp;&nbsp;&nbsp;&nbsp;"Arhitekta je ovo smislio kao čajnik u kome će se kuvati vino", reče Anea tiho. "Korišćen je samo jednom... a vino je skuvano u kuhinji i doneseno ovamo. Prevelik je. A boja je verovatno toksična."
<BR>&nbsp;&nbsp;&nbsp;&nbsp;&nbsp;"To je taj arhitekta koga tražiš?" rekoh ja. "Onaj sa kojim nameravaš da učiš?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Mislio sam da je on genije. Zašto bi napravio čajnik koji je prevelik i toksičan za upotrebu?"
<BR>&nbsp;&nbsp;&nbsp;&nbsp;&nbsp;Anea se okrenu i osmehnu se. Ne - isceri se. "I geniji zajebu stvar, Role. Pogledaj samo naše putovanje, ako ti je potreban dokaz. Hajde da razgledamo malo."
<BR>&nbsp;&nbsp;&nbsp;&nbsp;&nbsp;Terase su bile ljupke, pogled iznad malog vodopada prijatan. Unutra, tavanice i ispusti bili su niski, ali tako se samo pojačavao utisak da gledate iz pećine u zeleni svet šume kroz to sveprisutno staklo. Vratili smo se u dnevnu sobu, do otvorenih stakleno-metalnih vrata stepeništa - ojačanog šipkama sa gornjeg sprata - koje je vodilo dole samo do veće cementne platforme iznad jezerca u rečici iznad vodopada.
<BR>&nbsp;&nbsp;&nbsp;&nbsp;&nbsp;"Spust", reče Anea, kao da se vratila kući nečemu veoma poznatom.
<BR>&nbsp;&nbsp;&nbsp;&nbsp;&nbsp;"Čemu služi?" upitah ja, zagledajući okolo.
<BR>&nbsp;&nbsp;&nbsp;&nbsp;&nbsp;"Ničemu praktičnom", reče Anea. "Ali arhitekta je to smatrao - da citiram - 'potpuno neophodnim sa svakog stanovišta'."
<BR>&nbsp;&nbsp;&nbsp;&nbsp;&nbsp;Dodirnuh joj rame. Ona se okrenu i osmehnu mi se, ne mehanički niti sneno, već sa gotovo blistavom životnošću.
<BR>&nbsp;&nbsp;&nbsp;&nbsp;&nbsp;"Gde smo mi to, Anea?"
<BR>&nbsp;&nbsp;&nbsp;&nbsp;&nbsp;"U Folingvoteru", reče ona. "Medveđa Staza. U zapadnoj Pensilvaniji."
<BR>&nbsp;&nbsp;&nbsp;&nbsp;&nbsp;"Je li to nacija?" upitah ja.
<BR>&nbsp;&nbsp;&nbsp;&nbsp;&nbsp;"Provincija", reče Anea. "Hoću reći, država. U nekadašnjim Sjedinjenim Američkim Državama. Severnoamerički kontinent. Planeta Zemlja."
<BR>&nbsp;&nbsp;&nbsp;&nbsp;&nbsp;"Zemlja", ponovih. Obazreh se. "Gde su svi? Gde je tvoj arhitekta?"
<BR>&nbsp;&nbsp;&nbsp;&nbsp;&nbsp;Devojčica odmahnu glavom. "Ne znam. Trebalo bi ubrzo to da saznamo."
<BR>&nbsp;&nbsp;&nbsp;&nbsp;&nbsp;"Koliko ćemo dugo ostati ovde, malena?" Pomišljao sam da prikupimo hranu, oružje i drugu opremu dok se A. Betik ne oporavi, a onda da krenemo dalje.
<BR>&nbsp;&nbsp;&nbsp;&nbsp;&nbsp;"Nekoliko godina", reče Anea. "Mislim, najviše šest ili sedam."
<BR>&nbsp;&nbsp;&nbsp;&nbsp;&nbsp;"Godina?" Stao sam na gornjoj terasi gde smo izišli sa stepeništa. "Godina?"
<BR>&nbsp;&nbsp;&nbsp;&nbsp;&nbsp;"Moram da učim od tog čoveka, Role. Moram nešto da naučim."
<BR>&nbsp;&nbsp;&nbsp;&nbsp;&nbsp;"O arhitekturi?"
<BR>&nbsp;&nbsp;&nbsp;&nbsp;&nbsp;"Da, i o sebi."
<BR>&nbsp;&nbsp;&nbsp;&nbsp;&nbsp;"A šta ću ja da radim dok ti budeš... učila o sebi?"
<BR>&nbsp;&nbsp;&nbsp;&nbsp;&nbsp;Umesto da se našali, Anea ozbiljno klimnu glavom. "Znam. To ne izgleda pošteno. Ali imaćeš i ti da obaviš nekoliko stvari dok ja budem... odrastala."
<BR>&nbsp;&nbsp;&nbsp;&nbsp;&nbsp;Sačekah.
<BR>&nbsp;&nbsp;&nbsp;&nbsp;&nbsp;"Zemlja treba da se istraži", reče ona. "Majka i otac su mi dolazili ovamo. Majčina zamisao bila je da su... lavovi, tigrovi i medvedi - sile koje su otele Zemlju pre nego što je TehnoSrž stigla da je uništi... Majčina zamisao bila je da one ovde izvode opite."
<BR>&nbsp;&nbsp;&nbsp;&nbsp;&nbsp;"Opite?" ponovih ja. "Kakve opite?"
<BR>&nbsp;&nbsp;&nbsp;&nbsp;&nbsp;"Opite sa genijima, uglavnom", reče Anea. "Mada bi možda bolja fraza bila 'opite sa čovečanstvom'."
<BR>&nbsp;&nbsp;&nbsp;&nbsp;&nbsp;"Objasni."
<BR>&nbsp;&nbsp;&nbsp;&nbsp;&nbsp;Anea pokaza pokretom na kuću oko nas. "Ovo mesto dovršeno je 1937. godine."
<BR>&nbsp;&nbsp;&nbsp;&nbsp;&nbsp;"Nove ere?" rekoh ja.
<BR>&nbsp;&nbsp;&nbsp;&nbsp;&nbsp;"Da. Sigurna sam da je bilo uništeno u severnoameričkim klasnim neredima u dvadeset prvom veku, ako ne i ranije. Taj koji je doveo Zemlju ovamo, nekako je ovo ponovo izgradio. Baš kao što je ponovo izgradio i Rim devetnaestog veka za mog oca."
<BR>&nbsp;&nbsp;&nbsp;&nbsp;&nbsp;"Rim?" Osećao sam se kao da stojim sa palcem u uhu i ponavljam sve što dete kaže. Bio je to jedan od tih dana.
<BR>&nbsp;&nbsp;&nbsp;&nbsp;&nbsp;"Rim je mesto gde je Džon Kits proveo svoje poslednje dane", reče Anea. "Ali to je druga priča."
<BR>&nbsp;&nbsp;&nbsp;&nbsp;&nbsp;"Aha", rekoh ja. "Pročitao sam je u Spevu tvog čika Martina. I ni tada to nisam razumeo."
<BR>&nbsp;&nbsp;&nbsp;&nbsp;&nbsp;Anea načini onaj pokret rukama na koji sam se sve više navikavao. "Ja to ne razumem, Role. Ali onaj ko je doveo Zemlju ovamo, dovodi tu i ljude, baš kao i stare gradove i građevine. Stvara... dinamiku."
<BR>&nbsp;&nbsp;&nbsp;&nbsp;&nbsp;"Vaskrsavanjem?" Glas mi je bio sumnjičav.
<BR>&nbsp;&nbsp;&nbsp;&nbsp;&nbsp;"Ne... pre će biti... pa, moj otac je bio kibrid. Njegova ličnost obitavala je u matriksu AI, a telo mu je bilo ljudsko."
<BR>&nbsp;&nbsp;&nbsp;&nbsp;&nbsp;"Ali ti nisi kibrid."
<BR>&nbsp;&nbsp;&nbsp;&nbsp;&nbsp;Anea odmahnu glavom. "Znaš da nisam." Ona me povede dalje napolje, na terasu. Ispod nas, rečica je hitala preko malog vodopada. "Imaćeš još toga da uradiš dok sam ja... u školi."
<BR>&nbsp;&nbsp;&nbsp;&nbsp;&nbsp;"Kao, na primer?"
<BR>&nbsp;&nbsp;&nbsp;&nbsp;&nbsp;"Osim istraživanja Zemlje i iznalaženja šta ti... entiteti... ovde nameravaju da urade, moraćeš da odeš pre mene natrag po naš brod."
<BR>&nbsp;&nbsp;&nbsp;&nbsp;&nbsp;"Naš brod?" Odlučio sam da izvučem metaforični palac iz uha. "Misliš da putujem dalekobacačima kako bih došao do Konzulovog broda."
<BR>&nbsp;&nbsp;&nbsp;&nbsp;&nbsp;"Jeste."
<BR>&nbsp;&nbsp;&nbsp;&nbsp;&nbsp;"I doveo ga ovamo?"
<BR>&nbsp;&nbsp;&nbsp;&nbsp;&nbsp;Ona odmahnu glavom. "To bi potrajalo nekoliko vekova. Dogovorićemo se da se nađemo negde u bivšoj Mreži."
<BR>&nbsp;&nbsp;&nbsp;&nbsp;&nbsp;Protrljah obraz i osetih grebuckanje čekinja. "Još nešto? Još koja mala desetogodišnja odiseja kako mi ne bi bilo dosadno?"
<BR>&nbsp;&nbsp;&nbsp;&nbsp;&nbsp;"Samo putovanje do Zabačenosti da bi posetio Proterane", reče ona. "Ali na to putovanje ću ići i ja sa tobom."
<BR>&nbsp;&nbsp;&nbsp;&nbsp;&nbsp;"Dobro", rekoh. "Nadam se da su to sve pustolovine koje nas čekaju. Znaš, nisam više tako mlad kao što sam bio."
<BR>&nbsp;&nbsp;&nbsp;&nbsp;&nbsp;Pokušavao sam da neozbiljno gledam na sve to, ali Aneine oči bile su duboke i ozbiljne. Ona spusti prste na moj dlan. "Ne, Role", reče ona. "To je samo početak."
<BR>&nbsp;&nbsp;&nbsp;&nbsp;&nbsp;Komlog zapišta i zakucka. "Šta je?" rekoh uz grč brige za A. Betika.
<BR>&nbsp;&nbsp;&nbsp;&nbsp;&nbsp;"Upravo sam primio koordinate preko opšte frekvencije", začu se glas komloga/broda. Zvučao je zbunjeno.
<BR>&nbsp;&nbsp;&nbsp;&nbsp;&nbsp;"Ima li glasovne ili vizuelne transmisije?" rekoh ja.
<BR>&nbsp;&nbsp;&nbsp;&nbsp;&nbsp;"Ne, samo koordinate za putovanje i optimalne visine. To je plan letenja."
<BR>&nbsp;&nbsp;&nbsp;&nbsp;&nbsp;"Kuda?" rekoh ja.
<BR>&nbsp;&nbsp;&nbsp;&nbsp;&nbsp;"Do tačke na ovom kontinentu nekih tri hiljade kilometara jugozapadno od našeg trenutnog položaja", reče brod.
<BR>&nbsp;&nbsp;&nbsp;&nbsp;&nbsp;Pogledah Aneu. Ona odmahnu glavom.
<BR>&nbsp;&nbsp;&nbsp;&nbsp;&nbsp;"Nemaš nikakvu ideju?" rekoh ja.
<BR>&nbsp;&nbsp;&nbsp;&nbsp;&nbsp;"Imam jednu", reče ona. "Ali nisam sigurna. Hajdemo, da se iznenadimo."
<BR>&nbsp;&nbsp;&nbsp;&nbsp;&nbsp;Njena mala šaka još je bila u mojoj. Nisam je pustio dok smo hodali natrag po žutom lišću i jutarnjem svetlu sunca prema padobrodu koji nas je čekao.
</P></TD></TR></TABLE>
<P class="next">
<A HREF=p59.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
