<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>20.
<P>&nbsp;&nbsp;&nbsp;&nbsp;&nbsp;Preživeli pripadnici odreda narednika Gregorijusa jesu kaplar Basin Ki i strelac Aranval Gaspa K. T. Retig. Ki je nizak muškarac, nabijen i brz, kako na refleksima, tako i u inteligenciji, dok je Retig visok - gotovo podjednako visok kao gorostasni Gregorijus - ali onoliko mršav koliko je narednik krupan. Retig potiče iz Teritorija Lambertovog Prstena i ima ožiljke od zračenja, mršav je kao kostur i snažne je volje, što je stereotipno za sve 'stroiđane. De Soja je saznao da taj čovek nije nogom kročio na neki svet pune veličine, sa punim-g, sve do svoje dvadeset treće standardne godine. Lečenje pomoću RNK i ozbiljne vežbe Paksa osnažile su i očeličile vojnika tako da sada može da se bori na svakom svetu. Rezervisan toliko da bi čovek pomislio da je nem, A.G.K.T. Retig ume da sluša, ume da izvršava naređenja i - kao što je to pokazala bitka na Hiperionu - ume da preživi.
<BR>&nbsp;&nbsp;&nbsp;&nbsp;&nbsp;Koliko je Retig tih, toliko je kaplar Ki glasan. Prvog dana, za vreme njihove rasprave, Kijeva pitanja i komentari pokazali su pronicljivost i bistrinu, uprkos zamagljujućim dejstvima vaskrsenja.
<BR>&nbsp;&nbsp;&nbsp;&nbsp;&nbsp;Sva četvorica su uzdrmana iskustvom smrti. De Soja pokušava da ih ubedi da sa ponavljanjem sve postaje lakše, ali njegovo uzdrmano telo i um takvim ohrabrenjima daju dimenziju laži. Ovde, bez savetovanja i terapije, bez kapelana za vaskrsavanje koji bi ih dočekali, svaki vojnik Paksa nosi se sa traumom što bolje može. Njihovi razgovori prvog dana u svemiru Parvatija često se prekidaju kada ih obuzmu umor ili čista osećanja. Samo narednik Gregorijus izgleda neuzdrman tim iskustvom.
<BR>&nbsp;&nbsp;&nbsp;&nbsp;&nbsp;Trećeg dana, sastaju se u maloj Rafaelovoj bolničkoj kabini da bi isplanirali ono što će preduzeti.
<BR>&nbsp;&nbsp;&nbsp;&nbsp;&nbsp;"Za dva meseca i tri nedelje, taj brod će se prebaciti u ovaj sistem na manje od hiljadu klika od mesta gde se mi nalazimo", kaže Otac Kapetan de Soja, "i moramo biti sigurni da možemo da ga presretnemo i da zadržimo devojčicu."
<BR>&nbsp;&nbsp;&nbsp;&nbsp;&nbsp;Nijedan vojnik Švajcarske Garde nije pitao zbog čega se traži hvatanje devojčice. Niko od njih o tome neće da razgovara dok njihov zapovednik - De Soja - ne pokrene tu temu. I svaki od njih će umreti, ako treba, da izvrši to tajanstveno naređenje.
<BR>&nbsp;&nbsp;&nbsp;&nbsp;&nbsp;"Ne znamo ko je još na brodu, zar ne?" kaže kaplar Ki. Oni su već razgovarali o tim stvarima, ali sećanja su nepouzdana u prvih nekoliko dana njihovih novih života.
<BR>&nbsp;&nbsp;&nbsp;&nbsp;&nbsp;"Ne", kaže De Soja.
<BR>&nbsp;&nbsp;&nbsp;&nbsp;&nbsp;"Ne znamo ni kako je brod naoružan", kaže Ki, kao da ide po spisku koji drži u glavi.
<BR>&nbsp;&nbsp;&nbsp;&nbsp;&nbsp;"Tačno."
<BR>&nbsp;&nbsp;&nbsp;&nbsp;&nbsp;"Ne znamo da li je Parvati odredište broda."
<BR>&nbsp;&nbsp;&nbsp;&nbsp;&nbsp;"Tačno."
<BR>&nbsp;&nbsp;&nbsp;&nbsp;&nbsp;"Možda brod", kaže kaplar Ki, "treba da se sastane ovde sa nekim drugim brodom... ili možda devojčica namerava da se sastane sa nekim na planeti."
<BR>&nbsp;&nbsp;&nbsp;&nbsp;&nbsp;De Soja klima glavom. "Rafael nema senzore mog starog bakljobroda, ali pratimo sve između Urtovog oblaka i samog Parvatija. Ako se neki drugi brod bude prebacio pre broda devojčice, to ćemo smesta znati."
<BR>&nbsp;&nbsp;&nbsp;&nbsp;&nbsp;"Proterani?" kaže narednik Gregorijus.
<BR>&nbsp;&nbsp;&nbsp;&nbsp;&nbsp;De Soja diže ruke. "Sve je puko nagađanje. Mogu da vam kažem da se dete smatra pretnjom za Paks, pa je razumno zaključiti da bi Proterani - ukoliko oni znaju za njegovo postojanje - želeli da ga se dočepaju. Spremni smo ako pokušaju."
<BR>&nbsp;&nbsp;&nbsp;&nbsp;&nbsp;Ki trlja svoj glatki obraz. "I dalje ne mogu sasvim da poverujem da bismo mogli da za jedan dan skoknemo kući kada bismo to poželeli. Ili da odemo po pomoć." Za kaplara Kija, kuća je Republika Džamnu na Denebu Drei. Razgovarali su o beskorisnosti traženja pomoći - najbliži ratni brod Paksa je Sveti Anton, koji bi trebalo, ako su De Sojina naređenja izvršena, da bude za petama brodu sa devojčicom.
<BR>&nbsp;&nbsp;&nbsp;&nbsp;&nbsp;"Javio sam se preko uskog snopa zapovedniku garnizona Paksa na Parvatiju", kaže De Soja. "Kao što je i pokazao naš kompjuterski pregled, oni imaju samo orbitalne patrolne letelice i nekoliko skakača za stenovite terene. Naredio sam im da svaku svemirsku letelicu koju imaju postave u cislunarni defanzivni položaj, da uzbune sve postaje na planeti i da čekaju dalja naređenja. Ako devojčica prođe pored nas i spusti se tamo, Paks će je pronaći."
<BR>&nbsp;&nbsp;&nbsp;&nbsp;&nbsp;"Kakav je svet Parvati?" pita Gregorijus. Tutnjava njegovog basa uvek privlači De Sojinu pažnju.
<BR>&nbsp;&nbsp;&nbsp;&nbsp;&nbsp;"Naselili su ga Reformirani Indusi nedugo posle Hedžire", kaže De Soja, koji je sve ovo saznao iz brodskog kompjutera. "Pustinjski svet. Nema dovoljno kiseonika za ljudski život - atmosfera je uglavnom CO <SUB>2</SUB> - i nikada nisu uspeli naročito uspešno da ga teraformiraju, tako da je prilagođeno ili okruženje, ili sami ljudi. Stanovništvo nikada nije bilo naročito brojno - nekoliko desetina miliona pre Pada. Sada ih je manje od pola miliona, a najveći deo živi u jednom velikom gradu po imenu Gandidži."
<BR>&nbsp;&nbsp;&nbsp;&nbsp;&nbsp;"Hrišćani?" pita Ki. De Soja pretpostavlja da to pitanje nije plod puke radoznalosti; Ki retko postavlja nesvrsishodna pitanja.
<BR>&nbsp;&nbsp;&nbsp;&nbsp;&nbsp;"U Gandidžiju postoji nekoliko hiljada preobraćenika", kaže De Soja. "Tamo se nalazi nova katedrala - Svetog Malakije - a većinu ponovo rođenih čine uspešni poslovni ljudi koji se zalažu za pristupanje Paksu. Oni su nagovorili planetnu vladu - neku vrstu izborne oligarhije - da pozove garnizon Paksa ovamo pre pedesetak standardnih godina. Dovoljno su blizu Zabačenosti da budu zabrinuti zbog Proteranih."
<BR>&nbsp;&nbsp;&nbsp;&nbsp;&nbsp;Ki klima glavom. "Samo sam se pitao može li garnizon računati na to da će mu stanovništvo prijaviti sletanje broda sa devojčicom."
<BR>&nbsp;&nbsp;&nbsp;&nbsp;&nbsp;"Sumnjam", kaže De Soja. "Devedeset odsto sveta je pusto - nikada nije ni bilo naseljeno, ili se vratilo peščanim dinama i poljima lišajeva - a većina ljudi okupljena je oko velikih rudnika boksita blizu Gandidžija. Ali orbitalne patrole bi je pratile."
<BR>&nbsp;&nbsp;&nbsp;&nbsp;&nbsp;"Ako uopšte stigne tako daleko", kaže Gregorijus.
<BR>&nbsp;&nbsp;&nbsp;&nbsp;&nbsp;"Što se neće dogoditi", kaže Otac Kapetan de Soja. On dodiruje monitor ugrađen u ploču stola i na njemu se pojavljuje grafikon koji je pripremio. "Evo plana presretanja. Spavaćemo do T-manje tri dana. Ne brinite - sećate se, posle fuge ne postoji vreme mamurluka kao kod vaskrsenja. Pola sata da se razbistri u glavi. Dobro... dakle, T-manje tri dana i budilnik zvoni. Rafael kruži do ove tačke..." On kucka po dijagramu na tački koja se nalazi na dve trećine elipsoidne trajektorije. "Znamo kolika je bila ulazna brzina njihovog broda za C-plus, što znači da znamo i kolika će im biti izlazna brzina... a to je oko nula-zarez-nula-tri C, tako da ukoliko budu usporavali ka Parvatiju istom brzinom kojom su napustili Hiperion..." Dijagrami trajektorija i vremenskih linija ispunjuju ekran. "Ovo je hipotetička stvar, ali njihova tačka translacije nije... ona će biti ovde." On dodiruje pisaljkom crvenu tačku na deset AJ od planete. Njihova elipsoidna trajektorija trepće ka toj tački. "A ovde ćemo ih presresti, manje od minut od njihove tačke translacije."
<BR>&nbsp;&nbsp;&nbsp;&nbsp;&nbsp;Gregorijus se naginje iznad svog monitora. "Krsta mi, svi ćemo hitati kao da nas đavoli gone, izvinite na izrazu, Oče."
<BR>&nbsp;&nbsp;&nbsp;&nbsp;&nbsp;De Soja se osmehuje. "Oprošteno ti je, sine moj. Da, brzine će biti velike, kao i naše kombinovane delta-v ukoliko njihov brod otpočne sa usporavanjem prema Parvatiju, ali relativne brzine dva broda biće gotovo nulte."
<BR>&nbsp;&nbsp;&nbsp;&nbsp;&nbsp;"Koliko ćemo biti blizu, kapetane?" kaže Ki. Njegova crna kosa blista na svetlu svetiljki u tavanici.
<BR>&nbsp;&nbsp;&nbsp;&nbsp;&nbsp;"Kada se budu prebacili, stuštićemo se na njih sa udaljenosti od šest stotina klika. U roku od tri minuta bićemo u stanju da ih gađamo kamenom."
<BR>&nbsp;&nbsp;&nbsp;&nbsp;&nbsp;Ki se mršti. "Ali čime će oni gađati nas?"
<BR>&nbsp;&nbsp;&nbsp;&nbsp;&nbsp;"Ne znamo", kaže De Soja. "Ali Rafael je čvrst. Kladim se da njegovi štitovi mogu da izdrže sve čime ovaj neidentifikovani brod može da nas gađa."
<BR>&nbsp;&nbsp;&nbsp;&nbsp;&nbsp;Strelac Retig gunđa: "Ne bi valjalo da izgubimo tu opkladu."
<BR>&nbsp;&nbsp;&nbsp;&nbsp;&nbsp;De Soja okreće stolicu da bi pogledao vojnika. Gotovo da je zaboravio da je Retig tu. "Da", kaže on, "ali mi imamo tu prednost da smo blizu. Čime god da nas gađaju, za to imaju samo ograničeno vreme."
<BR>&nbsp;&nbsp;&nbsp;&nbsp;&nbsp;"A čime ćemo mi gađati njih?" mumla Gregorijus.
<BR>&nbsp;&nbsp;&nbsp;&nbsp;&nbsp;De Soja okleva. "Zajedno smo prošli kroz Rafaelovo naoružanje", kaže konačno. "Da je ovo ratni brod Proteranih, mogli bismo da ga pečemo, pržimo, probijemo ili spalimo. Ili bismo jednostavno tiho pobili njegovu posadu." Rafael nosi naoružanje zasnovano na načelu zraka smrti. Sa pet stotina klika, nema nikakve sumnje u njegovu delotvornost.
<BR>&nbsp;&nbsp;&nbsp;&nbsp;&nbsp;"Ali mi nećemo koristiti ništa od toga..." nastavlja sveštenik-kapetan. "Izuzev u krajnjoj nuždi, ako tako budemo morali da... onesposobimo brod."
<BR>&nbsp;&nbsp;&nbsp;&nbsp;&nbsp;"Možete li to učiniti, a da ne naškodite devojčici?" pita Ki.
<BR>&nbsp;&nbsp;&nbsp;&nbsp;&nbsp;"Ne sa stopostotnom sigurnošću da joj ništa nećemo nauditi... kao ni ostalima koji se nalaze u brodu", kaže De Soja. Ponovo okleva, uzima vazduh i nastavlja. "Zato ćemo se nasilno ukrcati."
<BR>&nbsp;&nbsp;&nbsp;&nbsp;&nbsp;Gregorijus se ceri. Zubi su mu veoma veliki i veoma beli. "Svi smo pokupili i svemirske oklope pre odlaska sa Svetog Tomasa Akire", mumla džin zadovoljno. "Ali bilo bi bolje da malo vežbamo u njima pre samog naskakanja."
<BR>&nbsp;&nbsp;&nbsp;&nbsp;&nbsp;De Soja klima glavom. "Da li će biti dovoljno tri dana?"
<BR>&nbsp;&nbsp;&nbsp;&nbsp;&nbsp;Gregorijus se još ceri. "Više bih voleo celu nedelju."
<BR>&nbsp;&nbsp;&nbsp;&nbsp;&nbsp;"U redu", kaže sveštenik-kapetan. "Probudićemo se nedelju dana pre presretanja. Evo shematskog prikaza neidentifikovanog broda."
<BR>&nbsp;&nbsp;&nbsp;&nbsp;&nbsp;"Mislio sam da je on... neidentifikovan", kaže Ki, zagledan u planove broda koji sada ispunjavaju monitore. Svemirska letelica je igla sa perajima na jednom kraju - dečja karikatura svemirskog broda.
<BR>&nbsp;&nbsp;&nbsp;&nbsp;&nbsp;"Ne znamo njegov tačan identitet niti registraciju", kaže De Soja, "ali Sveti Anton je preko uskog snopa preneo video snimak koji su on i Sveti Bonaventura načinili pre nego što je brod prešao u translaciju. Ne pripada Proteranima."
<BR>&nbsp;&nbsp;&nbsp;&nbsp;&nbsp;"Ne pripada Proteranima, Paksu niti Merkantilusu, nije kovit-brod niti bakljobrod..." kaže Ki. "Do đavola, šta je onda?"
<BR>&nbsp;&nbsp;&nbsp;&nbsp;&nbsp;De Soja poziva slike poprečnog preseka broda. "Privatna svemirska letelica, iz doba Hegemonije", kaže tiho. "Sačinjeno ih je samo tridesetak. Stara je najmanje četiri stotine godina, verovatno i više."
<BR>&nbsp;&nbsp;&nbsp;&nbsp;&nbsp;Kaplar Ki se oglašava tihim zviždukom. Gregorijus trlja svoju ogromnu vilicu. Čak i Retig izgleda impresioniran iza maske ravnodušnosti. "Nisam znao da su uopšte postojale privatne svemirske letelice", kaže kaplar. "Mislim, C-plus."
<BR>&nbsp;&nbsp;&nbsp;&nbsp;&nbsp;"Hegemonija je njima nagrađivala svoje glavonje", kaže De Soja. "Premijerka Gledston imala je jedan takav. Takođe i general Horas Glenon-Hajt..."
<BR>&nbsp;&nbsp;&nbsp;&nbsp;&nbsp;"Hegemonija nije njega nagradila time", kaže Ki uz kikot. Glenon-Hajt je bio najzloglasniji i najlegendarniji protivnik koga je Hegemonija imala u svom ranom raudoblju - Hanibal iz Zabačenosti za Rim Mreže Svetova.
<BR>&nbsp;&nbsp;&nbsp;&nbsp;&nbsp;"Ne", saglasan je Otac Kapetan de Soja, "general je svoj brod ukrao od planetnog upravnika Sola Drakoni Septema. U svakom slučaju, kompjuter veli da su svi ti privatni brodovi bili na broju pre Pada - uništeni su ili rekonfigurisani za potrebe SILE, a onda rashodovani - ali izgleda da kompjuter nije u pravu."
<BR>&nbsp;&nbsp;&nbsp;&nbsp;&nbsp;"Nije prvi put", gunđa Gregorijus. "Da li ove slike snimljene sa velike udaljenosti pokazuju ikakvo naoružanje ili odbrambene sisteme?"
<BR>&nbsp;&nbsp;&nbsp;&nbsp;&nbsp;"Ne, provobitni brodovi bili su civilni - bez oružja - a senzori Svetog Bonaventure nisu našli nikakve akvizicione radare niti pulsna očitavanja pre nego što je Šrajk pobio ekipu za praćenje", kaže De Soja, "ali ovaj brod je tu već vekovima, tako da moramo pretpostaviti da je preinačen. Ali čak i ako poseduje moderno naoružanje Proteranih za odbijanje napada, Rafael bi trebalo da bude u stanju da mu se brzo približi, dok mi odbijamo njihove zrake. Kada se jednom nađemo bok uz bok, više neće moći da koriste kinetičko oružje. Kada budemo naskočili na njih, energetsko oružje postaće beskorisno."
<BR>&nbsp;&nbsp;&nbsp;&nbsp;&nbsp;"Prsa u prsa", kaže Gregorijus sebi. Narednik proučava shematski prikaz. "Čekaće nas kod vazdušne komore, pa ćemo zato napraviti nove ulaze ovde... i ovde..."
<BR>&nbsp;&nbsp;&nbsp;&nbsp;&nbsp;De Soja naglo postaje zabrinut. "Ne smemo pustiti atmosferu napolje... devojčica..."
<BR>&nbsp;&nbsp;&nbsp;&nbsp;&nbsp;Gregorijus mu se osmehuje kao ajkula. "Ništa ne brinite, ser. Potrebno je manje od jednog minuta da se za oplatu prikači kesa za hvatanje... poneo sam nekoliko njih sa oklopima... a onda ćemo razoriti deo oplate, upasti unutra..." On ukucava uvećanje slike. "Pripremiću ovo za stimsim, tako da nekoliko dana možemo da vežbamo u tri-D. Voleo bih da imamo još jednu nedelju za simulaciju." Crno lice okreće se ka De Soji. "Možda ipak nećemo imati vremena za dremku u fugi, ser."
<BR>&nbsp;&nbsp;&nbsp;&nbsp;&nbsp;Ki kucka prstom po usni. "Pitanje, kapetane."
<BR>&nbsp;&nbsp;&nbsp;&nbsp;&nbsp;De Soja gleda ka njemu.
<BR>&nbsp;&nbsp;&nbsp;&nbsp;&nbsp;"Shvatam da ni u kom slučaju ne smemo nauditi devojčici, ali šta je sa ostalima koji nam se nađu na putu?"
<BR>&nbsp;&nbsp;&nbsp;&nbsp;&nbsp;De Soja uzdiše. Čekao je to pitanje. "Najviše bih voleo da na ovom zadatku niko ne pogine, kaplare."
<BR>&nbsp;&nbsp;&nbsp;&nbsp;&nbsp;"Da, ser", kaže Ki, budnih očiju, "ali šta ako pokušaju da nas spreče?"
<BR>&nbsp;&nbsp;&nbsp;&nbsp;&nbsp;Otac Kapetan de Soja gasi monitor. Pretrpana kabina miriše na ulje, znoj i ozon. "Imam naređenje da dete ne bude povređeno", kaže on polako, obazrivo. "Ništa nije rečeno ni za koga drugog. Ako bude nekoga... ili nečega... drugog na brodu i ako pokušaju da smetaju, smatrajte da se oni mogu žrtvovati. Branite se, čak i ako budete morali da pucate i pre nego što ste sigurni da ste u opasnosti."
<BR>&nbsp;&nbsp;&nbsp;&nbsp;&nbsp;"Da ih pobijemo sve", mrmlja Gregorijus, "osim male... i da ih prepustimo Božjoj brizi."
<BR>&nbsp;&nbsp;&nbsp;&nbsp;&nbsp;De Soja je uvek mrzeo tu drevnu šalu plaćenika.
<BR>&nbsp;&nbsp;&nbsp;&nbsp;&nbsp;"Radite šta god hoćete, s tim da ne ugrozite život ili zdravlje devojčice", kaže on.
<BR>&nbsp;&nbsp;&nbsp;&nbsp;&nbsp;"Šta ako na brodu između nas i devojčice bude stajao samo jedan od njih?" kaže Retig. Preostala trojica gledaju ka 'stroiđanu. "Ali se ispostavi da je to taj Šrajk?" dovršava on.
<BR>&nbsp;&nbsp;&nbsp;&nbsp;&nbsp;Kabinom vlada tišina koju remete samo sveprisutni zvuci broda - širenje i skupljanje metala oplate, šapat ventilatora, zujanje opreme, povremeno podrigivanje potisnika.
<BR>&nbsp;&nbsp;&nbsp;&nbsp;&nbsp;"Ako to bude Šrajk..." započinje Otac Kapetan de Soja. Zastaje.
<BR>&nbsp;&nbsp;&nbsp;&nbsp;&nbsp;"Ako to bude taj usrani Šrajk", kaže narednik Gregorijus, "mislim da možemo da mu priredimo koje iznenađenje. Ova runda može da prođe mnogo teže za tog šiljatog kučkinog sina, izvinite na izrazu, Oče."
<BR>&nbsp;&nbsp;&nbsp;&nbsp;&nbsp;"Kao vaš sveštenik", kaže De Soja, "upozoravam vas da ne koristite prostakluke. Kao vaš zapovednik, naređujem vam da smislite što više iznenađenja i da ubijete tog šiljatog kučkinog sina."
<BR>&nbsp;&nbsp;&nbsp;&nbsp;&nbsp;Odlaze da pojedu svoj večernji obrok i isplaniraju ličnu strategiju.
</P></TD></TR></TABLE>
<P class="next">
<A HREF=p21.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
