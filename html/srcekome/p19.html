<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>KARL
<P>&nbsp;&nbsp;&nbsp;&nbsp;&nbsp;Počelo je visokim tankim pištanjem.
<BR>&nbsp;&nbsp;&nbsp;&nbsp;&nbsp;Karl je radio na kolenu cevi - i proklinjao zelenu sluz od koje je ova postala klizava - kada je čuo taj zvuk, na početku samo udaljeno pištavo cviljenje. Bio je daleko u Tunelu 3, u blizini površinske vazdušne komore i pretpostavio je da ta uporna nota dolazi od nekoga ko radi dublje unutra, prema središnjem delu.
<BR>&nbsp;&nbsp;&nbsp;&nbsp;&nbsp;Bio je sam zbog toga što im je toliko nedostajalo osoblje. Karl je radio s jednim od Virdžinijinih reprogramiranih mehova, ali izbegavao je to kad god je bilo moguće. Ometalo mu je posao kada bi mu se mašina obratila njenim prepoznatljivim otezanjem.
<BR>&nbsp;&nbsp;&nbsp;&nbsp;&nbsp;Prvi probuđeni trebalo je da se 'otope' sledećeg utorka i on se nadao da će dobiti pomoć u najtežim poslovima. Masa je bila sluzava, gadna i uporna: mrzeo ju je.
<BR>&nbsp;&nbsp;&nbsp;&nbsp;&nbsp;A i te proklete niti koje su se hvatale po ventilacionim otvorima. Možda je Džim Vidor u pravu: trebalo bi da pustim Saula iz karantina i dopustim da izbliza proučava tu stvar.
<BR>&nbsp;&nbsp;&nbsp;&nbsp;&nbsp;Da je bio s nekim saradnikom, možda bi bio manje zamišljen i začuo to ranije. Zvuk se nastavljao dok je pritezao spoj ključem, njegovo rrrrrttttt rrrrrttttt rrrrrttttt odašiljalo mu je drhtaje sve do ramena.
<BR>&nbsp;&nbsp;&nbsp;&nbsp;&nbsp;Karl diže glavu. Onda oseti slab vetar.
<BR>&nbsp;&nbsp;&nbsp;&nbsp;&nbsp;Uvek je bilo kruženja vazduha u prostoru, pokretali su ga ventilatori ukoliko temperaturne razlike nisu obezbeđivale dovoljno mešanja. Ali ne toliko daleko od središnjeg kompleksa, ne kao ravnomerno, kao lahor lako duvanje oko njegovih ušiju.
<BR>&nbsp;&nbsp;&nbsp;&nbsp;&nbsp;On zastade, oslušnu. Ista ravnomerna nota. Dopirala je odozdo, niz tunel, u smeru središta.
<BR>&nbsp;&nbsp;&nbsp;&nbsp;&nbsp;Onda mu u ušima zapucketa.
<BR>&nbsp;&nbsp;&nbsp;&nbsp;&nbsp;On sklopi alat i odbaci se, sve u jednom glatkom pokretu, bez izvijanja. Jedan udar iz njegovih mlaznica i zaronio je prema unutrašnjosti. Fosfor je isprskao hodnik lokvama žutozelene svetlosti na svakih stotinu metara; koristio je to automatski, da proceni brzinu, da spreči dostizanje zaleta koji ne bi mogao da zakoči. Mrlje zelene sluzi prekrivale su neke fosforne ploče, rasle su na slabašnoj energiji koju su ove ispuštale.
<BR>&nbsp;&nbsp;&nbsp;&nbsp;&nbsp;On prođe tunele koji su se prostirali vodoravno, 3B, 3C i 3D, ali zvuk nije dopirao iz njih. U prilazu prema 3E uspori zbog toga što je zviždanje postajalo glasnije a ravnomerno usisavanje pokušavalo da ga povuče naniže. Karl je uvek mrzeo pištave zvukove, a ovaj je sada bio prodoran, škripav. Tragao je za rascepljenim spojem u izolaciji, ali nije bio niukoliko spreman za ono što je pronašao.
<BR>&nbsp;&nbsp;&nbsp;&nbsp;&nbsp;Crvi! On zatrepta, zapanjen.
<BR>&nbsp;&nbsp;&nbsp;&nbsp;&nbsp;Ljubičaste zmijolike stvari curile su, gmizale. Vlažne, klizave, lagano su se micale, uokvirivši ulaz u 3E. Bilo je to poput živih usta koja dozivaju prodornim vriskom sirene; vetar je ječao, povlačio ga i usisavao prema mamećim ljubičastim trepljama koje su se žudno pružale, protezale i grabile prema njemu...
<BR>&nbsp;&nbsp;&nbsp;&nbsp;&nbsp;On stade da petlja po mlaznicama i ispali oštri impuls unazad. Vetar se kovitlao oko njega, povlačio mu niz struju kablove alatki, pokušavao da mu otrgne vunenu kapu s glave, mrsio kosu. On se izvi i dohvati ručku u zidu tunela. Zvuk je sada bio zaglušujući i sve više ga je užasavao.
<BR>&nbsp;&nbsp;&nbsp;&nbsp;&nbsp;Ma šta, do đavola...
<BR>&nbsp;&nbsp;&nbsp;&nbsp;&nbsp;On otrže otvarač džepa za opremu u slučaju opasnosti, i iskopa šlem od plastimase. Bio mu je potreban dugi trenutak da ga ugura u O-prsten zaptivke slojnog odela. Nisam uvežbavao ovaj postupak već dugo vremena.
<BR>&nbsp;&nbsp;&nbsp;&nbsp;&nbsp;Ovaj se uhvati. On povuče ručku boce s natpisom NAPAJANJE. Mehur se proširi uz umirujuće hvuuuš vazduha. To je delom obezbedilo i zvučnu izolaciju, ali ne mnogo. Ne dovoljno.
<BR>&nbsp;&nbsp;&nbsp;&nbsp;&nbsp;"Tunel 3, Prolaz E", odasla on preko kanala za slučaj opasnosti. "Tri E, tri E, tri E. Gadno. Čitava oblast oko spojnice je probijena."
<BR>&nbsp;&nbsp;&nbsp;&nbsp;&nbsp;Slabašni glas odazva se u koštafonu: -Možeš zakrpiti sprej-penom? Smesta šaljem tamo nekoga.-
<BR>&nbsp;&nbsp;&nbsp;&nbsp;&nbsp;"Sumnjam. Nešto... nešto se tuda probilo. To u svakom slučaju nije obična prskotina."
<BR>&nbsp;&nbsp;&nbsp;&nbsp;&nbsp;Karl se ugrize za usnu. Nije znao kako to da opiše. Ekipi će biti potrebno samo nekoliko minuta da stigne, ali tunel je gubio bujice vazduha.
<BR>&nbsp;&nbsp;&nbsp;&nbsp;&nbsp;Ti ljubičasti... stvorovi... mora da su se probili do procepa koji vodi prema površini.
<BR>&nbsp;&nbsp;&nbsp;&nbsp;&nbsp;On se odbaci preko tunela. Vetar ga oduva nekoliko metara pre nego što pogodi suprotnu stranu i uspe da prikači privremenu spojku za izolaciju. Visio je na njoj i posmatrao kako se najbliži ljubičasti crv uvija i pulsira, rečice žutosmeđe tečnosti slivale su mu se sa zašiljenog vrha. Vetar je oduvavao kapljice i usisavao ih u zjapeću rupu koja je okruživala osnovicu crva.
<BR>&nbsp;&nbsp;&nbsp;&nbsp;&nbsp;Jeziva stvar proširi se, skupi, ponovo proširi - svaki put sve je više razvaljivala izolaciju i ulazila u tunel sve većim delom. Najbliža je bila najmanje metar duga, i vidljivo je rasla, grčila se u laganoj agonili napinjanja i stezanja, napinjanja i stezanja. Ždrelo joj je svetlucalo od nečega što je podsećalo na kristale nascentnog gvožđa.
<BR>&nbsp;&nbsp;&nbsp;&nbsp;&nbsp;Idu za zelenom sluzi, shvati on kada se crvi osloniše o slojeve mahovinastog rastinja unutar svog domašaja. Izgledalo je da ga direktno upijaju. Oni pasu te stvari! I usisavaju niti iz vazduha.
<BR>&nbsp;&nbsp;&nbsp;&nbsp;&nbsp;Oko aluminijumske i čelične spojke ulaza u 3E Karl ih je izbrojao trinaest. Odmotao je deo kabla i urlajuća bura usisa ga naniže, prema jednom od bezokih stvorova sa koga se slivala sluz.
<BR>&nbsp;&nbsp;&nbsp;&nbsp;&nbsp;Karl steže zube. Sada je udisao vazduh iz boce, ali mogao je da se zakune da je u stanju da im oseti zadah - slatkast, gust, vlažan, poput prezrelog natrulog lišća.
<BR>&nbsp;&nbsp;&nbsp;&nbsp;&nbsp;On skide laserski sekač, podesi ga na maksimum i ispali u jednog. Zrak napravi tanku crvenu liniju pravo preko njega... bez ikakvog značajnog dejstva.
<BR>&nbsp;&nbsp;&nbsp;&nbsp;&nbsp;Produžio je sledeći udar i odsekao stvar nekoliko centimetara iznad osnovice. Vrh se zanjiha i pade u stranu, zatim odlete lagano se okrećući.
<BR>&nbsp;&nbsp;&nbsp;&nbsp;&nbsp;Nešto tečnosti još je curilo iz rane, a onda počinje da se pretvara u pokoricu. Dok je Karl gledao, stvorenju je rasla sve deblja krasta. Nova materija imala je bogatu, staklastu ljubičastu površinu patlidžana. Onda poče da se probija napred, postrance, ponovo napred - sve dublje, u tunel: rana je donela samo trenutni prekid.
<BR>&nbsp;&nbsp;&nbsp;&nbsp;&nbsp;Karl oseti kako mu se kosa na potiljku diže od straha.
<BR>&nbsp;&nbsp;&nbsp;&nbsp;&nbsp;-...a kako sada? Ponavljam, ne mogu da te dobijem, hoću da znam da li...-
<BR>&nbsp;&nbsp;&nbsp;&nbsp;&nbsp;Ostatak je bio izgubljen. Karl nije mogao da vidi nikoga u tunelu. Gde su bili?
<BR>&nbsp;&nbsp;&nbsp;&nbsp;&nbsp;On izvadi štrcaljku za krpljenje iz futrole na levom listu. Bila je namenjena za sitnije radove, ali nije mu padalo na pamet ništa drugo.
<BR>&nbsp;&nbsp;&nbsp;&nbsp;&nbsp;Da bi se primakao, on odvi još jedan metar kabla, a onda ga žurno delom povuče kada stvar, koja je izbijala, zamaha prema njemu. Da li ga je mogla osetiti? Bez očiju ili bilo kakvih vidljivih organa? Možda njegovu telesnu toplotu. Nije nameravao da rizikuje.
<BR>&nbsp;&nbsp;&nbsp;&nbsp;&nbsp;Štrcaljka za krpljenje ispljunu na rupu masu žute gume. Ova pljesnu preko otvora, brzo se raširi dok su dugi molekularni lanci grabili najveću moguću površinu za vezivanje. Potpritisak je povi prema unutra, ali žuta zakrpa se držala.
<BR>&nbsp;&nbsp;&nbsp;&nbsp;&nbsp;Gotovo puni minut. Onda crv udari u žuti sloj koji se grušao, izvi se, stade da vijuga - i otkide ga. Vetar zamlatara otkinutim krajem. Beskorisno je lepetao poput iskrzane zastave.
<BR>&nbsp;&nbsp;&nbsp;&nbsp;&nbsp;"Potrebne su nam velike stvari", odasla Karl. "Donesite sve što imamo."
<BR>&nbsp;&nbsp;&nbsp;&nbsp;&nbsp;-...Ne mogu da čujem... Bilo kakve druge mere... da budemo sigurni...-
<BR>&nbsp;&nbsp;&nbsp;&nbsp;&nbsp;"Aha. Zapečatite sve vazdušne komore. Svuda."
<BR>&nbsp;&nbsp;&nbsp;&nbsp;&nbsp;-...ne razu.... šaljemo sve..."
<BR>&nbsp;&nbsp;&nbsp;&nbsp;&nbsp;"Ukoliko nam ponestane zaptivača, vazdušne komore su nam jedina rezerva."
<BR>&nbsp;&nbsp;&nbsp;&nbsp;&nbsp;A ukoliko i to ne uspe, pomisli on, moraćemo da živimo u odelima."
<BR>&nbsp;&nbsp;&nbsp;&nbsp;&nbsp;Posle deset minuta to više nije izgledalo baš toliko neverovatno.
<BR>&nbsp;&nbsp;&nbsp;&nbsp;&nbsp;Trenutno su na raspolaganju za pomoć bili samo Lani, Semjuelson i Konti; posada je bila preopterećena svuda. Lani je bila svemirka, brza i pametna, ali ostalo dvoje gurnuti su u posao u koji se nisu razumeli.
<BR>&nbsp;&nbsp;&nbsp;&nbsp;&nbsp;Radili su što je brže bilo moguće. Sečenje pipaka bilo je jednostavno, ali novi su se uguravali pre nego što bi se zaptivač stvrdnuo. Karl i Semjuelson otkrili su da je, ukoliko žele da makar malo napreduju, potrebno da zađu u sam kraj u izolaciji, i da počiste čitavu površinu, pri čemu su sve sasecali do samog leda.
<BR>&nbsp;&nbsp;&nbsp;&nbsp;&nbsp;-Moraš da ga isečeš skroz-naskroz-, reče Semjuelson. Krupni čovek nespokojno obliže usne. -Najđavolskija stvar koju sam ikada video.-
<BR>&nbsp;&nbsp;&nbsp;&nbsp;&nbsp;"Pažljivo s tim gorionikom, blizu si ledu." Karl je morao da drži Semjuelsona na užetu da bi sprečio da čovek ne bude usisan pravo prema rupi. Ekipa je postavila niz poprečnih klinova za oslonac i užad da bi sprečila da ih urlajući vetar ne otrgne sa zidova tunela. Sada se prodorni šuplji vrisak lagano stišavao, kako je vazduh iz Tunela 3 konačno isticao.
<BR>&nbsp;&nbsp;&nbsp;&nbsp;&nbsp;Karl povika: "Ne približavaj ga suviše!"
<BR>&nbsp;&nbsp;&nbsp;&nbsp;&nbsp;Prekasno. Semjuelsonov veliki industrijski laser dovršio je ljubičastu stvar, u redu - a onda zakačio žilu ugljen-dioksidnog leda i pretvorio je u trenutku u gas. Mlaz pare briznu iz rupe i Semjuelson bi oduvan, obrćući se.
<BR>&nbsp;&nbsp;&nbsp;&nbsp;&nbsp;"Lani! Pljesni taj zaptivač ovoga trena", odasla Karl. On otpusti uže i oslobodi Semjuelsona. Začas će u okolini da bude gadno.
<BR>&nbsp;&nbsp;&nbsp;&nbsp;&nbsp;Lani je manevrisala na kraju užeta, držeći zmijoliko crevo brizgalice obema rukama. -Ide.-
<BR>&nbsp;&nbsp;&nbsp;&nbsp;&nbsp;Lepljivi žuti zaptivač prsnu preko počišćenih rupa. Karl i Konti prelazili su po njemu tamo-amo snopovima lasera podešenim na najmanju jačinu, da bi se ovaj stvrdnuo od njihovog bleska.
<BR>&nbsp;&nbsp;&nbsp;&nbsp;&nbsp;Lani je obilazila oko spojke 3E i brizgala debeli sloj žutila preko rascepljenih mesta. Tu i tamo ovaj bi se potklobučio od pritiska, ali ona je brzo dolivala još, ne bi li ojačala barijeru.
<BR>&nbsp;&nbsp;&nbsp;&nbsp;&nbsp;-Nije predviđeno da se koristi na takav način- odasla Konti. -Predebelo. Ponestaće nam.-
<BR>&nbsp;&nbsp;&nbsp;&nbsp;&nbsp;Semjuelson se vrati; kačio se o zidove pri usponu kao po čičak-traci. -Samo malo tanje i ima da pukne.-
<BR>&nbsp;&nbsp;&nbsp;&nbsp;&nbsp;-Neće nam ništa ostati.-
<BR>&nbsp;&nbsp;&nbsp;&nbsp;&nbsp;"Prekinite sranje", reče Karl oštro. Ako puštaš posadu da razglaba, gube koncentraciju i ne rade posao najbolje što mogu.
<BR>&nbsp;&nbsp;&nbsp;&nbsp;&nbsp;Lani doviknu: -Gotova sam.- Para je čilela.
<BR>&nbsp;&nbsp;&nbsp;&nbsp;&nbsp;Nagla tišina bila je zapanjujuća. Karl se odbaci od zida tunela; sada je mogao da lebdi u mestu pošto je usisavajuća struja nestala. Jedva da je ostalo imalo vazdušnog pritiska. "Možda će ih to zadržati."
<BR>&nbsp;&nbsp;&nbsp;&nbsp;&nbsp;Semjuelson odasla: -Šta je to bilo, do đavola?-
<BR>&nbsp;&nbsp;&nbsp;&nbsp;&nbsp;-Nešto što raste u ledu- odasla Konti.
<BR>&nbsp;&nbsp;&nbsp;&nbsp;&nbsp;-Ma hajde, u ledu?- zapita Semjuelson sarkastično.
<BR>&nbsp;&nbsp;&nbsp;&nbsp;&nbsp;-Drugi način nije moguć- reče Konti glatko. -Možda se probijaju kroz pukotine? Kroz mekše žile snega? Ovo nije zemaljski oblik života!-
<BR>&nbsp;&nbsp;&nbsp;&nbsp;&nbsp;-Ali tako veliki- reče Lani. -Ono što je Saul pronašao uglavnom su bili mikroorganizmi, zar ne?-
<BR>&nbsp;&nbsp;&nbsp;&nbsp;&nbsp;-Aha- dodade Konti. -A zelena ljiga i niti ne vijaju te po okolini, po onome što sam čuo.-
<BR>&nbsp;&nbsp;&nbsp;&nbsp;&nbsp;Semjuelson se nasmeja. -Bogami, te stvarčice su krupnije, što jeste, jeste.-
<BR>&nbsp;&nbsp;&nbsp;&nbsp;&nbsp;"I snažne su. Probijaju se kroz izolaciju", reče Karl.
<BR>&nbsp;&nbsp;&nbsp;&nbsp;&nbsp;Visili su u gotovo vakuumu i gledali jedno u drugo. Semjuelson se odbaci od zida trzajem noge i pokaza rukom naviše, gde su premazi fosfora tačkasto nestajali u jedno izduženo V u perspektivi. -Moglo se desiti bilo gde u tunelu.-
<BR>&nbsp;&nbsp;&nbsp;&nbsp;&nbsp;Karl zavrte glavom. "Probilo se tu u blizini spojke, nigde drugde. Ima li šta posebno u vezi s ovim mestom?"
<BR>&nbsp;&nbsp;&nbsp;&nbsp;&nbsp;Konti reče: -Nešto u vezi sa spojkom, kako je nameštena u ledu?-
<BR>&nbsp;&nbsp;&nbsp;&nbsp;&nbsp;"Moraćemo da proverimo svaku spojku, svako secište."
<BR>&nbsp;&nbsp;&nbsp;&nbsp;&nbsp;Semjuelson reče: -Prokleto istinito. Isto tako, bolje da pokupimo sve komade oduvane niz tunel.-
<BR>&nbsp;&nbsp;&nbsp;&nbsp;&nbsp;"Dobra ideja", odasla Karl. "Hajdemo na posao."
<BR>&nbsp;&nbsp;&nbsp;&nbsp;&nbsp;Raširili su se po tunelu i obližnjim ograncima. Karl dohvati nekoliko lebdećih ljubičastih sluzavih komada i smesti ih u plastičnu torbu. Pihtijasti mehurovi lebdeli su slobodno ili su prianjali za zidove. Bili su lepljivi i razmazivali su se po svemu što bi dodirnuli. Slao je neprekidne opise Centrali i opisivao životni oblik Maljenkovu. Došao je Saul Linc i zasuo ga pitanjima. Nije imao pojma kako da odgovori. Saul je zahtevao uzorke smesta.
<BR>&nbsp;&nbsp;&nbsp;&nbsp;&nbsp;"Moraćemo sve dekontaminirati pre nego što se vratimo u ma koju zonu pod pritiskom, u to sam siguran", reče Karl.
<BR>&nbsp;&nbsp;&nbsp;&nbsp;&nbsp;-Pa, učini najbolje što možeš. Poslaću ti poneku bočicu za uzorke.-
<BR>&nbsp;&nbsp;&nbsp;&nbsp;&nbsp;"Pobrinuću se. Ne puštajte nikoga u ovu sekciju."
<BR>&nbsp;&nbsp;&nbsp;&nbsp;&nbsp;-Misliš da je toliko opasno?-
<BR>&nbsp;&nbsp;&nbsp;&nbsp;&nbsp;"Prokleto ispravno."
<BR>&nbsp;&nbsp;&nbsp;&nbsp;&nbsp;On prekinu vezu i nastavi potragu. Ekipa mu se raštrkala, proveravala je secišta u potrazi za znacima potklobučenja. Nešto ga je grizlo, ali nije imao vremena da stane i promisli. Ljubičasta parčad odlebdela su daleko i raspršila se na sve strane, a on je raspolagao sa svega nekoliko ljudi, s kojima je trebalo da pronađe sve.
<BR>&nbsp;&nbsp;&nbsp;&nbsp;&nbsp;Na tunelu koji je vodio vodoravno do Centrale, Semjuelson je našao ljubičasti vršak koji tek što se probio kroz plasti-oblogu. Pozvao je Kontija i njih dvojica uzeli su uzorak.
<BR>&nbsp;&nbsp;&nbsp;&nbsp;&nbsp;Bili su neobazrivi.
<BR>&nbsp;&nbsp;&nbsp;&nbsp;&nbsp;Kada je Karl stigao tamo, nekoliko minuta kasnije, obojica su pljeskala rukama po mrljama na sebi i jaukala od bola i preneraženosti. Kroz vizire obojica su izgledala zgranuto; lica su im bila prebledela, oči razrogačene, poskakivali su.
<BR>&nbsp;&nbsp;&nbsp;&nbsp;&nbsp;"Šta se dogodilo?"
<BR>&nbsp;&nbsp;&nbsp;&nbsp;&nbsp;-Dohvatio sam ovo parče, a ono mi je pobeglo- reče Semjuelson. -Konti ga je dograbio, a ono... ugrizlo ga je kroz rukavicu.-
<BR>&nbsp;&nbsp;&nbsp;&nbsp;&nbsp;Na Kontijevoj desnoj šaci bila je velika nepravilna mrlja. "Pretpostavljam da si ti zakačio parče rukom?" upita Karl.
<BR>&nbsp;&nbsp;&nbsp;&nbsp;&nbsp;-Aha, a prokletinja me je ubola.-
<BR>&nbsp;&nbsp;&nbsp;&nbsp;&nbsp;Kontijevo lice bilo je iskrivljeno u odsutnu grimasu agonije. -Sve je... gore.-
<BR>&nbsp;&nbsp;&nbsp;&nbsp;&nbsp;"Semjuelsone, odvedi ga. Idite obojica do vazdušne komore prolaza za slučaj opasnosti. Ja ću pozvati Maljenkova i obavestiti ga da dolazite."
<BR>&nbsp;&nbsp;&nbsp;&nbsp;&nbsp;-Št... šta misliš da to... radi?- upita Konti.
<BR>&nbsp;&nbsp;&nbsp;&nbsp;&nbsp;Jede, pomisli Karl, ali zadrža to za sebe. "Odlazite do lekara." On obojicu gurnu prema unutrašnjosti. "Žurno!"
<BR>&nbsp;&nbsp;&nbsp;&nbsp;&nbsp;Tokom sledećeg sata Maljenkov mu je slao izveštaje o njihovom stanju. Ljubičasta stvar je progrizla prekrivku njihovih odela od fiber-tkanine, verovatno reagujući na nju kao na moguću hranu. -Možda joj se naprosto dopadaju dugi molekularni lanci- predloži Maljenkov objašnjenje. Kada se jednom našla unutra, izgorela je kožu. Jedan deo verovatno se probio u krvotok. Konti i Semjuelson govorili su o tupom bolu koji se širi. Dobili su sredstva za umirenje i držali su ih na posmatranju.
<BR>&nbsp;&nbsp;&nbsp;&nbsp;&nbsp;Karl upozori Lani i nastavi potragu. Gotovo sat kasnije odjednom je dobio ideju.
<BR>&nbsp;&nbsp;&nbsp;&nbsp;&nbsp;"Saule! Lince! Jesi li tu?"
<BR>&nbsp;&nbsp;&nbsp;&nbsp;&nbsp;Međuveza škljocnu, zazuja, a onda: -Da.-
<BR>&nbsp;&nbsp;&nbsp;&nbsp;&nbsp;"Ova ljubičasta stvar je lagana, lako se kreće. Najveći deo onoga što smo isekli usisan je u rupe."
<BR>&nbsp;&nbsp;&nbsp;&nbsp;&nbsp;Karl predstavi sebi sendviče inertnog materijala i vakuuma koji su sačinjavali izolaciju zidova. Iza izolacije bila su puna dva centimetra helijuma, koji je trebalo da odvoje zid od leda. Time je i obezbeđivan put kojim su proizvodi otparavanja mogli da se prikupljaju prema površini, i da izlaze. "Kuda vodi oduška ovog okomitog tunela?"
<BR>&nbsp;&nbsp;&nbsp;&nbsp;&nbsp;-Vakuumska linija Tunela 3 povezuje sve od pregratka za spavanje 1 do površine. Ali to mi nije struka. Bolje da pitaš Vidora. -
<BR>&nbsp;&nbsp;&nbsp;&nbsp;&nbsp;"Ne, čuj. Uvek razmišljamo o tome da ispareni gasovi izlaze naviše, zar ne? Ali ovaj vetar što smo ga imali ovde bio je jak."
<BR>&nbsp;&nbsp;&nbsp;&nbsp;&nbsp;-Da. Izgubili smo dosta vazduha.-
<BR>&nbsp;&nbsp;&nbsp;&nbsp;&nbsp;"Stvar je u tome što je vazdušna struja bila dovoljno snažna da oduva deo nazad unutra."
<BR>&nbsp;&nbsp;&nbsp;&nbsp;&nbsp;-Možda. Ali i to će da iscuri prilično brzo, čak i... Oh, shvatam. Brineš se zbog...-
<BR>&nbsp;&nbsp;&nbsp;&nbsp;&nbsp;"Tako je. Ljubičasta stvar. Vazduh ju je nosio nazad prema Centrali."
<BR>&nbsp;&nbsp;&nbsp;&nbsp;&nbsp;-Tamo su duž puta skladišne dvorane i...-
<BR>&nbsp;&nbsp;&nbsp;&nbsp;&nbsp;"Tako je." Karl je oklevao, onda je doneo odluku. "Saule! Poništavam Maljenkovljeve odluke tokom ove krize. Počev od sada, oslobođen si karantina. Zgrabi Kviverijana i koga god još možeš. Spuštaj se do trojke J. Vi bio-momci potrudite se da brzo razmišljate. Kladim se da su te stvari upale u pregradak za spavanje broj 1.
</P></TD></TR></TABLE>
<P class="next">
<A HREF=p20.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
