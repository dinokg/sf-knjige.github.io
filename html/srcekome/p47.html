<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>VIRDŽINIJA
<P>&nbsp;&nbsp;&nbsp;&nbsp;&nbsp;Virdžinija obrisa suze. Bez ikakve sile teže vredne pomena, suze su joj navirale i visile u titravim niskama koje je na okupu držao površinski napon. Morala je ili da otrese glavu ili da ih razmaže. Na izboru je imala ili to ili da nosi mala sočiva od slane vode i da posmatra svet prelomljen kroz svoj bol.
<BR>&nbsp;&nbsp;&nbsp;&nbsp;&nbsp;"Hoće li s njime sve biti u redu?" upita ona. Glas joj je drhtao kao u devojčice, ali Virdžinija se nije stidela. Mnogi ljudi marili su za određene predmete kao za ljudska bića. A Džonfon je bio nešto mnogo više od lutke krpenjače.
<BR>&nbsp;&nbsp;&nbsp;&nbsp;&nbsp;"Mislim..." Saulov glas dolazio je i nestajao. Glava mu je bila uronjena u holo tank, kubni metar simulacije precizno kvadratnog oblika koja je izgledala kao akvarijum ispunjen nekom bizarnom izmišljotinom, noćnom morom glavnog kuvara sastavljenom od blistavih delića i komadića. Bila je to bojama kodirana predstava složene hemije koloidno-stohastičkog kompjutera, a na tom dubokom nivou sva njena stručnost bila je beskorisna. Virdžinija je možda bila valjan programer, ali nije znala gotovo ništa o molekulima, ili o tome od čega su se razboljevala pseudoživa stvorenja.
<BR>&nbsp;&nbsp;&nbsp;&nbsp;&nbsp;Saul je mrmljao. Nije mogla da sledi ono što je radio rukama, duboko unutar holoa, ali šta god da je otkrio, izgleda da ga je zadovoljilo. On se zavali. "Isključi prikaz", reče on dijagnostičkom kompjuteru.
<BR>&nbsp;&nbsp;&nbsp;&nbsp;&nbsp;"Pa?" Virdžinijine noge nervozno se napregoše i ona je morala da se uhvati za prostirku da ne bi bila odbačena iznad poda. "Pa? Reci mi. Mogu to da podnesem."
<BR>&nbsp;&nbsp;&nbsp;&nbsp;&nbsp;Saul je uze za ruku, a njegove plave oči kao da su blistaje. Jeknula je kada je pročitala odgovor u njima. "Biće sve u redu!" Ona kliknu, okrenu se i baci mu se u naručje. "Popravio si ga!"
<BR>&nbsp;&nbsp;&nbsp;&nbsp;&nbsp;Oh, kako je on čovek pun razumevanja, pomisli ona; da je grli i smeje se dok njene suzne oči neizbežno ostavljaju tragove na njegovom obrazu i dok mu srećno šmrče za vrat. Oh, kako topao, snažan i dobar.
<BR>&nbsp;&nbsp;&nbsp;&nbsp;&nbsp;Ruke su mu gladile njenu kosu, blizu zavoja na potiljku gde su joj njegovi novi lekovi suzbijali osip. Da ju je pre nedelju dana bilo ko makar očešao u blizini toga, skočila bi od bola. Sada je više uopšte nije bolelo. Infekcija je gotovo nestala.
<BR>&nbsp;&nbsp;&nbsp;&nbsp;&nbsp;Bilo je lepo da ponovo oseća dodir.
<BR>&nbsp;&nbsp;&nbsp;&nbsp;&nbsp;"Mora da misliš da sam idiot", reče ona najzad kada je uzela maramicu i sela mu na krilo da izduva nos.
<BR>&nbsp;&nbsp;&nbsp;&nbsp;&nbsp;"Ne, ne mislim."
<BR>&nbsp;&nbsp;&nbsp;&nbsp;&nbsp;"Pa, to samo pokazuje koliko mnogo znaš. Jer jesam. Tako da se ponašam zbog jedne mašine."
<BR>&nbsp;&nbsp;&nbsp;&nbsp;&nbsp;On joj vrati ispali pramen crne kose na mesto. "Onda sam i ja idiot. Bio sam đavolski uznemiren zbog ovoga. A i Karl."
<BR>&nbsp;&nbsp;&nbsp;&nbsp;&nbsp;Virdžinija šmrknu. "Karl je zabrinut zbog toga što je Džonfon daleko najbolji kompjuter koji nam je preostao. Karl ne može da obavi guranje bez njega."
<BR>&nbsp;&nbsp;&nbsp;&nbsp;&nbsp;"Pa? To je dovoljno jak razlog."
<BR>&nbsp;&nbsp;&nbsp;&nbsp;&nbsp;"Pretpostavljam. Ali svejedno, njega nije stvarno briga." Virdžinijine pesnice se stisnuše. U stvari, razbesnela se na Karla zbog nečeg drugog. I dalje se penila zbog onoga što je rekao o Saulu.
<BR>&nbsp;&nbsp;&nbsp;&nbsp;&nbsp;Uvek mi se dopadao Karl, pomisli ona. Mnogo. Ali ume da bude tako proklet tikvan. Nedelje su prošle otkako je Saul počeo da deli serum napravljen od njegove sopstvene krvi, i tek sada, posle jednog neverovatnog izlečenja za drugim, Karl najzad priznaje da se čudo zaista dogodilo.
<BR>&nbsp;&nbsp;&nbsp;&nbsp;&nbsp;Razume se, to nije bilo pošteno. Karl je toliko dugo živeo uz nagrizajuće očajanje, sa pretpostavkom da je sve izgubljeno, da je bilo potrebno i navikavanje na nadu.
<BR>&nbsp;&nbsp;&nbsp;&nbsp;&nbsp;Svi će morati malo da se prilagođavaju.
<BR>&nbsp;&nbsp;&nbsp;&nbsp;&nbsp;Mnogo toga izmenilo se od egzodusa lucista. A sada, zahvaljujući Saulovim lekovima, sve više i više ljudi izvlačeno je iz pregradaka, lečeno i upućivano na posao gradnje i isprobavanja naprava koje će biti potrebne kada bude trebalo da se Halejeva kometa pretvori od lebdeće ledene lopte u svemirski brod.
<BR>&nbsp;&nbsp;&nbsp;&nbsp;&nbsp;Razume se, Saulove metode nisu mogle da poprave nemoguća oštećenja, ili da dignu nepovratno mrtve. Ali nadali su se da podignu aktivno stanovništvo kolonije na otprilike dve stotine, više od polovine broja prvobitno planiranog, kada su se Edmund i četiri tegljača na jedra otisnuli sa Zemlje.
<BR>&nbsp;&nbsp;&nbsp;&nbsp;&nbsp;Doskora zamrla mesta lansera, dole na jugu, već su hujala. Izgledalo je da lucisti rade sa Džefersovim tehničarima - pa čak i sa Sergeovljevim iberima u novoj atmosferi saradnje.
<BR>&nbsp;&nbsp;&nbsp;&nbsp;&nbsp;Samo kada bi to moglo da potraje, požele ona. Nekako, iako to želim, ne verujem da hoće.
<BR>&nbsp;&nbsp;&nbsp;&nbsp;&nbsp;"Daj da ti vidim ruku", zatražila je ona. Kada joj ju je Saul pružio, ona pronađe tragove brojnih uboda koji su zaceljivali. "Iz koje si uzeo krv za Džonfonov serum?"
<BR>&nbsp;&nbsp;&nbsp;&nbsp;&nbsp;On se nasmeja. "Kako mogu da znam, Džini? Ali reći ću ti. Priznajem da mi je to do sada bio najteži slučaj. Nisam imao pojma da su bioorganski procesori toliko složeni." Izraz mu postade zamišljen. "U stvari, zagađivač je bio prefinjeni, samorazmnožavajući molekul nalik prionu, koji je nekako dospeo u hlađeno kućište Džonfona dok smo mi spavali. Da mu je dopušteno da nastavi još neko vreme..." On sleže ramenima.
<BR>&nbsp;&nbsp;&nbsp;&nbsp;&nbsp;"Ali ti si ga uhvatio na vreme." Virdžinija je i dalje bila toliko nemirna da je to izašlo poput pitanja, uprkos njenom poverenju u Saula.
<BR>&nbsp;&nbsp;&nbsp;&nbsp;&nbsp;On se nasmeši. "Oh, našoj zameni za sina biće dobro. Korišćenjem metoda simbioze, pretvorio sam molekul u varijantu koju Džonfon može da koristi u svojim sistemima za samopopravljanje. U stvari, izgleda čak da ga to malo ubrzava. Moraćeš da proceniš dejstvo sama, razume se."
<BR>&nbsp;&nbsp;&nbsp;&nbsp;&nbsp;Virdžinija je zatreptala kada je Saul označio Džonfona kao njihovu 'zamenu za sina'. Razume se, Saul je sada bio, baš kao i ona, nesposoban da ima još sopstvene dece. Ona shvati, uz nešto osećaja krivice, da to čini da oseća da mu je još bliža. Sada će tešiti jedno drugo.
<BR>&nbsp;&nbsp;&nbsp;&nbsp;&nbsp;Oh, imaćemo svojih problema. Kako vreme prolazi, naš odnos neće postajati savršeniji. To se dešava samo u knjigama.
<BR>&nbsp;&nbsp;&nbsp;&nbsp;&nbsp;Ali jedan stih dođe joj, sasvim iznenada, kao što se u poslednje vreme sve češće dešavalo s njenom poezijom. Bio je to jedan haiku.
<BR>
<BR>&nbsp;&nbsp;&nbsp;&nbsp;&nbsp;Pod šatorom zime
<BR>&nbsp;&nbsp;&nbsp;&nbsp;&nbsp;Naša deca - seme pod snegom,
<BR>&nbsp;&nbsp;&nbsp;&nbsp;&nbsp;dok hvatam tvoj topli miris...
<BR>
<BR>&nbsp;&nbsp;&nbsp;&nbsp;&nbsp;Saulov pogled bio je dalek. "Zapravo, neke tehnike za rad s koloidnom organikom izgledaju primenljive na biološko kloniranje. Rad sa Džonfonom dao mi je neke ideje..."
<BR>&nbsp;&nbsp;&nbsp;&nbsp;&nbsp;Ona se nasmeja i prošašolji mu kosu, koja je sada u korenu postajala zapanjujuće smeđa - iako joj je Saul rekao da zapravo ne postaje 'mlađi', samo 'savršen za jednog sredovečnog čoveka'.
<BR>&nbsp;&nbsp;&nbsp;&nbsp;&nbsp;"Ti uvek dobijaš ideje. Hajde, Saule. Želim da razgovaram sa Džonfonom."
<BR>&nbsp;&nbsp;&nbsp;&nbsp;&nbsp;Ona se odgurnu prema mreži pored kontrolne stanice i prikupi kosu u jednu ruku. Potom odlepi zavoj i ogoli svoj neuralni priključak.
<BR>&nbsp;&nbsp;&nbsp;&nbsp;&nbsp;"Uh, možda bi mogla da pričekaš..."
<BR>&nbsp;&nbsp;&nbsp;&nbsp;&nbsp;Oči joj sevnuše. "Da li je to naređenje, doktore?"
<BR>&nbsp;&nbsp;&nbsp;&nbsp;&nbsp;On sleže ramenima i nasmeši se. "Pretpostavljam da bi to učinila onog trenutka kad okrenem leđa."
<BR>&nbsp;&nbsp;&nbsp;&nbsp;&nbsp;Ona se nasmeši. "Nedelje su prošle. Previše za jednog neizlečivog informacionog narkosa poput mene."
<BR>&nbsp;&nbsp;&nbsp;&nbsp;&nbsp;Legla je na leđa u mrežu. Njen mali meh pomoćnik, Vendi, zazuja i prinese prilično izlizani kabl priključka, koji škljocnu na mesto uz tihi, puckavi zvuk. Ona oseti kako je Saul skliznuo pokraj nje kada se zavalila i zatvorila oči pred poznatim pulsiranjem duž direktne linije do njenog mozga.
<BR>&nbsp;&nbsp;&nbsp;&nbsp;&nbsp;Kako si, Džoni? upitala je, oblikujući subvokalne reči pažljivo, kao što se govori detetu koje je bilo bolesno.
<BR>&nbsp;&nbsp;&nbsp;&nbsp;&nbsp;ZDRAVO, VIRDŽINIJA. IMAM ZA TEBE NEŠTO POEZIJE.
<BR>&nbsp;&nbsp;&nbsp;&nbsp;&nbsp;Reči su titrale u prostoru iznad njihovih glava i takođe odjekivale njenim slušnim nervom. Mogla je da kaže, već na osnovu čistoće tonova, da su stvari mnogo, mnogo bolje.
<BR>&nbsp;&nbsp;&nbsp;&nbsp;&nbsp;Ne još, Džoni. Najpre želim da obavim na tebi celokupnu dijagnostiku.
<BR>&nbsp;&nbsp;&nbsp;&nbsp;&nbsp;U REDU, VIRDŽINIJA. UVODIM SUB-OSOBU 'G. POPRAVIŠ'.
<BR>&nbsp;&nbsp;&nbsp;&nbsp;&nbsp;Saul nikada ranije nije video tu simuliranu osobu. On se nasmeja kada se pojavi kristalno jasna slika čoveka u umašćenom kombinezonu koji je brisao ruke o krpu. Iza radnika žurili su pomoćnici, vrzmali su se okolo i nosili stetoskope, voltmetre i džinovske francuske ključeve nad ogromnom skelom. Unutar nje, ogromna troma mašina odzvanjala je i brektala. Para je šištala, a duboko brujanje prožimalo je sve.
<BR>&nbsp;&nbsp;&nbsp;&nbsp;&nbsp;Jedna fascikla pojavi se niotkuda. Glavni mehaničar se nasmeši dok je stavljao par bifokalnih naočara i prelazio pogledom listu.
<BR>
<BR>&nbsp;&nbsp;&nbsp;&nbsp;&nbsp;UPRAVO VRŠIMO PROVERU, MIS. PRELIMINARNI REZULTATI IZGLEDAJU PRILIČNO DOBRO.
<BR>&nbsp;&nbsp;&nbsp;&nbsp;&nbsp;OPŠTI STATUS SISTEMA VRATIO SE NA NOMINALNI. RUTINE ZA SAMOISPRAVLJANJE SADA RADE NA BAZI 'RECI MI TRIPUT', ŠTO JE SMANJENJE SA PETOSTRUKE PROVERE TOKOM VANREDNOG STANJA. ODRŽAVANJE SOFTVERA JAVLJA DA SE PROGRAMI IZVRŠAVAJU NORMALNOM ILI POBOLJŠANOM DELOTVORNOŠĆU.
<BR>&nbsp;&nbsp;&nbsp;&nbsp;&nbsp;IZGLEDA DA SADA IMAMO OZBILJAN PROBLEM SAMO U JEDNOJ OBLASTI.
<BR>
<BR>&nbsp;&nbsp;&nbsp;&nbsp;&nbsp;Pa? Šta je to? pitala je.
<BR>&nbsp;&nbsp;&nbsp;&nbsp;&nbsp;G. Popraviš pogleda je preko ruba naočara.
<BR>&nbsp;&nbsp;&nbsp;&nbsp;&nbsp;IMAM ZA TEBE NEŠTO POEZIJE, VIRDŽINIJA.
<BR>&nbsp;&nbsp;&nbsp;&nbsp;&nbsp;Glava joj se iznenađeno trže. U potpunosti iste reči...
<BR>&nbsp;&nbsp;&nbsp;&nbsp;&nbsp;Nešto se tu dešavalo.
<BR>&nbsp;&nbsp;&nbsp;&nbsp;&nbsp;"Šta je, Džini?" upita Saul, osetivši nešto njene zabrinutosti preko sopstvenog priključka.
<BR>&nbsp;&nbsp;&nbsp;&nbsp;&nbsp;"Ništa, najverovatnije..." promrmlja Virdžinija. Usredsredila se na slanje sondi niz nekoliko prilaza odjednom, ne bi li sama našla šta se nalazi iza toga.
<BR>&nbsp;&nbsp;&nbsp;&nbsp;&nbsp;Delovalo je toliko glatko. Da li je to bilo samo u poređenju s Džonfonovim prethodnim povređenim stanjem? Ili je kruženje tim kanalima tokova podataka izgledalo lakše nego ikad? Gotovo kao da je mogla da zađe u prave misli, umesto da koristi simulacije koje je kompjuter obezbeđivao da bi oponašao iskustvo. Blokovi memorije bili su predstavljeni metaforama - katalozi kartica, ormarići za kartoteke, milju duge police za knjige - i redovi mudrih pripovedača...
<BR>&nbsp;&nbsp;&nbsp;&nbsp;&nbsp;Ovde. Naišla je na prepreku. Nešto je čuvalo stražu iza visoke ograde sa šiljcima i čvrsto zaključanih dveri. Blokada. Velika nakupina podataka, skrivena, nepristupačna.
<BR>&nbsp;&nbsp;&nbsp;&nbsp;&nbsp;"Mislim da naprosto malo pati od zatvora", reče ona. Saul zakevta naglim smehom, a onda se isto toliko brzo prekide kada je osetio njenu ozbiljnost.
<BR>&nbsp;&nbsp;&nbsp;&nbsp;&nbsp;Veliko je. Šta je to Džonfon tu nagurao?
<BR>&nbsp;&nbsp;&nbsp;&nbsp;&nbsp;Ona gurnu zaglavljeno mesto metaforičkim polugama, koje su zapravo bile pažljivo izrađeni matematički potprogrami.
<BR>&nbsp;&nbsp;&nbsp;&nbsp;&nbsp;Probaj Klajnfeldov transform... rotaciono preslikavanje... da.
<BR>&nbsp;&nbsp;&nbsp;&nbsp;&nbsp;Pomoćna rutina ukazala se u vidu ključa koji je neprekidno menjao oblik sve dok nije skliznuo u bravu i okrenuo se. Svetlost pokulja napolje.
<BR>&nbsp;&nbsp;&nbsp;&nbsp;&nbsp;Pa, neka sam mungos plave njuške!
<BR>&nbsp;&nbsp;&nbsp;&nbsp;&nbsp;"Pet stotina terabajta poezije!" Ona glasno jeknu. "A polovina toga je označena kao podaci trostrukog A prioriteta!"
<BR>&nbsp;&nbsp;&nbsp;&nbsp;&nbsp;"Poezija? Prioritetni podaci?" upita Saul. "Ne razumem."
<BR>&nbsp;&nbsp;&nbsp;&nbsp;&nbsp;"Ni ja." Onda Virdžinija stade. "Oh!"
<BR>&nbsp;&nbsp;&nbsp;&nbsp;&nbsp;Zapanjena, ona se okrenu Saulu i otvori oči. Uzvratio joj je pogled.
<BR>&nbsp;&nbsp;&nbsp;&nbsp;&nbsp;"Džonfon je znao da je bolestan! I zato je izolovao deo sebe, da bi sačuvao za mene važne podatke. Koristio je sub-keširanje koje sam već dvostruko osigurala... moju poeziju!"
<BR>&nbsp;&nbsp;&nbsp;&nbsp;&nbsp;Ona vrati pogled prema tavanici, zapiljena. "Pet stotina terabajta... višak se prosipao u sve što je Džonfon radio. Nije čudo što je Karl naletao na na izgled nasumične pesme dok je obavljao rutinske proračune."
<BR>&nbsp;&nbsp;&nbsp;&nbsp;&nbsp;Saulov glas bio je izgubljen u mislima. "Ali poezija!"
<BR>&nbsp;&nbsp;&nbsp;&nbsp;&nbsp;Ona klimnu. "Da vidimo čemu sve to žurno piskaranje."
<BR>&nbsp;&nbsp;&nbsp;&nbsp;&nbsp;Podari nas uzorkom odabira poezije sa trostrukim A prioritetom, molim te, zatražila je ona od g. Popraviša.
<BR>&nbsp;&nbsp;&nbsp;&nbsp;&nbsp;Figura u radnom kombinezonu sleže ramenima.
<BR>&nbsp;&nbsp;&nbsp;&nbsp;&nbsp;HVALA, MIS. OVDE JE POSTALO POMALO TESNO.
<BR>&nbsp;&nbsp;&nbsp;&nbsp;&nbsp;On nestade, a reči odjednom potekoše.
<BR>&nbsp;&nbsp;&nbsp;&nbsp;&nbsp;Patentni zavod Sjedinjenih Država
<BR>&nbsp;&nbsp;&nbsp;&nbsp;&nbsp;Serija Tr - 87239345-56241
<BR>
<BR>&nbsp;&nbsp;&nbsp;&nbsp;&nbsp;Gde je proleće,
<BR>&nbsp;&nbsp;&nbsp;&nbsp;&nbsp;Ovde na granicama Sola?
<BR>&nbsp;&nbsp;&nbsp;&nbsp;&nbsp;Gde...
<BR>
<BR>&nbsp;&nbsp;&nbsp;&nbsp;&nbsp;Minijaturizovano energetsko napajanje za robote
<BR>&nbsp;&nbsp;&nbsp;&nbsp;&nbsp;Gde zvezde, bez žmirkanja,
<BR>&nbsp;&nbsp;&nbsp;&nbsp;&nbsp;vladaju mračnom...
<BR>&nbsp;&nbsp;&nbsp;&nbsp;&nbsp;Izdato 8. maja 2089.
<BR>&nbsp;&nbsp;&nbsp;&nbsp;&nbsp;vladaju mračnom oblašću...
<BR>
<BR>&nbsp;&nbsp;&nbsp;&nbsp;&nbsp;Za Virdžiniju bilo je to jedno od najneobičnijih uobličenja u stihove koje je ikada videla. Izgledalo je kao da je mašina preplela poeziju sa nekom vrstom dokumenta. Počela je da se brine da je to znak druge bolesti, do sada skrivene. Ali onda je čula kako se Saul glasno smeje i pljeska rukama.
<BR>&nbsp;&nbsp;&nbsp;&nbsp;&nbsp;"Razume se!" kriknu on. "Bitni podaci pomešani su sa pesmama da bi bili zaštićeni."
<BR>&nbsp;&nbsp;&nbsp;&nbsp;&nbsp;"Daaa." Ona klimnu, shvatajući na šta misli. "Ali... ali kakvi su to podaci? Šta je to bilo toliko bitno da je moralo da bude skriveno u moj izdvojeni fajl radi bezbednosti?"
<BR>&nbsp;&nbsp;&nbsp;&nbsp;&nbsp;"Pogledaj datum, draga. Pre samo sedam godina. Ta stvar poslata je od kuće! A na prvi pogled izgleda da su tu čitavi tomovi, biblioteke te stvari!"
<BR>&nbsp;&nbsp;&nbsp;&nbsp;&nbsp;Bila je zbunjena. "Karl nije govorio ništa o ovome."
<BR>&nbsp;&nbsp;&nbsp;&nbsp;&nbsp;"Nije znao. Uld-Harad je tada bio zapovednik, a Karl je još bio u pregratku. Uld-Harad mora da je naprosto to zanemario. Već tada postajao je mističar."
<BR>&nbsp;&nbsp;&nbsp;&nbsp;&nbsp;"Ali zemaljska kontrola bila je toliko škrta sa pomoći..."
<BR>&nbsp;&nbsp;&nbsp;&nbsp;&nbsp;"Ko je išta pominjao o zemaljskoj kontroli?" Saul se ponovo nasmeja. "Evo, da se kladimo da mogu da pročešljam čitavu stvar i da nađem prateće pismo."
<BR>&nbsp;&nbsp;&nbsp;&nbsp;&nbsp;"Prateće pismo?"
<BR>&nbsp;&nbsp;&nbsp;&nbsp;&nbsp;Ali Saul je već radio. Odašiljao je naredbe toliko brzo, toliko spretno da je Virdžinija osetila neobičnu protivrečnost: dodir ljubomore zbog toga što je neko toliko vešt unutar njene oblasti, pomešan s ponosom što je toliko dobro naučio. Stranice, sveske, tomovi sevali su u automatskom slaganju koje je odvajalo podatke od tabaka i tabaka poezije.
<BR>&nbsp;&nbsp;&nbsp;&nbsp;&nbsp;Par titravih redova stihova zapade joj za oko. Nije ni tako loše, pomisli ona. Džonfon se popravio, iako je bio bolestan. Kada bi to bilo poslato do Zemaljske strane, možda bi deo bio objavljen... Još jedan pali Tjuringov test.
<BR>&nbsp;&nbsp;&nbsp;&nbsp;&nbsp;"Evo! Evo ga", obznani Saul. "To je pismo u video-obliku."
<BR>&nbsp;&nbsp;&nbsp;&nbsp;&nbsp;Pojavi se višebojna mrlja, a onda nova slika zatitra pred njima. Smesta je znala da to nije jedna od Džonfonovih simulacija. Bila je to stvarna, snimljena emisija.
<BR>&nbsp;&nbsp;&nbsp;&nbsp;&nbsp;Žena kratko podšišane kose sedela je za konzolom, odevena u pripijeno odelo. Lice joj je imalo ono rumenilo visoko na obrazima koje je poticalo od dugog vremena provedenog u niskoj gravitaciji. Bila je našminkana na neobičan način, potezi boje u obliku munja išli su joj preko čela od slepoočnica na način koji mora da je bio u modi kada je poruka poslata.
<BR>&nbsp;&nbsp;&nbsp;&nbsp;&nbsp;Iza žene bio je širok panoramski prozor koji je prikazivao prostranu crvenkastu pustinju, posmatranu s velike visine. Rasute oblakei peska vijale su oluje preko neizmernih pustara. Nekako, Virdžinija je znala da to nije slika sa vremenskog zida, nego prava stvar.
<BR>&nbsp;&nbsp;&nbsp;&nbsp;&nbsp;"Halejeva kolonijo", obznani žena. Njen naglasak Virdžinija nije bila sasvim u stanju da odredi, ali napetost u njenom glasu bila je nepogrešiva. "Haleju, zove baza na Fobosu. Slušali smo vašu priču, čuli agoniju vaših izgubljenih nada, koje su istovremeno i naše. Zabeležili smo surovi postupak koji ste primenili, i stidimo se.
<BR>&nbsp;&nbsp;&nbsp;&nbsp;&nbsp;Za nekolicinu nas, taj zločin prešao je svaku granicu. Preuzimamo na sebe rizik da vam emitujemo ove izraze naše dobre volje, zbog toga što bi, kada to ne bismo učinili, to značilo da se pridružujemo bezdušnosti generacije kojoj je previše udobno i prijatno da bi marila na bivša obećanja. Previše izgubljene u svojim zadovoljstvima da bi se sećala."
<BR>&nbsp;&nbsp;&nbsp;&nbsp;&nbsp;Žena zastade. Njena bojazan bila je očevidna u belini njenih zglavaka dok su joj ruke držale ivicu konzole.
<BR>&nbsp;&nbsp;&nbsp;&nbsp;&nbsp;"Ukoliko nas volite, ne odgovarajte, niti se mučite da se oglasite na ikakav način. Ne pominjite ovo zemaljskoj kontroli. Ovi pokloni dokaz su da nekolicina na Zemlji i u svemiru nije zaboravila svoje srodnike, one koji putuju hladnim krajevima i niz reku očajanja.
<BR>&nbsp;&nbsp;&nbsp;&nbsp;&nbsp;Neka vas Svemoćni vodi do vaših sudbina, narode komete... narode najdubljeg svemira."
<BR>&nbsp;&nbsp;&nbsp;&nbsp;&nbsp;Slika zatreperi i nestade. Sledio je neprekidni tok indeksa, tekstova, konstrukcija, patenata, muzike. Saul je uzbuđeno pregledao listu, ali tokom nekoliko trenutaka Virdžinija je bila u stanju samo da trepće, ponovo zagledana kroz suze. I dalje joj se činilo da čuje kako joj glas žene sa Fobosa odjekuje umom.
<BR>&nbsp;&nbsp;&nbsp;&nbsp;&nbsp;"Džonfon je bio u pravu", prošapta Virdžinija, iako je u tom trenutku Saul bio previše obuzet, uzvikujući pad jednim za drugim naslovom, koji su kuljali preko razbijenog logičkog bloka kompjuterske memorije, da bi održao pažnju.
<BR>&nbsp;&nbsp;&nbsp;&nbsp;&nbsp;"Džonfon je bio u pravu. Ovo potpada pod poeziju. Nema drugog mesta za to."
</P></TD></TR></TABLE>
<P class="next">
<A HREF=p48.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
