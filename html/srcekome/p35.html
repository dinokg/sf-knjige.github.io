<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>KARL
<P>&nbsp;&nbsp;&nbsp;&nbsp;&nbsp;Pregraci, shvatio je on, veoma podsećaju na mrtvačke kovčege. To ga je uvek mučilo u vezi s njima.
<BR>&nbsp;&nbsp;&nbsp;&nbsp;&nbsp;Imao je malu svetiljku sa sobom, hvala Bogu. Mogao je da vidi zrnasti odsjaj tri palca ispred svog lica, da oseti meku oblogu oko sebe. Skučena pritegnutost, obuzdavanje, hladnoća... U mraku je bilo gore. Mnogo gore. Nije mu smetalo prazno zevanje otvorenog svemira, slobodnog i beskonačnog. Ovaj skučeni kovčeg bio je drugačiji.
<BR>&nbsp;&nbsp;&nbsp;&nbsp;&nbsp;Karl je pre jednog minuta osetio blago povlačenje ubrzanja i sada je brojao sekunde, odmeravao procenjeno vreme koje će biti potrebno da pet mehova obave manevar prilaska Edmundu.
<BR>&nbsp;&nbsp;&nbsp;&nbsp;&nbsp;Eto. Blago guranje napred potisnulo ga je prema sivoj ploči poklopca. Nos mu je dotaknu, a slabo zaokretanje gurnu ga u smeru kazaljke na satu.
<BR>&nbsp;&nbsp;&nbsp;&nbsp;&nbsp;To će biti usporavanje, a zatim zaokret radi pristajanja. Idu u krmeno spremište, gotovo sigurno.
<BR>&nbsp;&nbsp;&nbsp;&nbsp;&nbsp;Tupi udar. Verovatno ubacivanje u auto-prebacivač. Mehovi će se onda otkačiti...
<BR>&nbsp;&nbsp;&nbsp;&nbsp;&nbsp;Pet zvonkih spang. Dobro.
<BR>&nbsp;&nbsp;&nbsp;&nbsp;&nbsp;A sada... ako je Virdžinijina zamisao bila dobra...
<BR>&nbsp;&nbsp;&nbsp;&nbsp;&nbsp;Škripanje, iz neposredne blizine. Hvataljka meha dograbila je - klank - ručku za manuelno otpuštanje. Mogao je da vidi kako se unutrašnja brava okreće. Napregao se, duboko udahnuo...
<BR>&nbsp;&nbsp;&nbsp;&nbsp;&nbsp;Kapak se oslobodi i hvuuuš - vazduh iz pregratka pojuri napolje, lepećući vezama preko njegovih ramena i njegovim plavim kombinezonom.
<BR>&nbsp;&nbsp;&nbsp;&nbsp;&nbsp;Udahnuo je vazduh iz maske na licu. Virdžinijino opasno rešenje - mala boca vazduha, nikakvo odelo.
<BR>&nbsp;&nbsp;&nbsp;&nbsp;&nbsp;U ušima mu je pucalo, uprkos štitnicima za pritisak koje je nosio preko njih. Zaštitne naočari čuvale su mu oči time što su sprečavale tečnosti da ne ispare i smrznu mu kapke jedan za drugi. Vezovi su bili toliko zategnuti da su mu se bolno usecali u meso. To je bilo sve što je imao između sebe i žestokog vakuuma.
<BR>&nbsp;&nbsp;&nbsp;&nbsp;&nbsp;Kapak pregratka zaustavio se na prvoj sigurnoj tački, odškrinut za pet centimetara. Iza njega nazro je oštri beli blesak punog Sunčevog sjaja na ivici krmenog otvora. Njegov pregradak za spavanje bio je priboden za prenosnik, baš kao što je pretpostavljao. Video je nekoliko zvezda i senku koja se kretala po udaljenoj, glatkoj krivoj Edmundovog trupa. To će biti meh koji se kreće da otvori sledeći pregadak, da proveri darove koji donose Grke.
<BR>&nbsp;&nbsp;&nbsp;&nbsp;&nbsp;Sve je uložio na kartu toga da će Linbarger misliti kako je to bila dovoljna opreznost. Ukoliko je grešio...
<BR>&nbsp;&nbsp;&nbsp;&nbsp;&nbsp;A Linbarger je već bio i previše sumnjičav, pošto su otkrili i zaustavili Virdžinijin pokušaj da preuzme komandu nad mehovima Edmunda. Uld-Harad je zahtevao da se prvo oproba to takozvano lako rešenje, i ovo je brzo propalo. A sada na teži način...
<BR>&nbsp;&nbsp;&nbsp;&nbsp;&nbsp;Linbarger će želeti da se mehovi dobro odmaknu od Edmunda pre nego što se iko usudi da uđe u spremište ne bi li obezbedio pregratke. To je davalo Karlu dva, možda tri minuta.
<BR>&nbsp;&nbsp;&nbsp;&nbsp;&nbsp;Karl podiže poklopac i izlebde, zgrčen u loptu dok je prolazio. Nosio je kombinezon, rukavice i čizme, ništa više.
<BR>&nbsp;&nbsp;&nbsp;&nbsp;&nbsp;Koliko je prošlo otkako je vazduh otišao u vakuum? Bacio je pogled na nokat palca. Dvadeset sekundi.
<BR>&nbsp;&nbsp;&nbsp;&nbsp;&nbsp;Saul je zaključio da je potrebno tri minuta izlaganja pre nego što počne da oseća dejstvo. Onda će mu unutrašnja neravnoteža pritisaka postati ozbiljna, biće ošamućen, a svako ko bi ušao u spremište tada bi bio u stanju da mu radi šta hoće, kao da je ošamućeni insekat.
<BR>&nbsp;&nbsp;&nbsp;&nbsp;&nbsp;Linbarger i ostali svakako ne bi traćili vreme na njega. Verovatno bi ga gurnuli iz komore i poželeli mu srećan put, kao što su to učinili jadnom Kernsu. Prijatnu šetnju kući...
<BR>&nbsp;&nbsp;&nbsp;&nbsp;&nbsp;On se ispravi, obazre.
<BR>&nbsp;&nbsp;&nbsp;&nbsp;&nbsp;Spremište je bilo prazno. Verovatno su posmatrali kako se mehovi odvajaju i povlače.
<BR>&nbsp;&nbsp;&nbsp;&nbsp;&nbsp;Odbio se o okvir vazdušne komore i odredio svoj položaj. Ručni zaptivač komore bio je velika crvena ručka, namerno uočljiva, u smeru deset časova, i sa druge strane spremišta. U ušima mu ponovo pucnu. Čula su mu zvonila za uzbunu, ali sve ih je potisnuo i onda se bacio prema crvenoj poluzi za zaptivanje i napajanje.
<BR>&nbsp;&nbsp;&nbsp;&nbsp;&nbsp;Na pola puta do tamo, neko ga potkači.
<BR>&nbsp;&nbsp;&nbsp;&nbsp;&nbsp;Prilika u svemirskom odelu tresnu ga nazad u spremište, grabeći ga za vazdušno crevo. Karl se trže, oslobodi.
<BR>&nbsp;&nbsp;&nbsp;&nbsp;&nbsp;Razume se. Očigledno. Linbarger je ostavio nekoga napolju, da nadgleda mehove dok ulaze, da bude siguran da se niko ne drži za donju stranu. Iz tog položaja čovek je mogao da vidi i unutrašnjost spremišta.
<BR>&nbsp;&nbsp;&nbsp;&nbsp;&nbsp;Idiote! ukori Karl sebe zbog toga što to nije predvideo.
<BR>&nbsp;&nbsp;&nbsp;&nbsp;&nbsp;Još devedeset sekundi.
<BR>&nbsp;&nbsp;&nbsp;&nbsp;&nbsp;Razdvojili su se, oboje su plutali dužom osom spremišta. Proći će deset sekundi pre nego što neko od njih dodirne zid. Prilika u svemirskom odelu poče da grabi za svojim mlaznicama i promeni vektore, uporno se nameštajući između Karla i crvenog zaptivača i napajača.
<BR>&nbsp;&nbsp;&nbsp;&nbsp;&nbsp;Karl nije sumnjao da ga tip može sprečiti da dohvati polugu tokom jednog minuta, ili tu negde. Ortovac je imao mlaznice, vazduh i sve vreme sveta.
<BR>&nbsp;&nbsp;&nbsp;&nbsp;&nbsp;Prokletstvo, još je i hladno. Karl se izvi, potraži nešto, bilo šta.
<BR>&nbsp;&nbsp;&nbsp;&nbsp;&nbsp;Tamo. Komplet alata. On skliznu pokraj police ugrađene u zid, pruži se - i dograbi automatski ključ. Pažljivo je nanišanio priliku udaljenu deset metara i bacio.
<BR>&nbsp;&nbsp;&nbsp;&nbsp;&nbsp;Promašio je za dobar metar. Karl je video kako se čovekovo lice poluti u sarkastično cerenje, usne su mu se pokretale i opisivale sve, s očiglednim zadovoljstvom, Edmundovom mostu.
<BR>&nbsp;&nbsp;&nbsp;&nbsp;&nbsp;To je bilo upravo ono što je Karl želeo. Bacanje teškog ključa dalo mu je novi vektor. On polete preko skladišta, premetnu se i okrenu da primi udar nogama.
<BR>&nbsp;&nbsp;&nbsp;&nbsp;&nbsp;Gde je taj prokleti...?
<BR>&nbsp;&nbsp;&nbsp;&nbsp;&nbsp;On skoči prema njemu. Aparat za gašenje požara lako se otrže sa nosača. Karl uperi mlaznicu prema svojim stopalima i opali. Sedefni beli oblak naduva se ispod njega i on polete unazad preko spremišta, i dalje nimalo bliži zaptivaču i napajaču.
<BR>&nbsp;&nbsp;&nbsp;&nbsp;&nbsp;U ušima mu ponovo pucnu. Ljubičaste mrlje doticale su mu oči, pravile šare poput svitaca...
<BR>&nbsp;&nbsp;&nbsp;&nbsp;&nbsp;On nalete na suprotni zid, ovog puta nepripremljen. Ručka mu se zabi u rebra.
<BR>&nbsp;&nbsp;&nbsp;&nbsp;&nbsp;Gde je...? Bacio se na čoveka, jašući na mlazu pene. Na pola puta izvio se poput mačke, okrenuo mlaznicu uređaja za gašenje požara preda se - i pritisnuo punom snagom.
<BR>&nbsp;&nbsp;&nbsp;&nbsp;&nbsp;Akcija i reakcija. Usporio je, zaustavio se - a zapenušani oblak obuhvatio ga je. On ponovo ispali i pojuri unazad iz sve ređeg dima.
<BR>&nbsp;&nbsp;&nbsp;&nbsp;&nbsp;Sve tamnija ljubičasta boja na sve strane. Slaba svetlost zidnih svetiljki kao da nije mogla da je proseče.
<BR>&nbsp;&nbsp;&nbsp;&nbsp;&nbsp;A sada, pre nego što se uskomešana magla raščistila, on se ponovo okrenu i još jednom opali. Poleteo je kroz praznu belinu - i naleteo na nešto meko, slabo.
<BR>&nbsp;&nbsp;&nbsp;&nbsp;&nbsp;Dobrabio je čoveka jednom rukom, zamahnuo uređajem za gašenje. Ruke su ga grabile, poput kandži mu hvatale masku na licu.
<BR>&nbsp;&nbsp;&nbsp;&nbsp;&nbsp;Vektori, vektori...
<BR>&nbsp;&nbsp;&nbsp;&nbsp;&nbsp;Kojim putem?
<BR>&nbsp;&nbsp;&nbsp;&nbsp;&nbsp;Nije bilo bitno. On pritisnu mlaznicu na čoveka i ponovo dade impuls.
<BR>&nbsp;&nbsp;&nbsp;&nbsp;&nbsp;Uskomešani sivi gas.
<BR>&nbsp;&nbsp;&nbsp;&nbsp;&nbsp;Hladno, tako hladno...
<BR>&nbsp;&nbsp;&nbsp;&nbsp;&nbsp;... ogromna ruka gura ga unazad...
<BR>&nbsp;&nbsp;&nbsp;&nbsp;&nbsp;Duge sekunde lebdenja... uređaj mu je izmicao... obamrle ruke... okretao se... bolna hladnoća u nogama... nemoguće videti... ljubičasto sve tamnije... kroz njega promiče pčelinji roj, bele mrlje uleću i izleću... uleću i izleću... vrte se...
<BR>&nbsp;&nbsp;&nbsp;&nbsp;&nbsp;- A onda sevajući nalet bola u nozi, krckanje kada mu je lobanja naletela na pod.
<BR>&nbsp;&nbsp;&nbsp;&nbsp;&nbsp;To ga je trglo i povratilo mu svest. Zagrabio je da se uhvati za nešto. Digao je pogled.
<BR>&nbsp;&nbsp;&nbsp;&nbsp;&nbsp;Magla se razređivala. Pravo kroz otvor komore Karl je mogao da vidi kako se prilika u odelu koprca, polako smanjuje, pokušava da se orijentiše da bi upotrebila mlaznice. Insekat, srebrn i skladan...
<BR>&nbsp;&nbsp;&nbsp;&nbsp;&nbsp;Potisak poslednjeg impulsa bio je podjednako delotvoran za oboje: Karla je gurnuo unutra, drugog čoveka napolje.
<BR>&nbsp;&nbsp;&nbsp;&nbsp;&nbsp;On se baci ka zaptivaču i napajaču. Dograbi ga, povuče. Vrata komore skliznuše i zatvoriše se tren pre nego što je njegov protivnik stigao do njih, a glasno, urlajuće siktanje vazduha pod visokim pritiskom zvučalo je, više od ičeg drugog, kao gromki, grubi slavodobitni poklič.
<BR>
<BR>&nbsp;&nbsp;&nbsp;&nbsp;&nbsp;"Uspeo sam", reče Karl u svoj kom. "Cevi su blokirane." Dahtao je u zatvorenom, uljastom vazduhu cilindra pod pritiskom.
<BR>&nbsp;&nbsp;&nbsp;&nbsp;&nbsp;"Dobro!" odgovori mu Uld-Harad u ušima. Sada mu u glasu nije bilo neodlučnosti i fatalizma. "Linbargeru, jesi li čuo?"
<BR>&nbsp;&nbsp;&nbsp;&nbsp;&nbsp;"Šta ta guzica blebeće?" dođe cerekanje vođe pobune.
<BR>&nbsp;&nbsp;&nbsp;&nbsp;&nbsp;"Karl Ozborn je zatvorio cevi za napajanje fuzije", reče Uld-Harad precizno.
<BR>&nbsp;&nbsp;&nbsp;&nbsp;&nbsp;Slabašno, glas Helge Stepins: "Jebeš ga! Rekoh ja da pokrivate prednje cevi!"
<BR>&nbsp;&nbsp;&nbsp;&nbsp;&nbsp;Još slabije: "Mora da se uvukao tamo iz sekcije 3F. Sranje, ne možemo da pokrivamo svaku malecku..."
<BR>&nbsp;&nbsp;&nbsp;&nbsp;&nbsp;"Zapušite gubice." Linbargerov glas pojača se kada se obratio Uld-Haradu. "Ima da ga izduvamo odatle."
<BR>&nbsp;&nbsp;&nbsp;&nbsp;&nbsp;"Samo pokušajte, pa ću da vam ispustim tricijum."
<BR>&nbsp;&nbsp;&nbsp;&nbsp;&nbsp;"Šta?" Linbarger je jedva bio u stanju da zadržava bes. On upita nekog nevidljivog poručnika: "Može li to da učini?"
<BR>&nbsp;&nbsp;&nbsp;&nbsp;&nbsp;Slabašno: "Ne znam... aha, ukoliko otvori te vodove pod pritiskom prema središnjem skladištu. Mogao bi imati vremena da to učini."
<BR>&nbsp;&nbsp;&nbsp;&nbsp;&nbsp;"Bez tricijumskog goriva, fuziona komora neće vam dostići temperaturu okidanja", predusretljivo dodade Karl, isceren.
<BR>&nbsp;&nbsp;&nbsp;&nbsp;&nbsp;"Ti...!" Linbargerova veza zamre.
<BR>&nbsp;&nbsp;&nbsp;&nbsp;&nbsp;Karl se okrenu i proveri da se na ulazu iza njega nalazi masivni ormar za alatke i da zatvara prolaz. Postavio je ključeve dugih ručki na dve ključne tačke pod pritiskom, spreman da otvori ventile. Mogu mu prići s leđa, ali bio je u stanju da ištrca mnogo dragocednog goriva u svemir pre nego što ponovo zatvore ventile. U svakom slučaju, dovoljno da im osujeti planove.
<BR>&nbsp;&nbsp;&nbsp;&nbsp;&nbsp;"Jesi li siguran da to možeš da učiniš, Ozborne?" pitao je Uld-Harad oprezno.
<BR>&nbsp;&nbsp;&nbsp;&nbsp;&nbsp;"Aha." Šta očekuješ da kažem? Ne? Dok Linbarger sluša?
<BR>&nbsp;&nbsp;&nbsp;&nbsp;&nbsp;"Pa, to nam svakako daje bolji položaj za pogađanje..."
<BR>&nbsp;&nbsp;&nbsp;&nbsp;&nbsp;"Pogađanje, đavola! Uhvatili smo ih za muda."
<BR>&nbsp;&nbsp;&nbsp;&nbsp;&nbsp;"Ukoliko dovoljno brzo stignu do tebe, možda mogu da zadrže dovoljno tricijuma da naprave višestruki prolaz pored Marsa. Da bacaju kocku ko će da koristi devet pregradaka koje imaju sada. A onda..."
<BR>&nbsp;&nbsp;&nbsp;&nbsp;&nbsp;"Prekini to sranje." Samo napred, daj im ideje.
<BR>&nbsp;&nbsp;&nbsp;&nbsp;&nbsp;"Samo sam..."
<BR>&nbsp;&nbsp;&nbsp;&nbsp;&nbsp;"Rekoh, prekini!"
<BR>&nbsp;&nbsp;&nbsp;&nbsp;&nbsp;"Pokušavam da sprečim..."
<BR>&nbsp;&nbsp;&nbsp;&nbsp;&nbsp;"Nije tvoja guzica ovde saterana u škripac, Uld-Harade."
<BR>&nbsp;&nbsp;&nbsp;&nbsp;&nbsp;On se iskrenu gledajući kako se cevi za napajanje spuštaju i nestaju sleva. Ukoliko se neko probije tim putem, mogao bi pokušati da puca u njega. Ali bilo bi to glupo, usred fuzionog jezgra. Neka oštete te delove i biće im potrebne nedelje da ih zamene, ako ikada uspeju.
<BR>&nbsp;&nbsp;&nbsp;&nbsp;&nbsp;Linbargerov glas reče: "Da li me čuješ preko ovog priključka, Ozborne?"
<BR>&nbsp;&nbsp;&nbsp;&nbsp;&nbsp;"Tu sam ja, na prijateljskih sto metara od tebe."
<BR>&nbsp;&nbsp;&nbsp;&nbsp;&nbsp;Ćutanje. Onda Linbargerov piskavi, napeti glas lagano reče: "Ispalićemo zagrevni mlaz ako ne odeš odatle."
<BR>&nbsp;&nbsp;&nbsp;&nbsp;&nbsp;Karlu zastade dah i on ga lagano ispusti. Bila je to alternativa koju nije nikom pominjao. Nije bila pametna, jer otpočinjanje reakcije moglo je naneti prava oštećenja ako rukuješ njime kako ne treba - a Linbarger nije imao iskustva u tome. Ali video je mogućnost da sprži Karla dok vreli fluidi brizgaju kroz mrežu cevi. A Linbarger je bio dovoljno očajan da to učini.
<BR>&nbsp;&nbsp;&nbsp;&nbsp;&nbsp;On reče smireno, koliko je to mogao: "Ima da ošuriš grlo."
<BR>&nbsp;&nbsp;&nbsp;&nbsp;&nbsp;"Ne ako budemo pažljivi. Neće biti potrebno mnogo fuzione vatre da te skuva i udari ti lepu smeđu koricu." Linbarger je očigledno uživao, jer je mislio da je preokrenuo igru.
<BR>&nbsp;&nbsp;&nbsp;&nbsp;&nbsp;"Svejedno ću ispustiti tricijum." Hajde sada da vidimo koliko zna.
<BR>&nbsp;&nbsp;&nbsp;&nbsp;&nbsp;"Nećeš. Podsistemi će isključiti te cevi čim otpočnemo proces. To ide automatski - tako kaže u planovima."
<BR>&nbsp;&nbsp;&nbsp;&nbsp;&nbsp;Prokletstvo. "Ali neće tako raditi." Blef.
<BR>&nbsp;&nbsp;&nbsp;&nbsp;&nbsp;"Nemoj meni da prodaješ to sranje."
<BR>&nbsp;&nbsp;&nbsp;&nbsp;&nbsp;Linbarger je bio pametniji nego što je Karl mislio. Ali neće pobediti.
<BR>&nbsp;&nbsp;&nbsp;&nbsp;&nbsp;"Nikada nećete stići do Zemaljske strane. Već i sada ste na granici s tricijumom. Izduvaću vam ga dovoljno da obezbedim da dobijete jedno dugo putovanje. Nikada nećete skupiti brzinu za prolazak pored Jupitera. Čak i uz pregratke za spavanje, pomrećete od gladi."
<BR>&nbsp;&nbsp;&nbsp;&nbsp;&nbsp;"Imamo hidroponike."
<BR>&nbsp;&nbsp;&nbsp;&nbsp;&nbsp;"Jašta. Bez dodatne vode kojom ćete ih napajati."
<BR>&nbsp;&nbsp;&nbsp;&nbsp;&nbsp;"Ima Halejevog leda odmah tu, napolju."
<BR>&nbsp;&nbsp;&nbsp;&nbsp;&nbsp;"Pokušaj da izađeš." Karl zaigra po osećaju. "Hej - Džeferse! Šta se desilo s onim lucistom što sam ga izbacio iz komore?"
<BR>&nbsp;&nbsp;&nbsp;&nbsp;&nbsp;-Kakvim lucistom? Vidim samo parčiće na sve strane.-
<BR>&nbsp;&nbsp;&nbsp;&nbsp;&nbsp;Ćutanje.
<BR>&nbsp;&nbsp;&nbsp;&nbsp;&nbsp;To prepucavanje nije moglo da potraje još dugo. Linbargerov glas postajao je sve tanji, zvučao je šuplje. Čovekove reči izlazile su prebrzo, izletale pod pritiskom.
<BR>&nbsp;&nbsp;&nbsp;&nbsp;&nbsp;Karl steže mišiće vilice pitajući se da li i sam veruje u sopstvene reči. Ukoliko Linbarger bude delao, biće to u roku od nekoliko sekundi. Karl će morati da bira da li da se baci prema krmenom izlazu i pokuša da pobegne, ili da upotrebi ključeve. Nije bilo vremena za neodlučnost...
<BR>&nbsp;&nbsp;&nbsp;&nbsp;&nbsp;"Lažeš." Linbarger sada nije zvučao tako sigurno.
<BR>&nbsp;&nbsp;&nbsp;&nbsp;&nbsp;"Jebi se."
<BR>&nbsp;&nbsp;&nbsp;&nbsp;&nbsp;"Ne bi ti..."
<BR>&nbsp;&nbsp;&nbsp;&nbsp;&nbsp;"Smesta počinjem da ispuštam tricijum."
<BR>&nbsp;&nbsp;&nbsp;&nbsp;&nbsp;"Ne!" reče Uld-Harad. "Neću dopustiti da se to dogodi. Napravili smo dogovor..."
<BR>&nbsp;&nbsp;&nbsp;&nbsp;&nbsp;"A ti si nas izradio! Perselovski ljubavniče!" zakevta Linbarger.
<BR>&nbsp;&nbsp;&nbsp;&nbsp;&nbsp;Uld-Harad reče: "Nisam mogao da pustim da ta oprema za hidroponike ode, ti si to odbio da shvatiš."
<BR>&nbsp;&nbsp;&nbsp;&nbsp;&nbsp;Karl otrovno reče: "Ne izvinjavaj se tom đubretu."
<BR>&nbsp;&nbsp;&nbsp;&nbsp;&nbsp;"Karle", reče Uld-Harad, "moram zatražiti da prekineš..."
<BR>&nbsp;&nbsp;&nbsp;&nbsp;&nbsp;"Zabava je gotova", reče Karl. "Predaj se, Linbargeru."
<BR>&nbsp;&nbsp;&nbsp;&nbsp;&nbsp;"Mislim da ću da ti dam mali vreli impuls, Ozborne. Možda ti to popravi ponašanje."
<BR>&nbsp;&nbsp;&nbsp;&nbsp;&nbsp;"One sekunde kad čujem klokot iz tih cevi, kurčino lucistička, ja ću..."
<BR>&nbsp;&nbsp;&nbsp;&nbsp;&nbsp;"Prekinite! Obojica! Moramo da smislimo šta ćemo." Afrikanac je bio van sebe.
<BR>&nbsp;&nbsp;&nbsp;&nbsp;&nbsp;Dugo ćutanje. Karl je pokušavao da zamisli šta prolazi kroz Linbargerov um. Čovek je očigledno prikrio od psihijatrijske komisije svoju fanatičnu mržnju prema perselima. Ili je možda upravo sada pukao. Može li sada mislima zaobići to, biti bar delimično razuman?
<BR>&nbsp;&nbsp;&nbsp;&nbsp;&nbsp;Izgubljeni su, prokletstvo. Da li je Linbarger u stanju to da vidi? Ili će radije izabrati trenutak osvete?
<BR>&nbsp;&nbsp;&nbsp;&nbsp;&nbsp;A Karl će znati po šapatu iz cevi...
<BR>&nbsp;&nbsp;&nbsp;&nbsp;&nbsp;"Okej." Linbargerov glas bio je hrapav, opor.
<BR>&nbsp;&nbsp;&nbsp;&nbsp;&nbsp;Uld-Harad odgovori: "Šta? Slažeš se?"
<BR>&nbsp;&nbsp;&nbsp;&nbsp;&nbsp;"Menjaćemo hidroponike za tricijum i pregratke."
<BR>&nbsp;&nbsp;&nbsp;&nbsp;&nbsp;"Ne!" dreknu Karl. "Imamo ih!"
<BR>&nbsp;&nbsp;&nbsp;&nbsp;&nbsp;"Tišina, Ozborne!" viknu Uld-Harad.
<BR>&nbsp;&nbsp;&nbsp;&nbsp;&nbsp;"Alternativa", reče Linbarger, "jeste da ću da raznesem Edmunda Haleja. Bolje... ovde se svi slažemo... bolje brz kraj... nego..."
<BR>&nbsp;&nbsp;&nbsp;&nbsp;&nbsp;Karl oseti ledene trnce pred kreketavim, vrskavim, ludačkim glasom. Bio je krajnje ubedljiv. Ozbiljno misli. "Slatki Isuse", promrmlja Karl.
<BR>&nbsp;&nbsp;&nbsp;&nbsp;&nbsp;Najpre njegov kapetan, mrtav. Sada Edmund.
<BR>&nbsp;&nbsp;&nbsp;&nbsp;&nbsp;Uld-Harad najzad progovori. "Mi... zamenićemo se."
<BR>&nbsp;&nbsp;&nbsp;&nbsp;&nbsp;Šta je svemirac bez svemirskog broda? pitao se Karl otupelo. Šta ćemo mi biti kada Edmund nestane? Bilo je previše grozno makar i razmišljati o tome.
<BR>&nbsp;&nbsp;&nbsp;&nbsp;&nbsp;"Možete da istovarite hidro opremu", reče Linbarger. "Gonite Ozborna odatle i ja ću dati mehovima da to urade."
<BR>&nbsp;&nbsp;&nbsp;&nbsp;&nbsp;"Ne, ostajem dok posao ne bude gotov."
<BR>&nbsp;&nbsp;&nbsp;&nbsp;&nbsp;Novo ćutanje. "Pa..." Još rasprave šapatom. Najzad: "Okej. Možete upotrebiti te mehove da odvojite glavni modul staklene bašte kao jednu jedinicu. Radite to brzo - ili ćemo spaliti to perselovsko govance."
<BR>&nbsp;&nbsp;&nbsp;&nbsp;&nbsp;Karl ispusti dug lagan dah. Misao koju je potiskivao tokom svih tih dugih minuta, i koja ga je neprestano podbadala, najzad se uskomeša na površini: Zbog čega to radiš? Mogao bi da pogineš, budalo.
<BR>&nbsp;&nbsp;&nbsp;&nbsp;&nbsp;Sada kada ju je pustio da izroni, nije imao odgovora."Požurite", reče kivno.
</P></TD></TR></TABLE>
<P class="next">
<A HREF=p36.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
