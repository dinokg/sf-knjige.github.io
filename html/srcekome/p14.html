<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>SAUL
<P>&nbsp;&nbsp;&nbsp;&nbsp;&nbsp;Saul izduva nos i brzo odloži maramicu.
<BR>&nbsp;&nbsp;&nbsp;&nbsp;&nbsp;Grozničave nedelje podizanja baze pretvorile su se u dugu, praznu tišinu prve smene. Ta njegova prokleta prehlada vukla se i vukla, a on zateče sebe kako sve više i više izbegava Nikolaja Maljenkova i sumnjičave medicinske preglede krupnog Rusa. Saul je znao da je samo pitanje vremena kada će Maljenkov nešto reći u vezi s njegovim večnim šmrkanjem.
<BR>&nbsp;&nbsp;&nbsp;&nbsp;&nbsp;Nije bio siguran šta Nik namerava ukoliko se stanje uskoro ne poboljša, ali Saul nije nameravao da ode u pregradak. Ili bar ne za neko vreme. Bilo je naprosto previše posla.
<BR>&nbsp;&nbsp;&nbsp;&nbsp;&nbsp;On pritisnu prstima sinuse u korenu nosa. Ti momser antihistamini su ga tih dana jednako držali u stanju poluošamućenosti, ali tu jednostavno nije bilo pomoći.
<BR>&nbsp;&nbsp;&nbsp;&nbsp;&nbsp;Saul zažmirka na pastelne zidove bestežinske dvorane za odmor - podignute da rastereti pretrpane prostorije za rekreaciju centrifugalnog točka. Bio je to go, prazan prizor. Osim nekoliko stolica i ormarića, jedina dovršena oblast bila je ovde, blizu autobara. Proći će godine pre nego što dvorana za odmor bude imalo ličila na sheme na koje se pozivao Veliki plan.
<BR>&nbsp;&nbsp;&nbsp;&nbsp;&nbsp;Folije sa rezultatima očitavanja bile su razbacane po kartografskom stolu pred njim, izuzev na mestu gde je prenosiva holo jedinica projektovala sklopni presek devetnaest kilometara dugog sferoida, izduženog prema polovima, koji je predstavljao Halejevo jezgro.
<BR>&nbsp;&nbsp;&nbsp;&nbsp;&nbsp;Samo na vrhu displeja, u blizini severnog pola, nalazila se proređena špagetna zbrka tunela, tamo gde su ljudi napravili prolaze.
<BR>&nbsp;&nbsp;&nbsp;&nbsp;&nbsp;Preveliki zemljišni posed da bi ikada bio stvarno upoznat. A opet, više nego premalen da bi bio valjan dom.
<BR>&nbsp;&nbsp;&nbsp;&nbsp;&nbsp;Čovek sa druge strane stola diskretno kašljucnu.
<BR>&nbsp;&nbsp;&nbsp;&nbsp;&nbsp;"Izvini, Žoao", reče Saul.
<BR>&nbsp;&nbsp;&nbsp;&nbsp;&nbsp;Visoki brazilski stručnjak za komete nastavi ono što je govorio pre nego što ga je prekinuo Saulov vrtoglavi napad.
<BR>&nbsp;&nbsp;&nbsp;&nbsp;&nbsp;"Reč je o tim pećinama, Saule." On gurnu ruku u kompjuterski stvorenu sliku i napravi precizan, mali pokret prstom. Iako u tom prostoru nije bilo ničega materijalnijeg od vazduha, mašina mu pročita nameru kao da je okrenuo stranicu. Slojevi sklopnog crteža skidali su se da bi prikazali nove trase tunela prema severu i istoku, koje su povezivale brojne zaobljene šupljine.
<BR>&nbsp;&nbsp;&nbsp;&nbsp;&nbsp;"Verujem da sam utvrdio kako su te odaje nastale", izjavi Kviverijan.
<BR>&nbsp;&nbsp;&nbsp;&nbsp;&nbsp;Saul diže pogled sa displeja prema Kviverijanovim mršavim patricijskim crtama. Njegov rimski nos pojačavao je utisak ptice grabljivice. Ta slika slagala se s njim - čovek je bio toliko nepredvidljiv, plah. Saul je pažljivo birao reči.
<BR>&nbsp;&nbsp;&nbsp;&nbsp;&nbsp;"Mislio sam da je to već rešeno, Žoao. Kometa se obrazovala iz prvobitne Sunčeve magline, začinjena s mnogo kratkoživućih radioaktivnih materija iz obližnje supernove. Beta raspad zagrejao je deo unutrašnjosti, napravio šupljine, dok je spoljašnja ljuska - izložena svemiru - ostala hladna, zaštitni prekrivač oko otopljenih oblasti."
<BR>&nbsp;&nbsp;&nbsp;&nbsp;&nbsp;Kviverijan nestrpljivo mahnu rukom. "Da, da, ta stara teorija. Aluminijum 26 i drugi kratkoživući elementi svakako mora da su napravili jedan broj istopljenih kanala, u svoje vreme."
<BR>&nbsp;&nbsp;&nbsp;&nbsp;&nbsp;"Otpočeo sam postavku modela biogeneze, zasnovanu na toj zamisli. A ti sada kažeš da više nije dobra?"
<BR>&nbsp;&nbsp;&nbsp;&nbsp;&nbsp;Kviverijan se živahno probi napred. "Radioaktivne materije nisu mogle da obezbede dovoljno toplote za sve topljenje koje smo opazili! A ne objašnjavaju ni opseg frakcionacije koji smo našli!"
<BR>&nbsp;&nbsp;&nbsp;&nbsp;&nbsp;"Frakcionacije?"
<BR>&nbsp;&nbsp;&nbsp;&nbsp;&nbsp;"Stepena za koji su se elementi i minerali razdvojili jedni od drugih nekim dinamičkim procesom i obrazovali te nakupine rude koje smo svuda pronalazili. Saule, radioaktivna teorija to naprosto nije u stanju da objasni! Vidiš? Zbog toga sam počeo da po literaturi kopam za drugom metodom, drugim načinom na koji se to moglo desiti."
<BR>&nbsp;&nbsp;&nbsp;&nbsp;&nbsp;Saul je stajao bliže stolu. "Pa, zvuči mi zanimljivo, Žoao. Upravo sam govorio Niku Maljenkovu da izgleda nema dovoljno..."
<BR>&nbsp;&nbsp;&nbsp;&nbsp;&nbsp;"Istrpi me jedan minut, Saule." Saul diže ruku dok je prebirao po gomili očitanih rezultata. "Ima nešto što hoću da ti pokažem. Imam to ovde negde."
<BR>&nbsp;&nbsp;&nbsp;&nbsp;&nbsp;"Samo polako, Žoao." Saul sleže ramenima. Trenutno je bio zadovoljan uživanjem u trenutku bistre glave - vazduh sa mirisom badema bio mu je bar jednom svež u nozdrvama. Gledao je kompjutersku predstavu kometnog jezgra koja se polako obrtala.
<BR>&nbsp;&nbsp;&nbsp;&nbsp;&nbsp;Seizmička proučavanja ispunila su najveći deo trodimenzionalne mape nejasnim sivim i belim linijama i označavala zamućenim obrisima položaj većine krupnijih raseda i pećina. Pa ipak, u suštini je čitava nepravilna lopta, izuzev malog dela, ostajala tajanstvena - oblast koju je trebalo istraživati tokom dugih, tihih smena pred njima. Tek nešto manje od pet procenata zapremine, sa središtem na severnom polu, bilo je dobro upoznato.
<BR>&nbsp;&nbsp;&nbsp;&nbsp;&nbsp;Severnu obrtnu osu probijala je uska narandžasta linija označena sa TUNEL 1, koja se spuštala pravo nadole, jedan kilometar, do mravinjaka odaja označenih sa SREDIŠNJI KOMANDNI KOMPLEKS - uključujući tu dvoranu za odmor i većinu naučnih laboratorija. Taj tunel nastavljao se prema unutrašnjosti još neka dva kilometra i najzad završavao na manje od pola puta prema središtu Halejevog jezgra.
<BR>&nbsp;&nbsp;&nbsp;&nbsp;&nbsp;Putem se Tunel 1 spajao sa nizom vodoravnih tunela, koji su počinjali sa crveno obojenim 'A' u blizini površine: ovde gde su sada stajali prolazilo je zeleno 'F' i završavalo se žutim 'N'.
<BR>&nbsp;&nbsp;&nbsp;&nbsp;&nbsp;Taj raspored bio je mnogo manje uredan na drugim mestima. Nekoliko prolaza otvaralo se prema velikim pećinama koje su svemirci otkrili na najteži način. Tri ogromne dvorane sada su sadržavale prednje odeljke tegljača za pregratke Sekanine, Vipla i Delseme, kao i većinu usnulih kolonista. Druga, u blizini površine, sada je sadržavala gotovo u potpunosti sklopljen gravitacioni točak Edmunda Haleja.
<BR>&nbsp;&nbsp;&nbsp;&nbsp;&nbsp;Kompjuterski stvorena grafika bila je dobra i prikazivala je čak i polje skladišnih šatora rasutih među brežuljcima na severnom polu. Model delimično demontiranog broda predvodnika, sa finim pojedinostima, visio je u minijaturi u blizini sićušne, blistave vazdušne komore Tunela 1, povezan za tri sidrišna tornja.
<BR>&nbsp;&nbsp;&nbsp;&nbsp;&nbsp;Saul se prebaci napred i ugleda dve majušne tačke kako se kreću po okolini Edmunda Haleja - beskrajno sitna ljudska obličja... Kapetan Kruz i svemirac Tek Vidor pravili su popis i spisak zadataka za sledećih tuce jednoipogodišnjih smena. Kompjuter ih je prikazivao na poslu, dok su detaljno pregledali brod.
<BR>&nbsp;&nbsp;&nbsp;&nbsp;&nbsp;Zamišljao je da bi, kada bi se popeo na sto i zagledao iz blizine, bio u stanju da razazna ambleme sa simbolom imena na grudnim oznakama svemiraca, i možda da vidi kako prave pokrete rukama jedan prema drugom.
<BR>&nbsp;&nbsp;&nbsp;&nbsp;&nbsp;Saul je bio naviknut na kompjutersko predstavljanje u svom radu. Rutinski je vizuelno 'zaranjao' u jednoćelijske organizme koje je proučavao. Pa ipak, smatrao je da je ova predstava izvanredna. Svuda u domašaju skanera glavnog kompjutera čovek je mogao da zumira i vidi animiranu verziju mnoštva aktivnih članova posade... svedenih na stereotipove automatskim editorom za privatnost, ugrađenim u mašinu. Slično tome, privatne odaje bile su crne kocke poređane duž tunela E, F i G, nepropusne za izvrsnu simulaciju.
<BR>&nbsp;&nbsp;&nbsp;&nbsp;&nbsp;Svemirci su bili naviknuti da rade u zatvorenoj zapremini. U stvari, sav taj prostor mora da im je izgledao divno. Ali civile poput Saula kolonija je veoma podsećala na farmu mrava.
<BR>&nbsp;&nbsp;&nbsp;&nbsp;&nbsp;Baš smo postali lepa skupina troglodita. Pravi pravcati koboldi.
<BR>&nbsp;&nbsp;&nbsp;&nbsp;&nbsp;Pa ipak, ne nalazim nikakvu grešku u Miguelovom rasporedu. Sve se odvija prema planu.
<BR>&nbsp;&nbsp;&nbsp;&nbsp;&nbsp;Da kucnem u drvo. Saul zglavcima lako lupnu po slepoočnici i nasmeši se.
<BR>&nbsp;&nbsp;&nbsp;&nbsp;&nbsp;Čak je i predvidljiva galama zbog njegovog otkrića predstavljala manju gnjavažu nego što je očekivao. Vreme kašnjenja poruka sa Zemlje dopustilo mu je da povezuje više intervjua za sredstva informisanja odjednom. Neprijateljskija ili senzacionalistička pitanja mogla su se 'izgubiti prilikom prenosa'. Saul je uočio nepobitne prednosti u pravljenju velikih otkrića daleko od razuzdane gomile.
<BR>&nbsp;&nbsp;&nbsp;&nbsp;&nbsp;Kad bi sada samo mogao da odredi kako se dogodilo to da su primitivni prokariotski organizmi pronađeni smrznuti pod površinom drevne ledene lopte! Niko nije imao pojma kako su se ta sićušna stvorenja tu našla, a da ne pominjemo to kako su preživela.
<BR>&nbsp;&nbsp;&nbsp;&nbsp;&nbsp;"Našao sam!" objavi Kviverijan. On dograbi tanušnu foliju. "Kao što rekoh, nikako nisam uspevao da objasnim sve te znake topljenja u prošlosti koje viđamo ovde... sve dok nisam naišao na čitav niz navoda koji pominju induktivno grejanje tokom Sunčeve faze T Taura!"
<BR>&nbsp;&nbsp;&nbsp;&nbsp;&nbsp;"Molim?" Saul se zaljulja unapred, na prstima, lako oslonjen o sto.
<BR>&nbsp;&nbsp;&nbsp;&nbsp;&nbsp;Kviverijanove usne napućiše se. "Oh, nisu ubacili baš mnogo zvezdane fizike u tvoj pomoćni kurs, je li? Pa, da vidimo da li mogu da objasnim. T Taura je ime izvesne veoma nove zvezde u sazvežđu Bika; čitava klasa objekata imenovana je po njoj. Naučnici su ih proučavali tokom jednog veka. U stvari, u razvoju svake mlade zvezde postoji jedna određena faza. I naše Sunce moralo je da prođe kroz tu fazu, rano, tokom postanja Sunčevog sistema."
<BR>&nbsp;&nbsp;&nbsp;&nbsp;&nbsp;Kviverijan preplete duge prste i zagleda se u svemir, kao da navodi iz sećanja. "Najzanimljivija osobina zvezde tipa T Taora jesu zaista neverovatni stelarni vetrovi - fluks vrućih protona i elektrona koje je od zvezde odbacila udarna sila i električna..."
<BR>&nbsp;&nbsp;&nbsp;&nbsp;&nbsp;"Znam šta je to sunčev vetar, Žoao", reče Saul blago.
<BR>&nbsp;&nbsp;&nbsp;&nbsp;&nbsp;Oči drugog čoveka kao da su sevale. "Dobro! Ali verovatno ne znaš da su tokom Sunčevog perioda T Taura vetrovi morali biti mnogo hiljada puta jači nego što sada ikako mogu postati. A ta struja čestica nosila je zaista veličanstveno magnetno polje."
<BR>&nbsp;&nbsp;&nbsp;&nbsp;&nbsp;Kviverijan ga je gledao s iščekivanjem. Ali Saul samo zavrte glavom. "Izvini, ne razumem."
<BR>&nbsp;&nbsp;&nbsp;&nbsp;&nbsp;Brazilac iznervirano sleže ramenima. "Neznalico od biologa! Zar ne vidiš? Sve rane protoplanete i komete prolazile su kroz to snažno magnetno polje dok su kružile i kružile oko novorođenog Sunca. Poput namotaja žice u velikom generatoru! Vrtložne struje! Otpornost!"
<BR>&nbsp;&nbsp;&nbsp;&nbsp;&nbsp;"Ah, mazel!" pljesnu Saul rukama. "Dobio bi grejanje indukcijom."
<BR>&nbsp;&nbsp;&nbsp;&nbsp;&nbsp;Kviverijan šmrknu. "Znači ipak su te nečemu naučili u Haifi. Da li sada vidiš? Da li razumeš?"
<BR>&nbsp;&nbsp;&nbsp;&nbsp;&nbsp;Saul klimnu. Um mu je već jurcao napred. "Novoobrazovana površina komete, okrenuta prema svemiru, ostala bi hladna... izolatorski pokrivač. Čak i ako bi veći deo unutrašnjosti bio istopljen, toplota ne bi pobegla."
<BR>&nbsp;&nbsp;&nbsp;&nbsp;&nbsp;"Tačno. Razume se, to radi samo pod određenim uslovima. Potrebna ti je veoma velika kometa, poput Haleja, i mnogo soli ili slobodnih elektrolita, kao što smo pronašli ovde."
<BR>&nbsp;&nbsp;&nbsp;&nbsp;&nbsp;Nesvesno, Saul odiže čitavu svoju majušnu težinu od poda tako što je ispružio ruke oslonjene o sto. Telo mu je bilo napeto od previše laboratorijskog rada i premalo vežbe. Možda će uskoro morati da prihvati ponudu Majka Kruza i da nauči da igra svemirsku odbojku.
<BR>&nbsp;&nbsp;&nbsp;&nbsp;&nbsp;"Koliko traje ta faza T Taura?"
<BR>&nbsp;&nbsp;&nbsp;&nbsp;&nbsp;"Nekoliko miliona godina. Ne mnogo dugo. Ali dovoljno dugo da stvori te duboke odaje koje smo pronašli! A uza svu tu struju koja je tekla na sve strane, lako je videti kako se toliko mnogo materija izdvojilo u tanke žile svuda po jezgru!"
<BR>&nbsp;&nbsp;&nbsp;&nbsp;&nbsp;Kviverijan je u potpunosti imao pravo da bude oduševljen. Čovek je zavideo Saulu na otkriću i pažnji štampe sa Zemaljske strane, ali sada je izvestio o sopstvenom pronalasku. To će bez sumnje biti senzacija, naročito u brazilskim novinama.
<BR>&nbsp;&nbsp;&nbsp;&nbsp;&nbsp;"Čestitam, Žoao", reče Saul iskreno. "To je stvarno velika stvar. Mogu li da dobijem ovaj primerak tvoje liste referenci da ga pogledam?"
<BR>&nbsp;&nbsp;&nbsp;&nbsp;&nbsp;"Uzmi ga. Uzmi ga. Već sam poslao preliminarni izveštaj."
<BR>&nbsp;&nbsp;&nbsp;&nbsp;&nbsp;Ideje su vrcale poput mehurića gasa u Saulovom umu. "Mislim da će mi ovo pomoći u mojim proučavanjima, Žoao."
<BR>&nbsp;&nbsp;&nbsp;&nbsp;&nbsp;"Drago mi je. Ali, znaš, to će zahtevati vrlo složenu kompjutersku simulaciju. Ne želim da tražim pomoć od Zemlje dok se ova stvar ne razvije bolje.
<BR>&nbsp;&nbsp;&nbsp;&nbsp;&nbsp;Možeš li ti da mi pomogneš, Saule? Ti si dobar u takvim stvarima."
<BR>&nbsp;&nbsp;&nbsp;&nbsp;&nbsp;Saul sleže ramenima. "Kao laik, pretpostavljam. Ali jedan od najvećih stručnjaka upravo je u ovoj smeni, Žoao. Zašto ne pitaš Virdžiniju Herbert?"
<BR>&nbsp;&nbsp;&nbsp;&nbsp;&nbsp;Kviverijanu kao da je postalo nelagodno. "Ne mislim da bi ta Herbertova mnogo sarađivala. Njena vrsta..." On zavrte glavom i pusti da nagoveštaj ostane u vazduhu.
<BR>&nbsp;&nbsp;&nbsp;&nbsp;&nbsp;Saul je bio prilično siguran da je razumeo šta je čovek hteo da kaže. Slušao je to i ranije.
<BR>
<BR>&nbsp;&nbsp;&nbsp;&nbsp;&nbsp;Njihova vrsta uvek je bila problem.
<BR>&nbsp;&nbsp;&nbsp;&nbsp;&nbsp;Njihova vrsta...
<BR>
<BR>&nbsp;&nbsp;&nbsp;&nbsp;&nbsp;Kviverijan se nervozno pokrenu. "Ti perseli su zatvorena družina koja neće da sarađuje, Saule. Ne mislim da bi bila voljna da pomogne naučniku iz moje zemlje."
<BR>&nbsp;&nbsp;&nbsp;&nbsp;&nbsp;Saul je mogao samo da zavrti glavom. "Porazgovaraću s njom i obavestiću te, Žoao. Šta kažeš o tome da se ponovo vidimo za ručak, sutra? Uključićemo i Nikolaja u diskusiju."
<BR>&nbsp;&nbsp;&nbsp;&nbsp;&nbsp;Bio je zahvalan kada je Kviverijan samo setno klimnuo glavom i uzdahnuo. "Biću tu."
<BR>&nbsp;&nbsp;&nbsp;&nbsp;&nbsp;Kada je Saul pošao, planetolog je bio zagledan u holografski sjaj koji se polako obrtao, oštre crte lica kupale su mu se u obojenim senkama. Saulu tada pade na pamet da Kviverijan nije izgledao naročito dobro.
<BR>&nbsp;&nbsp;&nbsp;&nbsp;&nbsp;Tip stvarno treba malo više da se naspava. Možda bi mu to popravilo pogled na svet.
<BR>
<BR>&nbsp;&nbsp;&nbsp;&nbsp;&nbsp;Sat kasnije, Saul je radio pred sopstvenim displejom, mrmljao je uputstva u subvokalni mikrofon i petljao sa kompjuterskim komandama, mučeći se da se snađe.
<BR>&nbsp;&nbsp;&nbsp;&nbsp;&nbsp;Ideje su mu dolazile brže nego što je bio u stanju da ih pribeleži, da se i ne pominje uključivanje u novi model. Svaki put kada bi ispitivao jedan aspekt, čitav niz neočekivanih posledica sručio bi se na njega.
<BR>&nbsp;&nbsp;&nbsp;&nbsp;&nbsp;Bio je to istinski stvaralački proces - neka vrsta božanskog nervnog prenosa - isto toliko bolan koliko i uzbudljiv.
<BR>&nbsp;&nbsp;&nbsp;&nbsp;&nbsp;Ali gotovo je bio u stanju da je vidi. Bila je tu - titrala je poput svetlosti lutalice - sjaj koji se tek nazire preko močvare pune uskovitlane magle. Teorija. Hipoteza.
<BR>&nbsp;&nbsp;&nbsp;&nbsp;&nbsp;Način na koji je tajna mogla stići do Halejeve komete.
<BR>&nbsp;&nbsp;&nbsp;&nbsp;&nbsp;Saul je pretraživao terabajte neobrađenih podataka koje je ekspedicija prikupila o kometi, tragao je za onakvim sastojcima kakvi su mogli biti pohranjeni tokom Sunčevog ranog plama. Sve je bilo tu, ali prava kuhinja je nedostajala.
<BR>&nbsp;&nbsp;&nbsp;&nbsp;&nbsp;Izgledalo je da je literatura Žoaoa Kviverijana nudila onu probnu posudu za kojom je Saul tragao.
<BR>&nbsp;&nbsp;&nbsp;&nbsp;&nbsp;Faza T Taura... premišljao je Saul. U najmlađim danima, Sunce mora da je bilo nemirno dete. U tim danima, dah zvezde bio je naelektrisan i vreo.
<BR>&nbsp;&nbsp;&nbsp;&nbsp;&nbsp;Znači, bilo je elektriciteta - sjajno. Ali koliko, tokom kolikog vremena?
<BR>&nbsp;&nbsp;&nbsp;&nbsp;&nbsp;Bilo je cijano-vodonika, ugljen-dioksida i vode - čime mora da je bila zasićena i primitivna Zemljina atmosfera - tako da su se osnovne amino-kiseline brzo obrazovale. Ali sledeći koraci bili su teži.
<BR>&nbsp;&nbsp;&nbsp;&nbsp;&nbsp;Trodimenzionalna mreža međusobnih veza na njegovom središnjem displeju postajala je sve nezgodnija i nezgodnija, visoka, naherena utvrda sagrađena na nakalemljenim pretpostavkama.
<BR>&nbsp;&nbsp;&nbsp;&nbsp;&nbsp;"Ah! Neka ti koze žvaću kordit i onda daju obilje mleka!"
<BR>&nbsp;&nbsp;&nbsp;&nbsp;&nbsp;Psovao je mašinu na arapskom, zahvalnijem jeziku za tu svrhu nego što je engleski. Osećao je prste kao nespretne kobasice, a matematičke tajne, koje je uneo iz astronomskih članaka, plesale su na samoj granici uhvatljivosti. Nije mogao valjano da objedini jednačine u zajedničku shemu koja mu je bila na umu.
<BR>&nbsp;&nbsp;&nbsp;&nbsp;&nbsp;Jedan sat, dva, tri navaljivao je na nju. Ali prokletinja naprosto nije htela da se uobliči.
<BR>&nbsp;&nbsp;&nbsp;&nbsp;&nbsp;Saul oproba grubu silu, ubacivao je blok za blokom spoljašnje memorije, dodavao sve više i više paralelnih procesora koji će vršiti iteracije problema. Bilo je to daleko od elegantnog pristupa... više je ličilo na traganje za kućom po mraku tako što se pošalje krdo slonova u stampedu kroz noć u nadi da se neko saznanje može steći na osnovu zvuka lomljenja drveta.
<BR>&nbsp;&nbsp;&nbsp;&nbsp;&nbsp;Sve to radim pogrešno. Trebalo bi da odem da uzmem jedno pivo. Da malo slušam Baha. Podesim zid da pokazuje zalazak Sunca u Polineziji. Da pustim da se slegne.
<BR>&nbsp;&nbsp;&nbsp;&nbsp;&nbsp;Saul je lupkao prstima.
<BR>&nbsp;&nbsp;&nbsp;&nbsp;&nbsp;Možda bi trebalo da zatražim pomoć.
<BR>&nbsp;&nbsp;&nbsp;&nbsp;&nbsp;Sedeo je u mrežnom naslonjaču, ne toliko umoran telesno koliko u umu, u srcu.
<BR>&nbsp;&nbsp;&nbsp;&nbsp;&nbsp;Bila je to jedina radost koja mu je preostala u životu - traganje za tajnama. I još se osećao poput dečačića - osujećen i gnevan - kad god bi priroda, činilo mu se, poželela da se porve s njim, da ga prisili da joj laskanjem i ulagivanjem izvlači tajne, umesto da mu ih preda lako, bez borbe.
<BR>&nbsp;&nbsp;&nbsp;&nbsp;&nbsp;Koliko životnih zadovoljstava je u stvarnom procesu bolno? Mirijam, oprosti mi, ali ti si uvek znala da sam voleo život, prirodu tek nešto malo više nego tebe i decu, je li?
<BR>&nbsp;&nbsp;&nbsp;&nbsp;&nbsp;I eto me sad, besnim zbog toga što moja najstarija ljubav ponovo neće da se ugasi.
<BR>&nbsp;&nbsp;&nbsp;&nbsp;&nbsp;Saul zažmirka i diže se u sedeći položaj. Nagli pokret odbacio ga je tako da je zalebdeo nad mrežom, ali on jedva da je primetio.
<BR>&nbsp;&nbsp;&nbsp;&nbsp;&nbsp;Šta na...
<BR>&nbsp;&nbsp;&nbsp;&nbsp;&nbsp;Neverovatno, nešto se dešavalo na displeju pravo pred njegovim očima. Talasanje promene.
<BR>&nbsp;&nbsp;&nbsp;&nbsp;&nbsp;Otpočelo je u gornjem desnom kvadrantu proračuna. Odjednom, elementi postadoše zamućeni oko ivica. Nerazgovetni, nasumični delići navaljivali su jedan na drugi. A onda, nemoguće, jedan Gordijev čvor logike poče da se dreši!
<BR>&nbsp;&nbsp;&nbsp;&nbsp;&nbsp;Najpre je pomislio da je čitav haos počeo da se raspada usled sopstvene inercije.
<BR>&nbsp;&nbsp;&nbsp;&nbsp;&nbsp;Onda je promenio mišljenje.
<BR>&nbsp;&nbsp;&nbsp;&nbsp;&nbsp;Mini, sedefu...
<BR>&nbsp;&nbsp;&nbsp;&nbsp;&nbsp;Iz haosa uobličavala se jednostavnost. Iz ružnoće - lepota!
<BR>&nbsp;&nbsp;&nbsp;&nbsp;&nbsp;Bilo je to kao da posmatraš prelazak rastvora u veličanstveni, rastući kristal. Divno... da. Previše divno.
<BR>&nbsp;&nbsp;&nbsp;&nbsp;&nbsp;Nešto ili neko se umešao, zaključio je on. I Saul brzo shvati još nešto: da je taj, ko god bio... ili šta god... očevidno daleko bistriji od njega.
<BR>&nbsp;&nbsp;&nbsp;&nbsp;&nbsp;Jednačine su se razdvajale, kao da ih preseca nukleaza RNK. Komadići su se raspadali dok je gledao u njih. Složili su se u grupe, red za redom, gomilali se skladno u blistavu piramidu logike. A na njenom vrhu...
<BR>&nbsp;&nbsp;&nbsp;&nbsp;&nbsp;Saul je ubrzano disao dok je gledao krajnju formulu. Mogao je da oseti kako mu bilo tuče.
<BR>&nbsp;&nbsp;&nbsp;&nbsp;&nbsp;"Izvini što sam se umešala ne tražeći dozvolu, Saule. Ali gazio si na sve strane po informatičkom sistemu do trenutka kada sam primetila. Pre ili kasnije aktivirao bi alarme."
<BR>&nbsp;&nbsp;&nbsp;&nbsp;&nbsp;Saul dođe do glasa.
<BR>&nbsp;&nbsp;&nbsp;&nbsp;&nbsp;"U redu je, Virdžinija. Ja... zahvalan sam za pomoć."
<BR>&nbsp;&nbsp;&nbsp;&nbsp;&nbsp;Nastala je kratka stanka. Onda holo displej s njegove leve strane ožive, a lice Virdžinije Herbert zatitra i zagladi se, replika bogatih boja koje su i dalje nagoveštavale slane povetarce i tropsko sunce. Duga crna kosa tekla joj je preko ramena, malo podignuta, kao da je žurno začešljana tek pre nekoliko trenutaka.
<BR>&nbsp;&nbsp;&nbsp;&nbsp;&nbsp;"Drago mi je što nisi ljut zato što sam uletela."
<BR>&nbsp;&nbsp;&nbsp;&nbsp;&nbsp;"Ljut!" Saul se nasmeja. "Spasla si jedno od nas, ili mene ili tu tvrdoglavu mašinu!"
<BR>&nbsp;&nbsp;&nbsp;&nbsp;&nbsp;Virdžinija se nasmeši. "Pa, olakšanje je znati da sam učinila pravu stvar. U stvari, to čime se baviš je prilično složena materija. Ne mogu se pretvarati da išta razumem. Ja sam ti samo proslavljeni džokej na brojevima."
<BR>&nbsp;&nbsp;&nbsp;&nbsp;&nbsp;"Ne slažem se." Saul snažno zavrte glavom. "Ti si umetnica."
<BR>&nbsp;&nbsp;&nbsp;&nbsp;&nbsp;Virdžinijina maslinasta koža primetno potamne. Njeno "Hvala ti" bilo je jedva čujno. Saul podeli jedan dugi osmeh s njom.
<BR>&nbsp;&nbsp;&nbsp;&nbsp;&nbsp;Virdžinijine oči skočiše u stranu. "Uh, ako bi hteo, mogao bi da siđeš ovde dole pa da damo Džonfonu da radi na tvom problemu. On je stohastički procesor, znaš. A ja nekako verujem da je zbog toga mnogo primenljiviji na tu vrstu problema kakav imaš nego te stareprecizne paralelne mašine.
<BR>&nbsp;&nbsp;&nbsp;&nbsp;&nbsp;Sigurna sam da možemo da nabacimo simulaciju u poređenju s kojom bi ova izgledala kao čiča Gliša."
<BR>&nbsp;&nbsp;&nbsp;&nbsp;&nbsp;Saul klimnu. "Samo ako mi dozvoliš da donesem bocu, Virdžinija. Imam osećaj da će nam biti potrebna."
<BR>&nbsp;&nbsp;&nbsp;&nbsp;&nbsp;"Dogovoreno!" reče ona bodro.
<BR>&nbsp;&nbsp;&nbsp;&nbsp;&nbsp;Ali dok se Saul podizao, istegnuta slika Virdžinijine ruke posegne preko njegovog radnog stola - poput čoveka od gume - i kucnu jednim prstom po svetlećem, titravom nizu zlatnih ispisa na vrhu visoke piramide podataka.
<BR>&nbsp;&nbsp;&nbsp;&nbsp;&nbsp;"Šta je to uopšte, Saule? Je li u pitanju nešto posebno?"
<BR>&nbsp;&nbsp;&nbsp;&nbsp;&nbsp;On sleže ramenima. "Pa. Pretpostavljam da bi moglo tako da se kaže, Virdžinija. To je hemijski simbol za nešto što se zove purinska baza. Jedna u stvari prilično prosta, zvana adenin."
<BR>&nbsp;&nbsp;&nbsp;&nbsp;&nbsp;Virdžinija povuče avetinjski prikaz ruke. "Pa, nadam se da je bitno. Ali bilo bitno ili ne, kladim se da ćemo poterati čitavu stvar mnogo dalje. Imam njuh za to, znaš."
<BR>&nbsp;&nbsp;&nbsp;&nbsp;&nbsp;Blistavo se nasmešila.
<BR>&nbsp;&nbsp;&nbsp;&nbsp;&nbsp;"Vidimo se ovde dole za koji minut, Saule. Gasim VKH." Njena slika nestade.
<BR>&nbsp;&nbsp;&nbsp;&nbsp;&nbsp;Saul je nepomično stajao jedan trenutak. "Da, draga", reče on najzad prisustvu koje kao da je ostavila za sobom. "I ja verujem da ćemo da odguramo mnogo dalje."
</P></TD></TR></TABLE>
<P class="next">
<A HREF=p15.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
