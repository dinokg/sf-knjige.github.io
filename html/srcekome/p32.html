<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>KARL
<P>&nbsp;&nbsp;&nbsp;&nbsp;&nbsp;-IE Alulike!- gonio ih je vikač. A posada je vukla zajedno i ispunjavala odabrani kanal koma svojim napevom.
<BR>
<BR>&nbsp;&nbsp;&nbsp;&nbsp;&nbsp;-Ki au au, Ki au au
<BR>&nbsp;&nbsp;&nbsp;&nbsp;&nbsp;Huki au au, Huki au au!-
<BR>
<BR>&nbsp;&nbsp;&nbsp;&nbsp;&nbsp;Havajci su potezali teško uže, a glavna teretna jedinica Edmunda Haleja odizala se iz tela letelice. Masivna i upečatljiva, kakva je već bila, sekcija se brzo kretala prema vrhu vitkog A-okvira, gde je prilika u svemirskom odelu mahala u karikiranom semaforu.
<BR>&nbsp;&nbsp;&nbsp;&nbsp;&nbsp;- Polako, polako. Okej, vi Indonežani i Danci tamo preko, povlačite popreko! -
<BR>&nbsp;&nbsp;&nbsp;&nbsp;&nbsp;Karl nije video Džefersa toliko srećnog još otkako je ovaj izašao iz pregratka. Čovek je mrzeo rad po tunelima i daleko više su mu se dopadali tvrdi sjaj svemira i uljasti miris metala i mašina.
<BR>&nbsp;&nbsp;&nbsp;&nbsp;&nbsp;Karl pri tom nije mogao da mu zameri. Gotovo sve bilo je bolje od usuda i tmine tamo u dubini. Bio je to glavni razlog zbog koga je gurao pokušaj spasavanja Njuberna. Bio je ubeđen da će njegovo blagotvorno dejstvo na moral učiniti više za opšte zdravlje nego sva tradicionalna terapija Akija Macuda i laboratorijska zamešateljstva Saula Linca.
<BR>&nbsp;&nbsp;&nbsp;&nbsp;&nbsp;Podesio je vizir na uvećanje 4 i pogledao prema Škorpiji, gde je nestajući prašni rep komete sada bio jedva slabašni odsjaj u infracrvenom. Nekoliko tačkica govorilo je o česticama dovoljno velikim da još odražavaju svetlo sve sitnijeg Sunca. Jedna od najvećih čestica, sada je sigurno znao, bio je tegljač pregradaka Njubern.
<BR>&nbsp;&nbsp;&nbsp;&nbsp;&nbsp;Da nije postojao, trebalo je da ga izmislimo.
<BR>&nbsp;&nbsp;&nbsp;&nbsp;&nbsp;Začuo se poklič preko otvorenog pozadinskog koma kada je skladišna jedinica dotakla Halejevu površinu uz blagi oblačak prašine. Džefers odiže ruke iznad glave u nemarnoj slavodobitnosti. Karl je morao da se nasmeši.
<BR>&nbsp;&nbsp;&nbsp;&nbsp;&nbsp;Bila mu je to najdraža od tri smene koje su radile na opremanju i istovaru Edmunda. Naravno, osećao se kao kod kuće sa Sergeovljevim čisto perselovskim timom. Ali mešani dobrovoljci bili su najveseliji.
<BR>&nbsp;&nbsp;&nbsp;&nbsp;&nbsp;Naročito Danci i Havajci. Izgledalo je da ne polažu ni trunku na to da li je čovek ortovac ili persel... ili glebopas sa Deneba... sve dok nije ljubičast ili prokleti lucista.
<BR>&nbsp;&nbsp;&nbsp;&nbsp;&nbsp;Virdžinija je Havajka, podseti se on. Nije čudo da je toliko nepopravljivi ortofil. Zaljubljenica u ortovce. Očigledno, nije videla ništa pogrešno u tome da tera kera s jednim od njih.
<BR>&nbsp;&nbsp;&nbsp;&nbsp;&nbsp;Misao se zadržala i učinila da se oseti krivim kada je Lani Ngujen prošla kraj njega noseći gredu od niklovanog gvožđa koja bi je zdrobila na bilo kom mestu sa silom teže, čak i na Mesecu.
<BR>&nbsp;&nbsp;&nbsp;&nbsp;&nbsp;-Hej, lepi- emitovala je. -Imaš li posla sledeća tri meseca?-
<BR>&nbsp;&nbsp;&nbsp;&nbsp;&nbsp;"Šta imaš na umu?" reče on i prijateljski se naceri. A ona je nekako uspela da malo zavrcka dok je prolazila. Grudna oznaka sa jednorogom uzvraćala mu je osmeh.
<BR>&nbsp;&nbsp;&nbsp;&nbsp;&nbsp;Oh, do đavola, podseti Karl sebe, postoje i dobri ortovci.
<BR>&nbsp;&nbsp;&nbsp;&nbsp;&nbsp;Lani se u trenutku dobrovoljno prijavila za spasilačku misiju. Dobr stara Lani. Bila je toliko strpljiva s njim, nikada mu nije zamerala zbog toga što se s vremena na vreme pojavljivao u njenoj odaji, u potrazi za društvom, a zatim nestajao ili držao stvari na čisto prijateljskom nivou po čitavu nedelju.
<BR>&nbsp;&nbsp;&nbsp;&nbsp;&nbsp;Kad bi samo bila više ono za čim tragam. Intelektualnija. Osećajnija. Perselovka.
<BR>&nbsp;&nbsp;&nbsp;&nbsp;&nbsp;Više nalik Virdžiniji, drugim rečima.
<BR>&nbsp;&nbsp;&nbsp;&nbsp;&nbsp;Samo jedan lucista je trenutno bio na dužnosti. Svaka frakcija imala je 'posmatrača', da nadgleda smene ostalih... nezvanična uloga, svakako, ali sve uobičajenija na bitnim funkcijama kao što su stavljanje u pregratke i vađenje iz njih.
<BR>&nbsp;&nbsp;&nbsp;&nbsp;&nbsp;Helga Stepins je pažljivo posmatrala proceduru; koristila je laserski merač da proveri sve što je uradila Džefersova posada. Kada je Karl prišao, kročila je oprezno u stranu, kao da bi mogao da je zarazi kroz dva svemirska odela i tri metra vakuuma.
<BR>&nbsp;&nbsp;&nbsp;&nbsp;&nbsp;"Znaš, bilo bi mnogo lakše dopreti do Edmundovog naučnog bloka kada biste nas pustili da najpre skinemo hidroponične module", reče joj on. "To bi uštedelo najmanje dva dana."
<BR>&nbsp;&nbsp;&nbsp;&nbsp;&nbsp;Ćutljiva plava Austrijanka zavrte glavom.
<BR>&nbsp;&nbsp;&nbsp;&nbsp;&nbsp;-Glup trik, Ozborne. Oboje znamo da je datum lansiranja određen time kada će biti spremno gorivo. A to neće biti pre sledećeg utorka.-
<BR>&nbsp;&nbsp;&nbsp;&nbsp;&nbsp;On steže pesnice, zgađen tom tvrdoglavošću. "Zbog čega bih, u ime Crnila, želeo da te prevarim? Vi ljudi ste oni koji insistiraju na bolesno velikim rezervama goriva za prosti tromesečni susret i povratak! Imaćemo ogoljen brod, a neće nam biti potrebno delta V veće od šest kilometara u sekundi!"
<BR>&nbsp;&nbsp;&nbsp;&nbsp;&nbsp;Lucistkinja sleže ramenima. -Bezbednije je ukoliko su rezervoari puni do vrha. Samo idiot diže jedra bez valjanih zaliha.-
<BR>&nbsp;&nbsp;&nbsp;&nbsp;&nbsp;"Ali..."
<BR>&nbsp;&nbsp;&nbsp;&nbsp;&nbsp;-Ne dopada ti se? Požali se onom persefilu, Uld-Haradu.-
<BR>&nbsp;&nbsp;&nbsp;&nbsp;&nbsp;Karl frknu. Uld-Harad? Zaljubljenik u persele? Ha!
<BR>&nbsp;&nbsp;&nbsp;&nbsp;&nbsp;"Čuj, ako bismo sada spustili samo hidroponički modul broj 1..."
<BR>&nbsp;&nbsp;&nbsp;&nbsp;&nbsp;-Ne!- Naglo se okrenula prema njemu, čvrsto stežući laserski merač. -Čitava kolonija zavisi od te farme!-
<BR>&nbsp;&nbsp;&nbsp;&nbsp;&nbsp;"Ali nova kupola je gotovo spremna. Sve zaptivke..."
<BR>&nbsp;&nbsp;&nbsp;&nbsp;&nbsp;Stepinsova se ponovo okrenu Edmundu, kao da se uplašila da je Karlova namera bila samo da je zagovara dok Džefers i Havajci ne ukradu čitav brod predvodnik.
<BR>&nbsp;&nbsp;&nbsp;&nbsp;&nbsp;-Vi perseli ne plašite se Halejevih bolesti kao mi, ljudska bića. Nećemo zalaziti u to zbog čega, jer neprestano poričete svu odgovornost za bolesti. Ali dovoljno je znati da nećemo dozvoliti da hidro bude zagađen! I veliki i mali hidroponični moduli ostaju zakačeni dok se nova kupola potpuno ne proveri... i to učiniti ortovski stručnjak!-
<BR>&nbsp;&nbsp;&nbsp;&nbsp;&nbsp;Karl se pušio od besa. Znao je šta ima na izboru. Mogao je da kaže Džefersu da svejedno produži... i možda otpočne mali rat između sekti.
<BR>&nbsp;&nbsp;&nbsp;&nbsp;&nbsp;Ili je mogao da odjuri dole i požali se maurićanskom beskičmenjaku na mestu zapovednika.
<BR>&nbsp;&nbsp;&nbsp;&nbsp;&nbsp;Ili je mogao da siđe i da pomogne.
<BR>&nbsp;&nbsp;&nbsp;&nbsp;&nbsp;"Upotrebi ljubičastog tokom svoje sledeće pauze za erotski odmor", posavetova joj on i odbaci se prema radnicima pre nego što je mogla da odgovori.
<BR>&nbsp;&nbsp;&nbsp;&nbsp;&nbsp;"Hej, Lani!" doviknu on. "Da ti pomognem s tom stvari."
</P></TD></TR></TABLE>
<P class="next">
<A HREF=p33.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
