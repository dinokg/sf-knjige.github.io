<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>KARL
<P>&nbsp;&nbsp;&nbsp;&nbsp;&nbsp;Keplerov zakon sada je delovao gotovo biološki. Karl je posmatrao prikaz orbite i uzdisao. Kretanje izduženom elipsom sve dalje od žaoke Sunca delovalo je vrlo slično starenju.
<BR>&nbsp;&nbsp;&nbsp;&nbsp;&nbsp;Otpočinješ vrelim, grozničavim vremenom kada je kretanje brzo a život cveta. Proleće, sve veća toplota i zrelo, žustro leto. To prolazi. Stvari se smiruju, sirova stvarnost curi unutra, usporavaš se, hladiš i miriš sa suštinskim neprijateljstvom vaseljene. Poput starenja.
<BR>&nbsp;&nbsp;&nbsp;&nbsp;&nbsp;Prosta njutnovska dinamika sve je objašnjavala. Ekscentrični, povučeni Kepler dedukcijom je odredio osnovne zakone koji određuju eliptičko kretanje na klasični način grube sile: piljio je u podatke sve dok nije izgledalo da iz njih počinje da curi uređenost, oko je izdvajalo strukturu tamo gde bi drugo videlo samo zbrku brojki. Karl je sada daleko više poštovao tu sposobnost, posle godina provedenih u rukovanju planinama podataka koje su verno isporučivali međusobno povezani sistemi Halejevog jezgra.
<BR>&nbsp;&nbsp;&nbsp;&nbsp;&nbsp;Uvećao je Halejevu orbitu na velikom ekranu i posmatrao kako izdužena elipsa napreduje, razmera se povećava dok se topla oblast unutrašnjih planeta smanjuje, krugovi usisavaju u vrtlog oko Sunca. Sada su već daleko prošli Saturn i skretali uz bolnu letargiju prema afelu, iza Neptuna. Sve manje gravitaciono privlačenje slabašno je guralo ledenu planinu, paučinasta suknja Sunca.
<BR>&nbsp;&nbsp;&nbsp;&nbsp;&nbsp;I dalje je svakih nekoliko dana dolazio u Centralu da proveri, da dodirne konzole i obnovi veru u to da će toj dugoj noći doći kraj.
<BR>&nbsp;&nbsp;&nbsp;&nbsp;&nbsp;Poput starenja.
<BR>&nbsp;&nbsp;&nbsp;&nbsp;&nbsp;A koliko ja jesam star? Dve godine službe pod Uld-Haradom, pošto su Saul i Virdžinija otišli u pregratke. Bilo mi je prokleto potrebno da i sam skliznem u taj ledeni san. Iznuren i potišten.
<BR>&nbsp;&nbsp;&nbsp;&nbsp;&nbsp;A onda još jedna smena, pod poručnikom Morganom, deceniju kasnije. Manje iznurujuća, sigurno, ali dosadna. Teško sam se dao na sen-stim, tek da bih razbio monotoniju leda i mraka. Mora da sam desetinu puta pustio svaku traku u biblioteci. Džonfon je bio od pomoći, preuređivao je i mešao osećanja i drame. Ubacivao neke čudne, divne efekte... Pa ipak, da je potrajalo duže od dve godine, bio bih spreman za tapaciranu sobu.
<BR>&nbsp;&nbsp;&nbsp;&nbsp;&nbsp;A sada je prošlo - koliko? još četiri godine? izgleda duže! - otkako me Kalćano probudio da zauzmem njegovo mesto. I taj tip je gotovo prokleto odleteo.
<BR>&nbsp;&nbsp;&nbsp;&nbsp;&nbsp;Istraživao je svoj odraz u obližnjem ugašenom ekranu, sive mrlje na slepoočnicama. Pa, Virdžinija voli starije... Možda sada mogu da se takmičim. Bio sam malo težak, pretpostavljam. Galamdžija, idealista i prilično odbojan, siguran sam. Ali sada...
<BR>&nbsp;&nbsp;&nbsp;&nbsp;&nbsp;Zavrteo je glavom. Šta god da je postajao kao čovek... pa, to je bilo manje bitno. Glavna žiža bila mu je na tome da bude zapovednik, ili ono što je prolazilo kao to ovih dana. Otčepljivanje zagušenja, održavanje zajedničkog rada sekti uz najmanje moguće trvenje. Voleo bi da ponovo sklizne u onaj sneni hladni san, da se opusti, besplatno otputuje kući...
<BR>&nbsp;&nbsp;&nbsp;&nbsp;&nbsp;Ali nije bilo nikoga u pregracima kome bi mogao da veruje s obzirom na važne manevre u afelu, koji su ih čekali. Na ekranu bili su za samo širinu prsta od mesta okretanja, usamljene plave rupice od igle.
<BR>&nbsp;&nbsp;&nbsp;&nbsp;&nbsp;Imao je vremena da se potkuje znanjem o Halejevoj kometi, stvar koju je preskočio kada se prijavljivao za misiju. Činila mu se nebitnom: Halej je bio samo još jedna ledena lopta okrenuta prema spoljašnjem sistemu i zonama svemira koje niko nikada nije video. To je bilo dovoljno za ambicioznog mladića od dvadeset pet godina.
<BR>&nbsp;&nbsp;&nbsp;&nbsp;&nbsp;Osetio je stid kada je otkrio da joj čak i ime izgovara pogrešno. Astronomi i svemirski radnici zvali su je Halej sa kratkim a; suvozemci iz njegove rodne Amerike koristili su dugo a, kao da je reč više kao 'Hejli'. Ali otkrivač je izgovarao ime sa jednim u u sredini, tako da je zvučalo kao 'Hauli'. Karl je zamišljao oholog Engleza kako to izgovara s jednom podignutom obrvom, usana skupljenih u zabavljeni, prezrivi osmejak.
<BR>&nbsp;&nbsp;&nbsp;&nbsp;&nbsp;Jahali su kometu tokom njenog trideset prvog prolaza otkako je jedan drevni Kinez prvi zabeležio da je video potez titrave svetlosti na nebu - vremenski razmak naspram koga su duge godine koje je Karl proživeo delovale patuljasto, i koji je činio poniznim carstva čovekova. Četvrto zabeleženo pojavljivanje, godine 11. pre nove ere, došlo je blizu rođenja Isusa Nazarećanina, i neki govore da mora da je to bila zvezda Vitlejema.
<BR>&nbsp;&nbsp;&nbsp;&nbsp;&nbsp;Sada bi nam dobro došlo nešto spasenja, pomisli Karl i pritiskom prsta ugasi ekran. I gde je taj prokleti Džefers.
<BR>&nbsp;&nbsp;&nbsp;&nbsp;&nbsp;Kao po pozivu, kapak se odškrinu i Džefers se pojavi; duga rđasta brada tekla mu je preko vratnog okvira slojnog odela poput izbledele mahovine. Čovek je tvrdio da je jedino razumno puštati telesne dlake da rastu, jer ove obezbeđuju preko potrebnu prirodnu izolaciju. Karl se suprotstavljao time da dlake upadaju u spojeve odela i kvare ležišta za šlem, ali znao je zbog čega se to dopada Džefersu: slika Metuzalema, mudrosti, starca pustinjaka u šumi.
<BR>&nbsp;&nbsp;&nbsp;&nbsp;&nbsp;"Kak' je prošlo?" Ako ništa drugo, taj južnjački naglasak otežao je s godinama. Svi su pokušavali da održe one veze koje su imali s dalekom zvonkom Zemljom.
<BR>&nbsp;&nbsp;&nbsp;&nbsp;&nbsp;Karl sleže ramenima. "Juče sam odaslao nedeljnu emisiju. Danas sam dobio uobičajeni kratki odgovor, trinaest časova i dvanaest minuta kasnije.
<BR>&nbsp;&nbsp;&nbsp;&nbsp;&nbsp;"Ima li predstava?"
<BR>&nbsp;&nbsp;&nbsp;&nbsp;&nbsp;"Evo." Karl pritisnu dugme i spisak poče da klizi preko ekrana. Zaustavio se na stavci VESTI i prebacio na realno vreme. "Napasaj oči."
<BR>&nbsp;&nbsp;&nbsp;&nbsp;&nbsp;Najavljivačica im se nasmeši, trup joj je bio obojen uskovitlanim tehnikolor krivuljama. Ukrasi za bradavice na dojkama blistali su joj dok je uzimala dubok dah i oduševljeno počela: "Danas su uhapšeni zbog dva čina javne predigre starleta Anđela Kseno i Kompasatino Rilke, bek Vizigota." 3D slika nasmejanog para, polugolog. "Unutrašnici kažu da je incident reklama za skori cevni meč Vizigota protiv Razarača. Prelazimo na..."
<BR>&nbsp;&nbsp;&nbsp;&nbsp;&nbsp;Karl isključi. "A ima i tri nove porno sestine, ukoliko ih hoćeš."
<BR>&nbsp;&nbsp;&nbsp;&nbsp;&nbsp;Džefers iskrivi lice. "Neeh, više mi se ne dopadaju te stvari."
<BR>&nbsp;&nbsp;&nbsp;&nbsp;&nbsp;"Ni meni." Nikada i nisu, ali bila je dobra ideja ne omalovažavati ukus ljudi sa kojima radiš: još jedna sitna činjenica koju je naučio.
<BR>&nbsp;&nbsp;&nbsp;&nbsp;&nbsp;"Kada stiže Malkolm?"
<BR>&nbsp;&nbsp;&nbsp;&nbsp;&nbsp;"Samo što nije."
<BR>&nbsp;&nbsp;&nbsp;&nbsp;&nbsp;Centrala je bila jedno od dva uobičajena sastajališta frakcija. Svi su morali da se sreću po žetvenim kontejnerima hidroponičkih bašti, ali Centrala je, očigledno, bila mesto za prave pregovore.
<BR>&nbsp;&nbsp;&nbsp;&nbsp;&nbsp;Džefers skliznu u mrežu i proteže se. "Upravo stižem sa površine. Čovek jedva da može išta da pokrene tamo napolju. Mnogo mehova je dole na popravci, a ostali se vuku kao da su drogirani."
<BR>&nbsp;&nbsp;&nbsp;&nbsp;&nbsp;Karl klimnu. Svakog meseca postajalo je neznatno gore. Stalna hladnoća, kvarovi, teškoće u proizvodnji novih delova i popravkama... "Pitam se hoće li u starateljskom paketu biti onih višestrukih ventila sa titanijumskim cilindrima."
<BR>&nbsp;&nbsp;&nbsp;&nbsp;&nbsp;"Nadam se." Džefers se namršti. "I dalje se pitam kako su smestili sve te delove i zalihe u tako malo pakovanje."
<BR>&nbsp;&nbsp;&nbsp;&nbsp;&nbsp;"Poboljšali su se u snažnom potisku, pretpostavljam. Na kraju krajeva, prošlo je više od trideset godina."
<BR>&nbsp;&nbsp;&nbsp;&nbsp;&nbsp;Zemlja je bez sumnje postigla veliki napredak u pogonu za visokokvalitetne tovare prema Marsu i asteroidnim bazama. Pa ipak, bilo je iznenađenje kada su pre tri godine čuli da kontrola šalje teret neophodnih delova i zaliha i da ih izbacuje prema njima pod ogromnim ubrzanjem. Stići će pre afela i biti ključna pomoć tokom guranja. Čak i sa tri decenije napretka na Zemaljskoj strani, takav paket bio je skup - ali ništa se, razume se, nije moglo uporediti s ulaganjima već potrošenim za Halejevu misiju.
<BR>&nbsp;&nbsp;&nbsp;&nbsp;&nbsp;"Propustio sam ta optička očitavanja kroz Džonfona i dobio rezultate merenja", reče Džefers. "Starateljski paket ide na fuzionom plamenu. Velika narandžasta perjanica iza njega."
<BR>&nbsp;&nbsp;&nbsp;&nbsp;&nbsp;"Već usporava?"
<BR>&nbsp;&nbsp;&nbsp;&nbsp;&nbsp;"Da, ali ne mnogo. Pretpostavljam da će morati da nagaze na kočnice na samom kraju."
<BR>&nbsp;&nbsp;&nbsp;&nbsp;&nbsp;Sa susretom kroz dve godine, starateljski paket je i dalje trebalo da se otrese četiri kilometra u sekundi, da bi pristao uz Haleja. Novosti o njemu bile su prava hrana za moral. Karl se nadao da će njegov dolazak podići sve njih i vratiti onaj duh kakav je misiju držao prvih dana.
<BR>&nbsp;&nbsp;&nbsp;&nbsp;&nbsp;"Major Klej - naš novi tip za vezu - rekao je da su ubacili bocu Malesko Sent Egziperi Margoa iz 1986."
<BR>&nbsp;&nbsp;&nbsp;&nbsp;&nbsp;"Vrelog mu prokletstva! Ne umem to da izgovorim, ali ću đavolski sigurno pomoći da se popije."
<BR>&nbsp;&nbsp;&nbsp;&nbsp;&nbsp;"Boca onog najboljeg iz Halejevog pojavljivanja u dvadesetom veku, kaže on."
<BR>&nbsp;&nbsp;&nbsp;&nbsp;&nbsp;"Sjajno. Izvanredno."
<BR>&nbsp;&nbsp;&nbsp;&nbsp;&nbsp;Džefers je očevidno bio oduševljen tim delom novosti. Karl je čuvao pojedinosti o starateljskom paketu i delio jedan po jedan da bi održao dobro raspoloženje. Ekstravagantan potez, poslati stari sok od grožđa preko Sunčevog sistema - ali Zemlja je, i pored sveg ludila, shvatala ponešto od psihologije ovde napolju. Bio je to majstorski potez.
<BR>&nbsp;&nbsp;&nbsp;&nbsp;&nbsp;Ęavolsko poboljšanje u odnosu na histeriju pod Uld-Haradom - jednog meseca sam heroj, sledećeg perselovska nakaza. A pod Krisvelom uopšte nisu odgovarali. Da nije bilo baze na Fobosu, koja nam je krišom obezbedila vezu s vestima, ne bismo mogli ni da dokažemo da je Zemlja nastanjena. Ali sada se čini kao da se stvari sređuju.
<BR>&nbsp;&nbsp;&nbsp;&nbsp;&nbsp;On protrlja lice; masiranjem je uklanjao deo bola. Otkucao je zapovest i zidovi se osvetliše. Najbolje bi bilo staviti nešto lepo, smireno, toplo. Ah, evo. Sunčani dan nad slobodnom državom Hong Kong.
<BR>&nbsp;&nbsp;&nbsp;&nbsp;&nbsp;Natrpane gomile džunki i letača uvek su u njemu izazivale zadovoljstvo. Usplamtelo Sunce upravo se odiglo iznad zelenih veštačkih bregova na istoku. Duga se smešila, okrenuta naopačke ispod maglopada lebdećeg luksuznog doma. Od titranja vreline udaljeni alabasterni tornjevi su plesali.
<BR>&nbsp;&nbsp;&nbsp;&nbsp;&nbsp;Kapak ponovo zazveketa i Malkolm se pojavi. Bio je mršav, a lice mu je bilo večno mračno namrgođeno, crne oči nepoverljivo su mu virile. Bez ijedne reči Malkolm se spusti u mrežu i klimnu. "Hoćemo više iz hidroa."
<BR>&nbsp;&nbsp;&nbsp;&nbsp;&nbsp;Karl uzdahnu. "Znate uslove."
<BR>&nbsp;&nbsp;&nbsp;&nbsp;&nbsp;"Nije dovoljno. Svi gubimo telesnu težinu."
<BR>&nbsp;&nbsp;&nbsp;&nbsp;&nbsp;Jedan gadan trenutak Karl je bio na iskušenju da kaže: Probajte da pojedete nešto svoje dece. One za koju ste tvrdili da imate 'pravo' da je imate. Ali zadržao je lice bez izraza i rekao: "Uzimamo iz hidroa onoliko koliko možemo, to znate. Pogledaj brojeve."
<BR>&nbsp;&nbsp;&nbsp;&nbsp;&nbsp;"Ali mi rastemo, a pogodba to ne predviđa."
<BR>&nbsp;&nbsp;&nbsp;&nbsp;&nbsp;"Ta deca bila su vaš izbor."
<BR>&nbsp;&nbsp;&nbsp;&nbsp;&nbsp;"Čuj, već smo prolazili sve ovo", reče Malkolm ravnim glasom. "Normalni ljudi lakše se razboljevaju. Moramo da držimo veću populaciju za slučaj da dođe nova zaraza."
<BR>&nbsp;&nbsp;&nbsp;&nbsp;&nbsp;Džefers, koji je sve to vreme samo žvakao usnu, prasnu: "Vi samo želite da preuzmete vlast, to je sve. Nekoliko decenija i ima vas više od nas persela."
<BR>&nbsp;&nbsp;&nbsp;&nbsp;&nbsp;Malkolm ukočeno reče: "Normalni ljudi držaće se naše zone."
<BR>&nbsp;&nbsp;&nbsp;&nbsp;&nbsp;"Viđamo vas tipove u okolini 3C - useljavate se tamo?" upita Džefers.
<BR>&nbsp;&nbsp;&nbsp;&nbsp;&nbsp;"Ne." Malkolm prezrivo šmrknu. "Ne možemo da podnesemo smrad."
<BR>&nbsp;&nbsp;&nbsp;&nbsp;&nbsp;"Baš ste mi vi neki fini kopilančići."
<BR>&nbsp;&nbsp;&nbsp;&nbsp;&nbsp;Karl blago reče: "Prekinite da se prepucavate uvredama. Treba da pregovaramo."
<BR>&nbsp;&nbsp;&nbsp;&nbsp;&nbsp;"Ta deca jesu kopilad, d' znaš - imate k'o neki program za masovnu oplodnju, je li?" upita Džefers oštro.
<BR>&nbsp;&nbsp;&nbsp;&nbsp;&nbsp;Malkolm porumene. "To se ne tiče vas persela."
<BR>&nbsp;&nbsp;&nbsp;&nbsp;&nbsp;"Postupate sa ženama kao sa rasplodnim grlima..."
<BR>&nbsp;&nbsp;&nbsp;&nbsp;&nbsp;"Prekinite", reče Karl čvrstim glasom. Malkolm je bio osetljiv na činjenicu da su im deca zaostala, žrtve ulaska Halejevih životnih oblika u materice i problema razvoja u niskom G. Retko su živela dugo. Reprodukcija u tako neprijateljskoj biološkoj okolini bila je naprosto rđava kocka, a ortovci su izgubili.
<BR>&nbsp;&nbsp;&nbsp;&nbsp;&nbsp;Pustio je da njih dvojica ljudi na trenutak ostanu zagledani jedan u drugoga, a onda je nastavio: "Moramo učiniti nešto u vezi s problemom pregradaka. Medicinski inventar još je gori nego što sam mislio. Nije preostalo dovoljno sveže posade. Ni izdaleka dovoljno da obavi preostale poslove oko postavke za guranje."
<BR>&nbsp;&nbsp;&nbsp;&nbsp;&nbsp;Džefers upita: "Kako je to moguće? Ima na stotine..."
<BR>&nbsp;&nbsp;&nbsp;&nbsp;&nbsp;"Bilo je na stotine." Tokom prvih deset godina najveći deo misije napravio je krug, pre nego što su stvarno uspeli da zauzdaju zelenu ljigu i viroide. Ukoliko bi se otopljeni razboleli - a mnogi jesu - ubacivani su nazad u pregratke. Za zamenu uzimali su sveže spavače.
<BR>&nbsp;&nbsp;&nbsp;&nbsp;&nbsp;"Ubijali ste normalne ljude, eto šta ste radili", reče Malkolm.
<BR>&nbsp;&nbsp;&nbsp;&nbsp;&nbsp;Karl uzdahnu. "Zaboravi ta sranja. Radili smo ono što smo morali. Ortovci su se brzo razboljevali, to je sve."
<BR>&nbsp;&nbsp;&nbsp;&nbsp;&nbsp;"Ne po onome što sam ja čuo. Mi..."
<BR>&nbsp;&nbsp;&nbsp;&nbsp;&nbsp;Džefers siknu: "Ti si odmrznut dvadeset godina posle sastanka. Ništa ti ne znaš o teškim danima."
<BR>&nbsp;&nbsp;&nbsp;&nbsp;&nbsp;"Umem da čitam zapise! A i starci nam govore. Znam da ste odmrzavali normalne ljude češće nego što je bilo neophodno."
<BR>&nbsp;&nbsp;&nbsp;&nbsp;&nbsp;"Zbog toga što je ortovska strana želela da održi svoj broj. Bila je to njihova zamisao", objasni Karl. "Čuj, bio sam tamo, ti nisi. Dok Kalćano nije prepustio stvari meni, svaki zapovednik bio je ortovac. Nemam nameru da pokušavam da probijem tu tvoju tvrdoglavu pristrasnost. Naprosto slušaj, okej?"
<BR>&nbsp;&nbsp;&nbsp;&nbsp;&nbsp;Malkolm uz oklevanje klimnu. Čovek je zadržao određeno otrcano dostojanstvo, i pored prljave uniforme i zamršene kose. Obično je donekle pravio predstavu oko toga da bude čist i uredan. Ortovcima mora da je u poslednje vreme bilo teško.
<BR>&nbsp;&nbsp;&nbsp;&nbsp;&nbsp;Bilo je i unutrašnjih zađevica. Tuneli koje su vodili ortovci imali su isto tako širok opseg fanatika kao i perselovske zone, možda čak i više. Malkolm je ponekad bio težak, ali on je bio jedini u koga su ortovci imali toliko poverenja da su mu dopuštali da govori u njihovo ime - položaj dosta sličan onome koji je Džefers imao među perselima.
<BR>&nbsp;&nbsp;&nbsp;&nbsp;&nbsp;Karl je mogao da poštuje Malkolmov položaj, ali mogao je samo da sažaljeva glupost ljudi koje je ovaj morao da predstavlja. Mnogi ortovci nikada se više ne bi kompromitovali sa perselima, posle svega što se dogodilo, protraćene krvi i žuči. Vrlo dobro - ali saradnja na nekom nivou bila je neophodna.
<BR>&nbsp;&nbsp;&nbsp;&nbsp;&nbsp;Bilo je grupa koje su se držale iznad svega toga, razume se. Klan plave stene poslao je predstavnika na ovaj sastanak. Havajci i preživeli svemirci više su voleli da se drže van večnog ortovsko-perselovskog koškanja.
<BR>&nbsp;&nbsp;&nbsp;&nbsp;&nbsp;"Potrebno nam je više pomoći za hidro", reče Karl. "Oprema se stalno kvari, a jedini način da se to nadoknadi jeste fizički rad."
<BR>&nbsp;&nbsp;&nbsp;&nbsp;&nbsp;"Želite od nas više rada?" reče Malkolm kivno.
<BR>&nbsp;&nbsp;&nbsp;&nbsp;&nbsp;"Tako je. Ali to ne sme da ugrozi program guranja."
<BR>&nbsp;&nbsp;&nbsp;&nbsp;&nbsp;"Nemoguće. Već smo i ovako previše opterećeni."
<BR>&nbsp;&nbsp;&nbsp;&nbsp;&nbsp;"Orbite ne čekaju ni na koga", reče Džefers. "Moramo imati spremne lansere za afel inače niko od nas više neće videti Zemlju."
<BR>&nbsp;&nbsp;&nbsp;&nbsp;&nbsp;Karl klimnu. "A ja sumnjam da možemo da preživimo dodatnih deset godina."
<BR>&nbsp;&nbsp;&nbsp;&nbsp;&nbsp;Malkolmove tanke usne načinile su odlučnu crtu. "Shvatam. Želite da se iz pregradaka uzme gomila naših ljudi, a onda da se izrabljuju do smrti."
<BR>&nbsp;&nbsp;&nbsp;&nbsp;&nbsp;"Uopšte nije o tome reč." Karl je predviđao ovu reakciju, ali ne tako brzo. "Nervozan je, sumnjičav. Ne zavidim mu što mora da se bori s Kviverijanom, Uld-Haradom i lucistima. Razume se, ni Džefersu nije lako da se snađe s Sergeovim i radikalnim perselima.
<BR>&nbsp;&nbsp;&nbsp;&nbsp;&nbsp;Karl mirno reče: "Mislim da ćemo se snaći ukoliko naprosto prekinete da pravite decu. To će osloboditi više žena za puno radno vreme."
<BR>&nbsp;&nbsp;&nbsp;&nbsp;&nbsp;"Ne. Imamo pravo na reprodukciju."
<BR>&nbsp;&nbsp;&nbsp;&nbsp;&nbsp;Karl gorko pomisli: Sada razumete kako smo se osećali s onim zakonima o zemaljskom rođenju. On gurnu tu misao na stranu - nejasna raspra iz nekog drugog života - i ozbiljno se naže napred. "Čuj, dobro promisli. Imamo..."
<BR>&nbsp;&nbsp;&nbsp;&nbsp;&nbsp;Kapak zazveketa. Karl diže pogled i iznenađeno vide kako se Saul Linc oprezno probija u središte nizova konzola. "Saule, ovo su pregovori. Nisi pozvan. I, iskreno, mislim da si preslab da bi..."
<BR>&nbsp;&nbsp;&nbsp;&nbsp;&nbsp;"Besmislice. Čuo sam gde ste i odlučio da dođem i pogledam. Ti si, eh, vođa ortovaca?" Saul se zagleda u Malkolma kao da pokušava da ga se priseti iz prošlosti.
<BR>&nbsp;&nbsp;&nbsp;&nbsp;&nbsp;Dok su se njih dvojica upoznavali, Karl je razmišljao. Da li bi mogao da upotrebi Saula da ubedi Malkolma? Saulov prestiž u zaustavljanju crnih godina kuge imao je težinu. Koliko je Linc znao o onome što se događalo? Moraće tu da korača oprezno.
<BR>&nbsp;&nbsp;&nbsp;&nbsp;&nbsp;"Oh, shvatam ja probleme", reče Saul Malkolmu. "Uključio sam se u tekući popis, predviđanja, programe za održavanje. Ono što bih voleo da znam", reče on pažljivo, "jeste zbog čega su lanseri za guranje reprogramirani."
<BR>&nbsp;&nbsp;&nbsp;&nbsp;&nbsp;Prokletstvo. "To je preliminarno, budući da je do sada napravljeno tek malo lansera. Pooštrili smo analize..."
<BR>&nbsp;&nbsp;&nbsp;&nbsp;&nbsp;"Ne, nije reč o tome. Podešeni su tako da nas ne dovedu ni blizu Zemlji posle Jupiterovog izbacivanja iz praćke." Saul je postojano gledao u Karla.
<BR>&nbsp;&nbsp;&nbsp;&nbsp;&nbsp;"Čuj, nameravao sam da sednem s tobom i da pređemo to do u detalje čim budeš..." Karl uzdahnu. "Okej. Evo ti, pustiću ti emisiju sa Zemlje, istu onakvu kakvu smo primili pre više godina. Pa da dobiješ punu priču."
<BR>&nbsp;&nbsp;&nbsp;&nbsp;&nbsp;Nije je bilo teško naći. Neprestano ju je puštao, a isto tako i mnogo ortovci, pretpostavljao je.
<BR>&nbsp;&nbsp;&nbsp;&nbsp;&nbsp;Glavni ekran osvetli se, zatitra. VESTI.
<BR>&nbsp;&nbsp;&nbsp;&nbsp;&nbsp;Zdepasti najavljivač veselo pogleda, komično sleže ramenima i reče: "Sećate li se one trag eks-vesti o Halejevoj kometi? Kako su otišli u tandariju i počeli da ga otpisuju zbog klica koje su otkrili? Pa, evo kako su izgledali kada ih je orbitalna ponovo opazila."
<BR>&nbsp;&nbsp;&nbsp;&nbsp;&nbsp;Suvi kikot. Ekran je prikazivao srebrnasti profil kako pliva u crnilu - Edmund.
<BR>&nbsp;&nbsp;&nbsp;&nbsp;&nbsp;"Neki od onih bez klica uskočili su u svoj rodni brod i odleteli kući. Osim što niko tamo napolju nije bez klica, pa je fed rekla - znate šta je fed rekla, je li?"
<BR>&nbsp;&nbsp;&nbsp;&nbsp;&nbsp;Iscereno, razrogačeno lice najavljivača uvećalo se, široko se nasmešilo neverovatno belim zubima, a onda smanjilo kada su se oglasili pozadinski zvučni efekti i - ekran je blesnuo blistavo plavom svetlošću.
<BR>&nbsp;&nbsp;&nbsp;&nbsp;&nbsp;"Iskričavi ispraćaj, da! Svi otišli u slobodu za tebe i mene, da klice ne bi stigle u oblačni kraj. I to su zbrisani čisto, jedan veliki upaljač..."
<BR>&nbsp;&nbsp;&nbsp;&nbsp;&nbsp;Karl ga isključi. "Dobrodošli u dolazeći novi vek", reče on sarkastično.
<BR>&nbsp;&nbsp;&nbsp;&nbsp;&nbsp;"Dobri... Gospode..." Saul je bio ošamućen. Njegovo sivo bledilo lagano je počelo da se boji rumenilom, i on brzo zažmirka. "Oni... nisu hteli ništa da rizikuju."
<BR>&nbsp;&nbsp;&nbsp;&nbsp;&nbsp;Malkolm otrovno reče: "A zašto bi? Čak i kada bi Zemlja stavila Edmunda u karantin, kako su mogli da budu sigurni?"
<BR>&nbsp;&nbsp;&nbsp;&nbsp;&nbsp;Džefers reče ravnim glasonm: "Čini se da se slažeš s onim što su učinili."
<BR>&nbsp;&nbsp;&nbsp;&nbsp;&nbsp;"Mogu to da razumem." Malkolm je odmeravao Džefersa s otvorenim neprijateljstvom.
<BR>&nbsp;&nbsp;&nbsp;&nbsp;&nbsp;"Jedina dobra stvar", reče Džefers oporo, "jeste da su Linbarger i one ortovske guzice dobili svoje."
<BR>&nbsp;&nbsp;&nbsp;&nbsp;&nbsp;Saul steže zube, kao da isplivava iz nekih ličnih sećanja koja su ga preplavila. Karl je slutio šta je u pitanju: stara cionistička sećanja bila su dovoljno široka da ih dozove nešto nalik ovome.
<BR>&nbsp;&nbsp;&nbsp;&nbsp;&nbsp;"Očekivao sam oštre mere... ali da..."
<BR>&nbsp;&nbsp;&nbsp;&nbsp;&nbsp;Karl reče ravnim glasom: "Želeo si da znaš - okej, eto ti. Ne možemo da se vratimo na Zemlju. Nikada. Nikada neće poverovati da nismo prenosioci bolesti, i biće prokleto u pravu."
<BR>&nbsp;&nbsp;&nbsp;&nbsp;&nbsp;Saulove oči kao da su se uvećavale na papirastom bledom licu, oprobavale mogućnosti. "Onda... gde možemo da..."
<BR>&nbsp;&nbsp;&nbsp;&nbsp;&nbsp;"To moramo da odlučimo. Nanišanili smo za uski prolaz pored Jupitera prema unutrašnjosti sistema, a odatle možemo da se katapultiramo otprilike bilo gde."
<BR>&nbsp;&nbsp;&nbsp;&nbsp;&nbsp;Saul reče kao iz daljine: "Shvatam."
<BR>
<BR>&nbsp;&nbsp;&nbsp;&nbsp;&nbsp;Karl je pažljivo posmatrao Saula tokom ostatka sastanka. Čovek je nemo slušao, izgubljen u sopstvenim mračnim razmišljanjima.
<BR>&nbsp;&nbsp;&nbsp;&nbsp;&nbsp;Malkolm je izmicao, oklevao. Ustupao je teren uz gunđanje, složio se s neznatnim povećanjem sati rada u hidroponicima, kleo se da ne može da da više bez savetovanja sa svim ortovskim sektama. Džefers je davao slično ograničena obećanja u vezi s perselovskim grupama.
<BR>&nbsp;&nbsp;&nbsp;&nbsp;&nbsp;Sam Karl govorio je uime bivših svemiraca - uglavnom tipove platoa 3 - i Havajaca. Šta bih radio bez tih zagriženih idealista? pomisli on dok je gledao kako se napreduje i ustupa tokom sastanka. Nema ih ni izdaleka dovoljno...
<BR>&nbsp;&nbsp;&nbsp;&nbsp;&nbsp;Zašao je u verbalno prepucavanje i poterao ih do prihvatljive pogodbe. Koristio je veštine, izvojevane teškom mukom, da namami Malkolma da učini ono na šta bi, činilo mu se, svako razuman smesta pristao - ali do tada se već navikao i na ovo, popuštajući pred tvrdoglavom uskogrudošću ljudske vrste.
<BR>&nbsp;&nbsp;&nbsp;&nbsp;&nbsp;A to je bila tek sitna tačka neslaganja. Na kraju će morati da navede Kviverijana i Sergeova da sednu zajedno, kao predstavnici krajnjosti. A sve to prepucavanje bilo je oko običnih hidroponika; važnija tema - dovršavanje izbacivača za guranje - biće daleko gora. Sve to podsećalo je na beskrajne vesti sa Bliskog istoka. Čak i sa Saulovim izgubljenim Izraelom, raskomadanim na zaraćene teokratije, regija je i dalje obilovala mikroskopskim frakcijama, beskrajnim suparništvom, gorčinom, glupošću. Niko nije bio u stanju da vidi dalje od sopstvenog nosa. Ne, Halej je bio i previše dobar predstavnik čovečanstva.
<BR>&nbsp;&nbsp;&nbsp;&nbsp;&nbsp;Posle sastanka sedeo je i posmatrao kako sunce zalazi u živahnim rubinskim mrljama nad Hong Kongom. Dokono se pitao da li mesto još postoji; bilo je vesti o malom nuklearnom ratu negde u blizini, pre dvadeset godina. Trebalo bi jednom da proveri. Ili možda zapravo i nije želeo da zna. Grad koji je previrao u svom ružičastom sunčevom zalasku izgledao je bolje ako misliš da je možda i dalje tamo.
<BR>&nbsp;&nbsp;&nbsp;&nbsp;&nbsp;Najzad se digao i sišao do pregratka za spavanje 1. Topljenje je išlo normalno; nadgledao je, preko daljinskog, čitavog dana. U svemirskom odelu i zaštićen, sišao je u magličastu kraljevinu večne hladnoće. Ali nije žurio u pripremnu sobu. Ekipa još nije okončala posao.
<BR>&nbsp;&nbsp;&nbsp;&nbsp;&nbsp;Karl zastade pored pregratka Lani Ngujen. Inje se obrazovalo na njemu, a on automatski proveri cevovode za fluide. Često je dolazio tu da gleda to spokojno, mlečno, lebdeće utočište - i da im svima zavidi. Zavirio je kroz fluide koji su lagano previrali prema vodenastom obličju unutra. Da li je video lice zagledano odatle?
<BR>&nbsp;&nbsp;&nbsp;&nbsp;&nbsp;Nedostaješ mi, Lani. Bio sam mladi idiot kada sam te upoznao. Ne da bi stariji idiot učinio išta bolje. One noći kada je Kruz umro... Znali smo kako je trebalo da se razvija, zar ne? On se bledo nasmeši. Trebalo bi da spavaš bezbedno do kraja. Ali bićeš nam uskoro potrebna. I moli se da vađenje iz pregratka ne da onim boleštinama usnulim u tebi ono ključno vreme koje im je potrebno...
<BR>&nbsp;&nbsp;&nbsp;&nbsp;&nbsp;Više nije mogao da zadrži nestrpljenje. On ode u pripremnu odaju i stade sa strane dok su tehničari dovršavali posao posle časova pažljivog rada. Oči su mu sledile svaki cevovod za napajanje, svako kolo za stimulaciju, sve nebrojene pojedinosti koje su imale značaja.
<BR>&nbsp;&nbsp;&nbsp;&nbsp;&nbsp;I dalje je isto onako divna. Od samog pogleda na nju osećam u srcu kao da ga steže nečija ruka.
<BR>&nbsp;&nbsp;&nbsp;&nbsp;&nbsp;Stajao je po strani dok su odmotavali hranljivu gazu sa Virdžinijine kože boje badema.
<BR>&nbsp;&nbsp;&nbsp;&nbsp;&nbsp;Ta privlačna boja pripada plažama, a ne ledu.
<BR>&nbsp;&nbsp;&nbsp;&nbsp;&nbsp;Toliko dugo je čekao na to... I hiljadu puta je pomišljao da prekrši zavet i da oživi Virdžiniju bez Saula. Šta su mogli da učine zbog toga, osim da se žale? Čak je jednom sišao ovamo, na kraju samotne, pripite večeri... Upao je u oblast mraza i otpočeo zagrevanje, pustio da teče dva sata pre nego što se najzad suočio s činjenicom da nije u stanju to da učini. Ne samo zbog toga što bi se ona razbesnela, svakako prozrela njegova izmišljena opravdanja... već zbog toga što je znao da ne bi bio u stanju da živi sa svešću da je to učinio.
<BR>&nbsp;&nbsp;&nbsp;&nbsp;&nbsp;Ali sada je sve to bilo prošlost. Duge godine protekle su, okončale se.
<BR>&nbsp;&nbsp;&nbsp;&nbsp;&nbsp;Napravio je korak da bi je ponovo osmotrio.
</P></TD></TR></TABLE>
<P class="next">
<A HREF=p41.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
