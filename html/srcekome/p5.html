<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>VIRDŽINIJA
<P>&nbsp;&nbsp;&nbsp;&nbsp;&nbsp;Mesto je oštro mirisalo na neoprane muškarce.
<BR>&nbsp;&nbsp;&nbsp;&nbsp;&nbsp;Virdžinijin nos nabra se kada uđe u gimnastičku salu radi obaveznih vežbi.
<BR>&nbsp;&nbsp;&nbsp;&nbsp;&nbsp;Baš smo mi neobična stvorenja. Sisari razvijaju mirise od kojih mužjaci bivaju agresivni, a svi postajemo nervozni jedni sa drugima, a onda sabijemo čitavu gomilu ljudi u limenu kutiju na godinu dana, ili više, i tražimo od njih da budu pristojni.
<BR>&nbsp;&nbsp;&nbsp;&nbsp;&nbsp;U stvari, Virdžiniji taj miris nije baš toliko mnogo smetao. Nisu joj baš smetali ni muškarci.
<BR>&nbsp;&nbsp;&nbsp;&nbsp;&nbsp;Naprosto je reč o tome da oni nisu razlog zbog koga sam prihvatila izgnanstvo u dvadeset drugi vek, jašući na mrvici zvezdane prašine i leda u smeru Velike noći.
<BR>&nbsp;&nbsp;&nbsp;&nbsp;&nbsp;Virdžinija je imala sopstvene pobude. Za nju, dobrovoljno prijavljivanje za projekat Halej nije imalo mnogo veze sa gonjenjem kometa radi žetve.
<BR>&nbsp;&nbsp;&nbsp;&nbsp;&nbsp;Ona se svuče u šorc i pope na ergometarski bicikl, a zatim poveza trake medicinskih monitora. Virdžinija pritisnu pedale pa ubrza sve dok pokazivač nije potvrdio da ispunjava naredbe doktorke Van Zun.
<BR>&nbsp;&nbsp;&nbsp;&nbsp;&nbsp;Vežbaonica je bila postavljena u gravitacioni točak Edmunda Haleja, tamo gde je najveći deo posade hrkao tokom perioda sna pod opterećenjem. Virdžinija je razumela potrebu da se krvi i kostima dopusti da tu i tamo osete dobro staro izvlačenje ne bi li se održali u valjanom stanju. Ali ove seanse triput nedeljno, sa trakama, čekrcima i ergometrima, nikako nije mogla da logički opravda.
<BR>&nbsp;&nbsp;&nbsp;&nbsp;&nbsp;Razmišljala je o tome kako bi bilo da se malo našali s podacima za med-centar, da ubaci simulirane odzive sa svih tih mašina za vežbanje. I to je bila u stanju da uradi. Virdžinija nije patila od lažne skromnosti u vezi sa svojim kompetencijama u informatičkom odeljenju. Možda ono smeteno stvorenje, D'Amaria, i jeste šef odeljenja, ali ona je najbolja.
<BR>&nbsp;&nbsp;&nbsp;&nbsp;&nbsp;Oh, pa valjda mi ovo treba, pomisli dok je pritiskala pedale. Znoj poče da izbija; svetlucao joj je na maslinastoj koži.
<BR>&nbsp;&nbsp;&nbsp;&nbsp;&nbsp;Naravno, ponosila se time što održavala valjanu kondiciju. Tamo kod kuće, na Havajima, išla je na surf svakog drugog dana. Ali sada joj se činilo da mora da se otrese iscrpljenosti koja je još visila nad njom posle jednogodišnjeg hladnog sna. Bila je u hibernaciji do pre tri nedelje, životne funkcije jedva da su joj kuckale neposredno iznad tačke mržnjenja. Možda zbog zaostale lenjosti izazvane drogama u pregratku toliko okleva da silazi do vežbaonice.
<BR>&nbsp;&nbsp;&nbsp;&nbsp;&nbsp;Pa, dok sam ovde, hajde da uradimo to.
<BR>&nbsp;&nbsp;&nbsp;&nbsp;&nbsp;Ona žestoko pogura i poče da zamišlja kako okreće pedale preko mosta Lanai-Maui. Sveprisutna tutnjava gravitacionog točka nestade u zamišljenoj pozadini urlika vetra i vode. Virdžinija zamisli kako bi vrata pred njom mogla da je puste, žmirkavu, na žuto sunce i bogati miris ananasa.
<BR>
<BR>&nbsp;&nbsp;&nbsp;&nbsp;&nbsp;Osećala je toplinu i istegnutost u mišićima, posle vežbe. I baš je bilo dobro da provede neko vreme posle tuširanja u prostom češljanju svoje duge crne kose. Ali ponovno navlačenje bezbojnog džempera neumoljivo ju je osvestilo. Maui se pružao na milion milja odatle.
<BR>&nbsp;&nbsp;&nbsp;&nbsp;&nbsp;Sama si izabrala, devojko. Ima ovde stvari koje treba uraditi... stvari bitnijih za tebe od života u Zemlji zlatnih ljudi.
<BR>&nbsp;&nbsp;&nbsp;&nbsp;&nbsp;Ona odluči da nabrzinu obiđe gravitacioni točak pre nego što se vrati u deo broda u slobodnom padu. Virdžinija je grabila dugim koracima u smeru suprotnom od zamaha točka.
<BR>&nbsp;&nbsp;&nbsp;&nbsp;&nbsp;Izgledalo je da nikoga nema u okolini. Dr Margerita van Zun tih dana nije gnjavila svemirce da posećuju vežbaonicu. Ti jadnici dovoljno su se preznojavali upravo u tom trenutku i bili su izuzeti od opsednutosti vežbama valonske lekarke.
<BR>&nbsp;&nbsp;&nbsp;&nbsp;&nbsp;Virdžiniju je put oko ruba otprilike na polovini proveo pokraj jednih lestvi na paocima, a zatim dalje, do dela točka datog laboratorijama. Sva vrata bila su zatvorena i zato nije mogla da zna da li je odeljenje za biološke nauke u tom trenutku zauzeto. Ona zastade kraj vrata; ruka joj je oklevala, napola podignuta prema zujalici.
<BR>&nbsp;&nbsp;&nbsp;&nbsp;&nbsp;Ma hajde, Džini. Neće valjda Saul Linc da te ugrize. Čemu to šiparičko lupanje srca?
<BR>&nbsp;&nbsp;&nbsp;&nbsp;&nbsp;Znala je samo da je taj čovek opčinjava, više nego iko drugi, već godinama. Da li je u pitanju bilo njegovo svetovno iskustvo? Ili izraz očiju - istrajnost i prigušena snaga?
<BR>&nbsp;&nbsp;&nbsp;&nbsp;&nbsp;Još otkako je izašla iz pregratka, nadala se da će joj reći nešto, učiniti prvi potez. Strašno se razočarala kada je shvatila, najzad, da on naprosto pretpostavlja kako ona u njemu vidi očinsku figuru. To učini da se Virdžinija zapita treba li ona sama da proba da mu priđe.
<BR>&nbsp;&nbsp;&nbsp;&nbsp;&nbsp;Njeno oklevanje nad zujalicom trajalo je sve dok se nije osetila smešno.
<BR>&nbsp;&nbsp;&nbsp;&nbsp;&nbsp;Delovalo bi baš neprirodno da sada navalim na njega. Šta bih rekla?
<BR>&nbsp;&nbsp;&nbsp;&nbsp;&nbsp;Kasnije će biti prilika za pripremanje nečega spontanijeg. Na kraju krajeva, vremena imamo najviše.
<BR>&nbsp;&nbsp;&nbsp;&nbsp;&nbsp;To će bar moći da upali kao izgovor. Oh, kada bi samo razumela ljude napola toliko dobro koliko mašine! Ona se okrenu i ode ne dodirnuvši zujalicu.
<BR>&nbsp;&nbsp;&nbsp;&nbsp;&nbsp;Dok je koračala hodnikom na ivici, primećivala je sve vidove starenja Edmunda Haleja, tokom godina. Hodnik više nije bio blistav. Žućkaste, bojama označene zidne ploče iskrivile su se, ponegde čak i odigle. Stara devojka nije krenula na ovu misiju baš u cvetu mladosti, a nijedna svemirska letelica njene veličine do sada nije morala da ubrzava toliko daleko i tako dugo. Naprezanje je bilo vidljivo.
<BR>&nbsp;&nbsp;&nbsp;&nbsp;&nbsp;Virdžinija je mislila da je ništa ne može iznenaditi, ali kada se približila drugim lestvama na paoku, zastala je i upiljila se.
<BR>&nbsp;&nbsp;&nbsp;&nbsp;&nbsp;Oh, nemoguće je da je toliko rđavo!
<BR>&nbsp;&nbsp;&nbsp;&nbsp;&nbsp;Iz ventilacionog otvora kapalo je na blago zakrivljeni pod hodnika. Mestičave, tamnozelene izrasline promenile su boju poda tamo gde su Koriolisovi efekti pomerili baricu uza zid.
<BR>&nbsp;&nbsp;&nbsp;&nbsp;&nbsp;Virdžinijine pune usne napućiše se zgađeno dok je oprezno zaobilazila plesnivo zagađenje i pela se vlažnim lestvama prema središtu, rekavši sebi da ovo mora da prijavi održavanju. Bilo je teško verovati da je to baš ona otkrila.
<BR>&nbsp;&nbsp;&nbsp;&nbsp;&nbsp;Stepenik joj se utisnu u telo kada je predala ugaoni momenat točku koji se obrtao. Prolaz na paoku bio je neosvetljen, vlažan i previše smrdljiv. Samo je polovina fosfornih ploča radila u ovom tunelu, zbog čega je uspon pomalo podsećao na put kroz gradsku kanalizaciju.
<BR>&nbsp;&nbsp;&nbsp;&nbsp;&nbsp;Dobro je što će nastambe na Haleju uskoro biti spremne, pomisli ona. Ovoj škripavoj barki neophodan je temeljit remont.
<BR>&nbsp;&nbsp;&nbsp;&nbsp;&nbsp;Biće malo posla za četiri stotine članova ekspedicije tokom tri četvrtine veka... istraživanje tajni glavnog kometinog jezgra... provere upravljačkih ploča za sublimaciju i velikih gurača... novi period velikog posla kada se Halej bude približio najdaljoj tački od Sunca, kada će Virdžinija pomoći da se proračunaju parametri za izuzetno važan veliki manevar... a onda dug pad prema Jupiteru i, najzad, dom.
<BR>&nbsp;&nbsp;&nbsp;&nbsp;&nbsp;U najvećem delu međuvremena gotovo svi će biti u snu i prikupljati plate sa Zemaljske strane - u pregracima, gotovo bez snova. Tada će male stražarske smene polako obnoviti sirotog Edmunda.
<BR>&nbsp;&nbsp;&nbsp;&nbsp;&nbsp;Sedam decenija trebalo bi da bude dovoljno vremena. Najbolje bi bilo da bude. Za Halejevo sledeće vatreno zaranjanje u unutrašnji Sunčev sistem ova stara kanta trebalo bi da bude u dovoljno dobrom stanju da nas vrati kući.
<BR>&nbsp;&nbsp;&nbsp;&nbsp;&nbsp;Dok se pela šaku pred šaku, Virdžinija je osećala kako joj težina otiče niz lestve dok se primicala škripavim nosačima, tamo gde se vraćala nulta teža svemira. Četiri tunela na paocima spajala su se u maloj rotirajućoj osmougaonoj odaji.
<BR>&nbsp;&nbsp;&nbsp;&nbsp;&nbsp;Ali neposredno pre nego što je stigla do glavčine, ona zažmirka u ošamućenom iznenađenju pred malom pukotinom iz koje je curilo mazivo i prskalo finu masnu paru u prolaz.
<BR>&nbsp;&nbsp;&nbsp;&nbsp;&nbsp;Znam da je većina svemiraca sa Edmunda pozvana da radi na Halejevom jezgru. Pa ipak, za ovo nema opravdanja! Trebaće nam ovaj točak još vrlo dugo!
<BR>&nbsp;&nbsp;&nbsp;&nbsp;&nbsp;"Ogavno!" glasno je promrmljala. "Naprosto ogavno."
<BR>&nbsp;&nbsp;&nbsp;&nbsp;&nbsp;Onda je jedan glas progovorio iza slabašnog uljastog mlaza.
<BR>&nbsp;&nbsp;&nbsp;&nbsp;&nbsp;"Slažem se, Virdžinija."
<BR>
<BR>&nbsp;&nbsp;&nbsp;&nbsp;&nbsp;Ona brzo diže pogled. Čovek malo isturenog trbuha, odeven u sivo brodsko odelo, lebdeo je pokraj jednog od dva izlaza, širokih, slovenskih usana napućenih u kiseo izraz. Navukao je bio vunenu kapu preko retke smeđe kose, prošarane sedom. Ruke su mu bile duge i delovale su snažno, utoliko pre što nije imao nogu.
<BR>&nbsp;&nbsp;&nbsp;&nbsp;&nbsp;Nikada se nije imao utisak da svemircu druge klase Otisu Sergeovu nešto naročito smeta taj nedostatak. Zapravo, kao da je zbog njega bio brži u mikrogravitaciji. Čula je da su sada pridodali Sergeova da pomaže Žoaou Kviverijanu i drugim astronomima u proučavanju Halejeve komete.
<BR>&nbsp;&nbsp;&nbsp;&nbsp;&nbsp;Bio je najstariji persel koga je Virdžinija ikada videla.
<BR>&nbsp;&nbsp;&nbsp;&nbsp;&nbsp;Budući da je bio jedan od prvih, imao je nedostataka. Slavni rani radovi Simona Persela u genetskoj hirurgiji omogućili su Sergeovim roditeljima da uopšte imaju decu. Ali propust u mozaiku učinio je da ispod kukova ima samo male patrljke.
<BR>&nbsp;&nbsp;&nbsp;&nbsp;&nbsp;"Oh, zdravo, Otise", pozdravi ga ona. "Nešto se mora učiniti u vezi s tim. Da li je to iko prijavio?"
<BR>&nbsp;&nbsp;&nbsp;&nbsp;&nbsp;Ruski svemirac sleže ramenima. "Da li, do đavola, vredi da se takva stvar prijavljuje? Niko ništa neće radi s tim, to je sigurno", gorko se vajkao na mešavini ruskog i engleskog. "Sčakaj kretene!"
<BR>&nbsp;&nbsp;&nbsp;&nbsp;&nbsp;Virdžinija zažmirka na očevidnu besmislicu. Razume se da će kapetan Kruz narediti popravku smesta, čim mu neko bude rekao...
<BR>&nbsp;&nbsp;&nbsp;&nbsp;&nbsp;Onda je primetila da Sergeov čak ni ne gleda tamo gde curi mazivo. Virdžinija se odiže glavčinom koja se lagano okretala oko sebe dok nije bila na istoj visini sa čovekom, a onda zaobiđe brizgavi mlaz i jako se odgurnu.
<BR>&nbsp;&nbsp;&nbsp;&nbsp;&nbsp;Osmougaona odaja kao da se okrenula oko nje. Morala je dvaput da zamahne da bi se uhvatila za gumiranu ručku, a telo joj se ipak sudarilo sa tapaciranim zidom. Nikada to neću raditi kako valja! pomislila je dok se borila da se orijentiše.
<BR>&nbsp;&nbsp;&nbsp;&nbsp;&nbsp;Sergeov pokaza. Misliš da će ortovske birokrate učiniti išta s ovim, je li?" zareža on. "S ovim?"
<BR>&nbsp;&nbsp;&nbsp;&nbsp;&nbsp;Virdžinija zatrepta. Sevao je očima prema grafitu našaranom na zidu najbližem roktavim nosačima osovine.
<BR>&nbsp;&nbsp;&nbsp;&nbsp;&nbsp;"Sunčev luk", objasni on simbol gnevno. "Ti kakaškiji kopilani sledili su nas čak dovde."
<BR>&nbsp;&nbsp;&nbsp;&nbsp;&nbsp;"Viđala sam to i ranije", reče Virdžinija meko. Ostala je malčice bez daha pred tim neočekivanim prizorom. "Čak i na Havajima..."
<BR>&nbsp;&nbsp;&nbsp;&nbsp;&nbsp;"Da?" prekide je Sergeov zlobno. "Čak i u zemlji zlatnih ljudi? Čak i u tvom tehno-humanističkom raju?"
<BR>&nbsp;&nbsp;&nbsp;&nbsp;&nbsp;Virdžinijine obrve se skupiše. Dole, tokom treniranja za misiju, omrznula je Sergeova, bio on sadrug persel ili ne. Proveo je gotovo čitav život u svemiru - pretvorivši u slobodnom padu fizičke mane u vrline - pa ipak se osećala nelagodno svaki put kada bi ga susrela, kao da čovek zrači dugo potiskivanu gorčinu.
<BR>&nbsp;&nbsp;&nbsp;&nbsp;&nbsp;Obećala je sebi da će upotrebiti svoj kompjuter da provali u lične datoteke. Potrudiće se da nikada ne dele smenu van pregradaka, tokom sledećih sedam decenija.
<BR>&nbsp;&nbsp;&nbsp;&nbsp;&nbsp;"Do viđenja, Otise. Imam posla." Ali on je zaustavi zgrabivši je za ruku.
<BR>&nbsp;&nbsp;&nbsp;&nbsp;&nbsp;"Znaš ti da to nije prvi slučaj", reče on. "Samo najizraženiji. Neki od žitelja Luka", iskezi se on, "odbijaju čak i da razgovaraju sa perselima na brodu. Izbegavaju nas kao da smo žerobij... nečisti!"
<BR>&nbsp;&nbsp;&nbsp;&nbsp;&nbsp;Virdžinija sleže ramenima. "Svi su u poslednje vreme pod velikim pritiskom. To će se promeniti kada nastambe budu gotove i kada jednom ljudi ponovo budu imalo prostora za kretanje. Kada odmrznemo nešto naroda iz tegljača sa pregracima i kada, za promenu, budemo mogli da susretnemo nova lica..."
<BR>&nbsp;&nbsp;&nbsp;&nbsp;&nbsp;Stisak Sergeovljev bio je čelično snažan, od godina tegljenja svemirske opreme. "Može da pomogne kad su u pitanju simptomi", bio je uporan. "Ali bolest se nastavlja. Videla si na šta je Zemlja ličila kada smo polazili. Jedna za drugom sljuća zemlja iz Vrelog pojasa donosila je zakon koji nam je uskraćivao prava... prava svih genetski obogaćenih ljudi!"
<BR>&nbsp;&nbsp;&nbsp;&nbsp;&nbsp;Virdžinija je samo želela da joj čovek pusti ruku. Ona pokuša da deluje ubeđivanjem.
<BR>&nbsp;&nbsp;&nbsp;&nbsp;&nbsp;"Narodi ekvatorijalne Afrike i Amerike imali su pakleni vek, Otise. Ne dopada se ni meni taj zaokret njihove ideologije, poslednjih godina, prema šarenim lažama, ali bar su danas okrenuti očuvanju okoline. Ako su pomalo fanatični i u tom smeru, pa, svako će priznati da je to ipak poboljšanje u odnosu na način na koji su im se ponašali dedovi. Klatno će se ponovo vratiti."
<BR>&nbsp;&nbsp;&nbsp;&nbsp;&nbsp;Virdžiniji se nije dopadao izraz na licu Sergeova. Gledao ju je kao da je žalosno, čak zločinački naivna.
<BR>&nbsp;&nbsp;&nbsp;&nbsp;&nbsp;"Misliš? Ali ne, draga moja mlada perselko. To je tek početak! Već su stupili u rat protiv nas!"
<BR>&nbsp;&nbsp;&nbsp;&nbsp;&nbsp;Njegovo neobrijano lice primaklo joj se. "A ko može da im prebaci? Kada se Homo sapiens bude probudio za ono što se događa, prema nama će biti usmereno sve više i više nasilja - prema rasi naslednika. Ovde na kocki nije ništa manje nego buduće generacije!"
<BR>&nbsp;&nbsp;&nbsp;&nbsp;&nbsp;"Ma, hajde, Otise." Virdžinija se suvo nasmeja pri pokušaju da promeni ton. "Nije baš mnogo verovatno da je nekolicina nas persela novi korak u evol..."
<BR>&nbsp;&nbsp;&nbsp;&nbsp;&nbsp;"Ne, da me slušaš, devojko!" Oči Sergeovljeve se skupiše. "To je glavni razlog sve te paranoje, sveg tog proganjanja! Teško je kriviti neandertalce što pokušavaju da zaštite svoje propalo obličje, na kraju krajeva. Vrste moraju da se štite."
<BR>&nbsp;&nbsp;&nbsp;&nbsp;&nbsp;On se oštro naceri. "Ali to ne znači ni da mi treba da pustimo kopilad da nas zgnječe. Treba da delamo prvi, ili da nestanemo!"
<BR>&nbsp;&nbsp;&nbsp;&nbsp;&nbsp;Iako su očevidno bili sami, Virdžinija se hitro obazre. Nije želela da bude svedoka tom bundžijskom govoru. Bez suvišnih pokreta ona upotrebi džudo pokret za raskidanje zahvata i snažno trgnu ruku, odbacivši čoveka tako da se zavrteo unazad. Sergeov udari glavom u netapacirani deo zida.
<BR>&nbsp;&nbsp;&nbsp;&nbsp;&nbsp;"Au!" pobuni se on u povređenom iznenađenju. "Jajatamij! Govenka! Zašto si to učinila?"
<BR>&nbsp;&nbsp;&nbsp;&nbsp;&nbsp;"Vi iberijski ekstremisti nemate pravi odgovor", zadihano je rekla. "Samo dovodite persele na rđav glas takvim svojim pričama. Nismo mi ničeanski nadljudi. Mi smo samo neshvaćena ljudska bića. To je sve!"
<BR>&nbsp;&nbsp;&nbsp;&nbsp;&nbsp;Sergeov iskrivi lice trljajući glavu. "Pitaj ispravne ljude, ortovce, da li misle da smo braća", progunđa on.
<BR>&nbsp;&nbsp;&nbsp;&nbsp;&nbsp;Odgurnuvši se od zida rukama, Virdžinija se povlačila kao riba od ajkule, iako Sergeov nije pokazivao nameru da je sledi. Kada se spustila iz odaje za nekoliko stopa, ona se okrete i odbaci niz slabo osvetljeni hodnik prema svom prebivalištu.
<BR>
<BR>&nbsp;&nbsp;&nbsp;&nbsp;&nbsp;Sve u Virdžinijinoj privatnoj radnoj kapsuli bilo je sređeno, oštro, delotvorno. Ekrani i opalizirajući holo displeji koji su joj okruživali mrežni ležaj funkcionisali su savršeno. Daleko od doma i svega što je znala - dok je hitala iz Sunčevog sistema brzinom od trideset kilometara u sekundi - bilo je to središte njene vaseljene. Postarala se da sve bude u valjanom radnom stanju.
<BR>&nbsp;&nbsp;&nbsp;&nbsp;&nbsp;Službeno, uloga joj je bila da obezbedi posebnu pomoć odeljenju za kompjutere. A, u stvari, u ovu misiju se ubacila s nadom da će obaviti nešto sopstvenih istraživanja. U onoj vrsti naučne okoline kakva se razvijala na Zemlji, na onakve stvari kakve su nju zanimale gledalo se s negodovanjem.
<BR>&nbsp;&nbsp;&nbsp;&nbsp;&nbsp;Bioorganski kompjuteri... mašine koje bi zaista mogle da misle... Te oblasti proglasila je za malo verovatne, čak opasne sve konzervativnija nauka dvadeset prvog veka. Čak i na njenim rodnim Havajima, starešine su joj bile sve nemirnije zbog pažnje spoljašnjeg sveta koju je privlačio njen rad.
<BR>&nbsp;&nbsp;&nbsp;&nbsp;&nbsp;Ali ja znam da bioorganika na kraju može prevazići silicijum i galijum! A mašine mogu da rade i bolje stvari od moronskog mehaničkog pumpanja vode i sečenja drva. Stohastički procesori mogu se naterati da misle.
<BR>&nbsp;&nbsp;&nbsp;&nbsp;&nbsp;Preko puta, s desne strane, gurnuta pod sto, bila je četvrtasta kutija koja je sadržavala njenu ličnu jedinicu za specijalne simulacije; Kelmarov organski kompjuter iskoristio je gotovo u potpunosti njeno dopuštenje za lične stvari, ali vredelo je.
<BR>&nbsp;&nbsp;&nbsp;&nbsp;&nbsp;Svetla na zidnoj ploči zatreperiše kada vrata siknuše i zatvoriše se iza nje, a ona se spusti na mrežni ležaj. Virdžinija se priveza pojasom i tiho progovori.
<BR>&nbsp;&nbsp;&nbsp;&nbsp;&nbsp;"Zdravo, Džonfone."
<BR>&nbsp;&nbsp;&nbsp;&nbsp;&nbsp;Glavni holo ekran osvetli se.
<BR>&nbsp;&nbsp;&nbsp;&nbsp;&nbsp;ZDRAVO, VIRDŽINIJA.
<BR>&nbsp;&nbsp;&nbsp;&nbsp;&nbsp;HOĆE LI DANAS BITI POSAO ILI IGRA?
<BR>&nbsp;&nbsp;&nbsp;&nbsp;&nbsp;Nasmešila se. Nema sumnje da će za sledećih osamdeset godina biti postignut veliki napredak. To se moralo dogoditi - čak i u rastućoj plimi naučnog konzervativizma.
<BR>&nbsp;&nbsp;&nbsp;&nbsp;&nbsp;Ali trenutno je imala najbolje moguće zaduženje - nekonvencionalno, zasnovano na tehnologiji koja je tamo kod kuće zabranjena, ali, po njenoj ličnoj proceni, nadmoćnija.
<BR>&nbsp;&nbsp;&nbsp;&nbsp;&nbsp;Imenovala je jedinicu po Džonu fon Nojmanu, izumitelju teorije igara. Program / centralni računar mogao je da oponaša oblike ljudskog ponašanja dovoljno dobro da prođe treći stepen Tjuringove provere... da prevari neobaveštenu osobu u petominutnom neobaveznom razgovoru preko vidfona - da pomisli da lice i glas na drugoj strani veze pripadaju stvarnoj osobi a ne kompjuteru.
<BR>&nbsp;&nbsp;&nbsp;&nbsp;&nbsp;Džonfon je čak bio u stanju da ispriča mastan vic, pri čemu je namigivao taman koliko treba i kikotao se na pravim mestima.
<BR>&nbsp;&nbsp;&nbsp;&nbsp;&nbsp;Neviđeno, da. Ali takvi trikovi nisu bili prava 'mašinska inteligencija' - ne na onaj način za koji je Virdžinija osećala da bi trebalo da bude moguć.
<BR>&nbsp;&nbsp;&nbsp;&nbsp;&nbsp;Molekularni hardver u toj petlitarskoj kutiji trebalo bi da bude dovoljno dobar da modeluje složeni stojeći talas u ljudskom mozgu. Bila je sigurna u to. Razume se, tamo kod kuće nisu se slagali s tim, tako da stvar nikada nije dobila pravu priliku.
<BR>&nbsp;&nbsp;&nbsp;&nbsp;&nbsp;Sledećih nekoliko nedelja imaće malo vremena da se pozabavi privatnim ogledima. Morala je da koristi svu opremu, uključujući i Džonfona, kao podršku glavnom brodskom sistemu. Gotovo sva njena energija bila je posvećena matematičkim modelima koje su svemirci kapetana Kruza zahtevali.
<BR>&nbsp;&nbsp;&nbsp;&nbsp;&nbsp;Ali kasnije, tokom godina u smenama, biće vremena. Vremena za rad i za neometano razmišljanje.
<BR>&nbsp;&nbsp;&nbsp;&nbsp;&nbsp;Nekada, tokom dvadesetog veka, umeli su da sanjaju smele snove, pomisli ona. Nisu verovali u granice. Bio je to jedan od razloga zbog kojih je volela staromodne filmove na pljosnatim ekranima... i uživala u simulaciji starovremskih filmskih zvezda i drevnih pesnika.
<BR>&nbsp;&nbsp;&nbsp;&nbsp;&nbsp;Ti ljudi gotovo su uništili svet pohlepom, ali jesu verovali u ambicije. Ne bi se predali dok ne bi došli do mašina koje misle.
<BR>&nbsp;&nbsp;&nbsp;&nbsp;&nbsp;Ona baci pogled na časovnik trajno urezan pod nokat na njenom levom palcu. Šta misliš o dvadeset minuta razonode, Džoni?" Virdžinija podiže jedan kabl sa konzole i ogoli beličastu kvrgu na potiljku. Kada spajač škljocnu na svom mestu, simbole na ekranu poče da prati bogat glas unutar sopstvene glave.
<BR>&nbsp;&nbsp;&nbsp;&nbsp;&nbsp;POEZIJA, VIRDŽINIJA?
<BR>&nbsp;&nbsp;&nbsp;&nbsp;&nbsp;Ona hitro odgovori nagonskim nizom stihova:
<BR>&nbsp;&nbsp;&nbsp;&nbsp;&nbsp;Ka honua - Zemljo, dome moj, E hoomanao no au ia oe - Uvek ću te se sećati.
<BR>&nbsp;&nbsp;&nbsp;&nbsp;&nbsp;Pitam se šta on voli da čini, I može li da mi posveti deo dana?
<BR>&nbsp;&nbsp;&nbsp;&nbsp;&nbsp;Veza s njenim slušnim nervom zazuja.
<BR>&nbsp;&nbsp;&nbsp;&nbsp;&nbsp;MEŠOVITI STIL, VIRDŽINIJA?
<BR>&nbsp;&nbsp;&nbsp;&nbsp;&nbsp;DA LI SE DRUGI DEO ODNOSI NA LJUBAV?
<BR>&nbsp;&nbsp;&nbsp;&nbsp;&nbsp;Ona pocrvene. "Oh, ćuti, luckasti. Hajdemo sada. Da ti pogledamo potprograme za vođenje razgovora."
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
