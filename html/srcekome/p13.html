<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>KARL
<P>&nbsp;&nbsp;&nbsp;&nbsp;&nbsp;Svetiljke su im bile plava sečiva svetlosti koja su zasecala uzavrelu maglu.
<BR>&nbsp;&nbsp;&nbsp;&nbsp;&nbsp;"Samo se drži. Raščistiće se začas", odasla joj Karl.
<BR>&nbsp;&nbsp;&nbsp;&nbsp;&nbsp;Lani Ngujen zabi, radi stabilnosti, klin u skoreli komad vodenog leda. -Kakva erupcija! Mora da se prikupljala tamo unutra milijardu godina.-
<BR>&nbsp;&nbsp;&nbsp;&nbsp;&nbsp;Upravo su dovršavali novi tunel. Mehovi su obavili pripremne poslove pre nedelju dana i grubo ga zaravnali, ali bilo je bolje da ljudi obave završno čišćenje; mehovi su imali čudnu naviku da ostavljaju opasne ispuste oštre poput bodeža.
<BR>&nbsp;&nbsp;&nbsp;&nbsp;&nbsp;Njih dvoje koristili su lasere u režimu širokog snopa male snage; odsecali su i topili led koji je štrčao. Povremene stenovite gromade morali su da potkopaju ili da ih laserom uskog snopa zagreju dok se ne rasklimaju. Onda bi ih odgurali nazad, do najbližeg secišta tunela, gde je meh mogao da ih doda na nosač otpadaka.
<BR>&nbsp;&nbsp;&nbsp;&nbsp;&nbsp;Lani je polugom pokušavala da iščupa stenu veličine stolice kada Karl lakonski reče: "Seti se Umolande." Ona klimnu; pažljivo se kretala, povlačila - i ova se odjednom oslobodi pod pritiskom iza sebe. Štrcnu biserna magla.
<BR>&nbsp;&nbsp;&nbsp;&nbsp;&nbsp;Lani je besmisleno zamahala po pari. -Misliš da je u pitanju još jedna dvorana nastala topljenjem aluminijuma?-
<BR>&nbsp;&nbsp;&nbsp;&nbsp;&nbsp;Do tada je ekspedicija pronašla četrnaest džepova; svaki je sadržavao paru i čak i malo tečnosti. Karl zaviri kroz rupu.
<BR>&nbsp;&nbsp;&nbsp;&nbsp;&nbsp;Mehurava lokva vrila je na dnu prostrane loptaste odaje. Magla se dizala u štrcajima i naletima. Višebojna para i dalje je kuljala i komešala se. "Prokletstvo! Izgleda kao da se čorba upravo krčka."
<BR>&nbsp;&nbsp;&nbsp;&nbsp;&nbsp;Lani se slatko namršti. -Primordijalna čorba, da. Linc i Maljenkov su poblesavili zbog nje.-
<BR>&nbsp;&nbsp;&nbsp;&nbsp;&nbsp;"Bar ne gnjave nas."
<BR>&nbsp;&nbsp;&nbsp;&nbsp;&nbsp;-Kladim se da Kviverijan ima more zbog toga što ta dvojica pronalaze sve moguće masne stvari u vezi s njegovom kometom.-
<BR>&nbsp;&nbsp;&nbsp;&nbsp;&nbsp;Dok je gledao, ona rukom otrese fleku ljubičaste sluzi sa rukava. -Bljah. Bog zna kakva je to stvar.-
<BR>&nbsp;&nbsp;&nbsp;&nbsp;&nbsp;Karl se nasmeši. Lani je više volela strogu jednostavnost rada u svemiru, njutnovsku mehaniku pravih linija i poznatih vektora; čelika ugrejanog suncem i golih, čistih površina. A ne mrak i klokot tunelskog rada.
<BR>&nbsp;&nbsp;&nbsp;&nbsp;&nbsp;"Nije li divota šta je sve postanje u stanju da učini s šačicom prostih molekula?" Na licu mu je bio pokeraški izraz. Osećao se pomalo čudno otkako je na površini, pre nekoliko sati, naišao na Virdžinijinog meha. Izgledalo je da su meh i Lani bili zauzeti intimnim ispovestima i da su zaćutali čim je on stigao. Možda bi mogao da bocka Lani dok mu ne kaže šta to muči Virdžiniju.
<BR>&nbsp;&nbsp;&nbsp;&nbsp;&nbsp;-Nije smešno, Karle. Ta bljuzga mogla bi da upadne u neki zglob, da ga ukoči.-
<BR>&nbsp;&nbsp;&nbsp;&nbsp;&nbsp;"Ispariće."
<BR>&nbsp;&nbsp;&nbsp;&nbsp;&nbsp;-Je li? A kako onda nije proključala i nestala još pre četiri milijarde godina?-
<BR>&nbsp;&nbsp;&nbsp;&nbsp;&nbsp;"Bila je pod pritiskom."
<BR>&nbsp;&nbsp;&nbsp;&nbsp;&nbsp;-Ali sve je moralo ostati smrznuto posle tih ranih dana.-
<BR>&nbsp;&nbsp;&nbsp;&nbsp;&nbsp;"Verovatno. Milijardama godina ovo je bilo običan leteći ledeni breg, tamo iza Neptuna. Ali u vreme kada se Sunčeva maglina zgrušnjavala, u Haleju je bilo mnogo aluminijuma 26; hemijsko odeljenje objavilo je da je pronašlo proizvode raspada, sećaš se?"
<BR>&nbsp;&nbsp;&nbsp;&nbsp;&nbsp;-Oh, da, ostaci iste one supernove koja je otpočela obrazovanje Sunčevog sistema.-
<BR>&nbsp;&nbsp;&nbsp;&nbsp;&nbsp;"Tako kažu. Uglavnom, raspad izotopa aluminijuma otopio je te odaje. Možda je krčkao stvari dovoljno dugo da zakuva te egzotične hemikalije i preživotne oblike koje je pronašao Linc. Ne znam."
<BR>&nbsp;&nbsp;&nbsp;&nbsp;&nbsp;Lani proširi otvor pijukom. -A onda, kada je Halej šutnut u sadašnju orbitu, Sunce je ponovo zagrejalo te vruće tačke? Talasi toplote svakog leta u perihelu?-
<BR>&nbsp;&nbsp;&nbsp;&nbsp;&nbsp;Karl sleže ramenima. "Mora da je to." Nikako nije mogao da smisli način da navede razgovor na temu Virdžinijinih tajni.
<BR>&nbsp;&nbsp;&nbsp;&nbsp;&nbsp;-Prošlogodišnja toplota Sunca mora da se cedila nadole kroz led i dodavala taman toliko da održi te lokalne vruće tačke u tečnom stanju.-
<BR>&nbsp;&nbsp;&nbsp;&nbsp;&nbsp;"Tačno. Maljenkov i Vidor izmerili su toplotne talase."
<BR>&nbsp;&nbsp;&nbsp;&nbsp;&nbsp;Vodoskok štrcnu i zamre. Pamučasti oblaci kovitlali su se, tanjili, bežali niz hodnik iza njih i potom u zaborav svemira.
<BR>&nbsp;&nbsp;&nbsp;&nbsp;&nbsp;"Da pogledamo." Karl izbaci s puta poslednji kamen i probaulja u odaju iza njega. Prošarao je svetiljkom po okolini i prigušeno uzviknuo.
<BR>&nbsp;&nbsp;&nbsp;&nbsp;&nbsp;Kristalna okca pupila su na sve strane. Tačke su sjale rubinskocrvenom, smaragdnom, zagasitonarandžastom. Gde god okrenuo svetiljke šlema, prelomljeno svetlo vraćalo mu se i blistavim parčićima.
<BR>&nbsp;&nbsp;&nbsp;&nbsp;&nbsp;-Kristalna palata- reče tiho Lani kada je stigla za njim. -Kako slatko.-
<BR>&nbsp;&nbsp;&nbsp;&nbsp;&nbsp;"Te boje!"
<BR>&nbsp;&nbsp;&nbsp;&nbsp;&nbsp;-Nakupine metala? Magnezijum? Zrnca platine? Kobalt? Te ružičaste, ljubičaste nijanse!-
<BR>&nbsp;&nbsp;&nbsp;&nbsp;&nbsp;"Ovamo, napravi koju sliku. Već i sama toplota naših odela mogla bi to da istopi."
<BR>&nbsp;&nbsp;&nbsp;&nbsp;&nbsp;-Misliš?- Lani mu dodade svetiljku i odmače se od njega, skidajući aparat. -Gle, mogu da vidim sopstvene slike u velikim kristalima. Mora da imaju po metar u prečniku, glatko.-
<BR>&nbsp;&nbsp;&nbsp;&nbsp;&nbsp;Karl je pažljivo birao put, lako stupao na vrhovima prstiju. Šiljate piramide krhkog, arsenskoplavog delovale su naročito opasno. Radili su u slojnim odelima, dovoljno tankim i gipkim za teške poslove, izvedenih od istih prepletenih lanaca molekula kao i obloga za hodnike. Ipak, neka zaista oštra ivica mogla ih je proseći.
<BR>&nbsp;&nbsp;&nbsp;&nbsp;&nbsp;Karl zaviri napred, žmirkajući pred duginim trakama svetlosti koje kao da su se usredsredile na njega. On se seti jednog problema iz optike na Kalteku, pre više od jedne decenije. Kada biste se našli unutar reflektujuće lopte, šta biste videli? Koliko slika? Prirodni poriv bio je da počnete da dodajete odraz na odraz na odraz, sve do beskonačnosti. Ispravan odgovor bio je da biste videli samo jednu sliku.
<BR>&nbsp;&nbsp;&nbsp;&nbsp;&nbsp;Ali ne ovde. Svaki odraz hranio je ostale i davao roj od bezbroj majušnih Karlova u tehnikoloru. Kretali su se isto kao on, insekti svih boja, lebdeli u oblaku van dosega.
<BR>&nbsp;&nbsp;&nbsp;&nbsp;&nbsp;Vrtoglavo. Hiljade Lani, svaka od njih ozbiljno je radila fotoaparatom. Između njih bila je tamna mrlja. On se malo odgurnu i doklizi do nje.
<BR>&nbsp;&nbsp;&nbsp;&nbsp;&nbsp;"Hej. Ovde ima neka pukotina."
<BR>&nbsp;&nbsp;&nbsp;&nbsp;&nbsp;-Pazi s tim oštrim krajevima, Karle.-
<BR>&nbsp;&nbsp;&nbsp;&nbsp;&nbsp;"Aha."
<BR>&nbsp;&nbsp;&nbsp;&nbsp;&nbsp;On se lagano premetnu i gurnu glavu u rupu. "Izgleda kao da se nastavlja."
<BR>&nbsp;&nbsp;&nbsp;&nbsp;&nbsp;-Daleko?-
<BR>&nbsp;&nbsp;&nbsp;&nbsp;&nbsp;"Ne znam. Ima tamo pozadi nešto razliveno, smeđe. Izgleda mokro."
<BR>&nbsp;&nbsp;&nbsp;&nbsp;&nbsp;-Fuj. Ostavi to bio-momcima.-
<BR>&nbsp;&nbsp;&nbsp;&nbsp;&nbsp;"Važi." On se ispravi i lenjo kliznu preko blistavog polja kristalnih šiljaka. "Hej, vreme je za ručak."
<BR>&nbsp;&nbsp;&nbsp;&nbsp;&nbsp;-Hajde da jedemo ovde.-
<BR>&nbsp;&nbsp;&nbsp;&nbsp;&nbsp;"Mogli bismo da uzmemo dobre tople klope tamo u pregratku za spavanje broj jedan."
<BR>&nbsp;&nbsp;&nbsp;&nbsp;&nbsp;Iskrivila je lice. -I da skidamo odela samo da bismo ušli? Pečeni fazan sa kestenovim sosom ne zaslužuje da trošimo vreme na brisanje ove gnusobe.-
<BR>&nbsp;&nbsp;&nbsp;&nbsp;&nbsp;Okačili su se na ono što je nominalno bilo tavanica i izvadili cevi s hranom. "Čak i pošto se sama podgrejala, ova stvar je baš gadna", progunđa Karl.
<BR>&nbsp;&nbsp;&nbsp;&nbsp;&nbsp;-Što se mene tiče, vredi, samo da ne budemo s ostalima.-
<BR>&nbsp;&nbsp;&nbsp;&nbsp;&nbsp;"Da, znam šta misliš."
<BR>&nbsp;&nbsp;&nbsp;&nbsp;&nbsp;Porcije su im bile uskladištene u rančevima, podgrevane na istom mestu i bile su im pristupačne preko cevčice koja je izlazila u blizini brade. Uzimanje hrane nije bilo elegantan postupak. Lani je imala neobičnu prirodnu gospodstvenost pa se okretala u stranu za svaki gutljaj lake mirisne čorbe. Lebdela je skladno svijenih ruku i nogu u štedljivom azijskom sedećem položaju prekrštenih udova, elegantnijem od uobičajenog polučučnja svemiraca. Karl se nasmeši. Bila je marljiv radnik, vitka i pokretljiva, puna stalne, nemilosrdne energije.
<BR>&nbsp;&nbsp;&nbsp;&nbsp;&nbsp;-Baš volim što smo se izvukli da budemo samo.-
<BR>&nbsp;&nbsp;&nbsp;&nbsp;&nbsp;"Aha."
<BR>&nbsp;&nbsp;&nbsp;&nbsp;&nbsp;-Naročito u ovako divnoj, pa... palati dragulja.-
<BR>&nbsp;&nbsp;&nbsp;&nbsp;&nbsp;"Jeste. Prokleto zgodno." Karl je još uvek bio znatiželjan zbog onog s Virdžinijom.
<BR>&nbsp;&nbsp;&nbsp;&nbsp;&nbsp;-Da li moramo da kažemo ikome za nju?-
<BR>&nbsp;&nbsp;&nbsp;&nbsp;&nbsp;"Ha?"
<BR>&nbsp;&nbsp;&nbsp;&nbsp;&nbsp;-Zar ne bi ovo moglo da bude mesto... samo za nas?-
<BR>&nbsp;&nbsp;&nbsp;&nbsp;&nbsp;"Uh, zašto?"
<BR>&nbsp;&nbsp;&nbsp;&nbsp;&nbsp;-Da pobegnemo. Mogli bismo da dolazimo ovamo, da uživamo u sjaju i, pa, imali bismo vremena da razgovaramo.-
<BR>&nbsp;&nbsp;&nbsp;&nbsp;&nbsp;Karl se osećao nelagodno zbog smera u kom se okrenuo razgovor. "Čuj, neko bi brzo otkrio. Hoću da kažem, moramo da ostavimo izlazna vrata u izolaciji, da bismo mogli da se vraćamo ovamo."
<BR>&nbsp;&nbsp;&nbsp;&nbsp;&nbsp;-Ne ukoliko ih maskiramo na neki način.-
<BR>&nbsp;&nbsp;&nbsp;&nbsp;&nbsp;Karl se borio da nađe odgovor, neki tehnički razlog zbog čega to ne bi radilo. "Misliš, da ih označimo kao poklopac za komoru pod pritiskom? Nešto poput toga?"
<BR>&nbsp;&nbsp;&nbsp;&nbsp;&nbsp;-Recimo.- Napeto ga je proučavala, ali ništa više nije govorila.
<BR>&nbsp;&nbsp;&nbsp;&nbsp;&nbsp;Posle duge stanke Karl ponovo progovori. "Neko bi primetio. Na Semjuelsona bi na primer ličilo da naiđe, u potrazi za nama. Otvori zaptivku i sam napravi otkriće."
<BR>&nbsp;&nbsp;&nbsp;&nbsp;&nbsp;-Misliš?-
<BR>&nbsp;&nbsp;&nbsp;&nbsp;&nbsp;"Jašta, on ti je jedan konzervativni, ehm, tip." Jedva se zaustavio da ne kaže konzervativni, tipični ortovac. I Lani je bila ortovac, ali jedan od dobrih.
<BR>&nbsp;&nbsp;&nbsp;&nbsp;&nbsp;-Pretpostavljam da bi trebalo ovo da prijavimo planetnoj.-
<BR>&nbsp;&nbsp;&nbsp;&nbsp;&nbsp;"Da, Kviverijan ima da pukne."
<BR>&nbsp;&nbsp;&nbsp;&nbsp;&nbsp;-Pa ipak... Volela bih da imam, znaš, mesto za povlačenje.-
<BR>&nbsp;&nbsp;&nbsp;&nbsp;&nbsp;"Mnogo je zapremine u Haleju - gotovo trista kubnih kilometara." Nije mogao da zamisli da želi da provodi vreme sedeći u rupi ledenih zidova, makar te to stvarno odvajalo od ostalih desetak ljudi iz prve smene. Bolje da izađeš napolje ako tako što želiš. Možeš da gledaš čitav Sunčev sistem.
<BR>&nbsp;&nbsp;&nbsp;&nbsp;&nbsp;-Pa, onda možda kasnije. Sve bismo mogli da sredimo sami, bez mehova.- Lani ga je posmatrala golubičjim očima, punim iščekivanja. Karl nervozno skrenu pogled.
<BR>&nbsp;&nbsp;&nbsp;&nbsp;&nbsp;"Ne znam. Možda bismo morali da postavimo izolaciju."
<BR>&nbsp;&nbsp;&nbsp;&nbsp;&nbsp;Kad već nije mogao da okrene razgovor na Virdžiniju, želeo je da okrene razgovor dalje od ličnih stvari i da održi njihov odnos na prijateljskom, ali čisto poslovnom nivou. On poče da govori o problemu izolacije, koliko je to ovde gore nego na Enkeu.
<BR>&nbsp;&nbsp;&nbsp;&nbsp;&nbsp;Ljudska bića volela su temperature od oko tri stotine stepeni iznad apsolutne nule, ali neki smrznuti gasovi ključali su u mahnitoj promeni agregatnog stanja na oko stotinu stepeni. Čak i nemarno okrznuti slojnim odelom, odgovorili bi oblakom gasa. Održavanje te razlike od dve stotine stepeni tražilo je razvoj gipkih, slojnih izolatora. Već sam dah vazduha ispario bi zidove neizolovane odaje.
<BR>&nbsp;&nbsp;&nbsp;&nbsp;&nbsp;Uvek će biti nešto otparavanja, zbog toga je sistem tunela morao puštati paru da odlazi prema površini, gde je izbijala u svemir. Istovremeno, kontrolisana žetva leda bila je ključ uspeha ekspedicije. Biosferi je bio potreban dotok vode, gasova, čak i metala i čestica kamena koji su zagađivali kometu. Zato je deo isparenih gasova hvatan, filtriran, da bi se smanjio nivo cijanida, i vraćan do nastambi.
<BR>&nbsp;&nbsp;&nbsp;&nbsp;&nbsp;Bez sistema za obezbeđivanje tečnosti i gasova, koji bukvalno nije zahtevao nikakav rad, moralo bi da bude više budnih i zaposlenih ljudi. To bi, sa svoje strane, više opteretilo bio-matricu, što je pokretalo spiralu cena. Bio je to osnovni razlog zbog koga je življenje u Halejevom jezgru bilo od suštinske važnosti. Kao i obično, zarada i gubici imali su završnu reč.
<BR>&nbsp;&nbsp;&nbsp;&nbsp;&nbsp;Sprečavanje da vazdušne komore i prolazi ispuštaju toplotu do okolnog leda bilo je složen, zamoran posao koji Karl nije voleo. Obrađivao je tu temu nekoliko minuta, ne zbog toga što je bio sklon da se vajka, već zato što nije mogao da smisli bilo kakav drugi način da zadrži kontrolu nad razgovorom. Najzad je potrošio temu. Nastalo je dugo, neprijatno ćutanje.
<BR>&nbsp;&nbsp;&nbsp;&nbsp;&nbsp;-Nadala sam se da bismo mogli da odvojimo izvesno vreme da budemo sami- reče Lani prosto, iako je zatreptala nekoliko puta.
<BR>&nbsp;&nbsp;&nbsp;&nbsp;&nbsp;"Ja... aha, to sam ukapirao."
<BR>&nbsp;&nbsp;&nbsp;&nbsp;&nbsp;-Osetio si?-
<BR>&nbsp;&nbsp;&nbsp;&nbsp;&nbsp;"Pa..."
<BR>&nbsp;&nbsp;&nbsp;&nbsp;&nbsp;-Poznajem te - ima već tri godine. Dovoljno da shvatim koliko si poseban.- Oči su joj bile krupne, crne i duboke poput jezera. Bila je direktna i jasna i očigledno joj je bio potreban napor volje da ne skrene pogled. Učinilo mu se da je to često ponavljala u sebi.
<BR>&nbsp;&nbsp;&nbsp;&nbsp;&nbsp;"Nema... nema ničeg toliko sjajnog u vezi sa mnom. Dopada mi se rad u svemiru. To mi je život, kao i tebi."
<BR>&nbsp;&nbsp;&nbsp;&nbsp;&nbsp;-Imamo mnogo toga zajedničkog.-
<BR>&nbsp;&nbsp;&nbsp;&nbsp;&nbsp;"Jeste, imamo."
<BR>&nbsp;&nbsp;&nbsp;&nbsp;&nbsp;-Tokom dugog vremena koje ćemo provesti u smeni zajedno, možda...- Pogled joj se pokoleba.
<BR>&nbsp;&nbsp;&nbsp;&nbsp;&nbsp;"Čuj, ja te strašno cenim, Lani."
<BR>&nbsp;&nbsp;&nbsp;&nbsp;&nbsp;-Drago mi je zbog toga.- Ali lice joj je izgubilo onaj zamišljeni, usredsređeni pogled. Sigurnost joj je nestajala. A ne postoji nijedna prokleta stvar koju bih mogao da učinim u vezi s tim, pomisli on. Nema načina da joj pružim odgovor koji očekuje.
<BR>&nbsp;&nbsp;&nbsp;&nbsp;&nbsp;"Ali, hoću da kažem, ja... u stvari... ne mislim o tebi na taj način."
<BR>&nbsp;&nbsp;&nbsp;&nbsp;&nbsp;Ukočila se. -Oh.-
<BR>&nbsp;&nbsp;&nbsp;&nbsp;&nbsp;Nije ništa bolja u vođenju razgovora od mene. Ne razume na šta ciljam. Zato moram direktno da joj kažem, a to boli. Prokletstvo! "Ti si... sjajna saradnica, da znaš da jesi."
<BR>&nbsp;&nbsp;&nbsp;&nbsp;&nbsp;Duge trepavice trepnule su joj nekoliko puta. Tanke, široke usne turobno su se iskrivile. -Hvala ti.-
<BR>&nbsp;&nbsp;&nbsp;&nbsp;&nbsp;"Bože, nisam mislio da... da te odbacujem, ili tako nešto."
<BR>&nbsp;&nbsp;&nbsp;&nbsp;&nbsp;-Nema potrebe da se brineš. Govoriš istinu, kao što moraš.-
<BR>&nbsp;&nbsp;&nbsp;&nbsp;&nbsp;"Stvarno si privlačna, nisam mislio ništa onako."
<BR>&nbsp;&nbsp;&nbsp;&nbsp;&nbsp;Sada, kada je obratio pažmju na to, vide da zaista dobro izgleda. Pošto služi u šesnaestomesečnoj smeni, razmišlja o životu u paru. Svi će to činiti. Pa ipak, naprosto nije razmišljao o njoj drugačije nego kao o saradnici. Zašto?
<BR>&nbsp;&nbsp;&nbsp;&nbsp;&nbsp;Nekako prosto nije bila njegov tip. Nema one trenutne privlačnosti, onog vezivanja.
<BR>&nbsp;&nbsp;&nbsp;&nbsp;&nbsp;Ili je bila u pitanju navika koju je stekao - da odbacuje gotovo sve žene ukoliko one same smesta ne okrenu leđa? Karl je izbegavao Lanin pogled; on potegnu iz cevi za hranjenje. Čak i tokom odmora na Zemaljskoj strani, pazio je da održi jasno omeđene ljubavne veze. Ravnozemkama se dopadao sjaj svemira; bilo je mnogo grupi-devojaka. Bilo je lako staviti im do znanja da ga zanima dve nedelje seksa, smeha i zabave na suncu, i tačka. Ponekad je bio u iskušenju da zadrži telefonski broj neke žene i da je pozove kada sledeći put bude dole... ali kada bi se ponovo našao u orbiti, zavladala bi hladna ambicija. Nikada ih nije zvao.
<BR>&nbsp;&nbsp;&nbsp;&nbsp;&nbsp;Dobre prilike više vole spreman um, kako to kaže stari kliše, ali dobre prilike u svemiru takođe vole i dušu koja se nije vezala. Kad naiđe duga misija, onima s porodicom bilo je teže da pođu. A odbor za psihološko ocenjivanje uzimao je to u obzir i smanjivao ti broj bodova. Tvrdili su da nije tako, ali svi su znali istinu. Sve to ulazilo mu je u proračune. I, jasno, velika prilika - Halej - naišla je i potvrdila njegovu strategiju.
<BR>&nbsp;&nbsp;&nbsp;&nbsp;&nbsp;A uza sve to, Lani je bila ortovka. Svako se venčava sebi sličnima.
<BR>&nbsp;&nbsp;&nbsp;&nbsp;&nbsp;S druge strane, Virdžinija: ona je bila pametna, seksi i perselovka. Tu ima mnogo privlačnih tačaka. Najbolje je držati se sopstvene vrste. Izuzev tokom odmora na Zemaljskoj strani, sledio je tu politiku još otkako se oslobodio šiparičke napaljenosti i dobio priliku da mućne glavom. Bilo je dovoljno perselovki u svemiru da bude stalno zauzet.
<BR>&nbsp;&nbsp;&nbsp;&nbsp;&nbsp;Koliko god se trudio da se drži sredine u sukobu ortovaca i persela, njegov lični život bio je nešto drugo. I dok je za persela bilo pametno da tvrdi kako su svi isti, to nije značilo da možeš da zanemariš ljudsku prirodu. Bio je siguran da će, pošto se glupost ortovskih vlada na Zemaljskoj strani istutnji, ljudska rasa na kraju morati da se podeli. Ortovci će uvek biti zadrti prema perselima - to je bilo prirodno. Dva soja bolje neka se drže na odstojanju - tako što će svemir postati uglavnom perselovska oblast. Ukrštanje ništa neće rešiti, samo će pogoršati stvari.
<BR>&nbsp;&nbsp;&nbsp;&nbsp;&nbsp;"Nema razloga da ne radimo zajedno, da budemo prijatelji." On joj pruži ruku u rukavici.
<BR>&nbsp;&nbsp;&nbsp;&nbsp;&nbsp;Čvrsto ju je zgrabila. Kroz njeno plavo slojno odelo mogao je da oseti snažnu, napetu žudnju. Telo joj je odavalo ono što joj je lice skrivalo. On joj blago pusti ruku.
<BR>&nbsp;&nbsp;&nbsp;&nbsp;&nbsp;-Ja... nadala sam se ovome.-
<BR>&nbsp;&nbsp;&nbsp;&nbsp;&nbsp;"Ja... ovaj, shvatam..."
<BR>&nbsp;&nbsp;&nbsp;&nbsp;&nbsp;-Neće nas biti mnogo budnih u svakoj smeni.-
<BR>&nbsp;&nbsp;&nbsp;&nbsp;&nbsp;On se namršti. "Aha. Moraćemo da poradimo na sastavu smena."
<BR>&nbsp;&nbsp;&nbsp;&nbsp;&nbsp;-Da. Biće potrebna... javna rasprava.- Ona šmrknu, napravi pokret kao da će da obriše nos i zastade kada joj je ruka dotakla šlem. Morala je da upotrebi hvatalicu za tečnost iza plastične ploče. -Ja...-
<BR>&nbsp;&nbsp;&nbsp;&nbsp;&nbsp;Karl se oseti bedno. Da se rasplače zbog njega, a on nikada na nju nije ni pomislio na takav način. Mrzeo je takve stvari, kada otkriješ da si bio neosetljiv tvrdokožac a da to nisi ni znao. Kao da su drugi ljudi podešeni na talasne dužine koje ti ne hvataš.
<BR>&nbsp;&nbsp;&nbsp;&nbsp;&nbsp;Ispod te neprijatnosti bila je i mala struja razgaljenog ponosa. Stare navike još su bile dovoljno jake da čovek oseti prijatno iznenađenje zbog neočekivanog prilaska. Nikada neće reći nikome, razume se, ali možda, za više godina, nabaci koji nagoveštaj Virdžiniji...
<BR>&nbsp;&nbsp;&nbsp;&nbsp;&nbsp;Lani ponovo šmrknu. Oči joj se sklopiše i ona glasno kinu; ćuuuh! koje je izbilo gotovo mu bolno zatutnja u ušima.
<BR>&nbsp;&nbsp;&nbsp;&nbsp;&nbsp;Ona se povrati, zažmirka i mutnog pogleda obazre se po blistavoj kristalnoj palati, sada ravnodušna prema njenoj lepoti.
<BR>&nbsp;&nbsp;&nbsp;&nbsp;&nbsp;Karl tužno shvati da ona uopšte nije plakala zbog njega. Već je gurnula u stranu neuspelu ponudu i usredsredila se na neposrednije stvari.
<BR>&nbsp;&nbsp;&nbsp;&nbsp;&nbsp;Lani se prehladila.
</P></TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
