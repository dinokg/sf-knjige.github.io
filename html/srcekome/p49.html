<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>SAUL
<P>&nbsp;&nbsp;&nbsp;&nbsp;&nbsp;Postojanje. Život. Svest.
<BR>&nbsp;&nbsp;&nbsp;&nbsp;&nbsp;Te reči često se koriste kao sinonimi, ali on je znao da su one zapravo tri veoma različite stvari. Tri stepena postanja.
<BR>&nbsp;&nbsp;&nbsp;&nbsp;&nbsp;Da li poslovično drvo koje pada u pustoj šumi pravi zvuk?
<BR>&nbsp;&nbsp;&nbsp;&nbsp;&nbsp;Da li je to pitanje ikada postavljeno pre nego što su se odigrala sva tri stadijuma?
<BR>&nbsp;&nbsp;&nbsp;&nbsp;&nbsp;Postojanje bi trebalo da je počelo pre gotovo dvadeset hiljada miliona godina - u vrelom toku kvarkova i leptona kada se samo vreme zakovitlalo, kao zaslepljeno, i zabolo prema nečemu što je potom nazvano budućnost. Vaseljena je mogla slučajno poprimiti bezbroj drugih oblika - sićušnom promenom verovatnoće i dimenzija. Da je makar jedna osnovna fizička konstanta bila za delić različita, život nikada ne bi eruptirao iz hemije čiji je katalizator bila glina, posle milijardi proizvoljno određenih intervala.
<BR>&nbsp;&nbsp;&nbsp;&nbsp;&nbsp;Ali život jeste eruptirao... sam se organizovao, sam razmnožavao i organizovao ostale stvari. Život je težio, od samog početka, da menja svoje okruženje, svoju okolinu.
<BR>&nbsp;&nbsp;&nbsp;&nbsp;&nbsp;Ali to nije bilo kraj. Onda je došla treća kreacija. Došla je svest...
<BR>&nbsp;&nbsp;&nbsp;&nbsp;&nbsp;Patuljasti giboni leteli su niz tunel ispred Saula, cvrkutali jedan na drugoga i gipko se vili od kablova do leda pokrivenog mahovinom. Na jednom secištu oni se zavrteše u mestu, pa su gledali Saula, krupne smeđe oči upitno su žmirkale.
<BR>&nbsp;&nbsp;&nbsp;&nbsp;&nbsp;"Strpljenja, deco", reče im on. "Pustite tatu da pročita oznake tunela. Treba da se sretnemo sa jednom Džini kod Pećine plavog kamena."
<BR>&nbsp;&nbsp;&nbsp;&nbsp;&nbsp;Dva mala čovekolika majmuna visila su u blizini dok je on plivao prema mestu spajanja dva hodnika. Debeli zeleni pramenovi pokrivali su stari okomiti tunel i oznake ogranaka, ali ispod zaklonjenih oznaka bili su duboki urezi i otkrivali tamni svetlucavi ledeni konglomerat, obojen supstancom otrovnom za halejevske oblike života.
<BR>&nbsp;&nbsp;&nbsp;&nbsp;&nbsp;Strela nadesno koja probija veliko O.
<BR>&nbsp;&nbsp;&nbsp;&nbsp;&nbsp;O kao Opstanak.
<BR>&nbsp;&nbsp;&nbsp;&nbsp;&nbsp;"Da, ovo je put." On namesti ranac. "Hajde, Makse. Hajde, Silvija."
<BR>&nbsp;&nbsp;&nbsp;&nbsp;&nbsp;Dva minigibona sleteše mu na ramena. On se odbaci, sledeći fosforescentni sjaj lihenoida.
<BR>&nbsp;&nbsp;&nbsp;&nbsp;&nbsp;Dve godine, pomisli on. Dve godine je prošlo otkako je, odjednom, počelo da izgleda da nas je vaseljena pustila da predahnemo. Otkako se litanija rđavih vesti preokrenula.
<BR>&nbsp;&nbsp;&nbsp;&nbsp;&nbsp;Pitam se koliko će ovaj dobri period potrajati.
<BR>&nbsp;&nbsp;&nbsp;&nbsp;&nbsp;Izgledalo je da svi pripisuju njegovim serumima i Virdžinijinim čudotvornim mehovima preokret u sreći kolonije. Ali Saul je znao da je deo problema odranije nastao kao posledica čiste i proste usamljenosti.
<BR>&nbsp;&nbsp;&nbsp;&nbsp;&nbsp;Stvari nisu bile iste posle onog popodneva i Virdžinijinoj laboratoriji, kada se Džonfonova memorijska blokada izazvana bolešću srušila, i kada su otkrili da ipak nisu zaboravljeni.
<BR>&nbsp;&nbsp;&nbsp;&nbsp;&nbsp;Nije bilo više poruka od njihovih tajnih dobročinitelja. Ali to nije bilo bitno. Još važnije od tehnika koje su primili bilo je bodrenje morala, znanje da neko tamo kod kuće i dalje mari.
<BR>&nbsp;&nbsp;&nbsp;&nbsp;&nbsp;Čak i zvaničnici na Zemlji kao da su se smilostivili. Kolonija je zujala o 'starateljskom paketu' koji se bližio susretu sa Halejem - poslala ga je velikom brzinom zemaljska kontrola, očevidno opterećena krivicom zbog nekadašnjeg zanemarivanja.
<BR>&nbsp;&nbsp;&nbsp;&nbsp;&nbsp;Nikakvo čudo da Džefersove ekipe stižu toliko da urade dole na južnom polu. Virdžinija ocenjuje da će zapravo biti u stanju da počnu guranje ovog meseca.
<BR>&nbsp;&nbsp;&nbsp;&nbsp;&nbsp;To jest, ukoliko potraje mir između klanova...
<BR>&nbsp;&nbsp;&nbsp;&nbsp;&nbsp;Prolaz pred njim postade svetliji. Maks i Silvija baciše se sa njegovih leđa i pohitaše duž kabla, žureći prema ćeretavom pozdravu.
<BR>&nbsp;&nbsp;&nbsp;&nbsp;&nbsp;"Ko je to, Hokulele? Ko stiže?" upita duboki glas iza kamenitog luka. "Oh, smiri se, ti šašavo majmunče, zar ne vidiš da su to samo Maks i Silvija? Dođi, dr Lince!"
<BR>&nbsp;&nbsp;&nbsp;&nbsp;&nbsp;Osmeh Keoki Anuenua bio je širok a njegov stisak snažan kada je izvukao Saula u široku odaju koja je izgledala napola kao ledena palata, a napola laboratorija ludog naučnika. Uski otvori nalik pećinama vodili su u svim smerovima, oivičeni svetlucavim, facetovanim strukturama očvrslog kristala. U nekim odajama moglo se videti kako se kreću ljudi i rade na raznim poslovima. Neki se zaustaviše i mahnuše Saulu.
<BR>&nbsp;&nbsp;&nbsp;&nbsp;&nbsp;U središtu odaje nalazila ogromna gromada od nekog plavkastog metalnog aglomerata, neobična formacija koja je grupi koja je živela ovde dala ime.
<BR>&nbsp;&nbsp;&nbsp;&nbsp;&nbsp;Svuda je bilo meko zelenilo bujnog biljnog života. Tu travnjačko prostranstvo detelini slične Trifolium halleyense, tamo busen mutirane kadifice koja je izrastala iz noćne crnice u vretenasta obličja kakva nikada ne bi bila moguća na rodnom svetu.
<BR>&nbsp;&nbsp;&nbsp;&nbsp;&nbsp;"Sjajno što te opet vidim, dok", reče Anuenue. "Mojim ljudima uvek je drago kada nam dođeš u posetu."
<BR>&nbsp;&nbsp;&nbsp;&nbsp;&nbsp;Saul je odustao od pokušaja da natera Keokija da ga zove Saul, kao što su radili svi ostali. To što je krupni Havajac sada bio stariji od njega - njegova nekada čađavocrna kosa postala je srebrna, a oči su mu bile duboko urezane borama osmeha - izgleda da za njega nije bilo važno.
<BR>&nbsp;&nbsp;&nbsp;&nbsp;&nbsp;"Ćao, Keoki. Dobro izgledaš."
<BR>&nbsp;&nbsp;&nbsp;&nbsp;&nbsp;"Kako ne bih? Nikada nisam bio stvarno bolestan, kao toliko drugih, ali od tih tvojih lekova osećam se kao da bih mogao da jašem na talasu čitavim putem do Molokaja!"
<BR>&nbsp;&nbsp;&nbsp;&nbsp;&nbsp;Smeh mu je bio zarazan. Saul se pruži i pomazi malog majmuna kapucinera, na ramenu svog prijatelja, skrivenog iza Anuenueove glave i sumnjičavo zapiljenog u gibone. "A kako je Hokulele? Da li i dalje ima veliki apetit?"
<BR>&nbsp;&nbsp;&nbsp;&nbsp;&nbsp;Keoki se nasmeja. "Nedeljama nije opažen nijedan ljubičasti u blizini Pećine plave stene. Prisiljena je da živi ovih dana od ostataka sa stola, a ona to mrzi!"
<BR>&nbsp;&nbsp;&nbsp;&nbsp;&nbsp;"Pa." Saul se nasmeši. "Ubeđen sam da će je majčinstvo dovoljno zaposliti."
<BR>&nbsp;&nbsp;&nbsp;&nbsp;&nbsp;"Znaš to?" Anunenue podiže majmunče. "Ua huna au ia mea... nisam bio siguran smem li da ti kažem, pošto si želeo da pazimo pre nego što dopustimo da ijedna zemaljska vrsta postane nezavisna od tvojih odaja za kloniranje. Ali Virdžil Sims je došao u posetu iz Centrale, a sa sobom je doneo svog mužjaka..."
<BR>&nbsp;&nbsp;&nbsp;&nbsp;&nbsp;Saul odmahnu rukom. "Nije bitno. Izmenjeni kapucineri su očigledno uspeli. Treba da vidimo hoće li se valjano razmnožavati."
<BR>&nbsp;&nbsp;&nbsp;&nbsp;&nbsp;Ključ su bili podaci sa Zemlje. Jer iako je nauka tamo kod kuće bila u jadnom stanju, određeni napredak nije se mogao izbeći. Saul nikada ne bi bio u stanju da sam razvije mašine za kloniranje, čak i koristeći delove sa desetine očerupanih pregradaka za spavanje. Ali primenom konstrukcija uzetih iz Džonfonovih otčepljenih memorija, bio je u stanju da sagradi zapanjujuće naprave.
<BR>&nbsp;&nbsp;&nbsp;&nbsp;&nbsp;Koristeći uzorke uzete iz i dalje smrznutog 'zoo-vrta' oglednih životinja, sada je mogao silom proizvesti običnog ili čovekolikog majmuna od ćelije blastule, preko fetusa, do odrasle jedinke za mesec dana. Za jedan mesec.
<BR>&nbsp;&nbsp;&nbsp;&nbsp;&nbsp;To je, iskreno, gotovo prevazilazilo njegovo poimanje kao biologa. Saul je bio zahvalan na tome što polovinu procesa može da vodi Džonfon, a da on uopšte ne mora to da razume. Mogao je da najveći deo pažnje posveti menjanju prvobitnih gena - veština u kojoj njegovo znanje nije zastarelo - i da im pruža veštačko nasleđe zbog koga će bujati u novom ekosistemu koji se stvarao u unutrašnjosti Haleja.
<BR>&nbsp;&nbsp;&nbsp;&nbsp;&nbsp;Anuenue je upućivao grimase Maksu i Silviji, a oni njemu, zbog čega je Hokulele bio ludački ljubomoran.
<BR>&nbsp;&nbsp;&nbsp;&nbsp;&nbsp;"I dalje ne razumem zbog čega si odabrao gibone za sopstvene pse čuvare, dok. Bez pokretljivog repa, nespretni su gotovo kao ljudi."
<BR>&nbsp;&nbsp;&nbsp;&nbsp;&nbsp;"Imam slabost prema čovekolikim majmunima", poče Saul. "Imaju svoje..."
<BR>&nbsp;&nbsp;&nbsp;&nbsp;&nbsp;"Saule!" povikaše dva ženska glasa, gotovo kao jedan. On diže pogled i ugleda kako se mlada žena u grubo sašivenom kombinezonu od fiber-tkanine spušta niz tunel da bi sletela na plavu stenu. Vretenasta mašina pade za njom, ona je spretno uhvati i blago položi na pod. Zujavi paukoliki meh zazvrja ispred Lani da prvi stigne do Saula.
<BR>&nbsp;&nbsp;&nbsp;&nbsp;&nbsp;"Ćao, Sauliću!" Mašina je govorila Virdžinijinim glasom, ali u neznatno višoj lestvici, prostijim tonom. Bilo je lako videti da sama Virdžinija nije 'prisutna' - nije lično upravljala tim posebnim mehom - i Saul je bio malo razočaran.
<BR>&nbsp;&nbsp;&nbsp;&nbsp;&nbsp;"Zdravo, mala Džini" reče on kolonijskoj mašini, ni po čemu nalik pravoj mašini, kada ova ispruži ruku i pogladi ga po nozi. Naprava je bila još jedan hibrid istraživanja zasnovanog na zemaljskom i razvijenog u domaćoj radinosti - mešavina novih konstrukcija koje su im poslali njihovi tajni dobročinitelji, mašinske briljantnosti Džefersa i D'Amarie i Virdžinijinog hipermodernog pristupa programiranju zasnovanom na ličnosti.
<BR>&nbsp;&nbsp;&nbsp;&nbsp;&nbsp;"Volim te, Saule", reče blago detinji glas. Mala veštačka ličnost bila je uređena verzija Virdžinijine. Ponekad, kao sada, to je dovodilo do neugodnih situacija. Keoki kašljucnu, smešeći se iza dlana.
<BR>&nbsp;&nbsp;&nbsp;&nbsp;&nbsp;Saul se naročito nervirao zbog toga što je, u tom trenutku, Virdžinija bila ljuta na njega. Čak i ne mogu da joj zamerim, pomisli on.
<BR>&nbsp;&nbsp;&nbsp;&nbsp;&nbsp;"Zdravo, Lani", reče on mladoj ženi koja je sledila robota. Ona ga obujmi u topli zagrljaj.
<BR>&nbsp;&nbsp;&nbsp;&nbsp;&nbsp;"Izgledaš divno", reče on i zadrža je na rastojanju ruke.
<BR>&nbsp;&nbsp;&nbsp;&nbsp;&nbsp;Ona porumene i blago se okrenu u stranu, kao da hoće da sakrije ožiljke koje su joj velike boginje ostavile na nekada glatkom licu.
<BR>&nbsp;&nbsp;&nbsp;&nbsp;&nbsp;"Ti si veličanstven lažov, Saule. Gotovo isto toliko koliko si dobar doktor."
<BR>&nbsp;&nbsp;&nbsp;&nbsp;&nbsp;Ali za njega ona jeste izgledala divno. Jer dobro se sećao kada je Lani Ngujen otišla u pregradak. U to vreme to je izgledalo isto toliko bez svrhe kao ostavljanje leša. Sada joj je bledilo dubokog sna gotovo napustilo lice, a od plavih očnih kapaka njene poluorijentalne crte samo su izgledale strasnije i tajanstvenije.
<BR>&nbsp;&nbsp;&nbsp;&nbsp;&nbsp;Virdžinija nikada nije trebalo da mi ispriča o tajnoj Laninoj zalihi ljudske sperme i jajnih ćelija. Zamalo da počnem da je ispitujem o tome već nekoliko puta, otkako je izašla iz pregratka... da pronađem gde je skrivena.
<BR>&nbsp;&nbsp;&nbsp;&nbsp;&nbsp;Ah, ali kada bih imao tu plazmu u rukama, možda bih osetio preveliko iskušenje...
<BR>&nbsp;&nbsp;&nbsp;&nbsp;&nbsp;"Kada mogu da se vratim na dužnost, Saule? Želim da se pridružim ekipama koje montiraju izbacivače za guranje, pre nego što sav bitan posao bude već obavljen."
<BR>&nbsp;&nbsp;&nbsp;&nbsp;&nbsp;Svemirac do poslednjeg zrnca, pomisli on. "Čak i ako guranje stvarno otpočne za mesec dana ili tu negde, Lani, trajaće godinama i ostaće da se sagradi još mnogo motora. Odradićeš ti svoj deo, ne brini. Ali u ovom času posao ti je da se odmoriš i obavestiš o novinama."
<BR>&nbsp;&nbsp;&nbsp;&nbsp;&nbsp;Ona klimnu. Mali kapuciner preseli se sa Keokijevog ramena na njeno i ona ga počeša.
<BR>&nbsp;&nbsp;&nbsp;&nbsp;&nbsp;"Pokušaću da budem strpljiva. Inače, moram da ti se zahvalim zbog toga što si me dodelio Klanu plave stene tokom oporavka. Bila sam u nekim drugim grupama, da bih pokušala da posetim neke ljude..." Ona zažmirka, prisećajući se. "Saule, kako mogu ljudi, profesionalci, s fakultetskim diplomama, da se ponašaju tako... tako..." Tražila je pravu reč.
<BR>&nbsp;&nbsp;&nbsp;&nbsp;&nbsp;"Tako mešugeneh?" predloži on.
<BR>&nbsp;&nbsp;&nbsp;&nbsp;&nbsp;Lani se nasmeja - čisto i zvonko. "Jeste. Tako mešugeneh."
<BR>&nbsp;&nbsp;&nbsp;&nbsp;&nbsp;Anuenue joj stavi ruku preko ramena. "Nama je veoma drago što imamo Lani. Bilo koji klan iz Sekte opstanka poželeo bi joj dobrodošlicu kao trajnom članu."
<BR>&nbsp;&nbsp;&nbsp;&nbsp;&nbsp;Lani zažmirka. "Ja... pretpostavljam da ću morati da odaberem neki, zar ne? Još se nisam navikla da tako razmišljam."
<BR>&nbsp;&nbsp;&nbsp;&nbsp;&nbsp;Saulu se to nije dopadalo ništa više nego njoj. Nadao se da će se sektašenje iz poslednjih trideset godina izgubiti sad kada veći broj onih poslatih u pregradak u ranim danima bude izlečen njegovim serumom i pušten. Kako bi aktivno stanovništvo komete narastalo, većinu bi sačinjavali oni koji su se najsvežije sećali Zemlje, čija sećanja su živo čuvala dirljivi govor kapetana Kruza sa okvira Sekanine, i nade koje su svi delili.
<BR>&nbsp;&nbsp;&nbsp;&nbsp;&nbsp;Ali nije išlo na taj način. Novooživljeni - dezorijentisani, slabi i uplašeni - zaticali su se u svetu isto toliko različitom od Halejeve kolonije koje su se sećali, kao što se to rano naselje razlikovalo od mirne mesečeve baze 1. Brzo su gravitirali grupama sa kojima bi mogli da se osećaju prijatno, prihvatali njihove ideologije i postajali pripadnici klanova.
<BR>&nbsp;&nbsp;&nbsp;&nbsp;&nbsp;Saul nije pominjao Lani da postoji troje ljudi koji su izgleda bili izuzetak od tog pravila. Iz različitih razloga, on, Virdžinija i Karl Ozborn bili su izolovani - poštovani, možda, ali nigde se nisu osećali prijatno.
<BR>&nbsp;&nbsp;&nbsp;&nbsp;&nbsp;Lani sleže ramenima. "Pa, sigurno neću na jug da se pridružim Kviverijanu i njegovim radikalnim ortovcima..."
<BR>&nbsp;&nbsp;&nbsp;&nbsp;&nbsp;"Lucistima", ispravi je Keoki, poput strpljivog učitelja jezika koji je upućuje na pravo narečje.
<BR>&nbsp;&nbsp;&nbsp;&nbsp;&nbsp;"Jeste, lucistima", ponovi ona. "A kada sam dobila propusnicu za hodnike i kada sam pokušala da posetim neke svoje perselovske prijatelje na teritoriji ibera, Sergeov mi je rekao da gonim do đavola svoju ortovsku guzičicu odatle! Marsovski momci nisu mnogo pristojniji, iako smo Endi Kerol i ja nekada bili dobri drugari.
<BR>&nbsp;&nbsp;&nbsp;&nbsp;&nbsp;I kakav mi izbor onda preostaje? Ona rulja na Nivou 3, gore na položaju B, jeste mešana, ortovsko-perselovska, ali tipovi iz N3 imaju onaj sjaj u očima, razumeš, Saule? Nisu više toliko svemirci koliko misionari! Izgleda da ne mare hoće li živeti ili umreti, sve dok Halejevih trilion tona leda stiže na cilj prema planu kapetana Kruza."
<BR>&nbsp;&nbsp;&nbsp;&nbsp;&nbsp;Saul se nasmeši. "Meni izgleda kao da si našla sebi dom upravo ovde, Lani."
<BR>&nbsp;&nbsp;&nbsp;&nbsp;&nbsp;"Tako je", potvrdi Keoki. "Samo nas obavesti. Naslikaćemo ti novi grudni amblem i održati ceremoniju."
<BR>&nbsp;&nbsp;&nbsp;&nbsp;&nbsp;Lani klimnu, ali se brzo ugrize za usnu. "Ja... obavestiću vas čim budem imala priliku da porazgovaram sa Karlom."
<BR>&nbsp;&nbsp;&nbsp;&nbsp;&nbsp;Ona spusti pogled, svesna koliko je morala da izgleda providno, ali nije se toga stidela ispred svoja dva prijatelja. Bilo je malo toga što je još trebalo da bude rečeno.
<BR>&nbsp;&nbsp;&nbsp;&nbsp;&nbsp;"Postaraću se da ti što pre nađu neku laku dužnost", uveravao ju je Saul. Lani klimnu, zahvalnost joj ispuni pogled. Mali kapuciner zakrešta. Crni giboni, Maks i Silvija, okrenuše se i pogledaše niz hodnik, nakostrešenih dlačica na vratu.
<BR>&nbsp;&nbsp;&nbsp;&nbsp;&nbsp;Keoki se zapilji, ruka mu pođe prema nožu za pojasom. "Neko dolazi."
<BR>&nbsp;&nbsp;&nbsp;&nbsp;&nbsp;Ljudi i žene počeše da izlaze iz laboratorija i pećina za spavanje, nespokojno stišćući šiljke od meteorskog gvožđa. Jedan par dohvati teška vakuumska vrata i poče da ih zatvara. A onda su čuli visoki zvižduk - dva piskuta koji su se postepeno podizali i treperenje, što se ponovilo dvaput.
<BR>&nbsp;&nbsp;&nbsp;&nbsp;&nbsp;Keoki se samo malo opusti. "Pregovarači", reče on. "E vehe i ka puka", reče on ljudima, a ovi prestadoše da guraju. Vrata su ostala poluotvorena. Svetlost se pojavi niz tunel i dve male smeđe figure ispadoše i zaustaviše se na samo dvadeset stopa od ulaza; jezici su im virili iz uskih njuški oivičenih kao igla oštrim zubima.
<BR>&nbsp;&nbsp;&nbsp;&nbsp;&nbsp;Nipošto nije trebalo da dopustim Kviverijanu da me nagovori da mu dam vidre, pomisli Saul posmatrajući živahna stvorenja. Naprosto su previše opasne.
<BR>&nbsp;&nbsp;&nbsp;&nbsp;&nbsp;Ali da je odbio zahtev vođe lucista, Saul bi možda izgubio svoj pažljivo održavani neutralni položaj. Bilo je teško služiti kao čovek sa sredine, pregovarati tako da emigranti sa južnog pola i dalje sarađuju s osobljem Karla Ozborna. Vidre su bile samo jedna od cena toga.
<BR>&nbsp;&nbsp;&nbsp;&nbsp;&nbsp;Ali, na njegovo iznenađenje, prilika koja se pojavila iza iscerenih životinja nije bio Žoao Kviverijan, čak ni neki od glavnih pomoćnika vođe lucista. Raščupana bela kosa i brada širili su se poput oreola oko lica tamnosmeđeg poput bogatih ugljenih žila koje su oblagale ledeni hodnik.
<BR>&nbsp;&nbsp;&nbsp;&nbsp;&nbsp;"...Kela ao", zapanjeno dahnu Anuenue. "To je Uld-Harad."
<BR>&nbsp;&nbsp;&nbsp;&nbsp;&nbsp;Te žestoke smeđe oči sada su bile uokvirene dubokim pregibima. Nekadašnji oficir svemiraca sada je bio odeven u široku smeđu odoru od prerađene fiber-tkanine, zbog koje je još više ličio drevnog patrijarha. On mahnu jednom rukom.
<BR>&nbsp;&nbsp;&nbsp;&nbsp;&nbsp;"Saule Lince."
<BR>&nbsp;&nbsp;&nbsp;&nbsp;&nbsp;Lani dohvati Saulovu ruku, a Keoki Anuenue se pokrenu kao da će ga zaustaviti, ali on ih odbi otresanjem ramena. "Zadržite Maksa i Silviju", reče on i odbaci se niz hodnik.
<BR>&nbsp;&nbsp;&nbsp;&nbsp;&nbsp;Vidre su se držale za odoru Uld-Haradovu i divlje odmeravale Saula. Saul se nije osećao naročito bezbedno zbog toga što im je u nekom smislu bio 'tvorac'. U gotovo bestežinskom stanju, ta stvorenja bila su zastrašujuće zveri.
<BR>&nbsp;&nbsp;&nbsp;&nbsp;&nbsp;Ako je Žoao Kviverijan bio vođa radikalnih lucista, Uld-Harad im je bio duhovni vodič, njihov sveštenik. Plamen njegovih kompleksa krivice izgleda da ga je pregrejao više nego ikoga drugog na ovoj drevnoj mrvi zvezdane prašine.
<BR>&nbsp;&nbsp;&nbsp;&nbsp;&nbsp;Dok se primicao, Saul nije bio u potpunosti siguran u sopstvenu bezbednost. Jer, iako je Sekta lucista izgleda prihvatala njegovu neutralnost, ovaj čovek bio je sila za sebe.
<BR>&nbsp;&nbsp;&nbsp;&nbsp;&nbsp;"Pukovniče Uld-Harade." On klimnu i zaustavi se na deset stopa rastojanja. Saul pusti da mu noge lagano skliznu na pod, nožni prsti dohvatili su mu meki hibridni zeleni pokrivač.
<BR>&nbsp;&nbsp;&nbsp;&nbsp;&nbsp;"Ne zovi me tako", izjavi Afrikanac dignute ruke. "Više nisam oficir, ni svemirac, niti Zemljanin.
<BR>&nbsp;&nbsp;&nbsp;&nbsp;&nbsp;Saul zatrepta. Poslednji put opazio je Uld-Harada tokom velikog egzodusa - njegov beli amblem preko svemirskog odela, sa usamljenom, čađavocrnom zvezdom - dok je vodio lucistiške izgnanike njihovim putem i dok su Kviverijan i njegovo osoblje pokrivali začelje. Tokom Saulovih kratkih potonjih poseta antipodima, putevi im se nijednom nisu ukrstili. Pa ipak, on podseti sebe na nešto što je čovek rekao, toliko davno, u njegovoj laboratoriji na Edmundu.
<BR>&nbsp;&nbsp;&nbsp;&nbsp;&nbsp;"Onaj koga Alah odabere da dodirne, nosi tragove tih prstiju zauvek..."
<BR>&nbsp;&nbsp;&nbsp;&nbsp;&nbsp;"Vrlo dobro, Sulejmane." Saul klimnu. "Vidim da vidre dobro napreduju."
<BR>&nbsp;&nbsp;&nbsp;&nbsp;&nbsp;Uld-Harad baci pogled dole na stvorenja. Ruka mu nežno pogladi njihovo sjajno krzno, genski prilagođeno za život po ledenim hodnicima umesto u slanoj morskoj peni.
<BR>&nbsp;&nbsp;&nbsp;&nbsp;&nbsp;"Još jednom si dokazao da sam grešio u vezi sa tobom, Saule Lince. Jer uloga koju si odigrao u dovođenju ovih lepih stvorenja na svet ne može biti zla."
<BR>&nbsp;&nbsp;&nbsp;&nbsp;&nbsp;Saul nije mogao da se uzdrži. On oseti olakšanje na Uld-Haradove reči, kao da se brinuo upravo zbog te stvari, a čovek je imao moć oproštaja. Dobar je u tom proročkom štihu, primeti Saul.
<BR>&nbsp;&nbsp;&nbsp;&nbsp;&nbsp;"Da li ti ih je Žoao pozajmio za ovaj dolazak na sever?"
<BR>&nbsp;&nbsp;&nbsp;&nbsp;&nbsp;Oči Uld-Haradove kao da su sevnule.
<BR>&nbsp;&nbsp;&nbsp;&nbsp;&nbsp;"Više ne pripadaju njemu da bi mogao da ih zajmi. To je jedan od razloga zbog kojih sam tražio da izađeš. Da ti kažem da tamo imaju samo tri majmuna, dole na južnim antipodima, da paze na ljubičaste i da čuvaju ljude dok ovi spavaju. Moraš zameniti ove vidre."
<BR>&nbsp;&nbsp;&nbsp;&nbsp;&nbsp;"Oh? Kuda ih vodiš?"
<BR>&nbsp;&nbsp;&nbsp;&nbsp;&nbsp;"Ti zaslužuješ da znaš." Uld-Harad zastade s udaljenim pogledom u očima. "Godinama sam izlazio na površinu i meditirao pod zvezdama, kao što su to mistici radili odvajkada, molio se i nadao da ću dobiti znak. Otkrio sam da su hipnotične, te blistave svetlosti u crnilu. Posle dugog vremena pomislih da sam, zaista, počeo da čujem glas Božji.
<BR>&nbsp;&nbsp;&nbsp;&nbsp;&nbsp;Ali to nije moglo biti."
<BR>&nbsp;&nbsp;&nbsp;&nbsp;&nbsp;"Zašto ne?" Saul je bio radoznao.
<BR>&nbsp;&nbsp;&nbsp;&nbsp;&nbsp;Uld-Haradov glas bio je ispunjen bolom. "Zbog toga što mi je dolazio jedino smeh!"
<BR>&nbsp;&nbsp;&nbsp;&nbsp;&nbsp;Saul je znao da je ovo više od pukog ludila. Gotovo da je mogao da oseti jačinu duševnog mučenja čoveka. "Mislim da razumem", reče on tiho. Nije dodao da ne vidi ništa neskladno u čovekovom iskustvu. Ko je ikada rekao da Tvorac mora biti trezan? Vaseljena jeste za smeh, ili moramo da se zaplačemo.
<BR>&nbsp;&nbsp;&nbsp;&nbsp;&nbsp;Uld-Harad klimnu. Jedan dugi trenutak nije bilo reči. Onda on ponovo podiže oči.
<BR>&nbsp;&nbsp;&nbsp;&nbsp;&nbsp;"Bila je druga stvar."
<BR>&nbsp;&nbsp;&nbsp;&nbsp;&nbsp;"Šta to?"
<BR>&nbsp;&nbsp;&nbsp;&nbsp;&nbsp;"Ja... ne mogu više da učestvujem u planovima Kviverijana i njegovog banalnog osoblja, oni..."
<BR>&nbsp;&nbsp;&nbsp;&nbsp;&nbsp;"Lucisti?"
<BR>&nbsp;&nbsp;&nbsp;&nbsp;&nbsp;"Da." Brada zalebde kada je Uld-Harad zavrteo glavom. Glas mu je bio jedva čujan. "Ratovi koje smo doneli sa sobom, sa Zemlje, jesu magle leta, to će otpasti i biti zaboravljeno sa dolaskom zime. Počeo sam da shvatam kako su rasprave o tome gde usmeriti ovu ogromnu, smrznutu suzu u potpunosti promašene."
<BR>&nbsp;&nbsp;&nbsp;&nbsp;&nbsp;"Gde ćeš onda ići?"
<BR>&nbsp;&nbsp;&nbsp;&nbsp;&nbsp;Pogled Uld-Haradov nakratko pade prema podu. "Moram ići dole... u led. Niže nego što je iko zašao - izuzev Ingersola, koga sada zovu Stari iz pećina, i onih jadnih stvorenja koja su ga sledila. Živeću od onoga što raste, na njihovom tragu. Snabdevaću ih ako još žive. I misliću."
<BR>&nbsp;&nbsp;&nbsp;&nbsp;&nbsp;Saul klimnu. U okviru Uld-Haradovog pogleda na svet, pustinjaštvo je očigledno imalo smisla. Nije se naprezao da razuveri čoveka. "Želim ti sreću. I mudrost."
<BR>&nbsp;&nbsp;&nbsp;&nbsp;&nbsp;Uld-Harad klimnu. On spusti pogled na svoje ljubimce. "Počinjem najzad da pojmim jedan vid... te stvari koju propovedaš - te simbioze. Najpre nisam razumeo, ali sada.."
<BR>&nbsp;&nbsp;&nbsp;&nbsp;&nbsp;On zastade. "Ne činiš ti zlo, Saule Lince. Iz tog razloga te upozoravam. Čuvaj se Kviverijana. On planira nešto. To znam. Naročito tebi želi zlo. I Karlu Ozbornu."
<BR>&nbsp;&nbsp;&nbsp;&nbsp;&nbsp;Saul nije znao šta da kaže. "Paziću se."
<BR>&nbsp;&nbsp;&nbsp;&nbsp;&nbsp;"Pazi ili nemoj da paziš." Uld-Harad sleže ramenima. "Čini ili nemoj činiti. Na kraju je sve po volji Božjoj. Nemoćni smo da se odupremo."
<BR>&nbsp;&nbsp;&nbsp;&nbsp;&nbsp;Vidre kao da su nešto osetile još pre nego što se pokrenuo. One skočiše i šibnuše niz dug taman hodnik. Uld-Harad se kruto okrenu i otkorača.
<BR>&nbsp;&nbsp;&nbsp;&nbsp;&nbsp;Stvarno izgleda kao da korača, kao po Mesecu ili Zemlji, pomisli Saul dok je posmatrao čoveka. Pitam se koja mu je tehnika.
<BR>&nbsp;&nbsp;&nbsp;&nbsp;&nbsp;On se okrenu i skliznu prema Pećini plave stene, razmišljajući o efektima lične sile teže.
</P></TD></TR></TABLE>
<P class="next">
<A HREF=p50.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
