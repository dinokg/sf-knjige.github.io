<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>KARL
<P>&nbsp;&nbsp;&nbsp;&nbsp;&nbsp;Džim Vidor nije bio od pomoći.
<BR>&nbsp;&nbsp;&nbsp;&nbsp;&nbsp;Kašljao je u ruke, oslonjen o zid odaje za pripremu pregradaka za spavanje. Vidor je bio bled, s istim onim mrljama boje jetre i neobičnim, ukočenim sjajem u očima, koji su se razvili kod Kviverijana pre manje od dva dana.
<BR>&nbsp;&nbsp;&nbsp;&nbsp;&nbsp;Karl je završio nameštanje mreže sa hranljivim rastvorima oko Kviverijanovog tela i spojio priključke senzora. Sve je izgledalo u redu, ali on svejedno pređe iznova čitavu liniju hemijskih dovoda i rasporeda kola. Nikada nije previše pažnje. Jedna pogrešna veza i umiru pred tobom. Kompjuter za nadgledanje trebalo bi da pronađe greške, ali od trenutka kada počneš da se oslanjaš na pomoćne sisteme, pa, to je kraj, što se njega tiče.
<BR>&nbsp;&nbsp;&nbsp;&nbsp;&nbsp;Kako se kriza nastavljala i nastavljala, Karl je sve više zaticao sebe kako postaje previše pedantan, što je bio njegov način da savlada dejstvo iscrpljenosti.
<BR>&nbsp;&nbsp;&nbsp;&nbsp;&nbsp;"Krvni pH se ustalio. Metabolički Q-10 prati ritam. Mogli bismo baš i da ga uskladištimo", reče Karl.
<BR>&nbsp;&nbsp;&nbsp;&nbsp;&nbsp;Vidor klimnu, očiju suznih, i nespretno priđe da pomogne. Zajedno su ubacili telo u pregradak, hermetički ga zatvorili i prikačili spoljašnja creva. Nizovi punih kontejnera u sobi za pripremu obrazovali su loptu oko njih, tako da su radili pod mraznom kupolom. Pamučasti pokrovi lenjo su klizili po vazdušnim strujama iznad njihovih glava. Ti pregraci leteli su na Sekanini i imali su nezgodne spajače na crevima. Nekako ništa ne biva u potpunosti standardizovano na jednoj misiji, pomisli Karl neraspoloženo. Onda provedeš godine u čekićarenju i prepodešavanju.
<BR>&nbsp;&nbsp;&nbsp;&nbsp;&nbsp;"Bez ceremonije ovaj put?" reče Karl.
<BR>&nbsp;&nbsp;&nbsp;&nbsp;&nbsp;"Nešto nisam raspoložen", složi se Vidor.
<BR>&nbsp;&nbsp;&nbsp;&nbsp;&nbsp;Bili su previše iznureni da bi glumili finoću. "Hajde, odmori se malo", reče Karl blago. Iako nije smatrao da će to mnogo vredeti.
<BR>&nbsp;&nbsp;&nbsp;&nbsp;&nbsp;Ubacio je Kviverijana u opšte programe za nadgledanje dok je Vidor odlazio, krećući se kao da ga bole zglobovi. Isto kao Kviverijan, pomisli Karl. Ali nijedan od njih nije dobio onaj smeđi osip koji je prekrio Semjuelsona. Različiti simptomi - ili različite bolesti?
<BR>&nbsp;&nbsp;&nbsp;&nbsp;&nbsp;A sve je to sada bilo prokleto mnogo važno. Ovom brzinom ima svi da odu za nedelju dana.
<BR>&nbsp;&nbsp;&nbsp;&nbsp;&nbsp;Što je značilo da mora da otpočne nova vađenja iz pregradaka. Smesta.
<BR>&nbsp;&nbsp;&nbsp;&nbsp;&nbsp;Bili su na ključnoj tački. Šest topljenja u bolnici neće biti dovoljno da bi se Halejevo jezgro održalo u pogonu, ne dok se ovi oporavljaju. Ukoliko bolesti obore Virdžiniju, Saula, njega samog, Lani... ekspedicija će propasti. Bez ikoga da pazi na njih, pregraci će se kvariti jedan po jedan. Halej će postati groblje smrznutih leševa koje će beskrajno kružiti po orbiti.
<BR>&nbsp;&nbsp;&nbsp;&nbsp;&nbsp;On pritisnu prioritetnu upravljačku šifru i dade se na posao. Neki prosti sistemi trebalo je da se zagreju, da se obave proračuni, da se podignu spiskovi potrebnih lekova. Karl je imao nešto iskustva s tim postupcima, sa misije za Enke. Radio je koliko god je bolje mogao, gledao u priručnik svaki put kada bi posumnjao. Saul Linc mogao mu je dati savet ukoliko je apsolutno neophodno... Čak i zarđale prakse, Saul je još bio lekar. Ali...
<BR>&nbsp;&nbsp;&nbsp;&nbsp;&nbsp;Ali šta? Da, znam - ne želim da ga pozovem. Baš me briga ako više nikada ne vidim kopilana. A znam da je u pitanju samo detinjasta ljubomora. No to nimalo ne olakšava stvari. Možda baš suprotno.
<BR>&nbsp;&nbsp;&nbsp;&nbsp;&nbsp;Uostalom, nije loša bila ni ideja da to uradi sam. Za neki dan verovatno će i Saula stavljati u pregradak. Nadam se da Virdžinija neće uhvatiti ono, šta god da je dobio.
<BR>&nbsp;&nbsp;&nbsp;&nbsp;&nbsp;Radio je polako, misli su mu se zaglibile u blatu. Morao je da se otrese takvog raspoloženja, znao je to, ili će početi da pravi tupave greške. Muzika? To mu je bilo sve što je imao tih dana. Slušao je Mocarta, Lista i Hajdna šesnaest sati svakog dana, bio je to jedini način da se izdigne iznad beskrajnog čistačkog posla od koga su leđa pucala. I sve to vreme morao je da motri preko ramena da bi video da se prokleti ljubičasti nisu probili kroz izolaciju u blizini, da nisu tu da ga čekaju da ih okrzne, da ga opeku kroz odelo, ubace u njega svoje smrtonosne otrove...
<BR>&nbsp;&nbsp;&nbsp;&nbsp;&nbsp;"Karle!"
<BR>&nbsp;&nbsp;&nbsp;&nbsp;&nbsp;On se okrenu, iznenađen ženskim glasom. Virdžinija! Ipak nije otišla do njega
<BR>&nbsp;&nbsp;&nbsp;&nbsp;&nbsp;Prizor ulaska Lani u odaju za pripremu skršio mu je nagle nade.
<BR>&nbsp;&nbsp;&nbsp;&nbsp;&nbsp;"Čula sam za Kviverijana i pomislila da siđem i... oh. Već ste ga stavili u pregradak?"
<BR>&nbsp;&nbsp;&nbsp;&nbsp;&nbsp;Karl klimnu.
<BR>&nbsp;&nbsp;&nbsp;&nbsp;&nbsp;"Bez ceremonije?"
<BR>&nbsp;&nbsp;&nbsp;&nbsp;&nbsp;"Nisam bio raspoložen. Džim se baš ne oseća dobro, a da obavljam ceremoniju sam..."
<BR>&nbsp;&nbsp;&nbsp;&nbsp;&nbsp;Lani ga je posmatrala s razumevanjem "Shvatam."
<BR>&nbsp;&nbsp;&nbsp;&nbsp;&nbsp;"Možda se večeras svi skupimo, nazdravimo po kojim pivom..." On pusti da rečenica bedno iscuri, prisetivši se da njih dvoje zamalo nisu otpočeli ljubavnu vezu, tamo pre nekoliko života. Već neko vreme nije razmišljao o tome. Svakog dana sve mu se više popravljalo mišljenje o Lani, ali bilo mu se i dalje ubrzavalo pred Virdžinijom. Ne da je to bitno... svi smo otišli u paramparčad.
<BR>&nbsp;&nbsp;&nbsp;&nbsp;&nbsp;Ona snažno klimnu. "Da. Baš bi nam sada trebalo malo grupne solidarnosti. Sada si ti vođa, Karle. Moraćeš da nas držiš na okupu."
<BR>&nbsp;&nbsp;&nbsp;&nbsp;&nbsp;Bio je nominalni vođa već nedelju dana, iako bez vremena da o sebi razmišlja na taj način. "Svih šestoro? A od toga dvoje ili troje bolesno? Baš mi je to neka posada. Pola smene je otišlo za - koliko? deset dana? Ne, manje." On zavrte glavom. "Stvari se kreću prebrzo."
<BR>&nbsp;&nbsp;&nbsp;&nbsp;&nbsp;Šta bi kapetan Kruz učinio što ja nisam? Šta sam to propustio?
<BR>&nbsp;&nbsp;&nbsp;&nbsp;&nbsp;"Umoran si." Spustila mu je ruku na rame i blago ga potapšala. Kao da sam velika glupava životinja, pomisli on. Pa, trenutno baš i nisam mnogo bolji.
<BR>&nbsp;&nbsp;&nbsp;&nbsp;&nbsp;"Ja... drago mi je što si došla."
<BR>&nbsp;&nbsp;&nbsp;&nbsp;&nbsp;"I meni. Očigledno ti je potrebna pomoć."
<BR>&nbsp;&nbsp;&nbsp;&nbsp;&nbsp;"Počeo sam da vadim iz pregradaka još nekoliko njih."
<BR>&nbsp;&nbsp;&nbsp;&nbsp;&nbsp;"Zar nam neće biti potrebno bar još jedno desetak?"
<BR>&nbsp;&nbsp;&nbsp;&nbsp;&nbsp;"Zato mi je i potrebna pomoć. Moramo imati dobre ljude, ali... Pa, koga bi ti izabrala da ga uvedeš u ovu mrtvačnicu?"
<BR>&nbsp;&nbsp;&nbsp;&nbsp;&nbsp;Lani nemo klimnu, lica zamišljenog i povučenog. Pitao se kako li ona emocionalno izlazi na kraj s tom večito prisutnom pretnjom. Možda upravo u tom trenutku dobija neku bolest od njega - ili obrnuto. Nisu imali pojma ko su prenosnici tih bolesti.
<BR>&nbsp;&nbsp;&nbsp;&nbsp;&nbsp;"Ne svoje prijatelje..."
<BR>&nbsp;&nbsp;&nbsp;&nbsp;&nbsp;Bio je iznenađen. "Nisam tako mislio. Razmišljam o biranju ljudi za koje znam da su dorasli ovome."
<BR>&nbsp;&nbsp;&nbsp;&nbsp;&nbsp;"Razumem. Ja sam prvo pomislila na to da zaštitim prijatelje; ti razmišljaš o tome da izvučeš one u koje možeš imati poverenja. Zbog toga si ti pogodan da zapovedaš, a ja nisam."
<BR>&nbsp;&nbsp;&nbsp;&nbsp;&nbsp;Karl sleže ramenima. Znao je da nije pravi vođa, čak ni izdaleka nalik kapetanu Kruzu: radio je samo ono što je izgledalo očigledno. Ali njena druga poenta bila je ispravna. Bilo je mnogo manje bolno gledati kako oni koji su na neki način stranci oboljevaju i umiru.
<BR>&nbsp;&nbsp;&nbsp;&nbsp;&nbsp;"Ne dopada mi se da sam donosim takve odluke. Ja sam samo običan svemirac. Ovde se radi o životu i smrti, Hrista mu."
<BR>&nbsp;&nbsp;&nbsp;&nbsp;&nbsp;"Tako je."
<BR>&nbsp;&nbsp;&nbsp;&nbsp;&nbsp;Nekako neprimetno se odmakla od njega; stala je na stranu, lica praznog i podozrivih očiju, čekajući na njegova naređenja. Nije želela odgovornost. Ni ja.
<BR>&nbsp;&nbsp;&nbsp;&nbsp;&nbsp;"Okej, moram da kažem sistemu koje pregratke da počne da zagreva, ili nećemo moći dalje." On se okrenu velikoj konzoli i poče da prelazi rukama preko prikazane liste zanimanja posade. Pritisnuo je prstima ispupčene tačke pored dva imena.
<BR>&nbsp;&nbsp;&nbsp;&nbsp;&nbsp;"Džefers i Sergeov", reče on mrko. Onda uspe da izvuče iz sebe suv hrapav kikot. "Bajo, ala će oni da budu iznenađeni."
</P></TD></TR></TABLE>
<P class="next">
<A HREF=p23.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
