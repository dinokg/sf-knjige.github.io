<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>SAUL
<P>&nbsp;&nbsp;&nbsp;&nbsp;&nbsp;Povremeno, te reči još su ga progonile. Mi smo tuđinci. Ljudi su ovde bili osvajači, oni koji su se mešali. Tu i tamo Saul se pitao kakvo pravo imaju da ubijaju ono što ne shvataju.
<BR>&nbsp;&nbsp;&nbsp;&nbsp;&nbsp;Pa ipak, odavao se divljem zadovoljstvu lutanja po pećinama duboko pod ledom i razarao ljigu - neukroćeno uživanje u tome što si nišanio nekom vrstom zračnog pištolja niz hodnike, šaptao 'zap, zap' sebi u bradu i pretvarao u paru opasnije izdanke kometne materije.
<BR>&nbsp;&nbsp;&nbsp;&nbsp;&nbsp;Saula nije iznenadilo što je imao dva mišljenja u vezi s tom temom.
<BR>&nbsp;&nbsp;&nbsp;&nbsp;&nbsp;U ovom slučaju, vojnik, pećinski čovek u meni pobeđuje filozofa. Posao mi je da klešem kremen, da pravim odlomke koji će postati novo oružje i da pomažem da se pleme spase. To je po pravu prvenstva koje potiče iz veoma, veoma davnih vremena. I ispravno je.
<BR>&nbsp;&nbsp;&nbsp;&nbsp;&nbsp;On dodirnu brojčanik na svom prenosnom ozračivaču. Reostat je uporno bežao, a bilo je bitno držati napravu podešenu tačno na pravu frekvenciju, u slučaju da obiđe ugao i naleti pravo na gmizavu masu ljubičastih.
<BR>&nbsp;&nbsp;&nbsp;&nbsp;&nbsp;U danima posle onog prvog eksperimenta, hodničke ekipe naučile su mnogo o korišćenju novih oružja. Nije bilo ni dovoljno napajanja niti ljudi da bi svi prolazi bili sve vreme čisti, a višak toplote mogao bi se pokazati kao vrlo neprijatan, ukoliko bi to oprobavali predugo. Ali dejstvo na moral je svejedno bilo izuzetno. Prvi put izgledalo je da ima nade da bi se mogli izvući. Oni koji nisu bili zdravi, najzad su počeli da dobijaju priliku da budu malo manje neispavani. Bilo je manje očajničkih priča o rastavljanju površinskih mehova da bi se ovi spustili pod led.
<BR>&nbsp;&nbsp;&nbsp;&nbsp;&nbsp;Kad bismo sada mogli da sredimo bolesti. Saulov glavni razlog što se složio da izađe ovamo, u udaljene tunele blizu površine, bio je taj što je želeo da prikupi dovoljno uzoraka da bi uspostavio svoju bazu podataka, da bi počeo da dobija neku predstavu o tome kako su Halejeva životna obličja međusobno povezana, kakve uloge su igrali mikroorganizmi.
<BR>&nbsp;&nbsp;&nbsp;&nbsp;&nbsp;Neposredno iza njega, Lani Ngujen jahala je ogromnog tunelskog meha. Veliki robot nosio je mikrotalasnog kopača prepravljenog za čišćenje hodnika. Osim u opasnoj oblasti, tamo na Nivou E, nisu morali da ga mnogo koriste. Stvarno nezgodne oblasti bile su one najbliže ljudskim nastambama, gde su toplota, svetlost i vazduh hranili složeno lihenoidno rastinje i privlačili smrtonosne crvolike kolonije gvozdenih čeljusti.
<BR>&nbsp;&nbsp;&nbsp;&nbsp;&nbsp;Ovde, u spoljašnjim tunelima, fosforne svetiljke bile su široko razmaknute a temperatura se držala prilično ispod tačke mržnjenja. Samo je tanak sloj zelene boje pokrivao zidove. Bilo je lakše kretati se - čak i u svemirskim odelima - nego tamo nazad, gde su gmizali ljubičasti.
<BR>&nbsp;&nbsp;&nbsp;&nbsp;&nbsp;On podiže ruku, a Lani zaustavi meha na secištu koje je nekada bilo blistavo od narandžaste i plave plasti-obloge. Sada su zidovi bili obezbojeni od biljnog bledila nekoliko svetlećih ploča prekrivenih zelenom bojom.
<BR>&nbsp;&nbsp;&nbsp;&nbsp;&nbsp;Saul zgrebe lihenoide i otkri slova na zidu: D-14-TAU.
<BR>&nbsp;&nbsp;&nbsp;&nbsp;&nbsp;Dobro, nisu se izgubili.
<BR>&nbsp;&nbsp;&nbsp;&nbsp;&nbsp;-Izvršiću zvučno snimanje pukotina, Saule.-
<BR>&nbsp;&nbsp;&nbsp;&nbsp;&nbsp;On klimnu. "Okej, Lani. Samo ne zalazi predaleko od secišta."
<BR>&nbsp;&nbsp;&nbsp;&nbsp;&nbsp;-Vezana sam za tebe kao verno kučence, mo'š se kladiš.-
<BR>&nbsp;&nbsp;&nbsp;&nbsp;&nbsp;Saul se nasmeši. Lani je bila pametna i hrabra, ali bila je i oprezna. Ta kombinacija bila je jedan od razloga zbog kojih mu je bilo drago što mu je pridodata kao pratilja.
<BR>&nbsp;&nbsp;&nbsp;&nbsp;&nbsp;Pažljivo se kretala duž zidova, kuckala po fiber-oblozi i osluškivala audioskopom, vešto tražeći pukotine i slaba mesta u ledu pod sobom.
<BR>&nbsp;&nbsp;&nbsp;&nbsp;&nbsp;Otkrili su, na osnovu tegobnog iskustva, da su majušni, gotovo neprimetni halejotresi traju, bez prestanka, otkako je njihov dolazak počeo da otvara uske pukotine u ledenom agregatu. Opasnost je bila naročito izražena na spojevima, gde je izolacija bila najslabija. Deo njihovog posla, tu napolju, bio je da kartografišu najgore takve pukotine za kasnije ponovno zatapanje i zaptivanje... To jest, ukoliko ikada bude dovoljno radne snage da se to obavi.
<BR>&nbsp;&nbsp;&nbsp;&nbsp;&nbsp;Masa sastrugana sa oznake secišta otišla je u bočicu za uzorke. Saul je bio gotovo siguran da je to tipični Halivirens malenkovi. Ali na tom putu otkrio je brojne druge, do tada neopisane tipove. Ekosistem se očevidno menjao od mesta do mesta, kako su se uslovi menjali.
<BR>&nbsp;&nbsp;&nbsp;&nbsp;&nbsp;Upravo sada Akio Macudo bio je ponovo u bio-laboratoriji Centrale i radio s Margeritom van Zun i tri umorna tehničara ne bi li našao leka za rastuću listu bolesti.
<BR>&nbsp;&nbsp;&nbsp;&nbsp;&nbsp;Akio je bio odgovoran naučnik, ali bio je ideološki nesposoban da se stvarno prilagodi toj neočekivanoj plimi kometnog života.
<BR>&nbsp;&nbsp;&nbsp;&nbsp;&nbsp;Svi su uzbuđeni zbog uspeha mog mikrotalasnog razarača. Sada sam stekao glas čoveka od akcije. Ali da li je to ubedilo ikoga da prihvati moj savet? Da korakne unazad i šire sagleda stvari?
<BR>&nbsp;&nbsp;&nbsp;&nbsp;&nbsp;Ha!
<BR>&nbsp;&nbsp;&nbsp;&nbsp;&nbsp;Saul se prepustio istraživanju problema Halejevih životnih oblika sam samcijat, na sopstveni način. Jedan deo njegovih istraživanja podrazumevao je da dolazi ovamo i sam gleda.
<BR>&nbsp;&nbsp;&nbsp;&nbsp;&nbsp;Najveća mana je što mi Virdžinija toliko nedostaje.
<BR>&nbsp;&nbsp;&nbsp;&nbsp;&nbsp;Saul je izgovarao zahvalnu molitvu svakog dana kada su se budili zajedno a nijedno od njih još ne pati od neke grozne, smrtonosne stvari. Bio je to blagoslov što - do tada - nije dobila ništa od njega.
<BR>&nbsp;&nbsp;&nbsp;&nbsp;&nbsp;Virdžinija je imala nekoliko teških dana kada su došle vesti o prevratu na Havajima. Zbog toga nastala perselovsko-ortovska napetost gotovo je zasenila zadovoljstvo zbog uspeha tehnike ozračivača.
<BR>&nbsp;&nbsp;&nbsp;&nbsp;&nbsp;Tri koraka napred, četiri nazad, pomisli Saul.
<BR>&nbsp;&nbsp;&nbsp;&nbsp;&nbsp;On obrisa nos o sabirnik tečnosti u šlemu, popi još jednu antihistaminsku pilulu i spere je gutljajem sa sisaljke za vodu. Saul povi ,i zanjiha telo dok se nije našlo naglavce u slaboj sili teže da bi uzeo još jedan bris rastinja zanimljivog izgleda.
<BR>&nbsp;&nbsp;&nbsp;&nbsp;&nbsp;Začulo se tiho režanje kada se Lani vratila sa mehom. Hitro je mrmljala nekim tajanstvenim inženjerskim narečjem dok je snimala svoje rezultate, onda je digla pogled prema Saulu.
<BR>&nbsp;&nbsp;&nbsp;&nbsp;&nbsp;-Samo male pukotine koje se pružaju tamo do Tunela 6. Onda, hoćemo li da počastimo ovaj potez hodnika?-
<BR>&nbsp;&nbsp;&nbsp;&nbsp;&nbsp;Zavrteo je glavom. "Ne, ne ovde. Izgubili bismo pola dana da spravu podesimo za svaki pojedinačni lihenoidni deo. Razorene ćelije ionako bi se samo raspršile i prekrile zidove, posluživši kao hrana za novu generaciju. Izgleda da ova stvar trenutno ne nanosi nikakvu štetu."
<BR>&nbsp;&nbsp;&nbsp;&nbsp;&nbsp;Takođe je želeo i da izbegne stvaranje, metodom selekcije, vrsta otpornih na razarač. Sada su imali oružje. Ne bi bilo pametno traćiti ga onako kako je čovek dvadesetog veka traćio najbolje antibiotike i insekticide.
<BR>&nbsp;&nbsp;&nbsp;&nbsp;&nbsp;"Možda da spališ samo oblast oko svake fosforne ploče?" predloži on. "Da ovaj hodnik ne postane sasvim mračan i neupotrebljiv."
<BR>&nbsp;&nbsp;&nbsp;&nbsp;&nbsp;-I oko ventila za ispusne gasove.- Lani klimnu. -U redu, Saule. Već sam naučila postupak.-
<BR>&nbsp;&nbsp;&nbsp;&nbsp;&nbsp;U retkom ledenom vazduhu motori meha ispuštali su duboko oštro brujanje. Kako je nosač prolazio, on baci pogled na hladni teret privezan za njegova leđa... leševe koje su našli kasno juče i rano danas.
<BR>&nbsp;&nbsp;&nbsp;&nbsp;&nbsp;Jedan je bila žena u svemirskom odelu, i dalje iskrivljena u zabačenom telesnom luku smrznutih leđa, kao da su je hladnoća i samrtna ukočenost uzeli usred agonijskog grča. Iskolačene oči i naduveni jezik izobličili su je gotovo do neprepoznatljivosti, ali Centrala ju je prepoznala kao tehničarku za napajanje i pogon, nestalu pre tri dana.
<BR>&nbsp;&nbsp;&nbsp;&nbsp;&nbsp;Drugi leš imao je samo izolstat odeću. Saul i Lani našli su ga u zagrljaju životnog oblika koji je Virdžinija nazvala hodnička sasa. Komadi mesa otrgli su se dok su pokušavali da iščupaju telo. Morali su da prepodese ozračivač i da raznesu gmizavo kolonijsko stvorenje da bi izvukli i stavili u vreću ostatke jadnog čoveka.
<BR>&nbsp;&nbsp;&nbsp;&nbsp;&nbsp;Ko je mogao znati zbog čega je čovek umro ovde napolju, toliko daleko od Centrale i sasvim sam? Sve dok ne obave analizu tkiva, niko neće znati čak ni ko je bila ta neprepoznatljiva masa.
<BR>&nbsp;&nbsp;&nbsp;&nbsp;&nbsp;Bilo je tu uznemirujuće pravilnosti. I druge grupe nalazile su mrtve ljude i žene, po spoljašnjim tunelima. Izgledalo je da je većina poginula u samoći, tokom sati van dužnosti, a ne podlegla povredama tokom tunelskih borbi.
<BR>&nbsp;&nbsp;&nbsp;&nbsp;&nbsp;Najpre sam mislio da je to nešto kao način na koji se ranjene životinje ponekad odvlače od čopora u potrazi za rupom u kojoj će umreti. Pitao sam se da li to možda bolesni grozničavi ljudi naprosto otpuze da bi bili sami.
<BR>&nbsp;&nbsp;&nbsp;&nbsp;&nbsp;Ali uopšte nije to bilo u pitanju.
<BR>&nbsp;&nbsp;&nbsp;&nbsp;&nbsp;On izvuče nož iz futrole i poče da skida rastinje nalik na mahovinu, u blizini oznake šifre secišta. Ljiga je, međutim, još nešto skrivala.
<BR>&nbsp;&nbsp;&nbsp;&nbsp;&nbsp;Zelena materija spadala je sa drhtave oštrice i lebdela, i tu se pojavi... krug sa strelom koja mu izbija iz gornje desne strane - oznaka muškog pola - sa stilizovanim cvetom u njemu.
<BR>&nbsp;&nbsp;&nbsp;&nbsp;&nbsp;Bio je to treći tip grafita koji je našao. U ovom kvadrantu najčešći je bio Luk Živoga Sunca - simbol radikalnih ortovaca iz zemalja ekvatorijalnog pojasa. Ali bilo je i drugih, uključujući i P sa znakom za beskonačnost - simbol Simona Persela.
<BR>&nbsp;&nbsp;&nbsp;&nbsp;&nbsp;-Gotova s ovim tunelom- objavi Lani. -Baš dobro što smo proverili. Sigurnosni ventil bio je zaglavljen. Mogli su da nastanu problemi.-
<BR>&nbsp;&nbsp;&nbsp;&nbsp;&nbsp;"Šta misliš o ovome?" upita on Lani i pokaza na otkriveni simbol sa krugom i strelom.
<BR>&nbsp;&nbsp;&nbsp;&nbsp;&nbsp;Nastalo je dugo ćutanje. Lice joj je izgledalo bledo pod osvetljenjem šlema.
<BR>&nbsp;&nbsp;&nbsp;&nbsp;&nbsp;-Na ovu misiju poslati su razni čudaci, Saule. Čak i mi svemirci imamo svoje, pretpostavljam. To je znak Marsovskog puta.-
<BR>&nbsp;&nbsp;&nbsp;&nbsp;&nbsp;Sul klimnu. Sumnje su mu bile sve uobličenije.
<BR>&nbsp;&nbsp;&nbsp;&nbsp;&nbsp;"Oznake klanova. Ljudi su stvarno počeli da žive ovde. Najpre nisam mogao da poverujem."
<BR>&nbsp;&nbsp;&nbsp;&nbsp;&nbsp;Lani objasni. -To se ubrzalo otkako se ljudi malo manje plaše od ljubičastih. Oni tipovi što smo ih sreli na Nivou K... sa Madagaskara i Fidžija... oni obavljaju svoje poslove u Centrali, ali užasavaju se persela. Odbijaju da spavaju u istoj odaji s njima.-
<BR>&nbsp;&nbsp;&nbsp;&nbsp;&nbsp;"Užasavaju", ponovi Saul. Zapanjivalo ga je da se savremeni ljudi i žene mogu ponašati na taj način. To ga je zapanjivalo čitavog života.
<BR>&nbsp;&nbsp;&nbsp;&nbsp;&nbsp;Nije bila krivica persela što su izgleda bili otporniji na kometne bolesti od neobrađenih ljudi... ili su bar pokazivali manje spoljašnjih simptoma bolesti. Ali to nije zaustavljalo iracionalni mit.
<BR>&nbsp;&nbsp;&nbsp;&nbsp;&nbsp;Tokom srednjeg veka isto se dešavalo Jevrejima u Evropi. Zbog toga što su ubijali pacove čim ih opaze, i prali ruke, manje su stradali od kuge. Ali, na kraju njihova navika da paze na čistoću nije mnogo vredela. Dovoljno ih je izginulo od ruku razgnevljene rulje, to je više nego nadoknadilo cenu.
<BR>&nbsp;&nbsp;&nbsp;&nbsp;&nbsp;Nikada ne potcenjuj sposobnost za ljudsku glupost. Izgledalo je da sve više i više članova posade spava u svemirskim odelima, po spoljašnjim tunelima. A ponekad, tamo napolju, stigla bi ih bolest i oni bi umrli, na strašan i samotan način.
<BR>&nbsp;&nbsp;&nbsp;&nbsp;&nbsp;-Zatražila sam od ljudi po različitim manjinskim teritorijama da pokušaju da prijave ukoliko neko nestane. Ne znam hoće li to vredeti.-
<BR>&nbsp;&nbsp;&nbsp;&nbsp;&nbsp;Manjinske teritorije, premišljao je Saul. "Svi i dalje razgovaraju s tobom, je li, Lani?"
<BR>&nbsp;&nbsp;&nbsp;&nbsp;&nbsp;Uzvratila je Saulov pogled, možda pomalo uzrujano.
<BR>&nbsp;&nbsp;&nbsp;&nbsp;&nbsp;-Pa, pretpostavljam da niko ne smatra da za njega predstavljam pretnju. Prilično sam bezazlen tip. Ljudi su skloni da mi se poveravaju.-
<BR>&nbsp;&nbsp;&nbsp;&nbsp;&nbsp;Saul se nasmeši. Amerazijska devojka posedovala je dubinu, možda i veću nego što je shvatala.
<BR>&nbsp;&nbsp;&nbsp;&nbsp;&nbsp;"Ne. To je samo jedan deo priče. Ti si neka vrsta mosta, Lani, ortovac koji voli persele. Ti si... kako se to zove?"
<BR>&nbsp;&nbsp;&nbsp;&nbsp;&nbsp;-Persefil, Saule?-
<BR>&nbsp;&nbsp;&nbsp;&nbsp;&nbsp;Glas joj je imao suv, uzrujan prizvuk.
<BR>&nbsp;&nbsp;&nbsp;&nbsp;&nbsp;On klimnu. "Ti si jedina od nas preživelih iz prve smene kojoj većina budnih izgleda veruje."
<BR>&nbsp;&nbsp;&nbsp;&nbsp;&nbsp;-Možda zato što znaju da sam bila samo običan redov. Nisam imala nikakve veze s odlučivanjem koga otopiti. Zbog toga krive sirotog Karla za...-
<BR>&nbsp;&nbsp;&nbsp;&nbsp;&nbsp;Ona zavrte glavom.
<BR>&nbsp;&nbsp;&nbsp;&nbsp;&nbsp;-Uglavnom, grešiš u vezi s time, Saule. Ljudi su trenutno šiznuli, ali kada bi trebalo da odaberu troje nezamenljivih od čitave ekspedicije, to biste morali biti ti, Karl i Virdžinija.-
<BR>&nbsp;&nbsp;&nbsp;&nbsp;&nbsp;Saul se nasmeja. Kako slatko dete! Podsećala ga je na ono kako bi izgledala mala Rahela, da je imala prilike da odraste. Ali sa dubokim bademastim očima.
<BR>&nbsp;&nbsp;&nbsp;&nbsp;&nbsp;Zamalo da je upita kako se razvijaju stvari s Karlom. Pronosile su se glasine da se povremeno sastaju... iako očigledno na manje posvećenom nivou nego što bi to volela Lani. Šteta. Bilo bi dobro videti da se nešto razvija između njih, ako ne iz drugog razloga, onda zbog toga što bi to možda ublažilo Karlov tvrdoglavi bes zbog Virdžinije.
<BR>&nbsp;&nbsp;&nbsp;&nbsp;&nbsp;Saul odluči da ne pokreće tu temu. Verovatno bih samo prodžarao po rani.
<BR>&nbsp;&nbsp;&nbsp;&nbsp;&nbsp;"Hej-ho", reče on i pažljivo podiže prenosivi ozračivač da bi poveo računa o inerciji. "Nazad na posao, dete."
<BR>&nbsp;&nbsp;&nbsp;&nbsp;&nbsp;Lani se nasmeši i pokrenu meha. On je lebdeo ispred njih dok su se kretali dugim potezom tunela i pažljivo posmatrali bliske zidove obojene u zeleno.
<BR>&nbsp;&nbsp;&nbsp;&nbsp;&nbsp;Gore, na Nivou A, odaja predviđena da bude fabrika lansera zjapila je poput prepotopske grobnice. Krmeni deo jedrenog tegljača Delseme počivao je u središtu, među rasutim neotvorenim sanducima i mašinerijom. Obojene niti ukrašavale su bokove teretne letelice i davale joj blago čupave obrise. Pećina je izgledala kao da je napuštena godinama. Bilo je teško zamisliti je kako trepti od svetla i aktivnosti - kao što će morati, ako misle da se ikada vrate kući.
<BR>&nbsp;&nbsp;&nbsp;&nbsp;&nbsp;Karlov prijatelj, Džefers... bio je previše zauzet da bi mogao da se popne i vidi ovo. Pitam se da li bi, zbog njega samog, bilo bolje i ne pominjati ništa.
<BR>&nbsp;&nbsp;&nbsp;&nbsp;&nbsp;"Da obradimo mesto udarom frekvencija za razaranje tri, pet i deset", reče on Lani. "Onda ćemo brzo napraviti taj popis koji je Beti želela da ovde obavimo."
<BR>&nbsp;&nbsp;&nbsp;&nbsp;&nbsp;-U redu, Saule.- Lanin meh pokrenuo se pod njenom finom komandom. Ubrzo su mali niz škljocanja pratili rastući oblaci sa svih strana odaje, tamo gde se algoliki Halivirens rasprskavao pod mikrotalasnim razaranjem.
<BR>&nbsp;&nbsp;&nbsp;&nbsp;&nbsp;Saul je razmišljao. Kada bi samo lečenje bolesti bilo toliko jednostavno. On uze svetlosnu olovku i poče da prelazi po kutijama, puštajući svoj prenosivi kompjuter da pravi popis sadržine odaje.
<BR>&nbsp;&nbsp;&nbsp;&nbsp;&nbsp;-Saule- prošapta Lani. On se okrenu od beležaka koje je pravio i vide da je ona na drugoj strani odaje i da pokazuje niz jedan od bočnih prolaza. Kada je stigao tamo gde je stajala, njegova prva reakcija bio je žustri nalet borbenog adrenalina. Jer videlo se gmizavo komešanje koje je otvoreno govorilo o ljubičastima koji su se napasali na fiber-oblozi oivičenoj ljigom.
<BR>&nbsp;&nbsp;&nbsp;&nbsp;&nbsp;Onda vide i nešto drugo. Na otprilike stotinu metara niže, u blizini jedne od svetiljki zatamnjenih gljivicama, lebdela je nerazgovetna prilika.
<BR>&nbsp;&nbsp;&nbsp;&nbsp;&nbsp;"Još jedan mrtvak?"
<BR>&nbsp;&nbsp;&nbsp;&nbsp;&nbsp;Ona zavrte glavom.
<BR>&nbsp;&nbsp;&nbsp;&nbsp;&nbsp;-Ne. Ja... ja mislim da je to Ingersol!-
<BR>&nbsp;&nbsp;&nbsp;&nbsp;&nbsp;Saul prokune mestičavu, povremenu zamagljenost koju su prouzrokovali antihistamini. Zapiljio je niz tunel. Nejasna prilika se micala.
<BR>&nbsp;&nbsp;&nbsp;&nbsp;&nbsp;Ingersol. Svi su naprosto pretpostavljali da je do sada već mrtav. Najpre je pomislio da nestali ludak nosi zeleno svemirsko odelo, obojeno tako da se slaže sa prolazom obloženim rastinjem. Ali onda...
<BR>&nbsp;&nbsp;&nbsp;&nbsp;&nbsp;"Šta, za ime sveta?" zapanjen, shvatio je da figura ne nosi odeću.
<BR>&nbsp;&nbsp;&nbsp;&nbsp;&nbsp;-On je prekriven sasušenom ljigom! Šta to skida sa zidova, Saule? Šta radi? -
<BR>&nbsp;&nbsp;&nbsp;&nbsp;&nbsp;Srećom, šlemovi njihovih odela zadržavali su zvuk njihovih glasova. Saul pokuša da tiho dolebdi bliže, upotrebivši nespretni mlaz iz svoje gasne mlaznice. "Mislim..."
<BR>&nbsp;&nbsp;&nbsp;&nbsp;&nbsp;Čovek mora da je nešto čuo u proređenom vazduhu. Naglo se okrenuo i Saul vide da mu samo lice nije prekriveno debelim slojem zelenog, živog rastinja. Kriknuo je, očiju zamračenih ludilom. Saul je bio u stanju da razazna samo nekoliko reči.
<BR>&nbsp;&nbsp;&nbsp;&nbsp;&nbsp;"... Savršeno! ... Slatko, slatko, slatko i toplo! ... Znaćete vi, znaćete, ne, ne, ne!..."
<BR>&nbsp;&nbsp;&nbsp;&nbsp;&nbsp;Bilo je teško usredsrediti pažnju kada se videlo šta visi i curi iz čovekovih usta... ljubičasta, raskrvavljena masa.
<BR>&nbsp;&nbsp;&nbsp;&nbsp;&nbsp;A onda, uz nagli okret i odbacivanje, Ingersol nestade. Lani i Saul mogli su samo da pilje za njim, na trenutak previše zaprepašćeni da makar i pomisle na poteru.
<BR>&nbsp;&nbsp;&nbsp;&nbsp;&nbsp;Najzad Lani prekide ćutanje.
<BR>&nbsp;&nbsp;&nbsp;&nbsp;&nbsp;-Fuj- odasla ona. Čak i kroz odelo video je kako se stresla.
<BR>&nbsp;&nbsp;&nbsp;&nbsp;&nbsp;Saul klimnu.
<BR>&nbsp;&nbsp;&nbsp;&nbsp;&nbsp;"Pa, to je sudbina kakve ću ja biti pošteđen. Da ja i dođem dotle, verovatno bih bio alergičan na tu stvar."
<BR>&nbsp;&nbsp;&nbsp;&nbsp;&nbsp;On dodirnu Laninu ruku i namignu joj. Najzad se nasmešila.
<BR>&nbsp;&nbsp;&nbsp;&nbsp;&nbsp;Onda Saul kinu.
<BR>&nbsp;&nbsp;&nbsp;&nbsp;&nbsp;"Ti prokleti antihistamini ponovo prestaju da deluju. Hajdemo, Lani. Obeležićemo ovaj prolaz i vratiti se kući."
<BR>&nbsp;&nbsp;&nbsp;&nbsp;&nbsp;Uz još jedan pogled unazad, niz hodnik oivičen ljubičastim, oni se okrenuše i pođoše nazad, sami sa svojim odvojenim mislima.
<BR>
<BR>&nbsp;&nbsp;&nbsp;&nbsp;&nbsp;Sat kasnije ponovo su napravili krug prema Centrali i krenuli prema najvišoj oblasti - Granici - gde su toplota, vazduh i vlaga ljudskih nastambi najviše uzbuđivali kometne oblike. Lani je ponovo podešavala razarač na vrednosti smrtonosne za ljubičaste, u slučaju da moraju da se bore da bi se probili. Ali Saul je ipak osećao kako mu se raspoloženje popravlja. Iza ničije zemlje, znao je, bili su toplina, hrana i jedna posebna osoba koja je čekala samo na njega.
<BR>&nbsp;&nbsp;&nbsp;&nbsp;&nbsp;Misli su mu bile mešavina različitih obličja. Direktna seksualna slika jedne Virdžinijine bradavice, tople od njegove ruke i kruto uspravljene. Njen blagi dah u njegovom uvu i elektronski pojačani dodir pipaka njenih osećanja, kanalisan pravo u njegova.
<BR>&nbsp;&nbsp;&nbsp;&nbsp;&nbsp;Pa ipak mu se um stalno vraćao malim ćelijama koje su se obilno množile, rasle u pegavim raznobojnim nakupinama, obrazovale makroorganizme koji su sarađivali tamo gde niko sa zdravim razumom ne bi očekivao ni da postoje, a kamoli da bujaju.
<BR>&nbsp;&nbsp;&nbsp;&nbsp;&nbsp;Postojala je zajednička nit tih slika. Simfonija hemije samoobnavljanja... seksualna zajapurenost mlade žene, duboke struje njene ljubavi, navala plime kometnog života koja se diže da presretne talase topline proleća koje dolazi tek svakih sedamdeset šest godina...
<BR>&nbsp;&nbsp;&nbsp;&nbsp;&nbsp;Tek posredno, bez zlobe, domorodački oblici života uništavali su posetioce - ubijali ih i zauzvrat dovlačili odmazdu. Saul je mogao da oseća krivicu zbog toga što je izmišljao oružje za takav jedan rat. Ali krivica bi bila promašena. Ništa što ćemo ovde učiniti neće poremetiti kometin život. Mi smo kao leto. I mi ćemo takođe proći.
<BR>&nbsp;&nbsp;&nbsp;&nbsp;&nbsp;Zvučnik iznad Saulovog desnog uva zapucketa.
<BR>&nbsp;&nbsp;&nbsp;&nbsp;&nbsp;-Lince, ovde Ozborn. Jesi li budan tamo gore?-
<BR>&nbsp;&nbsp;&nbsp;&nbsp;&nbsp;Saul klimnu. "Jesam, Karle. Šta je bilo?"
<BR>&nbsp;&nbsp;&nbsp;&nbsp;&nbsp;-Desile su se neke stvari, Saule. Možeš li doći do Tunela 4, Nivo K? Ja... možda će nam biti potrebna tvoja pomoć.-
<BR>&nbsp;&nbsp;&nbsp;&nbsp;&nbsp;"Oh? Šta se dogodilo?"
<BR>&nbsp;&nbsp;&nbsp;&nbsp;&nbsp;Nastala je stanka.
<BR>&nbsp;&nbsp;&nbsp;&nbsp;&nbsp;-Voleo bih da razgovaramo privatno, ako je moguće.-
<BR>&nbsp;&nbsp;&nbsp;&nbsp;&nbsp;"Čemu to?" Saul se namršti. "Da li to nešto što ne možeš da izgovoriš na šifrovanom kanalu?"
<BR>&nbsp;&nbsp;&nbsp;&nbsp;&nbsp;Nastala je nova stanka.
<BR>&nbsp;&nbsp;&nbsp;&nbsp;&nbsp;-Ne, ne baš. Nego... Pa, mislim da znam gde je nestali tegljač pregradaka. Prilično sam siguran da znam šta se desilo sa Njubernom. -
<BR>&nbsp;&nbsp;&nbsp;&nbsp;&nbsp;Sada je na Saula bilo red da se zaustavi i zažmirka.
<BR>&nbsp;&nbsp;&nbsp;&nbsp;&nbsp;"Stižemo unutra. Linc, prijem."
</P></TD></TR></TABLE>
<P class="next">
<A HREF=p28.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
