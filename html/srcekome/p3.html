<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>KARL
<P>&nbsp;&nbsp;&nbsp;&nbsp;&nbsp;Kato je poginuo prvi.
<BR>&nbsp;&nbsp;&nbsp;&nbsp;&nbsp;On je bio zadužen za graditeljske mehove - robote polagače greda nosača po debeloj crnoj prašini koja je pokrivala led komete.
<BR>&nbsp;&nbsp;&nbsp;&nbsp;&nbsp;Sa Karlove tačke osmatranja, na usponu kilometar udaljenom, Katoovo odelo bilo je mehur narandžaste boje među ogromnim sivim radilicama. Nije bilo nikakvog zvuka, i pored oblaka prašine i gasa koji su šikljali naviše, u blizini ljudi i mašina. Samo se nešto statičkih smetnji mešalo sa Vivaldijem koji je pomagao Karlu da se usredsredi na posao.
<BR>&nbsp;&nbsp;&nbsp;&nbsp;&nbsp;Dogodilo se da je Karl digao pogled tren pre nego što se to dogodilo. Nedaleko od Katoa, ukotvljeno u blizini severnog pola čvrstog jezgra komete, osam vretenastih šiljaka sastavljalo se u piramidalnu kulu. Na njenom vrhu bila je smeštena antena mikrotalasne bušilice - činija okrenuta naopačke. Kato je radio na stotinu metara odatle, ne razmišljajući o divljoj sili koja se zarivala u led u njegovoj blizini.
<BR>&nbsp;&nbsp;&nbsp;&nbsp;&nbsp;Karl je često pomišljao kako bušilica liči na groteskog čučećeg pauka. Iz rupe pod njom u pravilnim razmacima izbijali su mlazevi pregrejane pare.
<BR>&nbsp;&nbsp;&nbsp;&nbsp;&nbsp;Kao da strpljivo kopa u potrazi za plenom, pauk je bljuvao nevidljive mikrotalase u rupu u naletima od po pet sekundi. Nekoliko trenutaka posle svakog udara, odgovor u vidu žuto-plavog mlaza vrelog gasa briznuo bi iz rupe i pokuljao iz novoiskopanog tunela. Uskovitlani dim naletao je na ploče skretnica i razdvajao se u šest dimnih perjanica koje su se razilazile upolje i bezbedno izbegavale mikrotalasnu čauru.
<BR>&nbsp;&nbsp;&nbsp;&nbsp;&nbsp;Bušilica je to radila danima, strpljivo je probijala tunele u jezgru komete; koristila je udare elektromagnetnih talasa centimetarske dužine, podešene na frekvenciju koja će razbiti molekule ugljen-dioksida.
<BR>&nbsp;&nbsp;&nbsp;&nbsp;&nbsp;Karl je osećao slabašni drhtaj u stopalima svaki put kada bi udar sevnuo. Obzorje drevnog tamnog leda zakrivljavalo se i nestajalo u svim smerovima. Uzvišenja čistog klatratnog snega su tu i tamo štrčala iz debelih slojeva sunđeraste prašine. Bio je to prizor izbledelog belila naspram pegavog smeđeg i dubokog upijajućeg crnila.
<BR>&nbsp;&nbsp;&nbsp;&nbsp;&nbsp;Kato i njegovi mehovi radili su u blizini mikrotalasne bušilice klizeći na vezovima neposredno iznad površine. Slabašna sila teže jezgra nije bila dovoljna da ih zadrži dole, kada su se kretali. U visini, tanki mlazovi jonizovanog fluorescentnog gasa njihali su se na pozadini tvrde, crne noći i kao da su milovali japanskog svemirca.
<BR>&nbsp;&nbsp;&nbsp;&nbsp;&nbsp;Kato je nadgledao, dok su njegova čelična i keramička robotska oruđa obavljala opasan posao. Bio je leđima okrenut pauku.
<BR>&nbsp;&nbsp;&nbsp;&nbsp;&nbsp;Karl se upravo spremao da se okrene sopstvenom poslu. Bušilica je metodično bljuvala oblake pretvarajući led u paru. Tada se jedna noga džinovskog pauka iščupala i oslobodila u nemoj eksploziji snega.
<BR>&nbsp;&nbsp;&nbsp;&nbsp;&nbsp;Karl je zatreptao. Mikrotalasni generator i dalje je tukao dok se noga oslobađala kotve, krivila, naginjala telo. Nije imao vremena ni da se užasne.
<BR>&nbsp;&nbsp;&nbsp;&nbsp;&nbsp;Zrak je samo na sekundu prešao preko Katoa. Bilo je to dovoljno. Karl vide kako se Kato trza kao da hoće da pobegne. Kasnije je shvatio da pokret mora da je predstavljao poslednji grč agonije.
<BR>&nbsp;&nbsp;&nbsp;&nbsp;&nbsp;Zrak je tukao po ledu ispod čoveka i izbacivao svetlucave velove narandžastog i žutog gasa; ovi su kuljali u crnilo u visini i dizali oblake prašine. Vivaldi nestade pod rikom statičkih smetnji.
<BR>&nbsp;&nbsp;&nbsp;&nbsp;&nbsp;Nevidljivi snop ocrtavao je šibav parajući put. On zatitra, zanjiha se, zatim se naže još više. Sve dalje od obzorja. Prema Karlu.
<BR>&nbsp;&nbsp;&nbsp;&nbsp;&nbsp;Ovaj stade da pipa po kontrolnoj konzoli, iščupa bezbednosni poklopac i stade da ubada prst u prekidač za isključivanje. Uši mu pucnuše kada se statička oluja prekide. Svaki meh i svako visokoenergetsko postrojenje na toj strani jezgra Haleja isključi se. Mikrotalasni prst prestade da piše po ledu na samo nekoliko desetina metara od Karla.
<BR>&nbsp;&nbsp;&nbsp;&nbsp;&nbsp;Pauk poče da pada. Halejev desetohiljaditi deo G bio je preslab da drži mikrotalasni generator dok ispaljuje impulse, ali bez potiska usled širećeg gasa i pritiska zračenja, sopstveno slabašno privlačenje ledenog sveta ponovo je prevladalo. Okvir se naže i otpoče bolno spori pad.
<BR>&nbsp;&nbsp;&nbsp;&nbsp;&nbsp;-Šta, do đavola, radiš? Ode mi napajanje.-
<BR>&nbsp;&nbsp;&nbsp;&nbsp;&nbsp;To će biti Džefers. I drugi glasovi blebetali su preko kom linije.
<BR>&nbsp;&nbsp;&nbsp;&nbsp;&nbsp;"S.O.S! Kato je povređen." Karl se vinu preko prljavosivog leda. Njegove impulsne mlaznice ispaljivale su se žustrom, tvrdoglavom sigurnošću dok je leteo, nesvesno se krećući uz najmanje rasipanje energije - rezultat godina vežbe. Prelazak preko izgužvanog Halejevog lica bio je poput veštog jedrenja iznad sleđenog prašnjavog mora pod crnim nebom.
<BR>&nbsp;&nbsp;&nbsp;&nbsp;&nbsp;Usprkos svim nadama, on pokuša da dozove figuru u narandžastom svemirskom odelu, ispruženu licem naniže na izbušenom snežnom polju. "Kato...?"
<BR>&nbsp;&nbsp;&nbsp;&nbsp;&nbsp;Kada je prišao, Karl je našao nešto što ni blizu nije bilo nalik čoveku, više je podsećalo na pocrnelo, iskrivljeno, loše ispečeno pile.
<BR>
<BR>&nbsp;&nbsp;&nbsp;&nbsp;&nbsp;Umolada je bila sledeća.
<BR>&nbsp;&nbsp;&nbsp;&nbsp;&nbsp;Rokovi za završetak poslova nisu ostavljali mnogo mesta za žalost zbog Katoa. Medicinska ekipa došla je iz matičnog broda, Edmunda Haleja, da odnese Katoovo telo, pa su se svi vratili svojim poslovima.
<BR>&nbsp;&nbsp;&nbsp;&nbsp;&nbsp;Karl je još pre više godina naučio da radi uprkos uznemirujućim vestima, nesrećama, kvarovima. A nije bilo lako zaboraviti na smrt kolege iz posade. Dopadala mu se Katoova energija, njegovo plaho raspoloženje i razmetljivo samopouzdanje. Karl zavetova uspomeni na prijatelja najmanje jednu valjanu, temeljitu memorijalnu pijanku.
<BR>&nbsp;&nbsp;&nbsp;&nbsp;&nbsp;On i Džefers popravili su pauka, ponovo učvrstili stopu i preudesili nogu. Karl je odsekao oštećeni deo. Džefers je pridržavao napajanje kiseonikom dok je on u otvor ubacivao šiljati deo nosača. Na Karlov znak, drugi svemirac pređe mlazom gasa preko spoja i metal ožive i zavari sam sebe u blistavom narandžastom luku. Obavili su popravku pre nego što je Katoovo telo bilo na Edmundu.
<BR>&nbsp;&nbsp;&nbsp;&nbsp;&nbsp;Umolada dođe preko ivice Halejevog jezgra, bledoplavi mlazevi vatre nosili su je duž kabla od pola do pola. Najlakši način kretanja preko nepravilne ledene lopte bio je okačiti kabl, upaliti mlazne motore ugrađene u odelo i kliziti nekoliko metara iznad površine. Magnetne kotve automatski su se otpuštale dok biste prolazili, i tako smanjivale trenje na minimum.
<BR>&nbsp;&nbsp;&nbsp;&nbsp;&nbsp;Umolanda je bila zadužena za unutrašnje radove - oblikovala je nepravilne bušotine u uređene tunele i odaje. Srela se s Karlom u blizini ulaza u Tunel 3, na jedan kilometar od mesta nesreće. Pauk kopač temelja ponovo je radio, udaljen na obzorju.
<BR>&nbsp;&nbsp;&nbsp;&nbsp;&nbsp;-Baš šteta za Karla- odasla ona.
<BR>&nbsp;&nbsp;&nbsp;&nbsp;&nbsp;"Aha." Karl iskrivi lice na grozno sećanje. "Dobar čovek, iako je sve vreme puštao one stare bezvezne filmove na 3D."
<BR>&nbsp;&nbsp;&nbsp;&nbsp;&nbsp;-Bar je bilo brzo.-
<BR>&nbsp;&nbsp;&nbsp;&nbsp;&nbsp;Na to nije imao šta da kaže; uostalom, nije mu se dopadalo da mnogo naklapa tu napolju. Naprosto, to je ometalo posao.
<BR>&nbsp;&nbsp;&nbsp;&nbsp;&nbsp;Tečne Umolandine oči proučavale su ga kroz mehurasti šlem isprskan prljavštinom. Vratni prsten skrivao joj je jamicu na bradi. Bio je iznenađen kada je video da je to izostavljanje otkriva kao ženu prekrasnu u svakom drugom pogledu, abonosne kože zategnute na visokim jagodicama u promućurni ironični izraz. Baš smešno da to nije primetio nikada ranije.
<BR>&nbsp;&nbsp;&nbsp;&nbsp;&nbsp;-Jesi li proverio uzrok?-
<BR>&nbsp;&nbsp;&nbsp;&nbsp;&nbsp;"Proverio sam mesto na kome se pauk otkačio", odgovori Karl. "Izgleda da je popustila pukotina ispod njega."
<BR>&nbsp;&nbsp;&nbsp;&nbsp;&nbsp;Klimnula je. -Ne iznenađuje me. Nalazila sam rupe u dubini, obrazovane dok je radioaktivni raspad nekada davno zagrevao led, još dok se Halej obrazovao. Ukoliko se nešto vrelog gasa od paukovog kopanja probilo nazad, do površine, kroz neku od tih šupljina, to je moglo da potkopa paukovu kotvu.- Karl je žmirkao prema obzorju i zamišljao kako su po čitavoj kometnoj glavi skrivene zagonetne zmije tunela. "Zvuči verovatno."
<BR>&nbsp;&nbsp;&nbsp;&nbsp;&nbsp;-Zar pauk nije trebalo da se isključi čim je izgubio žižu?-
<BR>&nbsp;&nbsp;&nbsp;&nbsp;&nbsp;"Jeste."
<BR>&nbsp;&nbsp;&nbsp;&nbsp;&nbsp;-Prekidač?-
<BR>&nbsp;&nbsp;&nbsp;&nbsp;&nbsp;"Prokleti bezbednosni osigurač bio je neispravan. Naprosto se nije uključio", reče Karl mrko.
<BR>&nbsp;&nbsp;&nbsp;&nbsp;&nbsp;Njene obrve se gnevno skupiše. -Još neispravne opreme!-
<BR>&nbsp;&nbsp;&nbsp;&nbsp;&nbsp;"Aha. Neko kopile tamo na Zemlji obavilo je malčice prekovremenog rada na pausu."
<BR>&nbsp;&nbsp;&nbsp;&nbsp;&nbsp;-Prijavio si?-
<BR>&nbsp;&nbsp;&nbsp;&nbsp;&nbsp;"Jašta. Ali ima dugo da se pešači dok stigneš do rezervnih delova." On se sarkastično nasmeši. Nakratko je zavladala tišina pa Umolanda ponovo progovori.
<BR>&nbsp;&nbsp;&nbsp;&nbsp;&nbsp;-Uvek će biti nesreća. Gubili smo ljude i na Enkeu.-
<BR>&nbsp;&nbsp;&nbsp;&nbsp;&nbsp;"To nimalo ne olakšava stvar."
<BR>&nbsp;&nbsp;&nbsp;&nbsp;&nbsp;-Ne... pretpostavljam.-
<BR>&nbsp;&nbsp;&nbsp;&nbsp;&nbsp;"Uostalom, Enke je bio prava mačkica od komete. Stara. Sva isisana i suva. Gomile lepog bezbednog stenja." On ovlaš zakači površinu vrhom čizme. Sneg i crna prašina odigoše se na najblaži dodir.
<BR>&nbsp;&nbsp;&nbsp;&nbsp;&nbsp;Ona se prisili da se nasmeši. -Možda sav taj led treba da nas održi u životu u budućnosti, ali nas danas ubija.-
<BR>&nbsp;&nbsp;&nbsp;&nbsp;&nbsp;Karl mahnu prema tri meha koja su stajala u blizini i čekala naređenja. Mašine su već bile izbrazdane i umrljane Halejevom primordijalnom masom. "Ovo je tvoja ekipa. Kato ih je valjano vodio. Ali možda ćeš ipak poželeti da ih pregledaš na brzaka."
<BR>
<BR>&nbsp;&nbsp;&nbsp;&nbsp;&nbsp;-Izgleda da su u redu.- Umolanda uključi bojom šifrovani ispis na leđima najbližeg i klimnu. -Imali smo ovde nešto sreće. Mikrotalasni snop nije ih zakačio. Spustiću ih da rade na proširenju Tunela 3.-
<BR>&nbsp;&nbsp;&nbsp;&nbsp;&nbsp;Povezala je kabaste višeruke robote i skladno ih doteglila do ulaza u tunel. Karl je gledao kako ih je poređala u bezbedni niz i nestala niz okno, vodeći mehove poput pastira, iako su mehovi za neke stvari bili bistri poput desetogodišnjaka, i daleko bolje usklađeni.
<BR>&nbsp;&nbsp;&nbsp;&nbsp;&nbsp;On nastavi da proverava opremu koju su drugi članovi ekipe donosili sa Edmunda. Bio je to dosadan posao, ali on je radio u oknima danima i bio mu je potreban odmor od beskrajnih zidova leda oivičenog parčićima kamena.
<BR>&nbsp;&nbsp;&nbsp;&nbsp;&nbsp;Nad glavom su mu snopovi pare, poput gaze, tkali laganu dostojanstvenu igru. Dvostruki svetlucavi rep Haleja bio je poput plavo-zelene svile. Sada je nestajao jer je još pre više meseci prošlo kratko letnje osipanje koje je za kometu dolazilo svakih sedamdeset šest godina. Ali barjaci prašine i jona i dalje su se rasplitali, paučinasti filigrani treperavi kao na lenjem povetarcu, stegovi divovskih anđela.
<BR>
<BR>&nbsp;&nbsp;&nbsp;&nbsp;&nbsp;Ekspedicija se sa Halejevom kometom susrela posle njenog prolaska kroz perihel 2061, kada se repati planetoid već podobro bio uputio napolje. Ovde, iza orbite Marsa, silovita Sunčeva toplina nije više teralo na ključanje ogromne mlazove molekula vode, prašine i ugljen-dioksida, od kojih je Halejeva kometa izgledala onako spektakularno tokom svog kratkog leta.
<BR>&nbsp;&nbsp;&nbsp;&nbsp;&nbsp;Ali toplota se zadržava. Mesecima, dok se Halej strmoglavljivao pored silovitog Sunca koje sve ogoljuje, talasi toplote prodirali su kroz led, stenje, i skupljali se u isparljivim komorama i rasutim komadima stena. I sada, dok se kometa već dizala u hladnu tamu spoljašnjeg dela Sunčevog sistema, u unutrašnjosti je još bilo rezervoara toplote.
<BR>&nbsp;&nbsp;&nbsp;&nbsp;&nbsp;Tvrdo, tamno krompirasto obličje bilo je sleđena mešavina vode, ugljen-dioksida, ugljovodonika i cijano-vodonika, a svaki od tih snegova sublimisao je u paru na drugoj temperaturi. Neizbežno je zato, na nekim tačkama, toplota koja se lagano probijala istopila razne vrste leda, ili ih pretvorila u paru. Ti džepovi ležali su i čekali.
<BR>&nbsp;&nbsp;&nbsp;&nbsp;&nbsp;Karl je napola bio sastavio sistem hemijskog filtra kada je na komunikatoru u odelu čuo oštri krik.
<BR>&nbsp;&nbsp;&nbsp;&nbsp;&nbsp;A onda, nagla, zlokobna tišina.
<BR>&nbsp;&nbsp;&nbsp;&nbsp;&nbsp;Na pokazivaču na zglavku namigivalo je žuto-plavo, žuto-plavo: Umolandina šifra.
<BR>&nbsp;&nbsp;&nbsp;&nbsp;&nbsp;Prokletstvo. Dva puta u jednoj smeni?
<BR>&nbsp;&nbsp;&nbsp;&nbsp;&nbsp;"Umolanda!"
<BR>&nbsp;&nbsp;&nbsp;&nbsp;&nbsp;Bez odgovora. On dohvati polarni kabl i pođe, šaku pred šaku, prema ždrelu Tunela 3.
<BR>&nbsp;&nbsp;&nbsp;&nbsp;&nbsp;Mehovi su radili na ulazu u pećinu, kopali su po ledu koji se lagano spuštao kroz kovitlace iskričave magle. Nije bilo signala od Umolande. On ostavi mehove da rade, ali im povadi memorije na čipovima iz rančeva na leđima, da ih pregleda dok čeka. Uskoro je postalo očigledno šta se dogodilo.
<BR>&nbsp;&nbsp;&nbsp;&nbsp;&nbsp;Duboko u ledu mehovi su revnosno klesali zidove prve sale. Umolanda je daljinski upravljala iz glavnog tunela, radi bezbednosti. TV rele govorio joj je kada da prebaci robote na nove zadatke, gde da doteruju detalje, gde da buše i razbijaju. Visila je vezana, osmatrala prenosivu tablu za očitavanje i povremeno se prebacivala na punu servo kontrolu mehova, kada je trebalo obaviti naročito fini deo poliranja.
<BR>&nbsp;&nbsp;&nbsp;&nbsp;&nbsp;Radila je na daljem kraju onoga što će uskoro biti skladišni prostor kada je meh naleteo na masivnu gromadu nascentnog gvožđa od dva metra u prečniku. Kapetan Kruz bio im je rekao da obraćaju pažnju na korisne sirovine. Umolanda zato dade nalog svoj trojici mehova da izvade materijal. Pod njenim vođstvom podmetnuli su poluge ispod gromade i pokušali da je iščupaju. Nepopustljivi crni komad odbijao je da se pokrene.
<BR>&nbsp;&nbsp;&nbsp;&nbsp;&nbsp;Umolanda je morala da priđe da stvar bolje pogleda. Karl je mogao da predstavi nevolju: mehovi su bili dobri, ali često je bilo teško videti da li su prišli pod najboljim uglom.
<BR>&nbsp;&nbsp;&nbsp;&nbsp;&nbsp;Karl je imao crnu slutnju. Gromada je upijala toplotu nedeljama i puštala je da se širi u bljuzgavicu, koja je ležala odmah iza nje, džep zatvorenog ugljen-dioksida i metana. Ta zapenušana čorba bila je napregnuta na kritičnoj tački i nedostajalo joj je još samo malo temperature da brizne u gasnu fazu.
<BR>&nbsp;&nbsp;&nbsp;&nbsp;&nbsp;Oh, za ime sveta, Umolanda, nemoj...
<BR>&nbsp;&nbsp;&nbsp;&nbsp;&nbsp;Jedan meh zabio je polugu za dizanje pod stenu i prodro u rezervoar poluotopljene smese. Umolanda je videla kako se robot tetura i vraća ravnotežu. Naredila mu je da ponovo pokuša i još malo prišla da osmotri.
<BR>&nbsp;&nbsp;&nbsp;&nbsp;&nbsp;Meh je bio spor, nespretan. Aluminijumska oplata bila mu je isprskana i obezbojena od nekoliko dana na ledu, ali očitavanja su mu pokazivala da je savršeno ispravan. Upotrebivši kao oslonac sopstvene vezove, on zaleže oko gromade, gurnu - i gvozdeni komad iščupa se, oslobođen.
<BR>&nbsp;&nbsp;&nbsp;&nbsp;&nbsp;Ne!
<BR>&nbsp;&nbsp;&nbsp;&nbsp;&nbsp;Nestanak pritiska oslobodi energiju isparavanja. Eksplozija izbaci polugu iz mehovog zahvata, poput šipke za nabijanje ispaljene iz topovske cevi.
<BR>&nbsp;&nbsp;&nbsp;&nbsp;&nbsp;Umolanda je bila na dva metra odatle. Poluga joj se zabila u stomak.
<BR>&nbsp;&nbsp;&nbsp;&nbsp;&nbsp;Očitavanje sa memorijskog čipa se okonča. Karl treptanjem odagna suze.
<BR>&nbsp;&nbsp;&nbsp;&nbsp;&nbsp;Čekao je dok su mehovi raščišćavali prolaz. Zaista nije bilo potrebe za žurbom.
<BR>
<BR>&nbsp;&nbsp;&nbsp;&nbsp;&nbsp;Zapovednik misije Miguel Kruz naredio je da se operacije prekinu na pune dve smene. Ekipa za pripremu izgarala je na poslu čitavu nedelju. Dve smrti u jednom danu ukazivale su na to da su pravili greške usled čiste iscrpljenosti.
<BR>&nbsp;&nbsp;&nbsp;&nbsp;&nbsp;Umolandina nesreća izazvala je šikljanje biserne izmaglice tokom jednog sata, dok je unutrašnje jezero polurastopljene mase vrilo. Da je iko na zemaljskoj strani posmatrao kroz teleskop, mogao je da opazi neznatno pojačavanje sjaja na kometnoj glavi. Bilo je to kratkotrajno odavanje počasti. Zaslepljujuća oluja izbacila joj je mehove napolje, u tunel, i oslobodila dovoljno leda da je zatrpa. Karl i ostali bili su zadržani napolju sve dok nije bilo prekasno izvaditi je i polako smrznuti, radi moguće medicinske pomoći. Umolanda je bila izgubljena.
<BR>&nbsp;&nbsp;&nbsp;&nbsp;&nbsp;Karl je popeo poslednjim teretnjakom. Pegava površina kao da je s rastojanjem postajala tamnija: jezgro komete skupilo se u crnkastu tačku koja je plivala u blistavom narandžasto-žutom oblaku. Iako je čupava izmaglica komete još bila vidljiva kroz male teleskope sa Zemlje, oko same glave svetlucave zavese jona bile su čipkaste i jedva primetne. Gas i čestice prašine još su se neprekidno oslobađali sa Halejeve površine, usled čega je teretno pilotiranje bilo teško. Većina gasova sada je poticala ne od razorne žaoke Sunca, već od otpadne toplote ljudi.
<BR>&nbsp;&nbsp;&nbsp;&nbsp;&nbsp;Dok se teretnjak udaljavao, repovi-blizanci - jedan od prašine, drugi od fluorescentnih jona - pružali su se u daljinu, skraćeni i bledi ostaci veličanstva koje je opčinjavalo Zemlju pre samo dva meseca. Iskrzani mlazevi zupčasto su se raširili prema svetlucavoj glavici čiode Jupitera. Nesvestan svega toga, Karl se zavalio i dremao dok se teretnjak dizao da se susretne sa Edmundom.
<BR>&nbsp;&nbsp;&nbsp;&nbsp;&nbsp;Kada su uz zveket pristali uz kotvu, sljuštio je odelo i zaplovio prema mrmljavom gravitacionom točku na pramcu. Spustio se niz jedne od lestvi-paoka i zateturao u tuđinskom povlačenju jedne osmine G, osećajući kako se na njega, zajedno sa dolaskom težine, spušta iznurenost sve do srži kostiju.
<BR>&nbsp;&nbsp;&nbsp;&nbsp;&nbsp;San, da, pomisli on. Neka splete one rasparane rukave kakvi su mu preostali.
<BR>&nbsp;&nbsp;&nbsp;&nbsp;&nbsp;Ali, prva je došla Virdžinija. Nije je video vekovima.
<BR>&nbsp;&nbsp;&nbsp;&nbsp;&nbsp;Bila je u svom radnom modulu, razume se, na pola puta oko točka. Tih dana retko je napuštala to mesto. Vrata zasiktaše u stranu. Kada je kliznuo u loptasti svet memorijskih školjki, koji ga je okruživao odasvud, oko njega je bio mir gotovo kao u katedrali, osećaj prisustva i huke delanja na samoj granici čujnosti. On tiho sede pokraj njene stolice na konzoli i stade da čeka dok ona ne bude mogla da se isključi iz interaktivnog moda. Uključena u kanale preko direktne neuralne mreže i zglavčanih servoa, jedva da se pokretala. Morala je znati da je on tu, ali nije odavala ni znaka.
<BR>&nbsp;&nbsp;&nbsp;&nbsp;&nbsp;Vitko telo povremeno bi zaigralo i trglo se. Kao pas dok sanja, pomisli, i pokušava da potrči za zamišljenim zečevima.
<BR>&nbsp;&nbsp;&nbsp;&nbsp;&nbsp;Njene izdužene, napola polinezijske crte bile su okrenute nizu holografskih pokazivača okačenih nad njom, a oči joj se ni na trenutak nisu trgle na stranu, da ga pogledaju. Gledala je napeto u mnogostruke prizore pokreta, pokretna mnoštva neprekidno treptavih podataka, geometrijskih dijagrama koji su se pomerali i razvijali, pripovedali nove priče.
<BR>&nbsp;&nbsp;&nbsp;&nbsp;&nbsp;Čekao je; radila je na nekom njemu nedokučivom problemu. Dugo lice na trenutak joj se napregnu, a onda opusti, kada je preskočila neku preponu. I ona je imala prefinjene, visoke jagodice, kao Umolanda. Kao trećina članova posade njihove ekspedicije, persela, proizvoda programa Simona Persela za genetsko ispravljanje naslednih oboljenja. Karl se u dokolici zapita da li su aristokratske crte lica finih kostiju znak koji je čarobnjak DNK namerno ubacio. Bilo je to moguće: čovek je bio genije. Ali Karlovo lice bilo je široko i obično, a on je 'razvijen', kako je glasio izraz u antiseptičnom žargonu, sa godinu dana razlike u odnosu na Virdžiniju. Znači da je možda Simon Persel vodio računa o takvim stvarima samo kod žena. S obzirom na rekla-kazala priče o čoveku, nije mogao da odbaci takvu mogućnost.
<BR>&nbsp;&nbsp;&nbsp;&nbsp;&nbsp;Po bilo čijoj definiciji, Virdžinija Kaninamanu Herbert bila je očevidno uspešan eksperiment. Havajska mešavina pacifičkog soja, raspolagala je hitrom, promućurnom inteligencijom, predivno nepredvidljivom. Bilo je neutažive energije u njenim očima dok su se kretale u brzim, trzavim pokretima po umnogostručenom haosu pred njom. Malo niže, usta su joj bila studija tihe predanosti, neprimetno napućene, zamišljene i ozbiljne. Nije bila, pretpostavljao je, naročito privlačna u uobičajenom smislu te reči: izduženo lice činilo je da izgleda preterano visoka. Smirena bademasta glatkoća njene kože ublažavala je to, ali čelo joj je bilo krupno, usta preširoka, brada kratka, a ne puna i zaobljena kao što je zahtevala moda tih dana.
<BR>&nbsp;&nbsp;&nbsp;&nbsp;&nbsp;Karla je to bilo baš briga. U njoj je bilo potisnutog plamena, skrivene žene za čijim dosezanjem je žudeo. Pa ipak, sve vreme otkako ju je poznavao, ostajala je unutar svoje uglađene ljušture. Ponašala se prijateljski, ali ne mnogo više od toga. Bio je rešen da to promeni.
<BR>&nbsp;&nbsp;&nbsp;&nbsp;&nbsp;Na glavnom ekranu, nemarno iskrenuti nosači sklopiše se u precizna ležišta. Okvir se zamrznu. Gotovo.
<BR>&nbsp;&nbsp;&nbsp;&nbsp;&nbsp;Virdžinija naglo ožive, kao da se neka tečna inteligencija vratila iz lavirinta njenog mašinskog parnjaka. Skinula je ulaze sa zglavkova. Belo ležište njenog neuralnog spajača nakratko sevnu, kada kontakt spade, a ona protrese kosu da joj dotera oblik.
<BR>&nbsp;&nbsp;&nbsp;&nbsp;&nbsp;"Karle! Nadala sam se da ćeš sačekati da završim."
<BR>&nbsp;&nbsp;&nbsp;&nbsp;&nbsp;"Izgleda važno."
<BR>&nbsp;&nbsp;&nbsp;&nbsp;&nbsp;"Oh, to?" Odmahnula je prema okvirima podataka. "Naprosto nešto posla oko raščišćavanja. Proveravam simulacije dokovanja i prenosa, kada budemo sve spuštali. Biće nepravilnosti zbog nasumičnih mlazeva ispuštenog gasa i priključne letelice moraće to da poprave. Programirala sam pametnije mehove za taj posao. Sada smo spremni."
<BR>&nbsp;&nbsp;&nbsp;&nbsp;&nbsp;"Proći će još neko vreme."
<BR>&nbsp;&nbsp;&nbsp;&nbsp;&nbsp;"Pa, još koji dan... Oh, da." Iznenada se snuždila. "Čula sam."
<BR>&nbsp;&nbsp;&nbsp;&nbsp;&nbsp;"Prokleti baksuz." Usta mu se mrko iskriviše.
<BR>&nbsp;&nbsp;&nbsp;&nbsp;&nbsp;"Iscrpljenost, kako sam čula."
<BR>&nbsp;&nbsp;&nbsp;&nbsp;&nbsp;"I to."
<BR>&nbsp;&nbsp;&nbsp;&nbsp;&nbsp;Ona se pruži i oklevajući dodirnu mu ruku. "Ništa nisi mogao da učiniš."
<BR>&nbsp;&nbsp;&nbsp;&nbsp;&nbsp;"Verovatno. Možda nije trebalo da je pustim da siđe u onu rupu odmah pošto je Kato stradao. Takve stvari uzdrmaju te, zeznu ti procenjivanje. Od njih su nesreće verovatnije."
<BR>&nbsp;&nbsp;&nbsp;&nbsp;&nbsp;"Nisi joj bio starešina."
<BR>&nbsp;&nbsp;&nbsp;&nbsp;&nbsp;"Jeste, ali..."
<BR>&nbsp;&nbsp;&nbsp;&nbsp;&nbsp;"Nije tvoja greška. Ako krivice ima, onda su krivi uslovi pod kojima radimo. Ti rokovi..."
<BR>&nbsp;&nbsp;&nbsp;&nbsp;&nbsp;"Da, znam."
<BR>&nbsp;&nbsp;&nbsp;&nbsp;&nbsp;"Hajde. Kupiću ti kafu."
<BR>&nbsp;&nbsp;&nbsp;&nbsp;&nbsp;"Treba mi sna."
<BR>&nbsp;&nbsp;&nbsp;&nbsp;&nbsp;"Ne, tebi je potreban razgovor. Kontakt s ljudima."
<BR>&nbsp;&nbsp;&nbsp;&nbsp;&nbsp;"Razmena zagonetnih viceva s onom tvojom kompjuteraškom ruljom?" On iskrivi lice. "Uvek na kraju zazvučim kao mamlaz."
<BR>&nbsp;&nbsp;&nbsp;&nbsp;&nbsp;Ona se glatko izvuče sa konzolnog sedišta, iskoristivši nisku težu da se sklupča i ponovo ispravi usred vazduha. "Nimalo!" Nešto u njenoj živahnoj, skakutavoj vedrini olakšavalo mu je srce. "Živahni duše, mamlaz nikada postao nisi."
<BR>&nbsp;&nbsp;&nbsp;&nbsp;&nbsp;"Unakaženi Šeli! Bože, ogavno."
<BR>&nbsp;&nbsp;&nbsp;&nbsp;&nbsp;"Ali istinito. Dođi. Prvu rundu ja častim.
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
