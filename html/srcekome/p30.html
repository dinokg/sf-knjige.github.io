<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>SAUL
<P>&nbsp;&nbsp;&nbsp;&nbsp;&nbsp;Neobraćanje pažnje, pomisli Saul. To nam je bila osnovna greška tokom poslednjih nekoliko vekova. Priroda cveta i prska od života svuda oko nas a mi joj nikada nismo poklanjali dovoljno dužne pažnje.
<BR>&nbsp;&nbsp;&nbsp;&nbsp;&nbsp;Čekao je da ostali stignu u pregradak za spavanje 1 i pokušavao da se otpusti tokom tih nekoliko slobodnih trenutaka. Da izbegava da razmišlja o svakodnevnom sastanku oko pregratka, koji tek što nije počeo.
<BR>&nbsp;&nbsp;&nbsp;&nbsp;&nbsp;Pomislio bi da smo i mi uleteli u klopku s krečnjakom. On se bledo nasmeši. Samo je plavozelena Zemlja obilovala životom. A pokazalo se da je Zemlja jedina planeta sa kiseoničnom atmosferom, gustom, pa ipak dovoljno retkom da dozvoljava višku toplote da pobegne. Bile su potrebne generacije da bi se shvatilo da ova druga činjenica nije prouzrokovala prvu. Ne, bilo je obrnuto. Život... trilioni sićušnih ćelija u ranim danima Zemlje, izvukli su ugljenik iz prvobitne atmosfere i uskladištili ga u svojim telima, koja su se slegla po dnu okeana i postala krečnjačka ležišta... a tokom tog procesa izmenili su i sam vazduh.
<BR>&nbsp;&nbsp;&nbsp;&nbsp;&nbsp;Nauka se još petljala s mišljenjem da je život možda pokretač evolucije svetova, a ne samo prosti pasivni putnik koga bacaju surovi vetrovi astronomske sudbine. Posle turobnih predela Venere i Marsa, naučnici su još pretpostavljali da majušne izmene mase planete ili rastojanja od Sunca onemogućavaju život. Poput svih ostalih, ni on nije obraćao pažnju na mogućnost da se život rasplodio u kometama. Takođe je uobličio i ovu ledenu trunku, stvorio pećine i raširio seme.
<BR>&nbsp;&nbsp;&nbsp;&nbsp;&nbsp;Majušna Gea... samoregulišuća ekosfera zatvorena u ledu, ponovo živa kada lizanje Sunčeve toplote dođe da nakratko progna dugu noć... i možda trilioni drugih koje jure po dalekim tminama... Moraće da promisli o tome, ukoliko bude imao slobodnu bar koju sekundu.
<BR>&nbsp;&nbsp;&nbsp;&nbsp;&nbsp;"Au, kako uzvišeno." Virdžinijin pevuckavi, zaljubljenički sarkazam probi mu se kroz misli.
<BR>&nbsp;&nbsp;&nbsp;&nbsp;&nbsp;"Ha? Ne, to su samo moje ritualne brige." On se diže u sedeći pokložaj, osećajući kako mu se tupi bolovi preraspodeljuju u nogama i leđima, čak i u slabašnoj teži.
<BR>&nbsp;&nbsp;&nbsp;&nbsp;&nbsp;Virdžinija je sedela pokraj njega na uskoj klupi koja je bila jedini nameštaj u sobi za osmatranje pregratka za spavanje 1. U beloj emajliranoj svetlosti proučavao ju je u čudu. Bila je zgodna i sigurna u sebe, mlečnozeleni pulover pokrivao joj je, ali ne sakrivao ravni trbuh, dojke tvrde i uzdignute, mišićavu opuštenost. Septička sigurnost odaje otupljivala mu je čula, ali ona je to iskupljivala blagim, toplim prisustvom, prizivala je sećanja na vlažni havajski vazduh pun začinskog mirisa. Pa ipak, ona se poistovećuje s mašinama, hladnim i kiborški sigurnim. Kako pogrešno!
<BR>&nbsp;&nbsp;&nbsp;&nbsp;&nbsp;Tihi spokoj zbog toga što je u njenom društvu podsetio ga je na druge dane, na pretrpane apartmane, gasne plamenike što ližu po tmini dok prijatelji razgovaraju do duboko u noć, na zabiberene mesne obroke i sočni crni luk, opšti osećaj trajnog prirodnog reda...
<BR>&nbsp;&nbsp;&nbsp;&nbsp;&nbsp;Presekao je tu misao. Nostalgija ga je slatko dohvatala praznim, magličastim prstima kad god bi joj to dopustio, a ovo sasvim sigurno nije bio pravi čas za to.
<BR>&nbsp;&nbsp;&nbsp;&nbsp;&nbsp;Virdžinija lako reče: "Izgledaš kao nešto što je mačka dovukla u kuću." Počešala se po potiljku.
<BR>&nbsp;&nbsp;&nbsp;&nbsp;&nbsp;"Nećeš uspeti da me okreneš pukim laskanjem." On protrlja oči. "Osim toga, mi nemamo mačku."
<BR>&nbsp;&nbsp;&nbsp;&nbsp;&nbsp;"Sreća da nismo odmah otopili ljubimce. U stvari, da li bi i oni bili podložni?"
<BR>&nbsp;&nbsp;&nbsp;&nbsp;&nbsp;"Razume se. Ti viroidi vole plućno tkivo - sumnjam da se neki šire po vazduhu."
<BR>&nbsp;&nbsp;&nbsp;&nbsp;&nbsp;"Znači, Pega i Rundavko dobili bi šta im sledi."
<BR>&nbsp;&nbsp;&nbsp;&nbsp;&nbsp;"Nepobitno."
<BR>&nbsp;&nbsp;&nbsp;&nbsp;&nbsp;Nije pominjao da su on i Macudo već otopili nekoliko zečeva i majmuna - morali su, radi probe novih lekova. Razume se, jadna stvorenja morala su biti žrtvovana. Nikada nije bio u stanju da to čini bez žaoke krivice. Pa ipak, odabrao si da budeš biolog.
<BR>&nbsp;&nbsp;&nbsp;&nbsp;&nbsp;Gledala je kroz providni zid tamo gde je nekoliko figura u svemirskim odelima radilo nad bledim voštanim telima. "Kada bismo naprosto mogli da zaustavimo širenje te stvari! Naročito tu zelenu ljigu koja se penje po zidovima - sve me trnci prolaze od nje."
<BR>&nbsp;&nbsp;&nbsp;&nbsp;&nbsp;"Mislim da algoidi i lihenoidi nisu prava opasnost."
<BR>&nbsp;&nbsp;&nbsp;&nbsp;&nbsp;"Toliko se brzo šire!"
<BR>&nbsp;&nbsp;&nbsp;&nbsp;&nbsp;"Ima toliko mnogo varijanti, teško ih je kontrolisati čak i pomoću mikrotalasa. Ali napredujemo."
<BR>&nbsp;&nbsp;&nbsp;&nbsp;&nbsp;Ona nabra nos. "Ta stvar smrdi."
<BR>&nbsp;&nbsp;&nbsp;&nbsp;&nbsp;Prema sebi okrenut, udaljen osmeh nabora mu grubu kožu. "Estetika dolazi kasnije. Ako ikada dođe."
<BR>&nbsp;&nbsp;&nbsp;&nbsp;&nbsp;Virdžinija se namršti. "Misliš li da učiš... pa... dovoljno brzo?"
<BR>&nbsp;&nbsp;&nbsp;&nbsp;&nbsp;"Moj otac uvek je govorio da je život kao kada držiš violinski koncert dok učiš kako se svira na instrumentu."
<BR>&nbsp;&nbsp;&nbsp;&nbsp;&nbsp;Nasmešila se. "I dok te gledaju svi do kojih ti je stalo."
<BR>&nbsp;&nbsp;&nbsp;&nbsp;&nbsp;"Upravo tako." Bio je svestan da Virdžinija pokušava da ga oraspoloži, ali puki sunčani osmeh to nije mogao učiniti. Dobro je poznavao sopstvena raspoloženja, nalete depresije koji su sve redovnije dolazili tokom poslednjih nekoliko godina.
<BR>&nbsp;&nbsp;&nbsp;&nbsp;&nbsp;Ne da sada nije znao istinski razlog svemu tome, razume se. Uz više samospoznaje nego što mu se dopadalo, shvatao je svoju zamišljenost kao još jedan beg. Još od pada Jerusalima otkrivao je da mu je daleko lakše da meditira, da razmišlja, nego da se bez ostatka baca na sirovi svet, da oseća sve njegove žaoke i udarce. I dalje mu je bila potrebna bezbednost njegove osećajne okorelosti.
<BR>&nbsp;&nbsp;&nbsp;&nbsp;&nbsp;Virdžinija je videla u kakvom je raspoloženju. Stavila je ruku u njegovu i blago rekla: "Ako postoji išta što..."
<BR>&nbsp;&nbsp;&nbsp;&nbsp;&nbsp;"Da raščistimo", reče glasno mršavi čovek stupajući u sobu sa Sulejmanom Uld-Haradom. "Proklet bio ako im dopustim da uzmu konce u ruke dok se mi izležavamo."
<BR>&nbsp;&nbsp;&nbsp;&nbsp;&nbsp;Linbarger im klimnu, mršavo lice bilo mu je u potpunosti obuzeto samim sobom. "Pretpostavljam da je to očigledno - moramo da zadržimo normalne ljude na vlasti, tamo gde se mogu starati da se sve odvija kako treba. Ne možemo dozvoliti uspon perselima! Ukoliko se broj žrtava bude uvećavao na ovaj način, biće brojniji od nas, možda čak i dva prema jednom. Ukoliko ne zadržimo upravljačke položaje, oni će donositi sve odluke, glatko pregaziti naše interese."
<BR>&nbsp;&nbsp;&nbsp;&nbsp;&nbsp;Uld-Harad je delovao kao da mu je neprijatno. "Moraću da se posavetujem sa..."
<BR>&nbsp;&nbsp;&nbsp;&nbsp;&nbsp;"Nema savetovanja u vezi s tim! To je izvršna odluka, moraš je doneti. Stavi na glasanje i gotovi smo."
<BR>&nbsp;&nbsp;&nbsp;&nbsp;&nbsp;Saul iskrivi lice. "Da li je to ono na šta mi liči?"
<BR>&nbsp;&nbsp;&nbsp;&nbsp;&nbsp;Linbarger se okrenu s rukama na kukovima. "Pokušavam da obezbedim da naši ljudi ne izgube kontrolu nad situacijom."
<BR>&nbsp;&nbsp;&nbsp;&nbsp;&nbsp;"Naši ljudi?"
<BR>&nbsp;&nbsp;&nbsp;&nbsp;&nbsp;"Tako je. Jesi li čuo? Ouksova ima onu groznicu s nebeski visokom temperaturom, onu što ti sprži mozak za nekoliko sati. Smesta ide u pregradak."
<BR>&nbsp;&nbsp;&nbsp;&nbsp;&nbsp;Saul reče: "Oh, prokletstvo", i sede. Možda je trebalo da provodim više vremena u bolnici. Možda bih nešto izmenio...
<BR>&nbsp;&nbsp;&nbsp;&nbsp;&nbsp;"Neko mora i da istražuje", prošapta Virdžinija, kao da mu čita misli.
<BR>&nbsp;&nbsp;&nbsp;&nbsp;&nbsp;Betani Ouks jedva da je bila dorasla za posao u tih poslednjih nekoliko dana, ali bar je bila očigledni naslednik Miguela Kruza. Bio je bitan kontinuitet nasleđivanja.
<BR>&nbsp;&nbsp;&nbsp;&nbsp;&nbsp;Kada je major Lopez otišao u pregradak, pošto mu je kožu napola požderala neka sluzava gljiva, povučen je Uld-Harad... i sada je bačen na zapovednički položaj na kome mu niko ne bi mogao zavideti. Visoki izduženi crni čovek nikada nije bio ništa više od nominalnog starešine pet upravnika odeljenja. Nije imao žicu za zapovedanje. Mrgodni Afrikanac svakako nije odabran zbog veštine u držanju ravnoteže između političkih sila i umirivanja torokavih mudraca.
<BR>&nbsp;&nbsp;&nbsp;&nbsp;&nbsp;Limbarger klimnu i obliza usne. "Baš fina zbrka, ha? Ili je groznica, ili ti je hladno a plave tačke potpuno te prekriju, ili je ona drhtavica - a sve je smrtonosno."
<BR>&nbsp;&nbsp;&nbsp;&nbsp;&nbsp;"Mislim da sam izolovao izazivača bolesti hlađenja", reče Saul tiho. "Za spremanje vakcine verovatno će biti potrebno tek nekoliko dana. Kožne zaraze pokazuju znake ranjivosti pred mikrotalasnim..."
<BR>&nbsp;&nbsp;&nbsp;&nbsp;&nbsp;"Ali ima već osam ili deset bolesti!" povika Linbarger. "A to su samo one za koje znamo. One koje smo u stanju da lako primetimo."
<BR>&nbsp;&nbsp;&nbsp;&nbsp;&nbsp;Saul se zagleda u čovekovo usukano grozničavo lice i pročita tamo nešto što je delovalo kao hladna promaja puštena u sobu.
<BR>&nbsp;&nbsp;&nbsp;&nbsp;&nbsp;"Postoje određene obećavajuće mere za ostale. Trenutno ti mogu reći samo to." On baci pogled na Uld-Harada. Ohladi malo glavu tom tipu, pomisli Saul, kao da hoće da snagom sopstvene volje natera Afrikanca na delovanje. Ali Uld-Harad je ostajao nepokretan, očiju dalekih, ruku prekrštenih na širokim prsima.
<BR>&nbsp;&nbsp;&nbsp;&nbsp;&nbsp;Izgledalo je da Linbarger oseća da dobija zalet, pobeđuje u raspravi. On pogleda dvojicu muškaraca, ne obraćajući pažnju na Virdžiniju. "Uz Lominacea, koji upravo odlazi na led", on pokaza prema prozirnom zidu, "dok će ga Bajrns i Macudo uskoro slediti, to znači da će perseli istovremeno voditi energane i tunele i gasove."
<BR>&nbsp;&nbsp;&nbsp;&nbsp;&nbsp;Saul zvaničnim tonom reče Uld-Haradu: "Mogu li da upitam zbog čega je dr Linbarger na ovom sastanku?"
<BR>&nbsp;&nbsp;&nbsp;&nbsp;&nbsp;Lice visokog crnog čoveka poprimi oprezan, diplomatski izraz. "Učinilo mi se da svaka, eh, struja u posadi treba da bude prisutna pri donošenju odluka vezanih za pregratke."
<BR>&nbsp;&nbsp;&nbsp;&nbsp;&nbsp;"Jeste", reče Linbarger. "Zbog toga je ona ovde."
<BR>&nbsp;&nbsp;&nbsp;&nbsp;&nbsp;Saul pogleda Virdžiniju. "Oh? Došla si na zahtev Uld-Harada?"
<BR>&nbsp;&nbsp;&nbsp;&nbsp;&nbsp;Klimnula je. "Ja sam bila slobodna. Većina persela ili spava ili radi po tunelima. Ili je bolesna", dodala je naglašeno.
<BR>&nbsp;&nbsp;&nbsp;&nbsp;&nbsp;"Rizikujem već samim tim što sam u istoj sobi s njom", promrmlja Linbarger.
<BR>&nbsp;&nbsp;&nbsp;&nbsp;&nbsp;"Niko nije odredio prenosioce za većinu bolesti", reče Saul pažljivo, susprežući sve veću ozlojeđenost. "Nema razloga da se poveruje da genetski pojačani ljudi prenose bilo šta."
<BR>&nbsp;&nbsp;&nbsp;&nbsp;&nbsp;"To što su imuni ne znači da ne mogu da budu prenosnici", reče Linbarger. "Znam bar toliko."
<BR>&nbsp;&nbsp;&nbsp;&nbsp;&nbsp;"Nema povezanosti..." poče Saul, a onda shvati da nikakva naučna rasprava neće dopreti do tog čoveka. "Čuj. Moramo još da učimo, a to znači saradnju sa svakim..."
<BR>&nbsp;&nbsp;&nbsp;&nbsp;&nbsp;"Uskoro će nam zapovedati! Ako samo..."
<BR>&nbsp;&nbsp;&nbsp;&nbsp;&nbsp;"Hoćeš", reče Saul razgovetno, "da umukneš."
<BR>&nbsp;&nbsp;&nbsp;&nbsp;&nbsp;Linmbarger se namršti, zbunjen, osećajući se izdato. "Ti si biolog, ti znaš da trojica nas navuku bolest na jednog među njima."
<BR>&nbsp;&nbsp;&nbsp;&nbsp;&nbsp;"Onda otopi još ortovaca", reče Virdžinija otrovno. "Povećaj broj ljudi u sopstvenim redovima."
<BR>&nbsp;&nbsp;&nbsp;&nbsp;&nbsp;"I da vidim kako najveći deo njih umire?" Linbarger joj se naglo okrete, stegnutih pesnica. "Ti znaš da je čovek tek izvađen iz pregratka osetljiviji na te klice!" Linbarger ju je šibao očima, ali očigledno je igrao na kartu Uld-Harada.
<BR>&nbsp;&nbsp;&nbsp;&nbsp;&nbsp;"Moramo koristiti sve raspoložive ruke", reče najzad afrički svemirac. "Naročito ukoliko nameravamo da spasemo Njubern."
<BR>&nbsp;&nbsp;&nbsp;&nbsp;&nbsp;"Odobravaš tu misiju?" upita Saul, pomažući očigledni napor da se promeni tema. Betani Ouks je zabranila napore da se traži i vrati davno izgubljeni tegljač pregradaka.
<BR>&nbsp;&nbsp;&nbsp;&nbsp;&nbsp;"Da. Karl Ozborn je bio ubedljiv. To bi nam moglo skrenuti pažnju s naših... rasprava." Uld-Harad pogleda značajno prema Linbargeru. "Naši drugovi su na Njubernu, i ako je volja Božja, inšala, spašćemo ih."
<BR>&nbsp;&nbsp;&nbsp;&nbsp;&nbsp;"Ko ide?" upita Virdžinija.
<BR>&nbsp;&nbsp;&nbsp;&nbsp;&nbsp;"Kasnije ću odlučiti. Prvo moramo da pročistimo još tricijuma iz ledenih..."
<BR>&nbsp;&nbsp;&nbsp;&nbsp;&nbsp;"To Džefers već radi", ubaci Saul. "Kaže da može da nam obezbedi dovoljnu količinu za otprilike jednu nedelju."
<BR>&nbsp;&nbsp;&nbsp;&nbsp;&nbsp;Uld-Harad napući usne. "Vi ljudi ste produžili rad na tome iako je Betani stavila veto?"
<BR>&nbsp;&nbsp;&nbsp;&nbsp;&nbsp;"Pa, jesmo", priznao je Saul uz blagi osmeh. "Za prečišćavanje su potrebni veliki površinski mehovi, koji nisu radili ništa drugo."
<BR>&nbsp;&nbsp;&nbsp;&nbsp;&nbsp;"Ah. Neka mu bude. Onda treba da se sredi oprema za hidroponike, najveći deo da se donese na Haleja."
<BR>&nbsp;&nbsp;&nbsp;&nbsp;&nbsp;"To ću ja učiniti", reče Linbarger. "Uskočiće i neki moji drugari."
<BR>&nbsp;&nbsp;&nbsp;&nbsp;&nbsp;Sve moguće, samo da se pobegne od persela, pomisli Saul. Biće mnogo ortovskih dobrovoljaca.
<BR>&nbsp;&nbsp;&nbsp;&nbsp;&nbsp;"Vrlo dobro", reče Uld-Harad toplo. "A što se tiče spasilačke posade, odlučiću posle pažljive..."
<BR>&nbsp;&nbsp;&nbsp;&nbsp;&nbsp;"Ja ću ići", reče Linbarger. "Ukoliko Ozborn ne bude zapovednik."
<BR>&nbsp;&nbsp;&nbsp;&nbsp;&nbsp;Virdžinija se suvo nasmeši. "Hoćeš čisto ortovsku posadu?"
<BR>&nbsp;&nbsp;&nbsp;&nbsp;&nbsp;"Zašto ne?"
<BR>&nbsp;&nbsp;&nbsp;&nbsp;&nbsp;"Onda imaš sve šanse da pođu bolesnici", reče ona.
<BR>&nbsp;&nbsp;&nbsp;&nbsp;&nbsp;Saul se namršti. Uskoro će morati da joj kaže da i on ide, kao brodski lekar.
<BR>&nbsp;&nbsp;&nbsp;&nbsp;&nbsp;Uld-Harad smirujući reče: "Svi rizikujemo."
<BR>&nbsp;&nbsp;&nbsp;&nbsp;&nbsp;"Nemate pojma hoće li Linc, Van Zunova i ostali pronaći lekove." Linbargerova usta izvila su se u gorku, zgađenu crtu netrpeljivosti. "Ukoliko to ne učine, a ja se razbolim, onda me nikada neće izvaditi iz pregratka."
<BR>&nbsp;&nbsp;&nbsp;&nbsp;&nbsp;Uld-Harad raširi ruke, otvorene i okrenute naviše, pokazujući dobru volju. "Onda ćeš se konačno probuditi na Zemlji."
<BR>&nbsp;&nbsp;&nbsp;&nbsp;&nbsp;"Niko nije planirao da spavamo sedamdeset godina bolesni! Metabolizam jeste spor u pregracima, ali nije nula. Sva iskustva potiču od zdravih ljudi, je li tako? Mogli bismo svi pomreti."
<BR>&nbsp;&nbsp;&nbsp;&nbsp;&nbsp;Linbarger je bio u pravu, ali Saul bi bio proklet ako to prizna. "Ima jakih razloga da očekujemo kako..."
<BR>&nbsp;&nbsp;&nbsp;&nbsp;&nbsp;"Ha! 'Jakih razloga'. To za mene i moje prijatelje nije dovoljno."
<BR>&nbsp;&nbsp;&nbsp;&nbsp;&nbsp;"Kakve prijatelje?" upita Virdžinija. "Još tupavih lucista?"
<BR>&nbsp;&nbsp;&nbsp;&nbsp;&nbsp;Linbarger se naroguši. Glas mu je izbio tanak i piskav, kao iz nekog napetog mesta u telu. "Jeste, to su neki od nas. Isterani iz Indonezije zbog toga što su bili protiv nasilja prema zemlji, otrova i eksperimentalnih životinja poput vas."
<BR>&nbsp;&nbsp;&nbsp;&nbsp;&nbsp;Virdžinija promrmlja: "Pa su to nadoknadili tako što su ubijali ljude po Panafrici."
<BR>&nbsp;&nbsp;&nbsp;&nbsp;&nbsp;Saul pokuša da se umeša. "Samo jedan..."
<BR>&nbsp;&nbsp;&nbsp;&nbsp;&nbsp;"Ne, pusti ga da blebeće", reče Virdžinija ravnim glasom; ruke je držala spremne, u položaju joj je bila koncentrisana energija. "Slušala sam to i ranije. Njegova sojta preuzela je Havaje. Guverner Ikeda je mrtav, ujak Keoki Anuenua u zatvoru. Hoću da vidim kakva vrsta stvorenja radi takve stvari."
<BR>&nbsp;&nbsp;&nbsp;&nbsp;&nbsp;Linbarger izgleda nije primetio njeno kruto obuzdavanje.
<BR>&nbsp;&nbsp;&nbsp;&nbsp;&nbsp;"Lucista sam, jasno, ali govorim u ime svih normalnih ljudi. Nećemo da primamo naređenja od perselovskih svinja."
<BR>&nbsp;&nbsp;&nbsp;&nbsp;&nbsp;Saul reče: "Ti malo pripazi na svoja..."
<BR>&nbsp;&nbsp;&nbsp;&nbsp;&nbsp;"Naravno, teramo vas persele u logore po Havajima - a bilo bi nam bolje kada bismo radili istu stvar i ovde!" On mahnu pesnicom prema njenom licu.
<BR>&nbsp;&nbsp;&nbsp;&nbsp;&nbsp;Virdžinija ga pogodi punom snagom u trbuh žustrim, divljačkim udarcem nogom. Linbarger polete unazad uz teški roktaj i tresnu o zid. Uld-Harad krenu da zaustavi Virdžiniju, ali ona se glatko snađe u niskoj sili teže i kliznu pokraj njega. Tresnula je Linbargera glatko po grlu bridom šake, unevši iz ramena svu snagu u udarac. Linbarger ispusti krkljavi zvuk i zavrte se u stranu, i dalje svestan, ali mlitav.
<BR>&nbsp;&nbsp;&nbsp;&nbsp;&nbsp;"Stani!" viknu Uld-Harad oštro i nepotrebno - Virdžinija se već vratila u automatski odbrambeni položaj za nulto G; lebdela je, oči su joj blistale poput leda.
<BR>&nbsp;&nbsp;&nbsp;&nbsp;&nbsp;"Izvinjavam se", reče ona. "Bio je to refleks."
<BR>&nbsp;&nbsp;&nbsp;&nbsp;&nbsp;Uld-Harad i Saul pođoše da pogledaju kako je Linbarger, a on je slabašno odmahivao da odu.
<BR>&nbsp;&nbsp;&nbsp;&nbsp;&nbsp;Virdžinija reče: "Već danima slušam lucističke govnarije i zadržavam jezik. Dosta je. On ugrožava čitavu ekspediciju."
<BR>&nbsp;&nbsp;&nbsp;&nbsp;&nbsp;"Ne preuveličavajte svoj slučaj, dr Herbert. Dr Linbarger ima pravo na sopstveno mišljenje", reče Uld-Harad kao da procenjuje.
<BR>&nbsp;&nbsp;&nbsp;&nbsp;&nbsp;Šta li je potrebno da bi ga pokrenulo? pomisli Saul. Ili je već bio svedok ovako gadnih prizora? Uznemirujuća sumnja. Saul se nije družio s ostalima već čitavu nedelju.
<BR>&nbsp;&nbsp;&nbsp;&nbsp;&nbsp;"U svakom slučaju", reče Uld-Harad, ozbiljno vrteći glavom, "ništa ne opravdava takvo vaše ponašanje. Kada ne bismo bili očajni, zatvorio bih vas u vaše odaje."
<BR>&nbsp;&nbsp;&nbsp;&nbsp;&nbsp;"Oh, molim te, učini to", reče ona sarkastično. "Treba mi da se ispavam."
<BR>&nbsp;&nbsp;&nbsp;&nbsp;&nbsp;Linbarger otvori usta da nešto kaže, ali onda se vrata pripremne sobe otvoriše da propuste Betani Ouks. Svi su zaćutali kada je zvanična zapovednica ušla, s pratnjom.
<BR>&nbsp;&nbsp;&nbsp;&nbsp;&nbsp;Saula je šokirala nagla promena - njene oči uokvirene crvenilom, koštano belo lice i šepav hod. Paralitičarske ruke tresle su joj se, usta prazno visila, otvorena.
<BR>&nbsp;&nbsp;&nbsp;&nbsp;&nbsp;"Beti, ne bi trebalo da koračaš", reče Saul.
<BR>&nbsp;&nbsp;&nbsp;&nbsp;&nbsp;Onda je video kako je Akio Macudo i Margerita van Zun slede puni poštovanja a njihove oči preklinjale su ga da se ne meša. Pravila je predstavu junaštva, zapovedni oficir koji se viteški predaje. To je video čak i Linbarger, i, iako mu je lice još bilo zategnuto od besa i ozlojeđenosti, ćutao je.
<BR>&nbsp;&nbsp;&nbsp;&nbsp;&nbsp;Ni Macudo nije izgledao baš dobro. Oči su mu bile staklaste a lice mu je imalo tvrd znojav odsjaj. Ako on ode, ostaćemo samo Margerita i ja da vodimo bolnicu. To će me sigurno sprečiti da učestvujem u Njubernovom izvlačenju.
<BR>&nbsp;&nbsp;&nbsp;&nbsp;&nbsp;Betani Ouks načas ga pogleda u oči. "Saule..." Osmeh joj je bio prazan, tužan. "Izdrži..."
<BR>&nbsp;&nbsp;&nbsp;&nbsp;&nbsp;Lagano je prošla do ledene unutrašnje odaje i tehničara koji su čekali.
<BR>&nbsp;&nbsp;&nbsp;&nbsp;&nbsp;Prokletstvo. Saul je bio nespokojno svestan da se Ouksova možda nikada neće probuditi iz procesa pregratka za spavanje. Ukoliko bolest bude mogla da nastavi svoj užasni posao dok ona lebdi kroz godine snova, moglo bi se lako desiti da upravo sada ide prema sopstvenom grobu. Grupa njenih pratilaca verovatno je to osetila i zbog toga se na njih spusti ćutanje puno poštovanja dok je Ouksova zahtevala da se sama uspentra na ploču. Ona titravo mahnu za zbogom i onda utonu u ružičastu mrežu za prehranu. Za nju je to predstavljalo olakšanje, video je Saul, da tamo, u obećanom ledenom spasenju legne zahvalno u zagrljaj maglom obavijenog, blistavog čelika i stakla.
<BR>&nbsp;&nbsp;&nbsp;&nbsp;&nbsp;Saul diže pogled prema Uld-Haradu. Bilo je lako čitati Afrikančeve usne koje su se nemo pomerale i oblikovale reči na arapskom. Saul je znao da su molitve samo delom za Ouksovu, a ostatak je bio za novog, nesigurnog zapovednika, Sulejmana Uld-Harada lično.
</P></TD></TR></TABLE>
<P class="next">
<A HREF=p31.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
