<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>DENIL
<P>&nbsp;&nbsp;&nbsp;&nbsp;&nbsp;6.
<BR>&nbsp;&nbsp;&nbsp;&nbsp;&nbsp;Bejli se po treći put našinašao u svemirskom brodu; protekle dve godine nisu bile dovoljne da mu izbledi sećanje na prva dva otiskivanja u svemir. Znao je tačno šta ga čeka.
<BR>&nbsp;&nbsp;&nbsp;&nbsp;&nbsp;Pre svega, potpuno će ga izolovati - to je značilo da se ni sa kim neće sresti, niti sa bilo kim doći u dodir, osim, možda, s nekim robotom. Biće, takođe, pod stalnim medicinskim nadzorom - okadiće ga i pročistiti (nije to, naprosto, moguće izraziti na neki drugi način). Preduzeće sve da ga pripreme za susret sa Svemircima koji su bili opsednuti strahom od bolesti i koji su na Zemljane gledali kao na pokretne vreće prepune najraznovrsnijih klica.
<BR>&nbsp;&nbsp;&nbsp;&nbsp;&nbsp;Biće, međutim, i nekih razlika. Ovoga puta, na primer, neće osećati strah zbog svega kroz šta će biti prinuđen da prođe. U svakom slučaju, osećanje izgubljenosti zbog izlaska iz utrobe majčice Zemlje biće manje zastrašujuće.
<BR>&nbsp;&nbsp;&nbsp;&nbsp;&nbsp;Ovog puta, biće spreman za susret sa širim prostorima. Sam je sebe ubeđivao (iako, istini za volju, i dalje osećajući grč u predelu stomaka) da će čak, možda, biti u stanju da zatraži da mu omoguće pogled na svemirska prostranstva.
<BR>&nbsp;&nbsp;&nbsp;&nbsp;&nbsp;Pitao se, pritom, da li će se u bilo kom pogledu razlikovati od fotografija noćnog neba, kada se svod posmatra sa Otvorenog?
<BR>&nbsp;&nbsp;&nbsp;&nbsp;&nbsp;Prisećao se svog prvog doživljaja u planetarijumu (razume se, u potpunoj bezbednosti Grada). Nije, pri tom, imao utisak da se nalazi na Otvorenom, i shodno tome, nije osećao ni nelagodnost.
<BR>&nbsp;&nbsp;&nbsp;&nbsp;&nbsp;A onda, došle su i one dve - ne, tri - prilike kada se, noću, našao na Otvorenom, i ugledao pravi nebeski svod posut zvezdama. Delovao je daleko manje upečatljivo nego onom prilikom u planetarijumu; ali, svaki put bili su tu i svež povetarac i utisak daljine, što je izazivalo veću nelagodnost nego sam svod - mada je sve delovalo manje zastrašujuće nego po danu, jer je tmina stvarala blagodatan zaštitnički zid oko njega.
<BR>&nbsp;&nbsp;&nbsp;&nbsp;&nbsp;Da li će pogled na svemirska prostranstva iz broda biti više nalik pogledu iz planetarijuma, ili pogledu sa same Zemlje? Ili će u njemu pobuditi neko sasvim drugačije osećanje?
<BR>&nbsp;&nbsp;&nbsp;&nbsp;&nbsp;Sav se predao razmišljanju o tome, kao da želi da iz glave izbriše svaku pomisao na Džesi, Bena i sam Grad.
<BR>&nbsp;&nbsp;&nbsp;&nbsp;&nbsp;Iz puke razmetljivosti, odbio je vozilo i umesto toga pešice prevalio rastojanje između kapije i svemirkog broda, u pratnji robota koji je došao po njega. Na kraju krajeva, reč je bila o stazi prekrivenoj nadstrešnicom.
<BR>&nbsp;&nbsp;&nbsp;&nbsp;&nbsp;Prolaz je bio blago zakrivljen i Bejli je gledao unazad sve dok je bio u stanju da vidi Bena na drugom kraju. U jednom trenutku nehajno mu je mahnuo, kao da se sprema da stupi na ekspresnu liniju za Trenton, i Ben mu je otpozdravio mahnito mašući obema rukama, ispruživši oba kažiprsta i srednja prsta - što beše drevni simbol pobede.
<BR>&nbsp;&nbsp;&nbsp;&nbsp;&nbsp;Pobede? Puste nade, Bejli je u to bio siguran.
<BR>&nbsp;&nbsp;&nbsp;&nbsp;&nbsp;Potom skrenu misli na drugu stranu, očekujući da ga one sasvim obuzmu. Kako bi izgledalo ukrcavanje na svemirski brod po danu, dok mu se blistavi sunčevi zraci odbijaju o površinu, i dok on sam, kao i ostali, ostaje u celosti izložen Otvorenom?
<BR>&nbsp;&nbsp;&nbsp;&nbsp;&nbsp;Kako bi izgledalo biti sasvim svestan tog cilindričnog sveta koji će se ubrzo odvojiti od jednog neuporedivo većeg sveta, za koji je bio privremeno prikovan; koji će se malo potom naći u prostranstvu neuporedivo većem nego što je otvoreni prostor na samoj Zemlji, i boraviti u tom prostranstvu sve dok se, prebrodivši beskrajno Ništa, ne nađe na drugom...
<BR>&nbsp;&nbsp;&nbsp;&nbsp;&nbsp;Nastojao je da čvrsto korača, trudeći se da mu lice ostane što bezizražajnije - mislio je, bar, da odaje takav utisak. Međutim, robot koji je sve vreme koračao pored njega odjednom se zaustavi.
<BR>&nbsp;&nbsp;&nbsp;&nbsp;&nbsp;"Nije vam dobro, gospodine?" (Ne 'gospodaru', već obično 'gospodine'. Bio je to robot s Aurore).
<BR>&nbsp;&nbsp;&nbsp;&nbsp;&nbsp;"Sve je u redu, momak", odvrati Bejli promuklo. "Nastavimo."
<BR>&nbsp;&nbsp;&nbsp;&nbsp;&nbsp;Držao je potom pogled uprt u tle, ne dižući oči sve dok ne stigoše do broda koji se uzdizao poput nekog tornja.
<BR>&nbsp;&nbsp;&nbsp;&nbsp;&nbsp;Auroranski brod!
<BR>&nbsp;&nbsp;&nbsp;&nbsp;&nbsp;Bio je siguran u to. Obasjan mekom svetlošću, izgledao je i veći i graciozniji, čak i moćniji nego solarijanski brodovi.
<BR>&nbsp;&nbsp;&nbsp;&nbsp;&nbsp;Bejli kroči unutra, i dalja poređenja sasvim prevagnuše u korist Aurore. Njegova odaja bila je veća od onih koje je imao pre dve godine: istovremeno, bila je i udobnija i raskošnija.
<BR>&nbsp;&nbsp;&nbsp;&nbsp;&nbsp;Budući da je znao šta sledi, bez oklevanja je skinuo svu odeću sa sebe. (Možda će je mlaznim sagorevanjem razbucati na sastavne atome. Bilo je sasvim izvesno da mu je neće vratiti pri povratku na Zemlju - ukoliko se uopšte bude vratio. Uostalom, tako je bilo i prošli put).
<BR>&nbsp;&nbsp;&nbsp;&nbsp;&nbsp;Drugu odeću neće dobiti sve dok brižljivo ne speru sve sa njega, dok ga ne pregledaju, i dok ga celog ne išpricaju. Gotovo da se obradovao ponižavajućem postupku kome će ga podvrgnuti. Najzad, to će mu pomoći da skrene misli od onoga što će za neki trenutak početi da se zbiva. Jedva da je bio svestan početnog ubrzanja, i gotovo da nije imao vremena da misli o trenutku kada će se odlepiti od Zemlje i zaći u svemir.
<BR>&nbsp;&nbsp;&nbsp;&nbsp;&nbsp;Pošto je obukao novu odeću, pomalo zlovoljno stade pred ogledalo. Materijal od koga je odeća bila načinjena, ma od čega da je bio, posedovao je glatkoću i sjaj i menjao je boju u zavisnosti od ugla pod kojim ga je posmatrao. Nogavice pantalona dopirale su mu do članaka, uranjajući u obuću koja mu je izvanredno pristajala. Rukavi jakne sužavali su se kod doručja, dok su mu ruke prekrivale tanke, providne rukavice. Jakna mu je sasvim pokrivala vrat; na nju je bila našivena i kapuljača kojom je, po volji, mogao pokriti glavu. Znao je da su ga toliko ututkali ne zarad njegove vlastite udobnosti, već da bi predstavljao što manju opasnost za Svemirce.
<BR>&nbsp;&nbsp;&nbsp;&nbsp;&nbsp;Posmatrajući sebe tako odevenog, Bejli pomisli da bi se morao osećati neprijatno oklopljenim; trebalo je, takođe, i da trpi zbog prekomerne toplote i suviška vlažnosti. Ali nije. Čak se, na svoje ogromno iznenađenje, nije ni znojio.
<BR>&nbsp;&nbsp;&nbsp;&nbsp;&nbsp;Zaključak koji je izveo na osnovu toga bio je više nego razložan. "Momak, da li ova odeća automatski podešava temperaturu tela?" upita on robota koji ga je dopratio do broda, i još se nalazio pokraj njega.
<BR>&nbsp;&nbsp;&nbsp;&nbsp;&nbsp;"Tako je, gospodine", odgovori robot. "Reč je o odeći za svako vreme i smatraju je izvanredno pogodnom. Međutim, veoma je skupa. Samo mali broj ljudi na Aurori može je sebi priuštiti."
<BR>&nbsp;&nbsp;&nbsp;&nbsp;&nbsp;"Zaista? Jehosafata mu!"
<BR>&nbsp;&nbsp;&nbsp;&nbsp;&nbsp;Bejli se zagleda u robota. Bio je to prilično nerazrađen model, zapravo dosta sličan zemaljskim robotima. Uprkos tome, bilo je u njegovom izrazu tananosti koja je nedostajala zemaljskim modelima. Na primer, iako u ograničenoj meri, mogao je menjati izraz lica. Čak se i blago nasmešio kada je napomenuo da je Bejli dobio odeću koju je mali broj žitelja Aurore moglo sebi priuštiti.
<BR>&nbsp;&nbsp;&nbsp;&nbsp;&nbsp;Materija od koje je bio sazdan ličila je na metal, ali je uprkos tome delovala kao da je izatkana; menjala je izgled pri svakom pokretu, a boje kao da su se međusobno nadmetale, ostavljajući dosta prijatan utisak. Ukratko, sve dok ga čovek ne bi izbliza i pomno osmotrio, robot je, iako, očigledno, nije bio sazdan po ljudskom liku, delovao kao da i sam na sebi ima odeću.
<BR>&nbsp;&nbsp;&nbsp;&nbsp;&nbsp;"Momak, kako ti je ime?" upita ga Bejli.
<BR>&nbsp;&nbsp;&nbsp;&nbsp;&nbsp;"Zovem se Žiskar, gospodine."
<BR>&nbsp;&nbsp;&nbsp;&nbsp;&nbsp;"R. Žiskar?"
<BR>&nbsp;&nbsp;&nbsp;&nbsp;&nbsp;"Ako vam tako odgovara, gospodine."
<BR>&nbsp;&nbsp;&nbsp;&nbsp;&nbsp;"Imate li biblioteku na brodu?"
<BR>&nbsp;&nbsp;&nbsp;&nbsp;&nbsp;"Imamo, gospodine."
<BR>&nbsp;&nbsp;&nbsp;&nbsp;&nbsp;"Možeš li mi pribaviti neku video-knjigu o Aurori?"
<BR>&nbsp;&nbsp;&nbsp;&nbsp;&nbsp;"Kakve vrste, gospodine?"
<BR>&nbsp;&nbsp;&nbsp;&nbsp;&nbsp;"O istoriji... političkim doktrinama... geografiji... O bilo čemu što mi može pomoći da upoznam planetu."
<BR>&nbsp;&nbsp;&nbsp;&nbsp;&nbsp;"Da, gospodine."
<BR>&nbsp;&nbsp;&nbsp;&nbsp;&nbsp;"I čitač."
<BR>&nbsp;&nbsp;&nbsp;&nbsp;&nbsp;"Da, gospodine."
<BR>&nbsp;&nbsp;&nbsp;&nbsp;&nbsp;Robot iziđe kroz dvostruka vrata, i Bejli ozbiljno klimnu sam sebi. Prilikom putovanja na Solariju, nijednog trenutka nije mu palo na pamet da dokolicu tokom plovidbe kroz svemir upotrebi da nešto korisno sazna o toj planeti. To znači da je uznapredovao tokom poslednje dve godine.
<BR>&nbsp;&nbsp;&nbsp;&nbsp;&nbsp;Bejli pokuša da otvori vrata kroz koja je robot upravo izišao. Bila su zaključana, i nisu popuštala. Veoma bi ga iznenadilo da je bilo drugačije.
<BR>&nbsp;&nbsp;&nbsp;&nbsp;&nbsp;Potom se obazre po sobi. Bio je tu i hipertalasni prijemnik. Poluodsutno je dodirivao dugmad, i iz aparata odjednom grmnu muzika; pošto mu je konačno pošlo za rukom da je utiša, nastavi da sluša s neodobravanjem. Neskladno je treštala, kao da instrumenti u orkestru nisu bilu baš najbolje naštimovani.
<BR>&nbsp;&nbsp;&nbsp;&nbsp;&nbsp;Najzad mu pođe za rukom da promeni kanal. Pred sobom je sada imao neku vrstu svemirske fudbalske utakmice, koja se, očigledno, odigravala pri uslovima nulte gravitacije. Lopta je letela u pravim linijama, dok su igrači (premnogo ih je bilo, na svakoj strani - sa stabilizatorima na leđima, laktovima i kolenima, kako bi bolje upravljali svojim pokretima) graciozno poskakivali. Njihove neuobičajene kretnje izazvaše u Bejlijevoj glavi vrtoglavicu. I tek što se nagao i napipao dugme za isključivanje, Bejli začu kako se vrata iza njegovih leđa otvaraju.
<BR>&nbsp;&nbsp;&nbsp;&nbsp;&nbsp;On se okrenu, i možda baš stoga što je očekivao da vidi R. Žiskara, isprva beše svestan samo prisustva nekoga ko nije bio R. Žiskar. Zatreptavši nekoliko puta, on shvati da pred sobom ima nekog ko je savršeno ljudskog obličja, sa širokim licem i istaknutim jagodicama, kratke riđe kose zalizane unazad; nekog odevenog u odeću klasičnog kroja i prigušenih boja.
<BR>&nbsp;&nbsp;&nbsp;&nbsp;&nbsp;"Jehosafata mu!" uzviknu Bejli, glasom koji kao da nije bio njegov.
<BR>&nbsp;&nbsp;&nbsp;&nbsp;&nbsp;"Partneru Elija", oglasi se pridošlica i stupi napred, sa malenim, ozbiljnim osmehom na licu.
<BR>&nbsp;&nbsp;&nbsp;&nbsp;&nbsp;"Denile!" uzviknu Bejli, stušti se prema robotu i zagrli. "Denile!"
<BR>
<BR>&nbsp;&nbsp;&nbsp;&nbsp;&nbsp;7.
<BR>&nbsp;&nbsp;&nbsp;&nbsp;&nbsp;Bejli nije puštao Denila iz svog zagrljaja - on je bio jedino, iako neočekivano, njemu prisno stvorenje na brodu, njegova jedina čvrsta veza sa prošlošću. Preplaviše ga olakšanje i ljubav.
<BR>&nbsp;&nbsp;&nbsp;&nbsp;&nbsp;A onda, malo pomalo, misli mu se središe i odjednom mu postade jasno da to na grudi ne pritiska Denila, već R. Denila - Robota Denila Olivava. Čvrsto je stiskao robota, a i robot se blago privijao uz njega, dopuštajući ljudskom biću da ga guši svojim zagrljajem, procenjujući da ga to usrećuje; njegov pozitronski mozak govorio mu je da se ne sme suprotstaviti tom izlivu, budući da bi to izazvalo razočaranje i osećanje nelagodnosti kod jednog ljudskog stvora.
<BR>&nbsp;&nbsp;&nbsp;&nbsp;&nbsp;Nezaobilazni Prvi zakon robotike jasno je kazivao: "Robot ne sme da povredi ljudsko biće..." a ne prihvatiti izraze prijateljstva ljudskog bića značilo bi ozbiljno ga povrediti.
<BR>&nbsp;&nbsp;&nbsp;&nbsp;&nbsp;Lagano, kako ne bi dopustio da se ispolji čemer što ga je obuzeo, Bejli popusti stisak. Na kraju još jednom snažno stisnu robotova ramena, kao da time želi da mu stavi do znanja da se od njega ne odvaja zbog osećanja nelagodnosti.
<BR>&nbsp;&nbsp;&nbsp;&nbsp;&nbsp;"Nisam te video, Denile", napomenu Bejli, "još otkako si brodom dovukao na Zemlju onu dvojicu matematičara... Sećaš li se?"
<BR>&nbsp;&nbsp;&nbsp;&nbsp;&nbsp;"Razume se da se sećam, partneru Elija. Lepo je što te ponovo vidim."
<BR>&nbsp;&nbsp;&nbsp;&nbsp;&nbsp;"I ti nešto osećaš, zar ne?" upita Bejli blago.
<BR>&nbsp;&nbsp;&nbsp;&nbsp;&nbsp;"Ne bih umeo da kažem, partneru Elija, šta osećam u ljudskom smislu reči. Ipak, mogu da kažem da je već sam susret s tobom učinio da mi misli postanu jasnije, i da sila gravitacije kojoj je moje telo podložno nekako slabije utiče na moja čula - a postoje i druge promene koje mi nije teško da uočim... Pretpostavljam da bi se ono što osećam moglo u grubim crtama uporediti s onim što ljudska bića nazivaju zadovoljstvom."
<BR>&nbsp;&nbsp;&nbsp;&nbsp;&nbsp;Bejli klimnu u znak saglasnosti. "Stari moj partneru, šta god bilo to što osetiš pri susretu sa mnom, a što ti se i samom čini prijatnijim od stanja u kome si kada ja nisam s tobom - meni sasvim odgovara... ukoliko shvataš šta hoću da kažem. Ali otkud ti ovde?"
<BR>&nbsp;&nbsp;&nbsp;&nbsp;&nbsp;"Žiskar Revenlov me je obavestio da si..." R. Denil začas zastade.
<BR>&nbsp;&nbsp;&nbsp;&nbsp;&nbsp;"Oriban?" upita Bejli podsmešljivo.
<BR>&nbsp;&nbsp;&nbsp;&nbsp;&nbsp;"Dezinfikovan", odgovori R. Denil. "Smatrao sam da se posle toga mogu sresti s tobom."
<BR>&nbsp;&nbsp;&nbsp;&nbsp;&nbsp;"Nisi, valjda, mislio da ćeš navući neku boleštinu?"
<BR>&nbsp;&nbsp;&nbsp;&nbsp;&nbsp;"Nipošto, partneru Elija, ali bi ostali na ovom brodu mogli potom oklevati da me puste k sebi. Ljudi s Aurore posebno su osetljivi na mogućnost zaraze, čak i kada ne postoji nikakva mogućnost da se zaraze."
<BR>&nbsp;&nbsp;&nbsp;&nbsp;&nbsp;"Shvatam... Ipak, nisam te pitao zbog čega si ovde baš u ovom trenutku. Mislio sam, zbog čega si uopšte ovde, na brodu?"
<BR>&nbsp;&nbsp;&nbsp;&nbsp;&nbsp;"Dr Fastolf, čija sam svojina, naložio mi je, iz više razloga, da budem na brodu koji su poslali po tebe. Smatrao je da bi bilo dobro da se odmah na početku misije, koja će po njemu biti prilično teška, sretneš sa nekim poznatim licem."
<BR>&nbsp;&nbsp;&nbsp;&nbsp;&nbsp;"Zaista, veoma uviđavno od njega. Iskreno sam mu zahvalan."
<BR>&nbsp;&nbsp;&nbsp;&nbsp;&nbsp;R. Denil ozbiljno se nakloni, prihvativši ovaj izraz zahvalnosti u ime svog gospodara. "Dr Fastolf je takođe smatrao..." Denil za trenutak zastade. "Smatrao je, takođe, da će to i u meni pobuditi odgovarajuće osećanje."
<BR>&nbsp;&nbsp;&nbsp;&nbsp;&nbsp;"Misliš, zadovoljstva", upita Bejli.
<BR>&nbsp;&nbsp;&nbsp;&nbsp;&nbsp;"S obzirom da mi je dozvoljeno da upotrebim taj izraz - da. A treći razlog, i najvažniji..."
<BR>&nbsp;&nbsp;&nbsp;&nbsp;&nbsp;Vrata se u tom času ponovo otvoriše i R. Žiskar uđe u sobu.
<BR>&nbsp;&nbsp;&nbsp;&nbsp;&nbsp;Bejli okrenu glavu prema njemu i u magnovenju ga obuze prava poplava nezadovoljstva. Nije bilo nikakve sumnje da je R. Žiskar robot, i to je, na neki način, podvlačilo činjenicu da je i Denil bio robot (R. Denil, Bejli ponovo i nehotice pomisli), mada je Denil u poređenju sa Žiskarom bio neuporedivo savršeniji. Bejli, međutim, nije želeo da ta činjenica bude toliko upadljiva; nije ni sam želeo da oseća nelagodnost zbog toga što Denila nije bio u stanju da doživljava drugačije nego kao ljudsko biće, bez obzira na pomalo napadan način njegovog izražavanja.
<BR>&nbsp;&nbsp;&nbsp;&nbsp;&nbsp;"Šta je sad, momak?" upita on pomalo nestrpljivo.
<BR>&nbsp;&nbsp;&nbsp;&nbsp;&nbsp;"Doneo sam vam video-knjige koje ste tražili", odgovori Žiskar. "I čitač."
<BR>&nbsp;&nbsp;&nbsp;&nbsp;&nbsp;"Dobro, spusti ih tu. Tamo... slobodan si. Denil će ostati sa mnom."
<BR>&nbsp;&nbsp;&nbsp;&nbsp;&nbsp;"Da, gospodine." Robotove oči - bledo su svetlucale, ustanovi Bejli, za razliku od Denilovih - na trenutak se usmeriše prema R. Denilu, kao da traže odobrenje od nekog višeg bića.
<BR>&nbsp;&nbsp;&nbsp;&nbsp;&nbsp;"Biće sasvim u redu, prijatelju Žiskare, ukoliko ostaneš pred vratima", reče Denil.
<BR>&nbsp;&nbsp;&nbsp;&nbsp;&nbsp;"Učiniću tako, prijatelju Denile", složi se R. Žiskar.
<BR>&nbsp;&nbsp;&nbsp;&nbsp;&nbsp;R. Žiskar iziđe, ali iz Bejlija izbi osećanje nelagodnosti. "Zbog čega da ostane pred vratima? Jesam li ja to zatočenik?"
<BR>&nbsp;&nbsp;&nbsp;&nbsp;&nbsp;"U izvesnom smislu", odgovori Denil, "kako ne bi imao priliku da se tokom putovanja mešaš sa posadom. Sa žaljenjem moram da priznam da si zaista neka vrsta zatočenika. Ipak, nije to razlog za Žiskarovu prisutnost... I dozvoli mi, partneru Elija, da iskoristim ovu priliku kako bih ti skrenuo pažnju na to da bi bilo veoma preporučljivo da Žiskara - kao, uostalom, i druge rubote - ne oslovljavaš sa 'momak'."
<BR>&nbsp;&nbsp;&nbsp;&nbsp;&nbsp;"Što, ne dopada im se taj izraz?"
<BR>&nbsp;&nbsp;&nbsp;&nbsp;&nbsp;"Žiskaru ne smeta ništa što dolazi od nekog ljudskog bića. Naprosto, 'momak' nije uobičajen izraz za robota na Aurori, i stoga ne bi bilo uputno, da makar i nenamerno, stvoriš jaz između sebe i Auroranaca time što ćeš nevažnim razlikama u govoru naglašavati mesto svog porekla."
<BR>&nbsp;&nbsp;&nbsp;&nbsp;&nbsp;"Kako da im se onda obraćam?"
<BR>&nbsp;&nbsp;&nbsp;&nbsp;&nbsp;"Kao i meni, koristeći njihovo uobičajeno ime za identifikaciju. Na kraju krajeva, u pitanju je samo jedna reč kojom se određuje osoba kojoj se obraćaš - i nema nikakvog razloga da jedna obična reč vredi manje od bilo koje druge reči. Sve je to stvar opšteusvojenih običaja. Na Aurori je sada običaj da se robotima obraća kao 'njemu', ili, ponekad, 'njoj'; ne i sa bezličnim 'to'. Pored toga, na Aurori je sasvim izišlo iz upotrebe korišćenje inicijala 'R', osim u čisto formalnom obraćanju, a i tada uz korišćenje punog imena i prezimena; mada se, u novije vreme, taj inicijal ni tada ne koristi."
<BR>&nbsp;&nbsp;&nbsp;&nbsp;&nbsp;"U tom slučaju, Denile" - Bejli se jedva uzdrža da ne kaže 'R. Denile' - "kako pravite razliku između robota i ljudskih bića?"
<BR>&nbsp;&nbsp;&nbsp;&nbsp;&nbsp;"Razlika je, partneru Elija, najčešće sama po sebi uočljiva. Nema nikakve potrebe da se ona svesno naglašava. Tako, bar, na Aurori gledaju na to... budući da si od Žiskara tražio da te snabde video-knjigama o Aurori, pretpostavljam da želiš da se bolje uputiš u običaje na njoj i olakšaš sebi obavljanje zadatka kojeg si se poduhvatio."
<BR>&nbsp;&nbsp;&nbsp;&nbsp;&nbsp;"Da, zadatka što su mi ga natovarili na leđa. Ali Denile, šta se zbiva u slučaju kada razlika između robota i ljudskog bića nije baš sama po sebi uočljiva? Kao, na primer, u tvom slučaju?"
<BR>&nbsp;&nbsp;&nbsp;&nbsp;&nbsp;"Čemu, onda, uopšte praviti razliku, osim ukoliko za tim ne postoji suštinska potreba?"
<BR>&nbsp;&nbsp;&nbsp;&nbsp;&nbsp;Bejli duboko uzdahnu. Neće biti baš lako prilagoditi se težnji Auroranaca da se pretvaraju kako roboti uopšte ne postoje. "Ipak", nastavi on, "ukoliko Žiskarov zadatak nije da me drži kao zatočenika, zbog čega... on... uopšte stoji pred vratima?"
<BR>&nbsp;&nbsp;&nbsp;&nbsp;&nbsp;"Čini to po nalogu dr Fastolfa, partneru Elija. Žiskar je tu da te štiti."
<BR>&nbsp;&nbsp;&nbsp;&nbsp;&nbsp;"Da me štiti? Od čega? Ili, bolje, od koga?"
<BR>&nbsp;&nbsp;&nbsp;&nbsp;&nbsp;"U pogledu toga, partneru Elija, dr Fastolf nije bio sasvim izričit. Ipak, imajući u vidu da su se strasti uzvitlale povodom slučaja Jandera Panela..."
<BR>&nbsp;&nbsp;&nbsp;&nbsp;&nbsp;"Jandera Panela?"
<BR>&nbsp;&nbsp;&nbsp;&nbsp;&nbsp;"Robota čije je funkcionisanje naglo privedeno kraju."
<BR>&nbsp;&nbsp;&nbsp;&nbsp;&nbsp;"Drugim rečima, ubijenog robota?"
<BR>&nbsp;&nbsp;&nbsp;&nbsp;&nbsp;"'Ubiti' je, partneru Elija, izraz koji se obično primenjuje kada su ljudska bića u pitanju."
<BR>&nbsp;&nbsp;&nbsp;&nbsp;&nbsp;"Ali na Aurori ne prave razliku između robota i ljudskih bića, je li tako?"
<BR>&nbsp;&nbsp;&nbsp;&nbsp;&nbsp;"Tako je! Uprkos tome, u ovom iznimnom slučaju okončanja životnih funkcija pitanje potrebe, ili nedostatka potrebe za razlikovanjem, nijednog se trenutka nije postavilo - bar, koliko je meni poznato. Ne znam, zaista, kakva su pravila u takvim prilikama."
<BR>&nbsp;&nbsp;&nbsp;&nbsp;&nbsp;Bejli malo razmisli. Nije reč bila ni o čemu naročito važnom; u pitanju je, naprosto, bio način izražavanja. Uprkos tome, želeo je da se što je više moguće uputi u način razmišljanja Auroranaca; u suprotnom, ni do čega ne bi mogao doći.
<BR>&nbsp;&nbsp;&nbsp;&nbsp;&nbsp;"Ljudsko biće koje 'funkcioniše' smatra se živim. Ukoliko mu neko drugo ljudsko biće namerno, nasilno prekrati život, mi to nazivamo 'ubistvo' ili 'usmrćivanje'. 'Ubistvo' je, iz nekog razloga, znatno jači izraz. Kada bi se, nekim slučajem, iznenada zatekao kao svedok pokušaja nasilnog oduzimanja života nekom ljudskom biću, čovek bi povikao: 'Ubistvo!' Teško da bi neko uzviknuo: 'Usmrćivanje!' U pitanju je više formalni, a manje emocionalni izraz."
<BR>&nbsp;&nbsp;&nbsp;&nbsp;&nbsp;"Ne shvatam sasvim razliku koju praviš, partneru Elija", primeti Denil. "S obzirom da su 'ubistvo' i 'usmrćivanje' izrazi koji u podjednakoj meri označavaju nasilno okončavanje života nekog ljudskog bića, onda bi u tom slučaju obe reči bilo moguće podjednako valjano upotrebiti. U čemu je razlika?"
<BR>&nbsp;&nbsp;&nbsp;&nbsp;&nbsp;"Kada neko uzvikne prvu od te dve reči, ona, Denile, ostavi mnogo jači utisak na drugo ljudsko biće nego ona druga."
<BR>&nbsp;&nbsp;&nbsp;&nbsp;&nbsp;"Zbog čega?"
<BR>&nbsp;&nbsp;&nbsp;&nbsp;&nbsp;"Zbog značenja i pomisli koje pri tom pobuđuje... Reč je o tananoj razlici, ne u značenju, već o razlici proistekloj iz vekovne upotrebe... U pitanju su priroda izvesnih reči, okolnosti i zbivanja tokom kojih je čovek iskusio da se neki izraz neuporedivo češće upotrebljava - u poređenju sa nekim drugim, sličnim izrazom."
<BR>&nbsp;&nbsp;&nbsp;&nbsp;&nbsp;"Ničeg od toga nema u mojoj memoriji", primeti Denil, sa prizvukom bespomoćnosti koji je vidljivo odudarao od prividne bezbojnosti sa kojom je to izgovorio (iste one bezbojnosti sa kojom je i sve drugo iskazivao).
<BR>&nbsp;&nbsp;&nbsp;&nbsp;&nbsp;"Ipak, Denile, veruješ li mi na reč da je baš tako?"
<BR>&nbsp;&nbsp;&nbsp;&nbsp;&nbsp;"Bezuslovno." Denil se složi bez oklevanja, kao da su ga upravo uputili u rešenje neke zagonetke.
<BR>&nbsp;&nbsp;&nbsp;&nbsp;&nbsp;"Shodno tome, mogli bismo reći da se i robot koji funkcioniše smatra živim", nastavi Bejli. "Mnogi ne bi bili spremni da toliko prošire smisao te reči, ali nama ništa ne smeta da stvari definišemo onako kako nam to ponajbolje odgovara. Dakle, ništa nam ne smeta da robota koji funkcioniše smatramo živim; samo bismo stvari bez potrebe komplikovali traganjem za nekom novom reči da takvo stanje opišemo, ili izbegavanjem da primenimo već odomaćen izraz. Na primer, Denile, ti si živ, je li tako?"
<BR>&nbsp;&nbsp;&nbsp;&nbsp;&nbsp;"Ja funkcionišem", odgovori Denil lagano i naglašavajući reči.
<BR>&nbsp;&nbsp;&nbsp;&nbsp;&nbsp;"Ma, hajde! Ukoliko neku vevericu smatramo živom, ili bubu, ili drvo, ili vlat trave, zbog čega i tebe ne bismo smatrali živim? Nikad mi ni na pamet neće pasti da za sebe kažem - ili, čak, da pomislim - da sam ja živ, dok ti samo 'funkcionišeš', pogotovo ako neko vreme treba da provedem na Aurori, gde nema razloga da pravim nepotrebnu razliku između robota i sebe. Shodno tome, kažem ti da smo obojica živi, i tražim od tebe da mi u pogledu toga veruješ na reč."
<BR>&nbsp;&nbsp;&nbsp;&nbsp;&nbsp;"Učiniću kako kažeš, partneru Elija."
<BR>&nbsp;&nbsp;&nbsp;&nbsp;&nbsp;"Ipak, možemo li baš reći da je nameran nasilni prekid života jednog robota od strane nekog ljudskog bića - 'ubistvo'? U pogledu toga smo u nedoumici. Ukoliko je zločin isti, i kazna bi morala biti ista; ali da li bi to bilo u redu? Ukoliko je kazna za ubistvo nekog ljudskog bića smrt, treba li istom kaznom kazniti i čoveka koji je učinio kraj nekom robotu?"
<BR>&nbsp;&nbsp;&nbsp;&nbsp;&nbsp;"Kazna za ubicu, partneru Elija, sastoji se u podvrgavanju psiho-sondi, što za posledicu ima potpunu promenu njegove ličnosti. Jer, zločin je proistekao iz krajnje posebnog ustrojstva njegovog mozga, a ne iz činjenice da mu u telu obitava život."
<BR>&nbsp;&nbsp;&nbsp;&nbsp;&nbsp;"A kakva kazna sledi na Aurori nekome ko je nasilno okončao funkcionisanje nekog robota?"
<BR>&nbsp;&nbsp;&nbsp;&nbsp;&nbsp;"To mi nije poznato, partneru Elija. Koliko znam, tako nešto još se nije zbilo na Aurori."
<BR>&nbsp;&nbsp;&nbsp;&nbsp;&nbsp;"Pretpostavljam da se ne pribegava primeni psiho-sonde", nastavi Bejli. "A šta kažeš na 'robousmrćenje'?"
<BR>&nbsp;&nbsp;&nbsp;&nbsp;&nbsp;"'Robousmrćenje'?"
<BR>&nbsp;&nbsp;&nbsp;&nbsp;&nbsp;"Mislim, kao izraz kojim bismo opisali ubistvo nekog robota?"
<BR>&nbsp;&nbsp;&nbsp;&nbsp;&nbsp;"Ali partneru Elija, šta je u tom slučaju sa glagolom koji se izvodi iz imenice? Nikad nisam čuo da se kaže 'robousmrtiti', te mi, stoga, ni 'robousmrćenje' ne zvuči kao prikladna reč."
<BR>&nbsp;&nbsp;&nbsp;&nbsp;&nbsp;"U pravu si. Da kažemo 'umoriti' i u jednom i u drugom slučaju."
<BR>&nbsp;&nbsp;&nbsp;&nbsp;&nbsp;"Ipak, reč 'umoriti' primenjuje se samo kada su ljudska bića u pitanju. Ne može se, recimo, 'umoriti' neka životinja."
<BR>&nbsp;&nbsp;&nbsp;&nbsp;&nbsp;"Tako je", složi se Bejli. "Niko, da tako kažem, neće 'umoriti' neko ljudsko biće pukim slučajem; to, uvek označava svesnu nameru. Znatno širi izraz je 'ubiti'. To se može odnositi kako na nenamerno ubistvo tako i na umorstvo - a i primenjuje se podjednako i za ljude i za životinje. Čak se i neko drvo može 'ubiti' - bolest ga može, na primer, ubiti. Prema tome, Denile, zbog čega ne bi bilo moguće ubiti i jednog robota?"
<BR>&nbsp;&nbsp;&nbsp;&nbsp;&nbsp;"Ljudi, partneru Elija, baš kao i životinje i biljke, živa su bića", odgovori Denil. "Ali roboti su čovekova tvorevina, baš kao i ovaj čitač ovde. A neka 'tvorevina' se može 'uništiti', 'oštetiti', 'smrskati'. Ne i 'ubiti'."
<BR>&nbsp;&nbsp;&nbsp;&nbsp;&nbsp;"Ipak, Denile, koristiću izraz 'ubiti'. Jander Panel bio je ubijen."
<BR>&nbsp;&nbsp;&nbsp;&nbsp;&nbsp;"Zbog čega bi upotreba neke druge reči unela bilo kakvu razliku u ono što želimo da opišemo?" upita Denil.
<BR>&nbsp;&nbsp;&nbsp;&nbsp;&nbsp;"Ono što ružom nazivamo i pod drugim imenom bi slasno mirisalo. Je li tako, Denile?"
<BR>&nbsp;&nbsp;&nbsp;&nbsp;&nbsp;Denil za trenutak zastade. "Nisam sasvim siguran šta se ima u vidu pod mirisom ruže, ali ako je ruža na Zemlji isti onaj običan cvet koji i na Aurori nazivaju ružom, i ako pod njenim 'mirisom' podrazumevaš neko njeno svojstvo koje ljudi mogu osetiti, izmeriti i, uopšte, utvrditi, u tom slučaju, sasvim sigurno, ako se za označavanje ruže upotrebi neki drugi splet zvukova - a pri tom se ništa drugo ne izmeni - to ni na koji način ne bi uticalo ni na njen miris ni na neka druga njena suštinska svojstva."
<BR>&nbsp;&nbsp;&nbsp;&nbsp;&nbsp;"Tačno. Ipak, kada su ljudska bića u pitanju, promena u nazivu dovodi i do promene u zapažanju."
<BR>&nbsp;&nbsp;&nbsp;&nbsp;&nbsp;"Ne shvatam zbog čega, partneru Elija."
<BR>&nbsp;&nbsp;&nbsp;&nbsp;&nbsp;"Zbog toga, Denile, što se ljudska bića često ne ponašaju u skladu sa logikom. Razume se, ta njihova osobina nije baš za pohvalu."
<BR>&nbsp;&nbsp;&nbsp;&nbsp;&nbsp;Bejli se udobnije smesti u naslonjaču i stade da se poigrava čitačem, dopustivši svom umu da se nekoliko minuta bavi vlastitim mislima. Rasprava sa Denilom bila je sama po sebi korisna; jer, dok se poigravao pitanjem značenja reči, sasvim je uspeo da zaboravi da se nalazi u svemiru, da se brod sve više udaljuje od Sunčevog sistema, da je na putu ka tački u kojoj će moći da izvede skok kroz hipersvemir; da zaboravi, najzad, da će se ubrzo naći nekoliko miliona kilometara udaljen od Zemlje, a potom, i nekoliko svetlosnih godina daleko od Zemlje.
<BR>&nbsp;&nbsp;&nbsp;&nbsp;&nbsp;Međutim, važnije je bilo to da je bio u stanju da izvede nekoliko pozitivnih zaključaka. Bilo je jasno da Denilovo napominjanje kako Auroranci ne prave razliku između robota i ljudskih bića nije bilo sasvim osnovano. Moguće je, istina, da su obzirni Auroranci uklonili inicijal 'R', da su otklonili izraz 'momak' u obraćanju sa robotima, i da ne upotrebljavaju uobičajenu zamenicu 'to'; međutim, na temelju Denilovog upornog neprihvatanja da koristi istu reč za označavanje nasilnog kraja nekog robota i nekog ljudskog bića (to neprihvatanje bilo je sastavni deo njegove programiranosti koja je, opet, predstavljala prirodnu posledicu pretpostavki Auroranaca o tome kako bi Denil trebalo da se ponaša), lako se moglo zaključiti da je reč o krajnje površnim promenama. U suštini, Auroranci su, kao i Zemljani, bili čvrsto ubeđeni da su roboti samo mašine, i da su daleko ispod ljudskih bića.
<BR>&nbsp;&nbsp;&nbsp;&nbsp;&nbsp;To je samo moglo značiti da pri rešavanju ovog po svemu izuzetnog zadatka koji je za cilj imao otklanjanje krize (ukoliko je to uopšte bilo moguće) neće naići na prepreku u vidu pogrešnog shvatanja auroranskog društva.
<BR>&nbsp;&nbsp;&nbsp;&nbsp;&nbsp;Bejli se na trenutak zapita ne bi li trebalo da porazgovara sa Žiskarom, kako bi proverio zaključke do kojih je došao tokom razgovora sa Denilom; ali, bez mnogo kolebanja, odluči da to ipak ne učini. Žiskarov priprosti i, verovatno, sirov um ne bi mu u tome bio od koristi. Sve bi se na kraju svelo na "Da, gospodine" ili "Ne, gospodine." Bilo bi to kao da postavlja pitanja traci na kojoj su unapred snimljeni odgovori.
<BR>&nbsp;&nbsp;&nbsp;&nbsp;&nbsp;U tom slučaju, odluči Bejli, nastaviće sa Denilom koji je bar bio u stanju da na pitanja odgovara na način koji je delovao kao da razume stvari.
<BR>&nbsp;&nbsp;&nbsp;&nbsp;&nbsp;"Denile", obrati mu se on, "hajde da razmotrimo slučaj Jandera Panela, koji, koliko sam razabrao iz onoga što si mi rekao, predstavlja prvi slučaj 'roboumorstva' u istoriji Aurore. Ljudsko biće za to odgovorno - ubica - ostalo je, koliko sam shvatio, nepoznato."
<BR>&nbsp;&nbsp;&nbsp;&nbsp;&nbsp;"Ukoliko pretpostavimo da je neko ljudsko biće za to odgovorno", odgovori Denil, "u tom slučaju njegov identitet zaista nije poznat. Što se toga tiče, partneru Elija, u pravu si."
<BR>&nbsp;&nbsp;&nbsp;&nbsp;&nbsp;"A šta je s motivom? Zbog čega je Jander Panel umoren?"
<BR>&nbsp;&nbsp;&nbsp;&nbsp;&nbsp;"Ni to nam nije poznato."
<BR>&nbsp;&nbsp;&nbsp;&nbsp;&nbsp;"Ipak, Jander je bio čovekoliki robot, poput tebe a ne poput R. Žis... mislim, Žiskara?."
<BR>&nbsp;&nbsp;&nbsp;&nbsp;&nbsp;"Tako je. Jander je bio humanoid, baš kao i ja."
<BR>&nbsp;&nbsp;&nbsp;&nbsp;&nbsp;"Da li je u tom slučaju moguće da nije postojala namera da se umori jedan robot?"
<BR>&nbsp;&nbsp;&nbsp;&nbsp;&nbsp;"Ne razumem te, partneru Elija."
<BR>&nbsp;&nbsp;&nbsp;&nbsp;&nbsp;Bejli oseti kako ga obuzima nestrpljenje. "Da nije možda ubica pomislio da je Jander Panel ljudsko biće; da nije nameravao da počini obično ubistvo, a ne roboumorstvo?"
<BR>&nbsp;&nbsp;&nbsp;&nbsp;&nbsp;Denil lagano odmahnu glavom. "Humanoidi su, partneru Elija, samo izgledom nalik na ljudska bića, od vlasi do epiderma. Naš je govor sasvim prirodan, kao i naše kretnje pri jelu, i tako dalje. Uprkos tome, u našem ukupnom ponašanju razlike su jasno vidljive. Moguće je da će se vremenom, i sa usavršavanjem modela, te razlike smanjivati, ali će ih i dalje ostati popriličan broj. Ti, kao ni ostali Zemljani nenavikli na humanoidne robote, možda nisi u stanju da odmah uočiš te razlike, ali Auroranci jesu. Nijedan žitelj Aurore ne bi nikad, ni za trenutak, Jandera - kao ni mene - zamenio sa ljudskim bićem."
<BR>&nbsp;&nbsp;&nbsp;&nbsp;&nbsp;"A da li bi možda neki drugi Svemirac, sa nekog drugog sveta, mogao da počini takvu grešku?"
<BR>&nbsp;&nbsp;&nbsp;&nbsp;&nbsp;Denil je za trenutak oklevao. "Ne verujem. Ne tvrdim to na osnovu ličnog iskustva, ili na osnovu saznanja koje mi je dato; međutim, na temelju podataka kojima raspolažem znam da i drugi Svemirci isto tako dobro poznaju robote kao i Auroranci - Solarijanci, možda, još i bolje - te nije nimalo teško zaključiti da nijednom Svemircu ne bi promakla razlika između robota i ljudskih bića."
<BR>&nbsp;&nbsp;&nbsp;&nbsp;&nbsp;"Postoje li humanoidni roboti i na ostalim Spoljnim svetovima?"
<BR>&nbsp;&nbsp;&nbsp;&nbsp;&nbsp;"Ne, partneru Elija, postoje samo na Aurori."
<BR>&nbsp;&nbsp;&nbsp;&nbsp;&nbsp;"Prema tome, drugi Svemirci baš i nisu najbolje upoznati sa humanoidnim robotima... Možda bi mogla da im promakne razlika i da ih greškom smatraju ljudskim bićima."
<BR>&nbsp;&nbsp;&nbsp;&nbsp;&nbsp;"To mi se čini malo verovatnim. Čak se i humanoidni roboti, neopozivo, ponašaju na izvestan određeni način koji bi svaki Svemirac smesta prepoznao."
<BR>&nbsp;&nbsp;&nbsp;&nbsp;&nbsp;"Ipak, sigurno je da postoje Svemirci koji zaostaju i po inteligenciji, i po iskustvu, i po zrelosti. Ako ništa drugo, postoje deca Svemiraca, kojima bi razlika verovatno mogla promaći."
<BR>&nbsp;&nbsp;&nbsp;&nbsp;&nbsp;"Prilično je sigurno, partneru Elija, da... da roboumorstvo nije počinila nikakva neobrazovana, neiskusna ili izrazito mlada osoba. Sasvim sigurno."
<BR>&nbsp;&nbsp;&nbsp;&nbsp;&nbsp;"Samo odstranjujemo mogućnosti. U redu. Ukoliko nijednom Svemircu ne bi mogla promaći razlika - šta je sa nekim Zemljaninom? Da li bi bilo moguće da..."
<BR>&nbsp;&nbsp;&nbsp;&nbsp;&nbsp;"Partneru Elija, kada stigneš na Auroru, bićeš prvi Zemljanin koji je kročio na tu planetu još otkako je okončano rano razdoblje naseljavanja. Svi sada živi Auroranci rodili su se na Aurori, odnosno, u veoma malom broju slučajeva, na nekom od drugih svetova Svemiraca."
<BR>&nbsp;&nbsp;&nbsp;&nbsp;&nbsp;"Prvi Zemljanin", promrmlja Bejli. "Zaista sam počastvovan. Ipak, zar ne bi neki Zemljanin mogao da stigne na Auroru, a da Auroranci za to ne znaju?"
<BR>&nbsp;&nbsp;&nbsp;&nbsp;&nbsp;"Ni govora!" odgovori Denil bez i najmanjeg kolebanja.
<BR>&nbsp;&nbsp;&nbsp;&nbsp;&nbsp;"Možda ni tebi, Denile, nije sve poznato?"
<BR>&nbsp;&nbsp;&nbsp;&nbsp;&nbsp;"Ni govora!" stiže odgovor, po tonu isti kao i prethodni.
<BR>&nbsp;&nbsp;&nbsp;&nbsp;&nbsp;"Možemo, znači, zaključiti", reče Bejli sležući ramenima, "da je postojala namera da se izvrši roboumorstvo i ništa više."
<BR>&nbsp;&nbsp;&nbsp;&nbsp;&nbsp;"Do tog smo zaključka došli još na samom početku."
<BR>&nbsp;&nbsp;&nbsp;&nbsp;&nbsp;"Auroranci koji su izveli takav zaključak od samog početka su raspolagali svim obaveštenjima", primeti Bejli. "Ja ih, međutim, tek sada sakupljam."
<BR>&nbsp;&nbsp;&nbsp;&nbsp;&nbsp;"Svojom napomenom, partneru Elija, nisam imao ni najmanju nameru da te obezvredim. Znam da nije uputno prenebregavati tvoje sposobnosti."
<BR>&nbsp;&nbsp;&nbsp;&nbsp;&nbsp;"Hvala ti, Denile. Znam da u tvojoj primedbi nije bilo ničeg potcenjivačkog... Međutim, maločas si rekao da roboumorstvo nije počinila nijedna neobrazovana, neiskusna, niti sasvim mlada osoba, i da je to izvan svake sumnje. Hajde da razmotrimo i tu tvrdnju..."
<BR>&nbsp;&nbsp;&nbsp;&nbsp;&nbsp;Bejliju je bilo jasno da je krenuo okolišnim putem. Ipak, nije imao izbora. Imajući u vidu praznine u svom poznavanju običaja na Aurori i načina auroranskog razmišljanja, nije mogao dozvoliti sebi da se oslanja na pretpostavke i da bilo šta zanemari. Da se na ovaj način ophodio sa nekim inteligentnim ljudskim bićem, takva bi osoba, po svoj prilici, ubrzo izgubila strpljenje i ispljunula neki podatak - vrlo verovatno smatrajući Bejlija budalom. Međutim, budući da je bio robot, Denil je bio spreman da sa savršenom strpljivošću sledi Bejlija na njegovom krivudavom putu.
<BR>&nbsp;&nbsp;&nbsp;&nbsp;&nbsp;Upravo takvo ponašanje odavalo je da je Denil robot, ma koliko bio nalik ljudskom biću. Neki Auroranac bio bi u stanju da u njemu prepozna robota već na osnovu jednostavnog odgovora na neko jednostavno pitanje. Što se tiče tananih razlika, Denil je odista bio u pravu.
<BR>&nbsp;&nbsp;&nbsp;&nbsp;&nbsp;"Možemo, dakle, zanemariti decu i sasvim mlade, možda i većinu žena, kao i mnoge odrasle muškarce, ako se pođe od pretpostavke da je za roboumorstvo bila potrebna poprilična snaga - imajući u vidu da je Janderova glava bila smrskana silovitim udarcem ili da su mu grudi bile zdrobljene. Čini mi se da bi tako nešto mogla da učini samo neka krupna i snažna osoba." Na osnovu onoga što mu je Demačekova rekla na Zemlji, Bejli je znao da roboumorstvo nije bilo izvršeno na taj način... Ali s druge, pak, strane, ko mu je mogao jemčiti da i ona nije bila pogrešno obaveštena?
<BR>&nbsp;&nbsp;&nbsp;&nbsp;&nbsp;"Tako nešto ne bi moglo da učini nijedno ljudsko biće", primeti Denil.
<BR>&nbsp;&nbsp;&nbsp;&nbsp;&nbsp;"Zbog čega?"
<BR>&nbsp;&nbsp;&nbsp;&nbsp;&nbsp;"Sigurno ti je poznato, partneru Elija, da je robotov skelet načinjen od metala i da je mnogo čvršći od ljudskih kostiju. Naše su kretnje znatno snažnije, brže i pod tananijom kontrolom. Treći zakon robotike kaže: 'Robot je obavezan da preduzme sve što je neophodno u cilju vlastite zaštite', tako da bi jedan robot sa lakoćom mogao da odbije napad nekog ljudskog bića. Ne bi mu pri tom bilo nimalo teško da osujeti napad ni najsnažnijeg ljudskog bića. Takođe, veoma je malo verovatno da bi takav napad dočekao nespreman. Uvek smo svesni ljudskih bića. Na drugi način ne bismo ni bili u stanju da funkcionišemo."
<BR>&nbsp;&nbsp;&nbsp;&nbsp;&nbsp;"Ma hajde, Denile..." usprotivi se Bejli. Treći zakon robotike, zapravo, kaže: 'Robot mora da vodi računa o svom opstanku osim ako se to kosi sa Prvim i Drugim zakonom. 'Drugi zakon robotike, opet, kaže: 'Robot mora da izvršava naređenja koja mu daju ljudska bića, osim ako se to kosi sa Prvim zakonom.' I najzad, Prvi zakon kaže: 'Robot ne sme da povredi ljudsko biće, niti da, uzdržavanjem od delanja, dopusti da ljudsko biće bude povređeno.' Neko ljudsko biće može robotu izdati nalog da uništi samog sebe - i robot će u tom slučaju upotrebiti svu snagu kojom raspolaže da sebi raspoluti glavu. Prema tome, ukoliko je neko ljudsko biće napalo robota, robot ne bi mogao odbiti napad a da ga pri tom ne povredi - jer bi time prekršio Prvi zakon."
<BR>&nbsp;&nbsp;&nbsp;&nbsp;&nbsp;"Pretpostavljam da imaš u vidu zemaljske robote", dočeka ga Denil. "Na Aurori - kao i na svim svetovima Svemiraca - na robote se gleda sa više uvažavanja nego na Zemlji, i oni su, u celini posmatrano, složeniji, mnogostraniji, i mnogo vredniji. Treći zakon je stoga na Spoljnim svetovima vidljivo jači u poređenju sa Drugim zakonom nego što je to slučaj na Zemlji. Nalog za samouništenje bio bi osporen i morao bi postojati zaista, krajnje opravdan razlog da bi se sproveo - jasna i neposredna opasnost. A što se tiče odbijanja napada, Prvi zakon time ne bi bio prekršen, budući da su auroranski roboti u stanju da ljudsko biće uspešno spreče, a da ga ni na koji način ne povrede."
<BR>&nbsp;&nbsp;&nbsp;&nbsp;&nbsp;"Pretpostavimo, ipak, da ljudsko biće istraje u tvrdnji da će, ukoliko robot ne uništi sam sebe, ono, ljudsko biće, biti ugroženo? Ne bi li u tom slučaju robot ipak uništio sam sebe?"
<BR>&nbsp;&nbsp;&nbsp;&nbsp;&nbsp;"Jedan auroranski robot bi bezuslovno ispitao svaki takav nalog. Morali bi postojati savršeno jasni dokazi da ljudskom biću preti uništenje."
<BR>&nbsp;&nbsp;&nbsp;&nbsp;&nbsp;"Zar jedno ljudsko biće ne bi moglo biti dovoljno prepredeno da stvari predstavi u takvom svetlu da se robotu učini kako je ono zaista u velikoj opasnosti? Da li neinteligente, neiskusne i sasvim mlade osobe isključuješ samo stoga što smatraš da bi bila neophodna izuzetna sposobnost da se tako nešto postigne?"
<BR>&nbsp;&nbsp;&nbsp;&nbsp;&nbsp;"Ne, partneru Elija, ne", odgovori Denil.
<BR>&nbsp;&nbsp;&nbsp;&nbsp;&nbsp;"U tom slučaju, ima li neke greške u mom načinu razmišljanja?"
<BR>&nbsp;&nbsp;&nbsp;&nbsp;&nbsp;"Nema, nikakve."
<BR>&nbsp;&nbsp;&nbsp;&nbsp;&nbsp;"Znači, greška koju pravim, po svemu sudeći, proističe iz moje pretpostavke da je robot pretrpeo fizička oštećenja. A, u stvari, njegova oštećenja uopšte nisu bila fizičke prirode. Jesam li u pravu?"
<BR>&nbsp;&nbsp;&nbsp;&nbsp;&nbsp;"Jesi, partneru Elija."
<BR>&nbsp;&nbsp;&nbsp;&nbsp;&nbsp;(To je značilo, pomisli Bejli, da je Demačekova raspolagala pouzdanim činjenicama).
<BR>&nbsp;&nbsp;&nbsp;&nbsp;&nbsp;"U tom slučaju, Denile, znači da je Jander pretrpeo mentalna oštećenja. Da je došlo do roboblokade! Potpune i nepopravljive."
<BR>&nbsp;&nbsp;&nbsp;&nbsp;&nbsp;"Roboblokade?"
<BR>&nbsp;&nbsp;&nbsp;&nbsp;&nbsp;"Skraćenica od 'robotska blokada'; označava trajni prekid funkcionisanja pozitronskih kola."
<BR>&nbsp;&nbsp;&nbsp;&nbsp;&nbsp;"Na Aurori, partneru Elija, ne koristimo izraz 'roboblokada'."
<BR>&nbsp;&nbsp;&nbsp;&nbsp;&nbsp;"A kako vi to nazivate?"
<BR>&nbsp;&nbsp;&nbsp;&nbsp;&nbsp;"'Mentalnim isključivanjem'."
<BR>&nbsp;&nbsp;&nbsp;&nbsp;&nbsp;"U svakom slučaju, govorimo o istoj pojavi."
<BR>&nbsp;&nbsp;&nbsp;&nbsp;&nbsp;"Bilo bi mudro, partneru Elija, koristiti naš izraz, jer se u suprotnom može desiti da te Auroranci ne shvate, što bi onemogučilo svaki razgovor. Maločas si i sam rekao da različite reči izazivaju nedoumice."
<BR>&nbsp;&nbsp;&nbsp;&nbsp;&nbsp;"U redu, onda, koristićemo izraz 'mentalno isključivanje'... Dakle, da li može, na primer, doći do 'mentalnog samoisključivanja?"
<BR>&nbsp;&nbsp;&nbsp;&nbsp;&nbsp;"Može, ali su izgledi za tako nešto, kako kažu robotičari, beskrajno mali. Mogu, sa svoje strane, potvrditi da se nisam nikad susreo ni sa čim što bi makar podsećalo na 'mentalno samoisključivanje'."
<BR>&nbsp;&nbsp;&nbsp;&nbsp;&nbsp;"U tom slučaju, morali bismo zaključiti da je neko ljudsko biće namerno stvorilo situaciju koja je dovela do 'mentalnog isključivanja'."
<BR>&nbsp;&nbsp;&nbsp;&nbsp;&nbsp;"Upravo to, partneru Elija, tvrde i ljudi koji se suprotstavljaju dr Fastolfu."
<BR>&nbsp;&nbsp;&nbsp;&nbsp;&nbsp;"A budući da to podrazumeva upućenost u robotiku, iskustvo i određenu veštinu - nijedna neobrazovana, neiskusna ili izrazito mlada osoba nije to mogla učiniti."
<BR>&nbsp;&nbsp;&nbsp;&nbsp;&nbsp;"Mogli bismo, partneru Elija, reći da je to veoma razložan način razmišljanja."
<BR>&nbsp;&nbsp;&nbsp;&nbsp;&nbsp;"Bilo bi, čak, verujem, moguće sastaviti spisak svih osoba na Aurori koje su u stanju da učine tako nešto, i na taj način izdvojiti ne tako brojnu skupinu sumnjivih."
<BR>&nbsp;&nbsp;&nbsp;&nbsp;&nbsp;"To je već učinjeno, partneru Elija."
<BR>&nbsp;&nbsp;&nbsp;&nbsp;&nbsp;"I, koliki je taj spisak?"
<BR>&nbsp;&nbsp;&nbsp;&nbsp;&nbsp;"Na spisku se, zapravo, nalazi samo jedno ime."
<BR>&nbsp;&nbsp;&nbsp;&nbsp;&nbsp;Sada je na Bejlija bio red da zastane. Na licu mu se pojavi namršten izraz. "Samo jedno ime?" upita on naglo.
<BR>&nbsp;&nbsp;&nbsp;&nbsp;&nbsp;"Tako je, partneru Elija, samo jedno ime", odgovori tiho Denil. "Tako bar misli dr Han Fastolf, najveći teoretičar robotike na Aurori."
<BR>&nbsp;&nbsp;&nbsp;&nbsp;&nbsp;"Ali gde se u tom slučaju krije zagonetka? O kome je reč?"
<BR>&nbsp;&nbsp;&nbsp;&nbsp;&nbsp;"Razume se, o samom dr Fastolfu", odgovori Denil. Upravo sam ti rekao da je on najveći teoretičar robotike na Aurori, i prema mišljenju samog dr Fastolfa jedino je on bio u stanju da Jandera Panela navede na potpuno 'mentalno isključenje' a da pri tom ne ostavi nikakav trag. Međutim, dr Fastolf istovremeno tvrdi da on to nije učinio."
<BR>&nbsp;&nbsp;&nbsp;&nbsp;&nbsp;"A niko drugi nije to mogao učiniti?"
<BR>&nbsp;&nbsp;&nbsp;&nbsp;&nbsp;"Baš tako, partneru Elija. I upravo zbog toga je čitava stvar zagonetna."
<BR>&nbsp;&nbsp;&nbsp;&nbsp;&nbsp;"A šta ako dr Fastolf..." Bejli zastade. Nije imalo nikakvog smisla pitati Denila da li dr Fastolf laže, ili je, možda, na bilo koji način u zabludi, bilo u pogledu vlastite procene da je samo on to mogao učiniti, bilo u pogledu sopstvene tvrdnje da on to nije učinio. Denila je programirao sam Fastolf, i sasvim sigurno tom prilikom nije u robota usadio mogućnost da sumnja u samog tvorca programa."Razmisliću o tome, Denile, pa ćemo ponovo o svemu popričati", zaključi Bejli, nastojeći da u svoje reči unese najveću moguću meru obzirnosti.
<BR>&nbsp;&nbsp;&nbsp;&nbsp;&nbsp;"Slažem se, partneru Elija. U svakom slučaju, ionako je vreme za spavanje. Budući da je moguće da te, na Aurori, pritisak zbivanja izloži prinudi da živiš mimo svih utvrđenih pravila, uputno bi bilo da se u međuvremenu dobro ispavaš. Pokazaću ti kako se razmešta krevet i stavlja posteljina."
<BR>&nbsp;&nbsp;&nbsp;&nbsp;&nbsp;"Hvala ti, Denile", promrmlja Bejli. Malo je bilo verovatno da će mu san lako pasti na oči. Neposredni cilj njegovog dolaska na Auroru bio je da dokaže da Fastolf nije imao nikakvog udela u roboumorstvu - od njegovog uspeha zavisila je dalja bezbednost Zemlje i (mada mnogo manje važna, ali njemu samom isto toliko značajna) sama Bejlijeva karijera. Međutim, i pre nego što je stigao na Auroru, ustanovio je da je Fastolf, praktično, priznao da je počinio zločin.
<BR>
<BR>&nbsp;&nbsp;&nbsp;&nbsp;&nbsp;8.
<BR>&nbsp;&nbsp;&nbsp;&nbsp;&nbsp;Bejli je uspeo da zaspi - tek pošto ga je Denil uputio kako da smanji jačinu polja koje je služilo kao neka vrsta pseudogravitacije. Nije u pitanju bila prava antigravitacija i zahtevala je toliki utrošak energije da se postupak primenjivao samo u ograničenom obimu i pod posebnim okolnostima.
<BR>&nbsp;&nbsp;&nbsp;&nbsp;&nbsp;Denil nije bio programiran da objasni kako se to izvodi; a da i jeste, Bejli je bio sasvim siguran da ne bi uspeo da shvati njegova objašnjenja. Na svu sreću, mehanizmom se moglo upravljati i bez poznavanja nauke na kojoj se zasnivao.
<BR>&nbsp;&nbsp;&nbsp;&nbsp;&nbsp;"Jačinu polja nije moguće svesti na nulu", napomenu Denil, "bar ne, pomoću ovih uređaja. Spavanje pri nultoj gravitaciji nije nimalo udobno, pogotovo ne za one koji nisu naviknuti na svemirska putovanja. Ono što je čoveku potrebno jeste dovoljno smanjena jačina polja, kako bi stekao osećaj da se oslobodio pritiska koji stvara vlastitom težinom, ali, koja je istovremeno dovoljna da ne izgubi osećaj orijentacije gore-dole. Većina ljudi najugodnije se oseća pri minimalnoj jačini polja koju uređaji omogućuju, ali, s obzirom na to da ti je ovo prvo iskustvo, tebi bi možda više odgovaralo da jačina polja bude malo veća, kako bi imao normalniji osećaj težine jer si na to navikao. Naprosto, proveri različite jačine i odaberi onu koja ti najviše odgovara."
<BR>&nbsp;&nbsp;&nbsp;&nbsp;&nbsp;Izgubljen u novini dotad nepoznatog iskustva, Bejli ustanovi, dok je sve više tonuo u san, kako mu se misli udaljuju od pitanja Fastolfovog priznanja/odricanja. A možda je jedno s drugim bilo u prisnoj vezi.
<BR>&nbsp;&nbsp;&nbsp;&nbsp;&nbsp;Sanjao je da se vratio (razume se) na Zemlju, i da se vozi jednom od ekspresnih linija, ali ne sedeći na sedištu na koje je, u skladu sa svojim privilegijama, imao pravo. U stvari, kao da je lebdeo duž brzopokretne trake, iznad samih glava putnika, lagano ih pretičući. Niko od ljudi prikovanih za tle nije izgledao iznenađen; niko se nije ni osvrnuo na njega. Bio je to prijatan osećaj, tako da ga je proželo pravo negodovanje kada se probudio.
<BR>&nbsp;&nbsp;&nbsp;&nbsp;&nbsp;Posle doručka, narednog jutra...
<BR>&nbsp;&nbsp;&nbsp;&nbsp;&nbsp;Ali da li je uopšte to bilo jutro? Da li je u svemiru uopšte postojalo jutro - ili bilo koje drugo doba dana?
<BR>&nbsp;&nbsp;&nbsp;&nbsp;&nbsp;Očito, nije. Razmislivši malo, Bejli odluči da jutrom naziva trenutke posle buđenja, a doručkom prvi obed posle ustajanja iz postelje - i da sasvim odustane od svakog vođenja računa o vremenu, jer je to sada bilo potpuno nevažno... Bar za njega, ako ne i za sam brod.
<BR>&nbsp;&nbsp;&nbsp;&nbsp;&nbsp;I tako, dakle, posle doručka narednog jutra Bejli pregleda novosti koje su mu podneli na kratak uvid, ali u njima nije bilo ničeg u vezi sa roboumorstvom; i stoga se on okrenu video-knjigama koje mu je Žiskar doneo prethodnog dana ('razdoblja budnosti'?)
<BR>&nbsp;&nbsp;&nbsp;&nbsp;&nbsp;Odabrao je one na osnovu čijih se naslova moglo zaključiti da je reč o istorijskim delima, ali, pošto je na brzinu pregledao neke od njih, shvati da ga je Žiskar snabdeo knjigama za mladež. Bile su bogato ilustrovane i pisane uprošćenim jezikom. Bejli se za trenutak upita nije li izbor bio u skladu sa Žiskarovom procenom njegove inteligencije - ili, pak, u skladu sa njegovim potrebama. Posle kraćeg razmišljanja, Bejli zaključi da je Žiskar, u svojoj robotskoj bezazlenosti, ipak načinio pravi izbor i da nema nikakvog smisla da se dalje opterećuje razmišljanjem o tome da li je imao nameru da ga uvredi.
<BR>&nbsp;&nbsp;&nbsp;&nbsp;&nbsp;Bejli stoga odluči da sa većom usredsređenošću pristupi razgledanju knjiga, a onda uoči da mu se i Denil u tome pridružio. Puka radoznalost? Ili, naprosto želja da nečim zabavi oči?
<BR>&nbsp;&nbsp;&nbsp;&nbsp;&nbsp;Denil nijednog trenutka ne zatraži da se neka stranica ponovi, niti zastade da postavi neko pitanje. Po svemu sudeći, jednostavno je, sa robotskim poverenjem, prihvatao ono što bi pročitao i nije sebi dopuštao privilegiju ni da sumnja niti da ispoljava radoznalost.
<BR>&nbsp;&nbsp;&nbsp;&nbsp;&nbsp;Ni Bejli nije postavljao Denilu pitanja o onome što je pročitao, mada je u jednom trenutku zatražio da mu objasni kako radi uređaj na auroranskom štampaču koji mu je bio potpuno nepoznat. Bejli bi povremeno prekidao čitanje i odlazio u susedni sobičak namenjen obavljanju različitih fizioloških potreba; sobičak je bio do te mere intimnog karaktera da je na vratima stajalo Lično, sa velikim 'L', što je na Aurori - kako mu je Denil objasnio - predstavljalo isto što i na Zemlji. Sobičak je bio taman toliki da je mogao da primi jednu osobu - što je krajnje neprijatno delovalo na jednog žitelja Grada, naviklog na nizove pisoara, klozetskih šolja, kupatila i tuševa.
<BR>&nbsp;&nbsp;&nbsp;&nbsp;&nbsp;Čitajući video-knjige, Bejli se nije trudio da popamti pojedinosti. Nije imao ni najmanju nameru da postane stručnjak za auroransko društvo, niti, čak, da polaže neki ispit na tu temu. Naprosto, želeo je da ga što bolje doživi.
<BR>&nbsp;&nbsp;&nbsp;&nbsp;&nbsp;Zapazio je, na primer, da su, uprkos hagiografskom pristupu istoričara koji su se obraćali mladim čitaocima, auroranski pioniri - očevi-utemeljivači, Zemljani koji su u ranim danima svemirskih letova prvi prispeli na Auroru - po duhu i svojstvima bili pravi Zemljani. Njihova politička stanovišta, međusobne rasprave, svaki vid njihovog ponašanja, bili su izrazito zemaljski; ono što se dogodilo na Aurori bilo je, u mnogo pogleda, nalik na ono što se zbilo prilikom naseljavanja pustih krajeva na Zemlji pre više hiljada godina.
<BR>&nbsp;&nbsp;&nbsp;&nbsp;&nbsp;Razume se, na Aurori nije bilo domorodačkog življa s kojim je valjalo odmeriti snage, niti ikakvih razumnih organizama koji bi osvajače sa Zemlje doveli u nedoumicu kako prema njima da se odnose: ljudski ili okrutno. Ipak, postojalo je čitavo, dragoceno raznovrsje života na Aurori. Ljudska bića su tako veoma brzo naselila planetu, dovukavši sa sobom domaće životinje i korisne biljke - ali, isto tako, i svu silu parazita i raznih drugih organizama. Razume se, doseljenici su sa sobom doveli i robote.
<BR>&nbsp;&nbsp;&nbsp;&nbsp;&nbsp;Auroranci su veoma brzo prisvojili čitavu planetu, budući da im je pala u ruke bez ikakvog otpora. U početku su je, još, nazivali Nova Zemlja. Bilo je to i razumljivo, budući da je bila reč o prvoj planeti izvan sunčevog sistema - prvom od Spoljnih svetova - koju su ljudska bića naselila. Predstavljala je prvi plod međuzvezdanih putovanja - osvit jedne po svemu nove ere. Međutim, veoma brzo, doseljenici su presekli pupčanu vrpcu sa starim svetom, i svojoj planeti dali ime Aurora, prema nekadašnjoj rimskoj boginji koja je simbolizovala Zoru.
<BR>&nbsp;&nbsp;&nbsp;&nbsp;&nbsp;To je zaista bio svet Zore. Naseljenici su od samog početka, sa puno samouverenosti, smatrali sebe začetnicima jednog novog soja. Čitava prethodna istorija čovečanstva predstavljala je tamnu Noć, i jedino se Aurorancima na tom novom svetu ukazivala svetlost nastupajućeg Dana.
<BR>&nbsp;&nbsp;&nbsp;&nbsp;&nbsp;Ta značajna činjenica, taj snažni izraz samopovlađivanja, osećali su se u svemu - imenima, datumima, pobednicima i gubitnicima. To je bilo ono što je predstavljalo suštinu.
<BR>&nbsp;&nbsp;&nbsp;&nbsp;&nbsp;Zatim su naseljeni i drugi svetovi, neki sa Zemlje, neki sa Aurore, međutim, Bejli nije pridavao nikakvu važnost ni tome kao ni pojedinostima. Upijao je u sebe opštu shemu zbivanja, ne propuštajući, ipak, da uoči dve krupne promene koje su još više udaljile Aurorance od njihove zemaljske prapostojbine. Prvo, došlo je do sve većeg urastanja robota u sve pore života, i, drugo, do ozbiljnog porasta dužine ljudskog veka.
<BR>&nbsp;&nbsp;&nbsp;&nbsp;&nbsp;Međutim, sa sve većim savršenstvom robota i njihovom višestrukom upotrebom, sve je više rasla i ljudska zavisnost od njih. Ali nikada nije prerasla u bespovratnu zavisnost. Bar ne, priseti se Bejli, kao na Solariji, gde je mali broj ljudskih bića našao pribežište u nekoj vrsti utrobe ogromnog broja robota. Aurora se u tom pogledu veoma razlikovala.
<BR>&nbsp;&nbsp;&nbsp;&nbsp;&nbsp;Uprkos tome, i njihova zavisnost postajala je sve veća.
<BR>&nbsp;&nbsp;&nbsp;&nbsp;&nbsp;Tragajući za opštim saznanjima - u želji da se obavesti o toku zbivanja i stekne osnovnu sliku - Bejli je lagano shvatao da se, po svemu sudeći, svaki korak u međuodnosu ljudi i robota temeljio na produbljivanju ljudske zavisnosti. Čak je i način na koji je bila postignuta saglasnost o pravima robota - postepeno odbacivanje onoga što je Denil nazivao 'nepotrebnim razlikama' - predstavljao izraz te zavisnosti. Bejli nije smatrao da je do toga došlo zato što je stav Auroranaca prema robotima postajao sve čovečniji, već stoga što su sve više zanemarivali robotsku prirodu kako bi uklonili osećanje nelagodnosti koje je proisticalo iz činjenice da su ljudska bića u tolikoj meri postala zavisna od mislećih mašina.
<BR>&nbsp;&nbsp;&nbsp;&nbsp;&nbsp;Neposredna, pak, posledica produžetka ljudskog života bila je usporavanje istorijskih tokova. Njeni vrhunci i padovi postajali su sve sličniji. Dolazilo je do sve veće ravnomernosti i sve izraženijeg jednoglasja.
<BR>&nbsp;&nbsp;&nbsp;&nbsp;&nbsp;Bilo je sasvim jasno da je istorija što se odvijala pred njegovim očima, što je vreme više proticalo, postajala sve manje zanimljiva; delovala je gotovo uspavljujuće. Međutim, što se tiče onih koji su je neposredno proživljavali, oni nisu mogli imati zamerki. Istorija je zanimljiva u onoj meri u kojoj je ispunjena katastrofama; ali, ma koliko u tom slučaju bila privlačna za posmatranje, ako ju je trebalo proživeti, bila je užasna. Nema sumnje da je velika većina Auroranaca i dalje imala zanimljiv privatni život; ukoliko je pri tom njihov međuodnos postajao sve mirniji - kome je to moglo da smeta?
<BR>&nbsp;&nbsp;&nbsp;&nbsp;&nbsp;Ako je na svetu Zore vladao pitom, sunčani Dan, ko bi bio toliko lud da zaziva buru?
<BR>&nbsp;&nbsp;&nbsp;&nbsp;&nbsp;...U jednom trenutku, tokom razgledanja video-knjiga, Bejlija odjednom preplavi neko neodređeno osećanje. Da ga je neko naterao da ga opiše, morao bi reći da je bilo nalik na trenutnu izokrenutost. Kao da mu je neko ono što je unutra okrenuo napolje - a zatim ga vratio u prvobitno stanje - tokom samo jednog delića sekunde.
<BR>&nbsp;&nbsp;&nbsp;&nbsp;&nbsp;Dogodilo se to tako brzo da mu je taj časak gotovo promakao; umalo ga nije sasvim prenebregao, kao da je bila reč o nekom trenutnom prekidu. Tek nekoliko trenutaka kasnije, kada se u mislima vratio na njega, shvatio je da mu se taj osećaj već dva puta javio: prvi put dok je putovao na Solariju, i drugi put kada se s nje vraćao na Zemlju.
<BR>&nbsp;&nbsp;&nbsp;&nbsp;&nbsp;U pitanju je bio skok: prolazak kroz hipersvemir tokom koga bi brod, u jednom bezvremenom, vanprostornom odsečku nestvarnosti, prebrodio čitave parseke i savladao brzinska ograničenja Vaseljene. (Nije u pitanju nikakvo poigravanje rečima, budući da je brod naprosto napuštao Vaseljenu i prolazio kroz nešto u čemu nije bilo nikakvih brzinskih ograničenja. Potpuna zagonetka, međutim, bila je sadržana u samom pojmu skoka, budući da nije bilo načina da se hipersvemir objasni - osim prizivanjem u pomoć matematičkih simbola koje, međutim, opet, nije bilo moguće prevesti ni u šta iole razumljivo).
<BR>&nbsp;&nbsp;&nbsp;&nbsp;&nbsp;Čak i ako čovek nije nameravao da se udubljuje u činjenicu da je ljudskim bićima pošlo za rukom da ovladaju skokom kroz hipersvemir, mada ga, u suštini, nisu razumela, njegove su posledice bile savršeno jasne. U jednom trenutku brod se nalazio na mikroparsek udaljen od Zemlje, a već u sledećem mikroparsek blizu Aurore.
<BR>&nbsp;&nbsp;&nbsp;&nbsp;&nbsp;Pod idealnim okolnostima, skok je trajao beskonačno kratko - doslovno nula vremena - i ako je bio besprekorno izveden nije bio, niti je mogao biti, propraćen nikakvom biološkom reakcijom. Fizičari su, razume se, tvrdili da je za besprekoran skok bila neophodna beskrajna količina energije, tako da je uvek postojao 'vremenski odsečak' koji, iako blizu nule, nije baš imao nultu vrednost. Ipak, bilo ga je moguće veoma, veoma skratiti. Upravo je skok izazivao taj neobični, mada sasvim neškodljiv, osećaj izokrenutosti.
<BR>&nbsp;&nbsp;&nbsp;&nbsp;&nbsp;Iznenadno saznanje da se nalazi veoma daleko od Zemlje, i istovremeno veoma blizu Aurore, samo pojača Bejlijevu želju da vidi najčuveniji od Spoljnih svetova.
<BR>&nbsp;&nbsp;&nbsp;&nbsp;&nbsp;Ta je želja delimično bila prouzrokovana potrebom da se nađe na mestu na kome obitavaju ljudi. A delimično je bila reč o prirodnoj radoznalosti da vidi ono što je, posle pregledavanja tolikog broja video-knjiga, ispunjavalo sve njegove misli.
<BR>&nbsp;&nbsp;&nbsp;&nbsp;&nbsp;Žiskar baš tada uđe, unoseći novi obrok - tačno između trenutka buđenja i novog odlaska na počinak (Bejli ga u sebi nazva 'ručkom'). "Približavamo se Aurori, gospodine", reče on, "ali nećete moći spuštanje da posmatrate sa komandnog mosta... Ionako nema šta da se vidi. Aurorino sunce samo je jedna svetla zvezda, i biće potrebno još nekoliko dana da joj dovoljno priđemo kako bismo bili u stanju da na samoj planeti uočimo neku pojedinost... Uostalom", dodade on, kao da se naknadno prisetio, "ni tada nećete moći spuštanje da pratite sa komandnog mosta."
<BR>&nbsp;&nbsp;&nbsp;&nbsp;&nbsp;Bejli oseti čudnu zbunjenost. Po svemu sudeći, pretpostavljali su da će poželeti da posmatra spuštanje na planetu, i ta njegova tobožnja želja bila je unapred, glatko odbijena. Njegovo prisustvo kao posmatrača, naprosto, nije bilo poželjno.
<BR>&nbsp;&nbsp;&nbsp;&nbsp;&nbsp;"U redu, Žiskare", složi se Bejli, i robot iziđe.
<BR>&nbsp;&nbsp;&nbsp;&nbsp;&nbsp;Bejli je smrknuto gledao za njim. Koliko će mu još ograničenja biti nametnuto? Ma koliko je malo bilo verovatno da će uspešno okončati svoj zadatak, Bejli se upitao šta će sve još smisliti na Aurori da ga učine zaista neostvarljivim.
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
