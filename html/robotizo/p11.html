<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>GREMIONIS
<P>&nbsp;&nbsp;&nbsp;&nbsp;&nbsp;44.
<BR>&nbsp;&nbsp;&nbsp;&nbsp;&nbsp;Ponovo su se našli u vozilu - sva trojica na prednjem sedištu. Bejli se smestio u sredinu, stisnut s obe strane telima dvojice robota. Bio im je duboko zahvalan na brizi koju su mu bez ostatka posvećivali, uprkos tome što su bili puke mašine, nesposobne da prenebregnu izdate naloge.
<BR>&nbsp;&nbsp;&nbsp;&nbsp;&nbsp;Istog časa, Bejli pomisli: da li je pravo tek tako ih otpisati, pukom rečju - 'mašine'? Oni su bili dobre mašine, u svetu u kome zli ljudi nisu predstavljali retkost. Nemam pravo da stavljam mašine iznad ljudi, zbog samo jedne podvrste ovih potonjih. U svakom slučaju, bar o Denilu ne mogu da mislim kao o nekoj mašini.
<BR>&nbsp;&nbsp;&nbsp;&nbsp;&nbsp;"Moram vas ponovo upitati, gospodine", oglasi se Žiskar. "Da li se dobro osećate?"
<BR>&nbsp;&nbsp;&nbsp;&nbsp;&nbsp;Bejli potvrdno klimnu. "Prilično dobro, Žiskare. Milo mi je što ste vas dvojica sa mnom."
<BR>&nbsp;&nbsp;&nbsp;&nbsp;&nbsp;Nebo je najvećim delom bilo beličasto - zapravo, sivkasto-belo. Osećao se lak povetarac, i dok nisu ušli u vozilo vazduh je odisao svežinom.
<BR>&nbsp;&nbsp;&nbsp;&nbsp;&nbsp;"Partneru Elija", javi se i Denil, "pažljivo sam pratio razgovor između dr Vasilije i tebe. Ne želim nepovoljno da se izrazim o onome što je ona rekla; ipak, moram primetiti da, na osnovu svojih saznanja, smatram dr Fastolfa plemenitim i uglađenim čovekom. Nikada, koliko je meni poznato, nije namerno ispoljio ni tračak okrutnosti, niti je ikada, koliko sam ja u stanju da procenim, ispoljio spremnost da suštinsku dobrobit nekog ljudskog bića žrtvuje zarad svoje naučne radoznalosti."
<BR>&nbsp;&nbsp;&nbsp;&nbsp;&nbsp;Bejli se zagleda u Denilovo lice koje je, nekako, odavalo utisak najdublje iskrenosti. "Da li bi bio u stanju da išta kažeš protiv dr Fastolfa, čak i ako bi on zaista bio okrutan i bezosećajan?"
<BR>&nbsp;&nbsp;&nbsp;&nbsp;&nbsp;"Mogao bih da ništa ne kažem."
<BR>&nbsp;&nbsp;&nbsp;&nbsp;&nbsp;"Ipak, da li bi rekao?"
<BR>&nbsp;&nbsp;&nbsp;&nbsp;&nbsp;"Ukoliko bih, izrekavši laž, naneo štetu istinoljubivoj dr Vasiliji time što bih neopravdano doveo u sumnju njenu iskrenost, i ukoliko bih, ništa ne rekavši, naneo štetu dr Fastolfu doprinevši opravdanim optužbama protiv njega, i ukoliko bi, pri tom, šteta njima nanesena bila prema mojoj proceni podjednake težine, u tom bih se slučaju odlučio da ništa ne kažem. Nanošenje štete delanjem, u celini uzev, prevazilazi štetu nanesenu nedelanjem - ukoliko ništa drugo ne preteže."
<BR>&nbsp;&nbsp;&nbsp;&nbsp;&nbsp;Bejli ga ponovo pogleda. "To bi trebalo da znači da, iako Prvi zakon kaže: 'Robot ne sme da povredi ljudsko biće, niti da, uzdržavanjem od delanja, dopusti da ljudsko biće bude povređeno', dve njegove polovine nisu međusobno sasvim jednake? Prema tebi, drugim rečima, greška koja se počini delanjem teža je od greške koja se počini nedelanjem?"
<BR>&nbsp;&nbsp;&nbsp;&nbsp;&nbsp;"Reči sadržane u zakonu, partneru Elija, predstavljaju samo približan opis neprestanih promena pozitronomotivnih sila u robotskim moždanim kolima... Ne raspolažem dovoljnim znanjem da to matematički izrazim, ali poznate su mi vlastite sklonosti."
<BR>&nbsp;&nbsp;&nbsp;&nbsp;&nbsp;"I ukoliko je mogućnost štete podjednaka u oba smera, ti bi se uvek opredelio za nedelanje, umesto za delanje?"
<BR>&nbsp;&nbsp;&nbsp;&nbsp;&nbsp;"U načelu je tako. I uvek bih se, u načelu, opredelio za istinu, nasuprot neistini, ukoliko je mogućnost nanošenja štete podjednaka u oba slučaja."
<BR>&nbsp;&nbsp;&nbsp;&nbsp;&nbsp;"U ovom slučaju, znači, budući da si odlučio da govoriš da bi opovrgao reči dr Vasilije, i tako osporio njen iskaz, mogao si to učiniti samo stoga što je imperativ Prvog zkona u dovoljnoj meri ublažen činjenicom da govoriš istinu?"
<BR>&nbsp;&nbsp;&nbsp;&nbsp;&nbsp;"Tako je, partneru Elija."
<BR>&nbsp;&nbsp;&nbsp;&nbsp;&nbsp;"Ipak, činjenica je da bi ti rekao ono što si rekao čak i ako bi to bila laž - pod uslovom da ti je dr Fastolf, sasvim izričito, naložio da kada to okolnosti zahtevaju izrekneš laž, kao i da potom ne priznaš da ti je takav nalog bio dat."
<BR>&nbsp;&nbsp;&nbsp;&nbsp;&nbsp;Na trenutak zavlada tišina. "Tako je, partneru Elija", složi se konačno Denil.
<BR>&nbsp;&nbsp;&nbsp;&nbsp;&nbsp;"Sve je to, Denile, prilično zbrkano... Ipak, ti si i dalje uveren da dr Fastolf nije ubio Jandera Panela?"
<BR>&nbsp;&nbsp;&nbsp;&nbsp;&nbsp;"Na osnovu dosadašnjeg iskustva, partneru Elija, mogu reći da je on istinoljubiv čovek, i da ne bi naneo nikakvo zlo prijatelju Janderu."
<BR>&nbsp;&nbsp;&nbsp;&nbsp;&nbsp;"Međutim, sam dr Fastolf naveo je veoma jak motiv koji bi ga mogao navesti da počini zlodelo; dr Vasilija je, opet, sa svoje strane, iznela sasvim drugačiji motiv, isto tako valjan i, možda, čak, i sramotniji." Bejli se malo zamisli. "Ukoliko bi se javnosti predočio bilo koji od ta dva motiva, svi bi bili uvereni u krivicu dr Fastolfa."
<BR>&nbsp;&nbsp;&nbsp;&nbsp;&nbsp;Bejli se iznenada okrenu prema Žiskaru. "A šta ti misliš, Žiskare? Poznaješ dr Fastolfa duže od Denila. Uzevši u obzir svoje poznavanje karaktera dr Fastolfa, slažeš li se s tvrdnjom da on nije mogao počiniti ono za šta ga terete - uništiti Jandera?"
<BR>&nbsp;&nbsp;&nbsp;&nbsp;&nbsp;"Slažem se, gospodine."
<BR>&nbsp;&nbsp;&nbsp;&nbsp;&nbsp;Bejli se neodlučno zagleda u robota. Bio je vidljivo primitivnije izrade od Denila. Koliko mu se moglo verovati, da li je bio pouzdan svedok? Možda mu je izdat nalog da u svemu sledi Denila, u ma kom smeru da se ovaj uputi?
<BR>&nbsp;&nbsp;&nbsp;&nbsp;&nbsp;"Dobro si poznavao i dr Vasiliju, je li tako?" upita on.
<BR>&nbsp;&nbsp;&nbsp;&nbsp;&nbsp;"Da, gospodine, dobro sam je poznavao", odgovori Žiskar.
<BR>&nbsp;&nbsp;&nbsp;&nbsp;&nbsp;"Koliko sam shvatio, bio si joj veoma privržen?"
<BR>&nbsp;&nbsp;&nbsp;&nbsp;&nbsp;"Mnogo je godina bila pod mojim starateljstvom, i dužnost da se o njoj brinem nije mi ni na koji način teško padala."
<BR>&nbsp;&nbsp;&nbsp;&nbsp;&nbsp;"Iako je imala običaj da petlja po tvom programu?"
<BR>&nbsp;&nbsp;&nbsp;&nbsp;&nbsp;"Bila je vrlo umešna, što se toga tiče."
<BR>&nbsp;&nbsp;&nbsp;&nbsp;&nbsp;"Da li bi bila spremna da laže kada je njen otac u pitanju - mislim, dr Fastolf?"
<BR>&nbsp;&nbsp;&nbsp;&nbsp;&nbsp;Žiskar je trenutak oklevao. "Ne verujem, gospodine. Ne, ne bi"
<BR>&nbsp;&nbsp;&nbsp;&nbsp;&nbsp;"Onda, znači, tvrdiš da je ono što je rekla istina?"
<BR>&nbsp;&nbsp;&nbsp;&nbsp;&nbsp;"Ne sasvim, gospodine. Ono što želim da kažem jeste da ona veruje kako je ono što je rekla čista istina."
<BR>&nbsp;&nbsp;&nbsp;&nbsp;&nbsp;"Ali zbog čega bi bila spremna da poveruje u tako gnusne stvari o svom ocu - ukoliko je on, kako što Denil maločas reče, zaista prijatna osoba?"
<BR>&nbsp;&nbsp;&nbsp;&nbsp;&nbsp;Žiskar odgovori lagano, kao da bira reči. "Bila je ogorčena zbog niza događaja iz svoje mladosti, događaja za koje je dr Fastolfa smatrala odgovornim, i za koje je on možda i protiv svoje volje bio odgovoran - bar do izvesne mere. Čini mi se, ipak, da nije računao s tim da će pomenuta zbivanja dovesti do dotičnih posledica. Ipak, ljudskim bićima ne upravljaju jasni i nedvosmisleni zakoni robotike. Sledstveno tome, u najvećem broju prilika zaista je teško suditi o često veoma složenim razlozima njihovog ponašanja."
<BR>&nbsp;&nbsp;&nbsp;&nbsp;&nbsp;"Tačno", promrmlja Bejli.
<BR>&nbsp;&nbsp;&nbsp;&nbsp;&nbsp;"Smatrate li, gospodine, da je vaš zadatak da dokažete nevinost dr Fastolfa beznadežan?" upita Žiskar.
<BR>&nbsp;&nbsp;&nbsp;&nbsp;&nbsp;Bejlijeve obrve se skupiše i lice mu se namršti. "Možda. Kako zasad stvari stoje, ne vidim rešenje - i ako dr Vasilija progovori, kao što je zapretila da će učiniti..."
<BR>&nbsp;&nbsp;&nbsp;&nbsp;&nbsp;"Ali naredili ste joj da ne govori. Objasnili ste joj da bi to bilo pogubno i za nju samu."
<BR>&nbsp;&nbsp;&nbsp;&nbsp;&nbsp;Bejli odmahnu glavom. "Blefirao sam. Nisam znao šta drugo da kažem."
<BR>&nbsp;&nbsp;&nbsp;&nbsp;&nbsp;"Znači li to da nameravate da odustanete?"
<BR>&nbsp;&nbsp;&nbsp;&nbsp;&nbsp;"Ne!" uzviknu Bejli odlučno. "Da je samo Fastolf u pitanju, možda bih i odustao. Na kraju krajeva, šta bi mu se, u fizičkom smislu, moglo dogoditi? Roboumorstvo, očito, nije zločin; tek, puki prekršaj. U najgorem slučaju, srozao bi mu se politički uticaj, i možda bi, izvesno vreme, bio suočen sa teškoćama u svom naučnom radu. Bilo bi mi, dakako, žao da se to dogodi, ali ukoliko ne bi postojalo ništa što bih mogao učiniti - onda ništa ne bih ni učinio.
<BR>&nbsp;&nbsp;&nbsp;&nbsp;&nbsp;S druge strane, da je reč samo o meni, takođe bih možda odustao. Neuspeh bi naneo štetu mom ugledu, ali kuću od opeka ne možeš izgraditi bez opeka? Vratio bih se na Zemlju podvijena repa, i nastavio da živim čemernim životom lišenim određenih privilegija, ali ta mogućnost ionako vreba svakog Zemljanina. I bolji od mene su se, bez opravdanog razloga, suočili s tim.
<BR>&nbsp;&nbsp;&nbsp;&nbsp;&nbsp;Međutim, u pitanju je Zemlja. Ukoliko ne bih uspeo, u tom slučaju, zajedno sa bolnim gubicima koji bi zadesili dr Fastolfa i mene, došao bi kraj i svakoj nadi da će se Zemljani izvući sa svog sveta i krenuti put Galaksije. To je razlog zbog koga moram uspeti; moram nekako nastaviti sve dok me na silu ne oteraju odavde."
<BR>&nbsp;&nbsp;&nbsp;&nbsp;&nbsp;Završivši svoju žalopojku gotovo šapatom, Bjeli naglo diže pogled. "Zbog čega, Žiskare, samo sediš tako, s upaljenim motorom?" upita on mrzovoljno. "Da li te brujanje motora toliko zabavlja?"
<BR>&nbsp;&nbsp;&nbsp;&nbsp;&nbsp;"Uz sve dužno poštovanje, gospodine", odgovori Žiskar, "niste mi rekli kuda da vas vozim."
<BR>&nbsp;&nbsp;&nbsp;&nbsp;&nbsp;"Oh! Izvini, Žiskare. Pre svega, odvezi me do najbližih zajedničkih ličnih prostorija - onih, znaš, što ih je dr Vasilija pomenula. Vas dvojica ste u tom pogledu mirni, ali ja imam bešiku koju povremeno valja isprazniti. Posle toga, potraži neko mesto u blizini gde bih mogao nešto pojesti. Imam i stomak, koga povremeno valja napuniti. I posle toga..."
<BR>&nbsp;&nbsp;&nbsp;&nbsp;&nbsp;"Da, partneru Elija?" dočeka ga Denil.
<BR>&nbsp;&nbsp;&nbsp;&nbsp;&nbsp;"Iskreno da ti kažem, Denile, ne znam ni sam. Ipak, pošto zadovoljim dve pomenute potrebe, nadam se da ću nešto smisliti."
<BR>&nbsp;&nbsp;&nbsp;&nbsp;&nbsp;Oh! Koliko je samo želeo da i sam može u to poverovati!
<BR>
<BR>&nbsp;&nbsp;&nbsp;&nbsp;&nbsp;45.
<BR>&nbsp;&nbsp;&nbsp;&nbsp;&nbsp;Vozilo nije dugo klizilo tlom; uskoro se zaustavilo, uz mali trzaj, i Bejli ponovo oseti već prepoznatljivo grčenje negde duboko u stomaku. Ta blaga nelagodnost još jednom ga podseti da se nalazi u vozilu, što odmah odagna privremeni osećaj da je bezbedan, okružen zidovima i stisnut između dvojice robota. Kroz prednja stakla kao i ona sa strane (i pozadi, trebalo je samo da iskrivi vrat) nazirali su se belina neba i zelenilo krajolika, ukazujući na Otvoreno - to jest, na prazninu.
<BR>&nbsp;&nbsp;&nbsp;&nbsp;&nbsp;Bejli nevoljno proguta knedlu.
<BR>&nbsp;&nbsp;&nbsp;&nbsp;&nbsp;Zaustavili su se pokraj neke omanje zgrade. "Jesu li to zajedničke lične prostorije?" upita Bejli.
<BR>&nbsp;&nbsp;&nbsp;&nbsp;&nbsp;"Da, partneru Elija", potvrdi Denil. "Najbliže u ovom delu Robotičkog instituta."
<BR>&nbsp;&nbsp;&nbsp;&nbsp;&nbsp;"Brzo si ih pronašao. Jesu li ti i ovakve zgrade ubacili u memoriju?"
<BR>&nbsp;&nbsp;&nbsp;&nbsp;&nbsp;"Jesu, partneru Elija."
<BR>&nbsp;&nbsp;&nbsp;&nbsp;&nbsp;"Jesu li prostorije trenutno zauzete?"
<BR>&nbsp;&nbsp;&nbsp;&nbsp;&nbsp;"Možda, partneru Elija, ali prostorije mogu da prime po nekoliko osoba istovremeno."
<BR>&nbsp;&nbsp;&nbsp;&nbsp;&nbsp;"Ima li trenutno mesta i za mene?"
<BR>&nbsp;&nbsp;&nbsp;&nbsp;&nbsp;"Vrlo verovatno, partneru Elija.
<BR>&nbsp;&nbsp;&nbsp;&nbsp;&nbsp;"U tom slučaju, pustite me da iziđem. Poći ću tamo i proveriti..."
<BR>&nbsp;&nbsp;&nbsp;&nbsp;&nbsp;Roboti se, međutim, ni ne pokrenuše. "Gospodine, nismo u mogućnosti da tamo pođemo s vama", reče Žiskar.
<BR>&nbsp;&nbsp;&nbsp;&nbsp;&nbsp;"Znam, Žiskare, svestan sam toga."
<BR>&nbsp;&nbsp;&nbsp;&nbsp;&nbsp;"To znači, gospodine, da nećemo biti u mogućnosti da se kako valja staramo o vašoj bezbednosti."
<BR>&nbsp;&nbsp;&nbsp;&nbsp;&nbsp;Bejli se namršti. Bilo je prirodno da robot primitivnije izrade ima krući um, i Bejli odjednom shvati da postoji opasnost da odluče da ga ne puste iz vida, što bi značilo da neće moći da ode u lične prostorije. Stoga odluči da u glas unese prizvuk hitnosti, i ovog puta obrati se Denilu koji je trebalo da ima više razumevanja za ljudske potrebe. "Ništa ja tu ne mogu, Žiskare... Denile, znaš i sam da nemam izbora. Pustite me da iziđem iz vozila."
<BR>&nbsp;&nbsp;&nbsp;&nbsp;&nbsp;Žiskar pogleda Bejlija, ali ostade nepomičan, i u jednom odista užasavajućem trenutku, Bejliju pade na pamet da bi mu robot mogao predložiti da se olakša negde u blizini, napolju, kao kakva životinja.
<BR>&nbsp;&nbsp;&nbsp;&nbsp;&nbsp;Prođe još nekoliko trenutaka. "Mislim da ćemo ipak morati partneru Eliji da iziđemo u susret", primeti konačno Denil.
<BR>&nbsp;&nbsp;&nbsp;&nbsp;&nbsp;"Ukoliko ste, gospodine, u mogućnosti da se još malo strpite", reče na to Žiskar, obrativši se Bejliju, "ja bih prvi odšetao do te zgrade tamo."
<BR>&nbsp;&nbsp;&nbsp;&nbsp;&nbsp;Bejli se iskezi, što je trebalo da znači da je saglasan, i Žikar lagano odgeguca do zgrade, a potom je i čitavu obiđe. Bejli je bio gotovo siguran da će, čim Žiskar zamakne za ugao, osetiti još nepodnošljiviju fiziološku potrebu.
<BR>&nbsp;&nbsp;&nbsp;&nbsp;&nbsp;U nadi da će odagnati napetost koju je osetio pri toj užasavajućoj pomisli, Bejli stade da se ogleda oko sebe, i posle nekoliko trenutaka postade svestan nekih tankih žica u vazduhu, tu i tamo - poput tananih, tamnih vlasi naspram beličastog neba. Međutim, nije prvo njih uočio. Prvo je ugledao neki kružni predmet što je klizio ispod oblaka. Trebalo mu je veoma malo da shvati da je reč o letelici; međutim, nije plovila vazduhom, već kao da je visila okačena na nekom dugačkom, vodoravnom kablu. Sledio je dugački kabl pogledom, napred nazad, primetivši i druge. Nešto dalje ugledao je još jednu letelicu - a znatno dalje još jednu. Najdalja od tri predstavljala je bezobličnu mrlju koju je prepoznao samo zahvaljujući tome što je video one bliže.
<BR>&nbsp;&nbsp;&nbsp;&nbsp;&nbsp;Nije bilo nikakve sumnje: bile su to žičane kabine koje su služile za interni prevoz sa jednog kraja Robotičkog instituta na drugi.
<BR>&nbsp;&nbsp;&nbsp;&nbsp;&nbsp;Koliku površinu mora da je Institut zahvatao? upita se Bejli. Kako je samo taj Institut traćio prostor!
<BR>&nbsp;&nbsp;&nbsp;&nbsp;&nbsp;Međutim, nije izgledalo da narušava izgled okoline. Zdanja Instituta nisu bila međusobno zbijena, tako da je okolni prostor izgledao netaknut; biljni i životinjski svet (pomisli Bejli) mora da je uživao punu slobodu, baš kao u kakvoj divljini.
<BR>&nbsp;&nbsp;&nbsp;&nbsp;&nbsp;Solarija je, priseti se on, delovala prazno. Nije bilo nikakve sumnje da su i svi drugi svetovi Svemiraca bili takvi - budući da je čak i Aurora, najnaseljenija među njima, ostavljala sličan utisak, čak i ovde, na delu planete na kome je bio podignut najveći broj zdanja. Kada bolje razmisli, i Zemlja je - razume se, izvan Gradova - delovala nenastanjeno.
<BR>&nbsp;&nbsp;&nbsp;&nbsp;&nbsp;Ali Gradovi jesu postojali, i Bejli odjednom oseti kako ga obuzima čežnja za domom; međutim, sve što je mogao da učini bilo je da istog časa tu misao izbriše iz svoje svesti.
<BR>&nbsp;&nbsp;&nbsp;&nbsp;&nbsp;"Prijatelj Žiskar obavio je proveru", oglasi se Denil.
<BR>&nbsp;&nbsp;&nbsp;&nbsp;&nbsp;Žiskar se vrati do njih, i Bejli mu mrzovoljno dobaci:
<BR>&nbsp;&nbsp;&nbsp;&nbsp;&nbsp;"Pa? Da li bi bio tako ljubazan da mi dozvoliš..." Bejli zastade usred rečenice. Kakvog je smisla imalo udarati sarkazmom po robotovom neprobojnom oklopu?
<BR>&nbsp;&nbsp;&nbsp;&nbsp;&nbsp;"Po svemu sudeći", odvrati Žiskar, "lične prostorije su slobodne."
<BR>&nbsp;&nbsp;&nbsp;&nbsp;&nbsp;"Odlično! Pusti me da prođem." Bejli otvori vrata vozila i skliznu napolje na usku pošljunčanu stazu, a onda žurnim korakom krenu prema zgradi. Denil ga je u stopu pratio.
<BR>&nbsp;&nbsp;&nbsp;&nbsp;&nbsp;Kada su stigli do ulaza, Denil mu ćutke pokaza mesto koje je trebalo pritisnuti prstom da bi se vrata otvorila. Nije ni pokušao da to sam učini. Po svoj prilici, pomisli Bejli, kada bi robot to učinio bez izričitog naloga to bi značilo da namerava tamo i da uđe - a čak ni sama namera nije dolazila u obzir.
<BR>&nbsp;&nbsp;&nbsp;&nbsp;&nbsp;Bejli stavi prst na označeno mesto i uđe, ostavivši napolju dvojicu robota.
<BR>&nbsp;&nbsp;&nbsp;&nbsp;&nbsp;Tek kada se našao unutra, Bejliju sinu da sam Žiskar nije mogao ući unutra i proveriti da li su lične prostorije slobodne; po svemu sudeći, zaključak je doneo na temelju uvida spolja - sumnjiv postupak, u najmanju ruku.
<BR>&nbsp;&nbsp;&nbsp;&nbsp;&nbsp;Istog časa Bejli shvati, s osećanjem izvesne nelagodnosti, da je sada po prvi put ostao sasvim sam, odvojen od svojih telohranitelja - i da oni, u slučaju bilo kakve nevolje u kojoj bi se mogao naći, ne bi baš tako lako mogli ući unutra. Šta, recimo, ako ovog trenutka ne bi bio sam? Šta ako je Vasilija dojavila nekom neprijatelju da će se on naći u ličnim prostorijama, i šta ako se ta osoba ovog časa nalazila negde u zgradi?
<BR>&nbsp;&nbsp;&nbsp;&nbsp;&nbsp;Bejli, sa pojačanim osećanjem nelagodnosti (što, dakako, na Zemlji ne bi bio slučaj) iznenada shvati da pri sebi nema nikakvo oružje.
<BR>
<BR>&nbsp;&nbsp;&nbsp;&nbsp;&nbsp;46.
<BR>&nbsp;&nbsp;&nbsp;&nbsp;&nbsp;Lične prostorije, odista, nisu bile preterano velike. Bilo je nekoliko pisoara, smeštenih u nizu i nekoliko umivaonika, takođe u nizu. Nije bilo tuševa, osveživača odeće, ni sprava za brijanje.
<BR>&nbsp;&nbsp;&nbsp;&nbsp;&nbsp;Bilo je i nekoliko klozetskih šolja, međusobno odvojenih pregradama; do svake od njih vodila su po jedna vratanca. Da ga neko ne čeka u nekoj od njih...
<BR>&nbsp;&nbsp;&nbsp;&nbsp;&nbsp;Vrata na pregradcima nisu dopirala do poda. Krećući se tiho, Bejli se zaustavljao i saginjao ispred svakih vrata, nastojeći da uoči nečije noge. Zatim pođe od jednih do drugih, lagano ih otvarajući, spreman da ih ponovo zalupi na najmanji znak nečeg iznenađujućeg i da se najvećom mogućom brzinom dočepa izlaza.
<BR>&nbsp;&nbsp;&nbsp;&nbsp;&nbsp;Svi pregradci bili su prazni.
<BR>&nbsp;&nbsp;&nbsp;&nbsp;&nbsp;On se još jednom obazre oko sebe, da se uveri ne postoji li još neko mesto na kom bi se neko mogao sakriti.
<BR>&nbsp;&nbsp;&nbsp;&nbsp;&nbsp;Nije našao nijedno.
<BR>&nbsp;&nbsp;&nbsp;&nbsp;&nbsp;Bejli potom ode do vrata koja vode napolje, ali ne nađe ništa čime bi se ona mogla zaključati; istog časa je pomislio da je i prirodno što se ne zaključavaju. Lične prostorije bile su namenjene većem broju osoba - svima je trebalo da bude omogućeno da uđu čim osete potrebu.
<BR>&nbsp;&nbsp;&nbsp;&nbsp;&nbsp;S druge, pak, strane nije mogao napustiti ove i potražiti neke druge lične prostorije; opasnost ga je i tamo mogla vrebati - a pored toga, potreba mu nije dozvoljavala da se još koleba.
<BR>&nbsp;&nbsp;&nbsp;&nbsp;&nbsp;Bejli uhvati sebe kako okleva koji od pisoara da odabere. Mogao je upotrebiti bilo koji - baš kao i bilo ko drugi.
<BR>&nbsp;&nbsp;&nbsp;&nbsp;&nbsp;Bejli se konačno odluči za onaj najbliži, i svestan praznine oko sebe, odjednom oseti gotovo nepodnošljiv pritisak u bešici. Potreba je zaista bila velika; ipak, morao je strpljivo sačekati da ga napusti neprijatno osećanje da bi još neko mogao ući, kako bi se opustio.
<BR>&nbsp;&nbsp;&nbsp;&nbsp;&nbsp;Nije, po svoj prilici, trebalo da zazire od nailaska neprijatelja; možda, samo, još neke osobe s istom potrebom.
<BR>&nbsp;&nbsp;&nbsp;&nbsp;&nbsp;I tek mu tada pade na pamet: roboti će, sigurno, zaustaviti svaku nepoželjnu osobu.
<BR>&nbsp;&nbsp;&nbsp;&nbsp;&nbsp;Kada mu je to palo na pamet, Bejliju najzad pođe za rukom da se opusti...
<BR>&nbsp;&nbsp;&nbsp;&nbsp;&nbsp;Bio je već pri kraju, olakšanje je bilo veliko, i upravo se spremao da ode do jednog od umivaonika, kad odjednom začu neki umereno piskav, napet glas. "Jeste li vi Elija Bejli?"
<BR>&nbsp;&nbsp;&nbsp;&nbsp;&nbsp;Bejli se sledi. Uprkos svoj pažnji i svim predostrožnostima, jednostavno nije primetio da je iko ušao. Očito, bio je sav obuzet činom pražnjenja bešike - čemu, inače, nije imao razloga da posveti ni delić svojih misli. (Da li je to značilo da stari?)
<BR>&nbsp;&nbsp;&nbsp;&nbsp;&nbsp;U svakom slučaju, u glasu koji je čuo nije bilo nagoveštaja nikakve pretnje. Ništa u njemu nije ukazivalo na opasnost. Bejliju se odmah vrati osećanje samopouzdanja - ako ne Žiskar, Denil bi se sigurno potrudio da ne dozvoli ulazak nikome ko bi po njega mogao predstavljati pretnju.
<BR>&nbsp;&nbsp;&nbsp;&nbsp;&nbsp;Bejliju je, naprosto, smetao sam ulazak neke druge osobe. Nije se, jednostavno, sećao da mu je iko ikad u ličnim prostorijama pristupio - a o obraćanju da i ne govori. Na Zemlji je to bio najstroži tabu, i na Solariji (i do ovog časa, i na Aurori) koristio je samo lične prostorije za jednu osobu.
<BR>&nbsp;&nbsp;&nbsp;&nbsp;&nbsp;Došljak se ponovo oglasi, ovog put s primesom nestrpljenja. "Odgovorite! Mora biti da ste Elija Bejli."
<BR>&nbsp;&nbsp;&nbsp;&nbsp;&nbsp;Bejli se lagano okrenu. Čovek je bio srednje visine, odeven u dobro skrojenu odeću različitih nijansi plave boje. Bio je svetle puti i imao je svetlu kosu; pažljivo negovani brkovi bili su mu nešto tamniji od kose. Bejli odjednom zateče sebe kako, gotovo opsednut, zuri u malenu dlakavu traku na neznančevoj nausnici. Prvi put je sada video nekog Svemirca sa brčićima.
<BR>&nbsp;&nbsp;&nbsp;&nbsp;&nbsp;Bejli odgovori (osetivši izvestan stid što se uopšte oglašava u ličnim prostorijama):
<BR>&nbsp;&nbsp;&nbsp;&nbsp;&nbsp;"Da, ja sam Elija Bejli." Čak i njemu samom učini se da mu je glas zazvučao muklo, slično neubedljivom šapatu.
<BR>&nbsp;&nbsp;&nbsp;&nbsp;&nbsp;Očigledno se i Svemircu učinio neubedljiv. Netremice je, suzivši oči, posmatrao Bejlija. "Oni roboti napolju rekoše mi da je Elija Bejli ovde unutra", primeti on, "ali meni ni malo ne ličite na onog momka iz hipertalasne drame. Baš nimalo."
<BR>&nbsp;&nbsp;&nbsp;&nbsp;&nbsp;Ta glupa drama! pomisli Bejli ogorčeno. Do kraja života neće više nikog sresti ko nije unapred zatrovan tim njegovim nemogućim portretom. Niko u njemu neće gledati ljudsko biće, ljudsko biće sa zabludama - i kada ustanove da je i on sklon greškama, zauzvrat će ga, razočarani, smatrati budalom.
<BR>&nbsp;&nbsp;&nbsp;&nbsp;&nbsp;Bejli se ozlojeđeno ponovo okrenu ka umivaoniku, isplaknu ruke i neodređeno izmahnu njima, pitajući se gde bi mogao biti mlaz sa toplim vazduhom. Svemirac, međutim, dotaknu neku pločicu i gotovo nitokuda pojavi se tanka traka brisača.
<BR>&nbsp;&nbsp;&nbsp;&nbsp;&nbsp;"Hvala vam", promrmlja Bejli. "Nisam lično nastupio u onoj hipertalasnoj drami. Igrao me je neki glumac."
<BR>&nbsp;&nbsp;&nbsp;&nbsp;&nbsp;"Jasno mi je to, ali ipak, mogli su pronaći nekog više nalik na vas, zar ne?" Činilo se da mu je to iz nekog razloga zasmetalo. "Želeo bih da porazgovaram s vama."
<BR>&nbsp;&nbsp;&nbsp;&nbsp;&nbsp;"Kako ste prošli pored mojih robota?"
<BR>&nbsp;&nbsp;&nbsp;&nbsp;&nbsp;Činilo se da i to, iz nekog razloga, izaziva u njemu nelagodnost. "Skoro da nisam uspeo", odgovori Svemirac. "Pokušali su da me zaustave, a ja sam uza se imao samo jednog robota. Morao sam da se pretvaram kako me neodložna potreba tera da uđem ovamo, i oni su me pretresli. Čak su stavili ruke na mene, da provere da ne nosim neku opasnu napravu. Podneo bih tužbu protiv vas zbog toga - da niste Zemljanin. Nije dozvoljeno izdavati robotima naloge koji mogu dovesti u nepriliku ljudska bića."
<BR>&nbsp;&nbsp;&nbsp;&nbsp;&nbsp;"Žao mi je", odvati Bejli kruto, "ali nisam im ja izdao takav nalog. Šta mogu da učinim za vas?"
<BR>&nbsp;&nbsp;&nbsp;&nbsp;&nbsp;"Želim da razgovaram s vama."
<BR>&nbsp;&nbsp;&nbsp;&nbsp;&nbsp;"Već razgovaramo... Ko ste vi?"
<BR>&nbsp;&nbsp;&nbsp;&nbsp;&nbsp;Došljak kao da je trenutak oklevao. "Gremionis", odgovori on najzad.
<BR>&nbsp;&nbsp;&nbsp;&nbsp;&nbsp;"Santiriks Gremionis?"
<BR>&nbsp;&nbsp;&nbsp;&nbsp;&nbsp;"Tako je."
<BR>&nbsp;&nbsp;&nbsp;&nbsp;&nbsp;"Zbog čega želite da razgovarate sa mnom?"
<BR>&nbsp;&nbsp;&nbsp;&nbsp;&nbsp;Nekoliko trenutaka Gremionis je samo zurio u Bejlija; očigledno mu je bilo neprijatno. "Budući da sam već ovde..." poče on. "Ako vam ne smeta... mogao bih..." Gremionis koraknu prema pisoaru.
<BR>&nbsp;&nbsp;&nbsp;&nbsp;&nbsp;Shvativši istog časa šta Gremionis namerava da učini, Bejli se užasnu, oseti gađenje, i žurno se okrenu. "Sačekaću vas napolju", reče on.
<BR>&nbsp;&nbsp;&nbsp;&nbsp;&nbsp;"Ne, ne odlazite", zaustavi ga Gremionis očajnim, gotovo kreštavim glasom. "Neće trajati duže od nekoliko sekundi. Molim vas!"
<BR>&nbsp;&nbsp;&nbsp;&nbsp;&nbsp;I Bejli je, isto tako, gotovo očajnički, želeo da porazgovara sa Gremionisom; nije, stoga, smeo da učini ništa što bi ga moglo povrediti i naterati da se predomisli u pogledu razgovora. U suprotnom, moglo se dogoditi da mu, naprosto, ne iziđe u susret.
<BR>&nbsp;&nbsp;&nbsp;&nbsp;&nbsp;On okrenu leđa Gremionisu, i nehotice gotovo zatvori oči, prožet dubokom nelagodnošću. Tek kada mu je Gremionis ponovo prišao, brišući ruke tankom upijajućom trakom, Bejliju pođe za rukom da se opusti. "Zbog čega želite da razgovarate sa mnom", upita on ponovo.
<BR>&nbsp;&nbsp;&nbsp;&nbsp;&nbsp;"Gladija... ona žena sa Solarije..." Gremionis se sumnjičavo zagleda u njega i zastade.
<BR>&nbsp;&nbsp;&nbsp;&nbsp;&nbsp;"Poznajem Gladiju", primeti Bejli hladno.
<BR>&nbsp;&nbsp;&nbsp;&nbsp;&nbsp;"Video sam se s njom... preko televeze, znate... i ona mi je rekla da se raspitujete za mene. Pitala me je, takođe, da li sam se ikad, na bilo koji način, rđavo poneo prema njenom robotu... humanoidnom robotu, poput onog tamo napolju."
<BR>&nbsp;&nbsp;&nbsp;&nbsp;&nbsp;"Jeste li, gospodine Gremionis?"
<BR>&nbsp;&nbsp;&nbsp;&nbsp;&nbsp;"Nisam! Nisam ni znao da ima takvog robota, sve dok... Jeste li joj vi to rekli?"
<BR>&nbsp;&nbsp;&nbsp;&nbsp;&nbsp;"Samo sam postavljao pitanja, gospodine Gremionis."
<BR>&nbsp;&nbsp;&nbsp;&nbsp;&nbsp;Stisnuvši desnu šaku u pesnicu, Gremionis ju je nervozno gnječio levom. "Ne želim da bez ikakvog povoda budem lažno optužen", nastavi on uzrujano. "Pogotovo ako takve lažne optužbe mogu štetiti mom odnosu sa Gladijom."
<BR>&nbsp;&nbsp;&nbsp;&nbsp;&nbsp;"Kako ste uspeli da me pronađete?" upita Bejli.
<BR>&nbsp;&nbsp;&nbsp;&nbsp;&nbsp;"Postavljala mi je pitanja o tom robotu, a onda mi je rekla da se raspitujete o meni. Čuo sam da vas je dr Fastolf pozvao na Auroru da razrešite tu... zagonetku... u vezi s tim robotom. Čuo sam to u televestima. I ja..." Reči su mu očigledno teško navirale na usta.
<BR>&nbsp;&nbsp;&nbsp;&nbsp;&nbsp;"Nastavite", zatraži Bejli.
<BR>&nbsp;&nbsp;&nbsp;&nbsp;&nbsp;"Morao sam da porazgovaram s vama i objasnim vam da nemam nikakve veze sa robotom. Baš ništa! Gladija nije znala gde ste, ali sam pomislio da bi dr Fastolf to mogao znati."
<BR>&nbsp;&nbsp;&nbsp;&nbsp;&nbsp;"I tako, pozvali ste ga?"
<BR>&nbsp;&nbsp;&nbsp;&nbsp;&nbsp;"Ne, ne... Nisam se usudio... Znate, tako važna osoba. Ali Gladija ga je pozvala u moje ime... Ona je... tako divna osoba. On joj je rekao da ste otišli u posetu njegovoj kćeri, dr Vasiliji Alijeni. Bilo je to zgodno, jer nju poznajem."
<BR>&nbsp;&nbsp;&nbsp;&nbsp;&nbsp;"Da, poznato mi je", primeti Bejli.
<BR>&nbsp;&nbsp;&nbsp;&nbsp;&nbsp;Gremionis ga nevoljno pogleda. "Kako ste... Da li ste se i kod nje raspitivali o meni?" Njegova nelagodnost polako je prerastala u pravi očaj. "Konačno, pozvao sam dr Vasiliju i ona me je obavestila da ste upravo otišli od nje i da bih vas, po svoj prilici, mogao naći u nekim od zajedničkih ličnih prostorija - a ove su najbliže njenoj zgradi. Bio sam skoro siguran da nećete gubiti vreme tražeći lične prostorije na nekom udaljenijem mestu. Mislim, zbog čega biste to činili?"
<BR>&nbsp;&nbsp;&nbsp;&nbsp;&nbsp;"Ispravno ste zaključili... Ipak, kako ste uspeli da tako brzo dođete ovamo?"
<BR>&nbsp;&nbsp;&nbsp;&nbsp;&nbsp;"Radim u Robotičkom institutu i moja kuća nalazi se u krugu Instituta. Zahvaljujući svom vozilu, stigao sam ovamo za nekoliko minuta."
<BR>&nbsp;&nbsp;&nbsp;&nbsp;&nbsp;"Da li ste došli sami?"
<BR>&nbsp;&nbsp;&nbsp;&nbsp;&nbsp;"Jesam! To jest, u pratnji jednog robota. Znate, moje vozilo je dvosed."
<BR>&nbsp;&nbsp;&nbsp;&nbsp;&nbsp;"I vaš robot vas sada čeka tamo napolju?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Recite mi još jednom zbog čega ste želeli da se nađete sa mnom."
<BR>&nbsp;&nbsp;&nbsp;&nbsp;&nbsp;"Želeo sam da vas uverim da nemam nikakve veze s onim robotom. Nisam ni čuo za njega, sve dok ovaj slučaj nije eksplodirao u televestima. Možemo li sada da porazgovaramo?"
<BR>&nbsp;&nbsp;&nbsp;&nbsp;&nbsp;"Možemo, ali ne ovde", odgovori Bejli odlučno. "Hajdemo odavde."
<BR>&nbsp;&nbsp;&nbsp;&nbsp;&nbsp;Čudno, pomisli Bejli, odjednom je toliko želeo da za sobom ostavi ugodnu bezbednost zidova i iziđe na Otvoreno. Bilo je nečeg potpuno stranog u ovim ličnim prostorijama što je nadmašivalo sve sa čime se sreo bilo na Solariji, bilo na Aurori. Postojalo je nešto što je mnogo više zbunjivalo od široko rasprostranjenog, otvorenog međusobnog obraćanja - ponašanja koje, naprosto, nije pravilo nikakvu razliku između ovog mesta i njegove namene i bilo kog drugog mesta i njegove namene.
<BR>&nbsp;&nbsp;&nbsp;&nbsp;&nbsp;Video-knjige koje je pregledao ništa mu od svega toga nisu rekle. Očito, baš kao što je dr Fastolf napomenuo, te knjige nisu bile pisane za Zemljane, već za Aurorance, i u manjoj meri, za posetioce sa ostalih četrdeset devet svetova Svemiraca. Najzad, Zemljani gotovo nikad nisu stizali na svetove Svemiraca, a ponajmanje na Auroru. Naprosto, nisu bili poželjni. Zbog čega bi se, onda, uopšte o njima vodilo računa?
<BR>&nbsp;&nbsp;&nbsp;&nbsp;&nbsp;Zbog čega bi video-knjige uopšte govorile o nečemu što je svima bilo dobro poznato? Da li je trebalo da se diže prašina oko činjenice da je Aurora sfernog oblika, ili da je voda mokra, ili oko toga što su se ljudi slobodno obraćali jedni drugima u ličnim prostorijama?
<BR>&nbsp;&nbsp;&nbsp;&nbsp;&nbsp;Ipak, nije li to izvrgavalo poruzi sam naziv zdanja? Pri svemu tome, Bejli nije uspevao da odagna sećanje na ženske lične prostorije na Zemlji, gde su, kako mu je Džesi često pričala, žene do u beskraj ćeretale, ne osećajući pri tome nikakvu nelagodnost. Zbog čega, onda, samo žene, a ne i muškarci? Bejli o tome nikad nije ozbiljno razmišljao, prihvatajući to, naprosto, kao običaj - nenarušiv običaj; ali zbog čega žene, a ne i muškarci?
<BR>&nbsp;&nbsp;&nbsp;&nbsp;&nbsp;Najzad, nije ni bilo važno. Razmišljanje o tome bilo je čisto akademsko, i ni izdaleka nije doticalo u njemu ono što ga je ispunjavalo sveprožimajućim i neizbrisivim gađenjem prema čitavoj toj zamisli. "Hajdemo odavde", ponovi on.
<BR>&nbsp;&nbsp;&nbsp;&nbsp;&nbsp;"Ali vaši roboti su tamo napolju", pobuni se Gremionis.
<BR>&nbsp;&nbsp;&nbsp;&nbsp;&nbsp;"Da, jesu. Šta onda?"
<BR>&nbsp;&nbsp;&nbsp;&nbsp;&nbsp;"Ovo o čemu želim da popričamo strogo je privatno, razgovor jednog čoveka sa drugim čo-čovekom." Gremionis kao da malo zape, izgovarajući ovu uobičajenu frazu.
<BR>&nbsp;&nbsp;&nbsp;&nbsp;&nbsp;"Mislite, Svemirca s jednim Zemljaninom?"
<BR>&nbsp;&nbsp;&nbsp;&nbsp;&nbsp;"Ako nemate ništa protiv."
<BR>&nbsp;&nbsp;&nbsp;&nbsp;&nbsp;"Roboti su mi neophodni. Oni su moji partneri u istrazi."
<BR>&nbsp;&nbsp;&nbsp;&nbsp;&nbsp;"Ali naš razgovor nema nikakve veze sa vašom istragom... Sve vreme pokušavam da vam to kažem."
<BR>&nbsp;&nbsp;&nbsp;&nbsp;&nbsp;"Ja ću proceniti ima li ili nema veze", odvrati Bejli odlučno, izlazeći iz ličnih prostorija.
<BR>&nbsp;&nbsp;&nbsp;&nbsp;&nbsp;Gremionis je trenutak oklevao, a onda pođe za njim.
<BR>
<BR>&nbsp;&nbsp;&nbsp;&nbsp;&nbsp;47.
<BR>&nbsp;&nbsp;&nbsp;&nbsp;&nbsp;Denil i Žiskar su ih čekali - nepomični, bezizražajnih lica, strpljivi. Bejliju se za časak učini da je na Denilovom licu uočio senku zabrinutosti; ipak, bolje razmislivši, zaključi da je tim nečovečno ljudskim crtama samo pripisao pomenuto osećanje. Žiskar čiji je lik bio daleko manje ljudski, nije pokazivao nikakvo osećanje, čak ni onome ko je bio spreman da na njegovom licu nešto uoči.
<BR>&nbsp;&nbsp;&nbsp;&nbsp;&nbsp;I treći robot je čekao - po svoj prilici Gremionisov. Bio je primitivnije izrade čak i od Žiskara, i odavao je utisak istrošenosti. Bilo je očigledno da Gremionis baš nije bio imućan.
<BR>&nbsp;&nbsp;&nbsp;&nbsp;&nbsp;"Milo mi je da si dobro, partneru Elija", dočeka ih Denil, i Bejliju se ponovo učini da je u njegovim rečima prepoznao uzdah olakšanja.
<BR>&nbsp;&nbsp;&nbsp;&nbsp;&nbsp;"Sasvim dobro. Ipak, nešto me zanima. Da ste me čuli kako vas dozivam iznutra, da li biste ušli?"
<BR>&nbsp;&nbsp;&nbsp;&nbsp;&nbsp;"Istog časa, gospodine", odgovori Žiskar.
<BR>&nbsp;&nbsp;&nbsp;&nbsp;&nbsp;"Čak iako ste programirani da ne ulazite u lične prostorije?"
<BR>&nbsp;&nbsp;&nbsp;&nbsp;&nbsp;"Potreba da zaštitimo ljudsko biće - posebno vas, gospodine - stajala bi iznad svega."
<BR>&nbsp;&nbsp;&nbsp;&nbsp;&nbsp;"Tako je, partneru Elija", potvrdi Denil.
<BR>&nbsp;&nbsp;&nbsp;&nbsp;&nbsp;"Milo mi je da to čujem", reče Bejli. "Ovo je Santiriks Gremionis. Gospodine Gremionis, ovo je Denil, a ovo Žiskar."
<BR>&nbsp;&nbsp;&nbsp;&nbsp;&nbsp;I jedan i drugi robot ozbiljno se nakloniše. Gremionis jedva da ih i pogleda, nemarno odmahnuvši rukom. Ni na pamet mu nije palo da predstavi svog robota.
<BR>&nbsp;&nbsp;&nbsp;&nbsp;&nbsp;Bejli se obazre oko sebe. U međuvremenu se dosta smračilo, vetar je postao oštriji i vazduh hladniji, i oblaci su sasvim zaklonili sunce. Bilo je nečeg turobnog u atmosferi, ali to ne ostavi nikakav utisak na Bejlija; bio je očaran što se konačno iskobeljao iz ličnih prostorija. Duh mu zapanjujuće obodri puka činjenica da oseća zadovoljstvo što se ponovo nalazi na Otvorenom. U pitanju su, znao je, bile posebne okolnosti; ipak, nije uspevao da suzbije osećaj ponesenosti.
<BR>&nbsp;&nbsp;&nbsp;&nbsp;&nbsp;Upravo se spremao da se okrene ka Gremionisu i ponovo s njim zapodene razgovor, kad krajičkom oka uoči neko kretanje. Dolazeći preko travnjaka, prema njima je išla neka žena, u pratnji robota. Iako im je išla ususret, činilo se da uopšte nije bila svesna njihovog prisustva. Očito se uputila u lične prostorije.
<BR>&nbsp;&nbsp;&nbsp;&nbsp;&nbsp;Bejli ispruži ruku prema ženi, kao da bi da je zaustavi, iako je bila udaljena još najmanje tridesetak metara. "Zar ona ne zna da su ono lične prostorije za muškarce?" promrmlja on.
<BR>&nbsp;&nbsp;&nbsp;&nbsp;&nbsp;"Šta?" upita Gremionis.
<BR>&nbsp;&nbsp;&nbsp;&nbsp;&nbsp;Žena nastavi da im se približava, dok ju je Bejli posmatrao krajnje zbunjen. Konačno, robot se pomeri ustranu da propusti ženu, i ova uđe u zgradu.
<BR>&nbsp;&nbsp;&nbsp;&nbsp;&nbsp;"Ali njoj tamo pristup nije dozvoljen", primeti Bejli bespomoćno.
<BR>&nbsp;&nbsp;&nbsp;&nbsp;&nbsp;"Zbog čega?" upita Gremionis. "To su zajedničke lične prostorije!"
<BR>&nbsp;&nbsp;&nbsp;&nbsp;&nbsp;"Ali samo za muškarce!"
<BR>&nbsp;&nbsp;&nbsp;&nbsp;&nbsp;"Za sve", odvrati Gremionis. Bio je iskreno zabezeknut.
<BR>&nbsp;&nbsp;&nbsp;&nbsp;&nbsp;"I za muškarce i za žene? Ne mislite valjda ozbiljno?"
<BR>&nbsp;&nbsp;&nbsp;&nbsp;&nbsp;"Za sve, razume se! Upravo tako. Kako, inače, mislite da bi trebalo da bude? Ne shvatam vas."
<BR>&nbsp;&nbsp;&nbsp;&nbsp;&nbsp;Bejli se okrenu od njega. Pre samo nekoliko trenutaka mislio je da oslovljavanje u ličnim prostorijama predstavlja neoprostiv znak rđavog ukusa - Stvar-Koja-Se-Ne-Čini.
<BR>&nbsp;&nbsp;&nbsp;&nbsp;&nbsp;Čak i da je pokušao da zamisli nešto još gore od toga, jedva da bi uspeo da iskopa mogućnost da se u ličnim prostorijama susretne sa nekom ženom. Zemaljski običaji zahtevali su od njega da se ne osvrće na prisutnost drugih u velikim zajedničkim ličnim prostorijama na njegovoj rodnoj planeti; ali, ni svi mogući ustanovljeni običaji ne bi ga omeli da mu namah bude jasno da li je neka osoba, s kojom bi se susreo, muškarac ili žena.
<BR>&nbsp;&nbsp;&nbsp;&nbsp;&nbsp;A šta da je, dok se nalazio u ličnim prostorijama, ušla neka žena - ne hajući, bez zazora - kao ova maločas? Ili još gore, da je on ušao u lične prostorije, i tamo zatekao neku ženu?
<BR>&nbsp;&nbsp;&nbsp;&nbsp;&nbsp;Nije umeo da kaže kako bi se poneo. Nikada još nije razmatrao takvu mogućnost - a još se manje našao u takvom položaju - ali nije bilo nikakve sumnje da to, naprosto, ne bi mogao podneti.
<BR>&nbsp;&nbsp;&nbsp;&nbsp;&nbsp;O tome mu, takođe, video-knjige nisu ni reči rekle.
<BR>&nbsp;&nbsp;&nbsp;&nbsp;&nbsp;Pregledao je više takvih knjiga ne želeći da započne istragu dok se bar površno ne obavesti o auroranskom načinu života - ali one ga nisu uputile ni u šta od onoga što je bilo istinski važno.
<BR>&nbsp;&nbsp;&nbsp;&nbsp;&nbsp;Kako je, onda, mogao razmrsiti taj trostruki čvor Janderovog zagonetnog ubistva, kada se na svakom koraku saplitao o vlastito neznanje?
<BR>&nbsp;&nbsp;&nbsp;&nbsp;&nbsp;Trenutak pre toga bio je ushićen zbog svoje male pobede nad užasom boravka na Otvorenom; međutim, evo ga sada kako se suočava sa osećanjem da je okružen tolikim nepoznanicama - da mu je, čak, tuđa i sama priroda njegovog neznanja.
<BR>&nbsp;&nbsp;&nbsp;&nbsp;&nbsp;I tog trenutka, boreći se da iz svesti odagna sliku žene kako prolazi kroz prostorije u kojima je on sam maločas boravio, Bejli oseti kako stiže na rub potpunog očajanja.
<BR>
<BR>&nbsp;&nbsp;&nbsp;&nbsp;&nbsp;48.
<BR>&nbsp;&nbsp;&nbsp;&nbsp;&nbsp;"Nije vam dobro, gospodine?" Ponovo se oglasio Žiskar, pri čemu se, ako ne u tonu, bar u njegovim rečima mogla osetiti zabrinutost. "Da li vam je potrebna pomoć?"
<BR>&nbsp;&nbsp;&nbsp;&nbsp;&nbsp;"Ne, ne", promrmlja Bejli. "Sve je u redu... Ali hajde da krenemo odavde. Nalazimo se na putu ljudima koji žure u onu zgradu tamo."
<BR>&nbsp;&nbsp;&nbsp;&nbsp;&nbsp;Bejli žustro zakorači prema letelici koja je spokojno stajala na čistom travnatom pojasu, pokraj same popločane staze. Na drugoj strani staze stajao je maleni dvosed, nalik na motocikl, i Bejli zaključi da je, po svoj prilici, u pitanju Gremionisovo vozilo.
<BR>&nbsp;&nbsp;&nbsp;&nbsp;&nbsp;Bejliju odjednom sinu da je osećanje potištenosti i čemera pojačavala činjenica da je bio gladan. Podne je već davno minulo, a on ni zalogaja nije okusio.
<BR>&nbsp;&nbsp;&nbsp;&nbsp;&nbsp;On se okrenu prema Gremionisu. "Porazgovarajmo - ali ako nemate ništa protiv, obavimo to za vreme ručka. Razume se, ukoliko već niste obedovali - i ukoliko vam ne smeta da ručate sa mnom."
<BR>&nbsp;&nbsp;&nbsp;&nbsp;&nbsp;"Gde da pođemo na ručak?"
<BR>&nbsp;&nbsp;&nbsp;&nbsp;&nbsp;"Ne znam. Gde obično ručavaju u Institutu?"
<BR>&nbsp;&nbsp;&nbsp;&nbsp;&nbsp;"Nemojmo ići u javnu obedovaonicu", usprotivi se Gremionis. "Tamo se ne može razgovarati."
<BR>&nbsp;&nbsp;&nbsp;&nbsp;&nbsp;"Gde bismo onda mogli otići?"
<BR>&nbsp;&nbsp;&nbsp;&nbsp;&nbsp;"Pođimo mojoj kući", brže-bolje predloži Gremionis. "Moram priznati da nije od raskošnijih ovde. Znate, ne spadam među istaknutije glavešine. Ipak, imam nekoliko upotrebljivih robota, i oni nam mogu spremiti sasvim pristojan obrok... Evo, ovako ćemo: ja ću sa Brundijem - to je, znate, moj robot - poći dvosedom, a vi krenite za mnom. Moraćete da vozite sasvim lagano, ali kuća je odavde udaljena samo kilometar. Stići ćemo tamo za dva ili tri minuta."
<BR>&nbsp;&nbsp;&nbsp;&nbsp;&nbsp;Gremionis žurno krenu, kao da hita na neku zabavu. Gledajući za njim, Bejli pomisli kako u njemu ima nečeg mladalački vetropirastog. Razume se, nije bio u stanju da iz prve odredi koliko mu je godina; Svemircima se nije mogla lako ustanoviti starost, Gremionis mora da je imao pedesetak godina. Međutim, ponašao se kao mladić, gotovo kao osoba koja je prema zemaljskim merilima tek zakoračila u mlade godine. Bejli, međutim, nije umeo da kaže šta ga je navelo da stekne upravo takav utisak o Gremionisu.
<BR>&nbsp;&nbsp;&nbsp;&nbsp;&nbsp;Bejli se naglo okrenu prema Denilu. "Denile, da li od ranije poznaješ Gremionisa?"
<BR>&nbsp;&nbsp;&nbsp;&nbsp;&nbsp;"Nikada ga ranije nisam sreo, partneru Elija."
<BR>&nbsp;&nbsp;&nbsp;&nbsp;&nbsp;"A ti, Žiskare?"
<BR>&nbsp;&nbsp;&nbsp;&nbsp;&nbsp;"Sreo sam ga jednom, gospodine, ali samo u prolazu."
<BR>&nbsp;&nbsp;&nbsp;&nbsp;&nbsp;"Žiskare, da li išta znaš o njemu?"
<BR>&nbsp;&nbsp;&nbsp;&nbsp;&nbsp;"Ništa, gospodine, što se odmah ne bi moglo uočiti."
<BR>&nbsp;&nbsp;&nbsp;&nbsp;&nbsp;"Koliko mu je godina? Nešto o njegovoj ličnosti?"
<BR>&nbsp;&nbsp;&nbsp;&nbsp;&nbsp;"Ništa, gospodine."
<BR>&nbsp;&nbsp;&nbsp;&nbsp;&nbsp;"Jeste li spremni?" doviknu im Gremionis. Motor njegovog vozila bio je prilično bučan. Očigledno nije bio na mlazni pogon. Točkovi se nisu odlepljivali od tla. Brundij je sedeo pored Gremionisa.
<BR>&nbsp;&nbsp;&nbsp;&nbsp;&nbsp;Bejli, Denil i Žiskar se žurno potrpaše u svoje vozilo.
<BR>&nbsp;&nbsp;&nbsp;&nbsp;&nbsp;Gremionis pokrenu vozilo i napravi široki luk. Vetar mu zatalasa kosu, i Bejli se odmah zapita kakav je osećaj morao prožimati čoveka u otvorenom vozilu, poput Gremionisovog. Bio je zahavalan činjenici da se nalazi u zatvorenom vozilu - pomislivši, istovremeno, da je u pitanju mnogo civilizovaniji način putovanja.
<BR>&nbsp;&nbsp;&nbsp;&nbsp;&nbsp;Gremionisovo vozilo najzad krenu poput strele u određenom pravcu, uz prigušeno praskanje motora. Gremionis im još jednom mahnu, dajući im znak da ga slede. Sedeći na zadnjem sedištu, robot je sa bezbrižnom nehajnošću održavao ravnotežu; nije se, čak, ni pridržavao Gremionisu oko pasa, što bi, prema Bejlijevom mišljenju, neki ljudski stvor zasigurno učinio.
<BR>&nbsp;&nbsp;&nbsp;&nbsp;&nbsp;Njihovo vozilo krenu za Gremionisovim. Iako se sticao utisak da dvosed koji se sada skladno kretao dobija u brzini, to je bilo usled njegove sićušnosti. Pod ovakvim okolnostima nije bilo lako podesiti brzinu prema dvosedu, to jest, kretati se dovoljno sporo i za tili čas ne ostaviti dvosed za sobom.
<BR>&nbsp;&nbsp;&nbsp;&nbsp;&nbsp;"Evo, ponovo", zamišljeno se oglasi Bejli. "Opet me nešto zbunjuje."
<BR>&nbsp;&nbsp;&nbsp;&nbsp;&nbsp;"O čemu je reč, partneru Elija?" upita Denil.
<BR>&nbsp;&nbsp;&nbsp;&nbsp;&nbsp;"Vasilija je, govoreći o njemu, otpisala Gremionisa kao beznačajnog 'berberina'. Po svemu sudeći, njegova struka jesu frizura, odeća i slične stvari, vezane za spoljni izgled ljudi. Kako to da ima kuću u krugu Robotičkog instituta?"
</P></TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
