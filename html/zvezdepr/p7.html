<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7. MUZIKANT UMA
<P>&nbsp;&nbsp;&nbsp;&nbsp;&nbsp;Na svim naseljivim svetovima noć se spušta na vreme. Možda ne uvek u podnošljivim razmacima, pošto se razdoblja rotacije razlikuju od petnaest do pedeset dva časa. Od onih koji putuju sa jedne planete na drugu to zahteva naporno psihološko prilagođavanje.
<BR>&nbsp;&nbsp;&nbsp;&nbsp;&nbsp;Na mnogim planetama izvršena su podešavanja, te su razdoblja određena za san i za javu skrojena po meri stanovnika. Na mnogo većem broju planeta postala je gotovo sveopšta upotreba podešenih atmosfera i veštačkog osvetljenja, tako da pitanje dana i noći postaje od drugorazrednog značaja, sem kada je reč o poljoprivredi. Na nekoliko planeta (na kojima su u pitanju ekstremni slučajevi) napravljena je proizvoljna podela koja se ne obazire na nešto tako trivijalno kao što su svetlost i tama.
<BR>&nbsp;&nbsp;&nbsp;&nbsp;&nbsp;Ali uvek, bez obzira na društvene običaje, spuštanje noći ima duboko i stalno psihološko značenje, koje datira još iz čovekovog preljudskog postojanja, od vremena kada se verao po drveću. Noć će uvek predstavljati razdoblje straha i nesigurnosti, i srčanost će uvek zalaziti zajedno sa suncem.
<BR>&nbsp;&nbsp;&nbsp;&nbsp;&nbsp;Unutar Centralne palate nije postojao nikakav senzorski mehanizam prema kome bi čovek mogao zaključiti da se spušta noć, ali Bajron je osećao da nadolazi nekim neodređenim nagonom skrivenim u nepoznatim hodnicima ljudskog mozga. Znao je da napolju noćnu tamu tek mestimično razgone ništavne iskre zvezda. Znao je da, ako je bilo pravo doba godine, nazubljena 'rupa u svemiru' poznata kao Maglina Konjske glave (tako bliska svim Transmaglenim Kraljevstvima) pomračuje pola zvezda koje su inače vidljive.
<BR>&nbsp;&nbsp;&nbsp;&nbsp;&nbsp;Ponovo ga ophrva potištenost.
<BR>&nbsp;&nbsp;&nbsp;&nbsp;&nbsp;Nije video Artemisiju još od onog kratkog razgovora sa Direktorom, i uhvatio je sebe kako joj to zamera. Jedva je čekao večeru; možda će to biti prilika da razgovara sa njom. Ali umesto toga jeo je sam, sa dva stražara koji su nezadovoljno gubili vreme ispred vrata. Čak ga je i Gilbert bio ostavio, verovatno da bi jeo u nekom malo prijatnijem društvu kakvo se moglo očekivati u palati Hinrijada.
<BR>&nbsp;&nbsp;&nbsp;&nbsp;&nbsp;Stoga je, kada se Gilbert napokon vratio i rekao: "Artemisija i ja smo razgovarali o tebi", reagovao tako hitro i sa zanimanjem!
<BR>&nbsp;&nbsp;&nbsp;&nbsp;&nbsp;To ga je i oraspoložilo, priznao je samom sebi. "Najpre želim da ti pokažem svoju laboratoriju", rekao je potom Gilbert. Pri tom je napravio pokret rukom i stražari su se tiho uklonili.
<BR>&nbsp;&nbsp;&nbsp;&nbsp;&nbsp;"Kakvu laboratoriju?" upitao je Bajron, potpuno nezainteresovano.
<BR>&nbsp;&nbsp;&nbsp;&nbsp;&nbsp;"Pravim 'patente'", glasio je neodređeni odgovor.
<BR>&nbsp;&nbsp;&nbsp;&nbsp;&nbsp;Na prvi pogled prostorija uopšte nije izgledala kao laboratorija. Više je ličila na neku kancelariju, sa izrezbarenim stolom u uglu. Bajron stade lagano da je razgleda. "Ovde prave te spravice? Kakve spravice?"
<BR>&nbsp;&nbsp;&nbsp;&nbsp;&nbsp;"E, pa, to su naročiti zvučni uređaji za uhođenje špijunskih zraka Tirana na sasvim nov način. Oni ih ne mogu otkriti. Tako sam saznao i za tebe, kada se Aratap prvi put javio. A imam i neke druge zabavne drangulije. Na primer, moj vizisonor. Voliš li muziku?"
<BR>&nbsp;&nbsp;&nbsp;&nbsp;&nbsp;"Neke vrste muzike."
<BR>&nbsp;&nbsp;&nbsp;&nbsp;&nbsp;"Dobro... Izmislio sam jedan instrument, samo što nisam siguran da se to može nazvati muzikom." Polica sa knjigama-filmovima skliznu napolje, pa u stranu, kada je on dodirnu. "Ovo baš i nije neko skladište, ali mene niko ne shvata ozbiljno, pa ovde ni ne zagledaju. Baš je to zabavno, zar ne misliš i ti tako? Ali zaboravio sam, ti si od onih kojima ništa nije zabavno!"
<BR>&nbsp;&nbsp;&nbsp;&nbsp;&nbsp;Bio je to neki neodređeni predmet u obliku kutije, bez onog jedinstvenog sjaja koji obično krasi predmete kućne radinosti. Sa jedne strane bio je pretrpan svetlećim dugmićima. Gilbert spusti kutiju na sto, okrenuvši stranu sa dugmićima naviše.
<BR>&nbsp;&nbsp;&nbsp;&nbsp;&nbsp;"Nije naročito lepa", primeti on, "ali kome je do toga, Vremena mu, stalo? Ugasi svetlo. Ne, ne! Ne diraj nikakve kontakte niti prekidače. Samo poželi da se svetlo ugasi. Snažno to poželi! Odluči da želiš da se ugasi."
<BR>&nbsp;&nbsp;&nbsp;&nbsp;&nbsp;Svetla se prigušiše, sva osim slabog bisernog sjaja na tavanici, tako da su sada njih dvojica u mraku izgledali poput duhova. Gilbert se ovlaš nasmeja, začuvši Bajronov uzvik.
<BR>&nbsp;&nbsp;&nbsp;&nbsp;&nbsp;"To je samo jedan od trikova moga vizisonora. Vezan je za um na isti način kao i lične kapsule. Znaš na šta mislim?"
<BR>&nbsp;&nbsp;&nbsp;&nbsp;&nbsp;"Ne, ne znam, ali želite iskren odgovor."
<BR>&nbsp;&nbsp;&nbsp;&nbsp;&nbsp;"Pa", pokuša da objasni Gilbert, "gledaj na to ovako. Električno polje ćelija tvoga mozga uspostavlja u uređaju indukovano polje. Matematički, to je prilično jednostavno, ali koliko je meni poznato nikome do sada nije pošlo za rukom da spakuje sva potrebna kola u kutiju ove veličine. Obično je za to potrebna petospratna generatorska fabrika. Radi i u obrnutom pravcu. Ovde mogu zatvoriti kola i utisnuti ih izravno u tvoj mozak, tako da ćeš čuti i videti ne koristeći uopšte oči i uši. Gledaj!"
<BR>&nbsp;&nbsp;&nbsp;&nbsp;&nbsp;U početku nije bilo ničeg za gledanje. A zatim je nešto nejasno zagrebalo u uglovima Bajronovih očiju. Preraslo je potom u bledu plavoljubičastu loptu koja je lebdela u vazduhu. Kada se okrenuo, sledila ga je; nija se izgubila ni kada je zatvorio oči. Pratio ju je jedan jasan muzički ton, pripadao joj je, bio je ona.
<BR>&nbsp;&nbsp;&nbsp;&nbsp;&nbsp;Rasla je i širila se i Bajron je postao uznemiravajuće svestan da ona sada postoji unutar njegove lobanje. To u stvari i nije bila boja, već pre obojeni zvuk, ali nečujan. Bila je dodirljiva, ali taj dodir nije pratilo osećanje dodira.
<BR>&nbsp;&nbsp;&nbsp;&nbsp;&nbsp;Zavrtela se zatim i počela da se preliva u svim duginim bojama; muzički je ton postajao sve viši, dok je lebdela iznad njega poput svile koja pada. Zatim je eksplodirala, tako da su ga zapljusnule kapljice boje koje su, dodirnuvši ga, odmah sagorele, ne nanevši mu nikakav bol.
<BR>&nbsp;&nbsp;&nbsp;&nbsp;&nbsp;Mehurovi kišom natopljenog zelenila počeše ponovo da se podižu uz tiho, blago zapevanje. Bajron zbunjeno stade da ih odguruje, ali shvati da ne može da vidi svoje ruke niti da oseti njihovo kretanje. Ničeg nije bilo, samo su mu mali mehurovi ispunjavali um isključujući iz njega sve drugo.
<BR>&nbsp;&nbsp;&nbsp;&nbsp;&nbsp;On zavika bezglasno i fantazija izgubi nešto na snazi. Ispred njega je ponovo stajao Gilbert, u osvetljenoj sobi, smejući se. Bajron oseti snažnu vrtoglavicu i drhtavom rukom pređe preko hladnog, vlažnog čela. Zatim iznenada sede.
<BR>&nbsp;&nbsp;&nbsp;&nbsp;&nbsp;"Šta se dogodilo?" upita on, onoliko razgovetno koliko je to uopšte mogao. "Ne znam", odgovori Gilbert. "Nisam učestvovao u tome. Zar ne razumeš? To je bilo nešto sa čim se tvoj um nikada ranije nije sreo. Um ti je osećao neposredno, a taj se fenomen ne može predstaviti nijednim metodom. Dokle god si bio usredsređen na tu senzaciju, tvoj um je jedino bio u stanju da beskorisno pokušava da taj efekat natera da krene starim, poznatim stazama. Pokušao je, odvojeno ali i istovremeno, da ga predstavi i kao viđenje, i kao zvuk i kao dodir. Uzgred budi rečeno, da li si bio svestan mirisa? Ponekad mi se čini da mogu da omirišem neku od tih stvari. Kod pasa, pretpostavljam da bi se senzacija svela gotovo isključivo na miris. Voleo bih jednog dana da to isproban i na životinjama.
<BR>&nbsp;&nbsp;&nbsp;&nbsp;&nbsp;S druge, pak, strane, ako se ne obazireš na nju, ignorišeš je, ne napadaš, počinje da bledi. Ja upravo to činim kada želim da posmatram kako utiče na druge; nije uopšte teško."
<BR>&nbsp;&nbsp;&nbsp;&nbsp;&nbsp;On spusti sitnu šaku prošaranu venama na uređaj, besciljno dodirujući dogmad prstima. "Ponekad mi se čini da bi neko, kada bi bio u stanju da odista prouči ovu stvar, mogao da komponuje simfonije u novom mediju; mogao bi da stvori nešto što se ne može postići pomoću običnog zvuka ili gledanja. Bojim se da mi za to nedostaje sposobnosti."
<BR>&nbsp;&nbsp;&nbsp;&nbsp;&nbsp;"Želeo bih nešto da vas upitam", iznenada se oglasi Bajron.
<BR>&nbsp;&nbsp;&nbsp;&nbsp;&nbsp;"Samo napred."
<BR>&nbsp;&nbsp;&nbsp;&nbsp;&nbsp;"Zašto svoje naučničke sposobnosti ne stavite u službu nečeg vrednog, umesto što..."
<BR>&nbsp;&nbsp;&nbsp;&nbsp;&nbsp;"Umesto što ih traćim na nekorisne igračke? Ne znam. Možda i nisu potpuno beskorisne. Znaš li da je ovo protivzakonito?"
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Vizisonor. Baš kao i moji špijunski uređaji. Kada bi Tirani saznali za njih, lako je moguće da bi me osudili na smrt."
<BR>&nbsp;&nbsp;&nbsp;&nbsp;&nbsp;"Sigurno se šalite!"
<BR>&nbsp;&nbsp;&nbsp;&nbsp;&nbsp;"Uopšte se ne šalim. Očigledno je da si odrastao na stočarskom ranču. Vidim da se mladi ne sećaju kako je bilo u starim vremenima." On iznenada nakrivi glavu na jednu stranu, a oči mu se pretvoriše u tanke proreze. "Da li si protiv vladavine Tirana?" upita on. "Slobodno kaži. Iskreno ti priznajem da ja jesam. Takođe ti tvrdim da je i tvoj otac bio."
<BR>&nbsp;&nbsp;&nbsp;&nbsp;&nbsp;"Da, jesam", mirno odvrati Bajron.
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Oni su stranci, dođoši. S kojim pravom upravljaju Nefelesom ili Rodijom?"
<BR>&nbsp;&nbsp;&nbsp;&nbsp;&nbsp;"Da li si oduvek tako mislio?"
<BR>&nbsp;&nbsp;&nbsp;&nbsp;&nbsp;Bajron ništa ne odgovori.
<BR>&nbsp;&nbsp;&nbsp;&nbsp;&nbsp;Gilbert frknu. "Drugim rečima, zaključio si da su stranci i dođoši tek pošto su ti pogubili oca, na šta su, najzad, imali pravo. Oh, molim te, ne žesti se. Budi razuman. Veruj mi, ja sam na tvojoj strani. Ali razmisli! Tvoj je otac bio Rančer. Kakva prava ima njegov pastir? Ako bi koji od njih ukrao govedo radi sebe ili da bi ga preprodao, kakva bi ga kazna stigla? Zatvorili bi ga kao lopova. Ako bi kovao zaveru protiv tvog oca, iz bilo kakvog razloga, možda zbog nekog razloga koji se njemu činio važnim, kakav bi bio ishod? Nema sumnje, pogubili bi ga. A kakvo pravo ima tvoj otac da kroji zakon i izriče kaznu drugim ljudskim bićima? On je bio njihov Tiranin.
<BR>&nbsp;&nbsp;&nbsp;&nbsp;&nbsp;Tvoj je otac sebe smatrao rodoljubom, a i ja ga smatram takvim. Pa, šta s tim? Za Tirane je on bio izdajica, i uklonili su ga. Možeš li prnebregnuti potrebu za samoodbranom? Hinrijadi su u početku i te kako umrljali svoje ruke krvlju. Čitaj istoriju, mladiću. Sve vlade ubijaju i to je prirodan poredak stvari.
<BR>&nbsp;&nbsp;&nbsp;&nbsp;&nbsp;Stoga, pronađi neki bolji razlog zbog koga ćeš mrzeti Tirane. Nemoj misliti da je dovoljno samo zameniti jedne vladare drugima; nemoj misliti da ta jednostavna izmena donosi slobodu."
<BR>&nbsp;&nbsp;&nbsp;&nbsp;&nbsp;Bajron lupi stegnutom pesnicom po dlanu. "Nema sumnje da ta objektivna filozofija stoji. Da odgovara čoveku koji živi po strani. Ali šta bi bilo da je vaš otac ubijen?"
<BR>&nbsp;&nbsp;&nbsp;&nbsp;&nbsp;"Pa, zar nije bio? Moj je otac bio Direktor pre Hinrika, i bio je ubijen. Oh, ne doslovce, već krajnje umešno. Slomili su mu duh, isto kao što sada lome i Hinrikov. Mene nisu želeli za Direktora kada mi je otac umro; bio sam malo suviše nepredvidljiv. Hinrik je bio visok, zgodan i, povrh svega, povodljiv. Ali očigledno, ne baš sasvim povodljiv. Progone ga bez prestanka, pretvaraju u sažaljenja vrednu marionetu, kako bi bili sigurni da se neće čak ni počešati ako mu to ne dozvole. Video si ga. Sada je već s njim svakog meseca sve gore. Neprekidno stanje straha u kome živi je patetično psihopatsko. Ali ništa od toga... ništa od toga... ne predstavlja razlog zbog koga hoću da uništim vladavinu Tirana."
<BR>&nbsp;&nbsp;&nbsp;&nbsp;&nbsp;"Ne?" upita Bajron. "Izmislili ste neki potpuno nov razlog?"
<BR>&nbsp;&nbsp;&nbsp;&nbsp;&nbsp;"Pre bi se moglo reći strašno star razlog. Tirani onemogućavaju dvadeset milijardi ljudskih bića da učestvuju u razvoju rase. Pohađao si školu. Učio si o ekonomskom kruženju. Naseljena je, na primer, neka nova planeta..." On poče da nabraja koristeći se prstima... "Prva joj je briga da prehrani samu sebe. Postaje poljoprivredni svet, pastirski svet. Počinje da kopa po tlu u potrazi za čvrstom rudom koju bi mogla da izvozi i šalje svoje poljoprivredne viškove napolje kako bi, opet, bila u stanju da nabavi luksuzne stvari i mašineriju. To je naredni korak. Onda, sa porastom broja stanovnika i stranih investicija, počinje da niče industrijska civilizacija, koja predstavlja treći korak. Konačno, svet postaje mehanizovan, uvozi hranu, izvozi mašineriju, ulaže u izgradnju primitivnijih svetova i tako dalje. Četvrti korak.
<BR>&nbsp;&nbsp;&nbsp;&nbsp;&nbsp;Mehanizovani svetovi su uvek najgušće naseljeni, vojno nadmoćni... A pošto je rat u funkciji mašina... obično ih okružuju poljoprivredni, zavisni svetovi.
<BR>&nbsp;&nbsp;&nbsp;&nbsp;&nbsp;Ali šta se desilo s nama? Bili smo u trećoj etapi, sa industrijom koja se razvijala. A sada? Taj razvoj je prekinut, zaleđen, primoran da krene u obrnutom pravcu. To je vezano za tiransku kontrolu naših industrijskih potreba. S njihove strane to je kratkoročno ulaganje, jer ćemo na kraju postati neisplativi, osiromašićemo. Ali, u međuvremenu, oni ubiru kajmak.
<BR>&nbsp;&nbsp;&nbsp;&nbsp;&nbsp;Pored toga, da smo se industrijalizovali do kraja, mogli smo razviti i ratnu tehnologiju. Znači, zaustavljena je industrijalizacija; zabrađena su naučna istraživanja. Ljudi su se na kraju toliko navikli na sve to da ni ne shvataju da nešto nedostaje. Toliko, da si čak i ti bio iznenađen kada sam ti rekao kako me mogu pogubiti samo zato što sam napravio jedan vizisonor.
<BR>&nbsp;&nbsp;&nbsp;&nbsp;&nbsp;Jednog dana ćemo, razume se, pobediti Tirane. To je neminovno. Ne mogu vladati zauvek. Niko ne može. Postaće meki i lenji. Međusobno će se ženiti i izgubiti mnogo od svojih odeljenih tradicija. Postaće podmitljivi. Ali to može potrajati vekovima, jer istorija nigde ne žuri. A kada ti vekovi prođu, mi ćemo i dalje biti poljoprivredni svetovi bez industrijskog ili naučnog nasleđa vrednog pomena, dok će naši susedi sa svih strana, oni koji nisu bili pod kontrolom Tirana, biti jaki i urbanizovani. Kraljevstva će zauvek ostati polukolonijalne oblasti. Nikada nećemo dostići svoje susede i ostaćemo samo puki posmatrači u velikoj drami ljudskog napretka."
<BR>&nbsp;&nbsp;&nbsp;&nbsp;&nbsp;"To što ste rekli nije mi sasvim nepoznato", primeti Bajron.
<BR>&nbsp;&nbsp;&nbsp;&nbsp;&nbsp;"Razume se da nije, ukoliko si sticao obrazovanje na Zemlji. Zemlja zauzima kranje čudno mesto u ukupnom društvenom razvoju."
<BR>&nbsp;&nbsp;&nbsp;&nbsp;&nbsp;"Zaista?"
<BR>&nbsp;&nbsp;&nbsp;&nbsp;&nbsp;"Razmisli! Čitava Galaksija se bez prestanka širila još od prvog ostvarenog međuzvezdanog putovanja. Oduvek smo predstavljali društvo u razvoju, te stoga i nezrelo društvo. Očigledno je da je ljudska rasa sazrela samo na jednom mestu i to samo jednom, a to se zbilo na Zemlji neposredno pre katastrofe koja ju je zahvatila. Tamo smo imali društvo koje je privremeno izgubilo sve mogućnosti za dalje geografsko širenje, te se suočilo sa problemima kao što su prenaseljenost, iscrpljeni izvori i tako dalje; sa problemima sa kojima se nikada nije suočio nijedan drugi deo Galaksije.
<BR>&nbsp;&nbsp;&nbsp;&nbsp;&nbsp;Bili su primorani da se pomno bave društvenim naukama. Veći deo toga, ili čak i sve, izgubili smo i to je šteta. Evo nečeg zabavnog. Hinrik je kao mladić bio veliki Primitivista. Imao je čitavu biblioteku sa stvarima vezanim za Zemlju, kojoj nije bilo ravne u Galaksiji. Od kada je, međutim, postao Direktor, i na to je, kao i na sve drugo, zaboravio. Ali ja sam je na neki način nasledio. Njihova literatura, ono malo što je od nje preživelo, upravo je zadivljujuća. Poseduje jedan naročiti oreol introspektivnosti, koji se više ne može sresti u našoj ekstravertnoj galaktičkoj civilizaciji. To je krajnje zabavno."
<BR>&nbsp;&nbsp;&nbsp;&nbsp;&nbsp;"Sada mi je lakše", priznade Bajron. "Tako dugo ste bili ozbiljni, da sam počeo da se pitam niste li izgubili smisao za šalu."
<BR>&nbsp;&nbsp;&nbsp;&nbsp;&nbsp;Gilbert sleže ramenima. "Opustio sam se i to je divno osećanje. Mislim da mi se to nije dogodilo već nekoliko meseci. Da li si svestan kako izgleda igrati neku ulogu? Dvadeset četiri sata na dan potiskivati vlastitu ličnost? Čak i među prijateljima? Čak i kada si sam, kako se nikada ne bi zaboravio? Predstavljati se kao diletant? Večito se zabavljati? Ne biti ni od kakve koristi? Biti toliko jalov i neznatno luckast da sve ubediš kako si potpuno beskoristan? I to sve zbog toga da bi bio bezbedan, mada uopšte više nemaš zbog čega da živiš. Ali čak i tada, s vremena na vreme, pođe mi za rukom da im se suprotstavim."
<BR>&nbsp;&nbsp;&nbsp;&nbsp;&nbsp;On podiže pogled, a glas mu zazvuča tako iskreno, gotovo molećivo. "Ti si u stanju da upravljaš brodom. Ja nisam. Zar to nije čudno? Govoriš o mojim naučničkim sposobnostima, a ja ne umem da pilotiram običnim jednosedom. Ali ti umeš, i iz toga proizilazi da moraš napustiti Rodiju."
<BR>&nbsp;&nbsp;&nbsp;&nbsp;&nbsp;Ovo je bez sumnje bilo izrečeno kao molba, ali Bajron se ipak hladno namršti. "Zašto?"
<BR>&nbsp;&nbsp;&nbsp;&nbsp;&nbsp;Gilbert nastavi užurbanim glasom. "Kao što ti već rekoh, Artemisija i ja smo razgovarali o tebi i sve smo sredili. Kada iziđeš odavde, kreni pravo u njenu sobu, gde te ona čeka. Iscrtao sam ti dijagram, tako da nećeš morati da se raspituješ kojim hodnikom treba da pođeš." On gurnu Bajronu u ruku mali list metalina. "Ako te bilo ko zaustavi, reci da te je pozvao Direktor i kreni dalje. Sve će biti u redu ako budeš samouveren..."
<BR>&nbsp;&nbsp;&nbsp;&nbsp;&nbsp;"Samo malo!" prekinu ga Bajron. Nije nameravao da to ponovo učini. Džonti ga je gurnuo na Rodiju i shodno tome uspeo da ga dovede pravo pred Tirane. Predstavnik Tirana ga je zatim poslao u Centralnu Palatu pre no što je njegova tajna stigla dotle te ga, shodno tome, prepustio potpuno nespremnog ćudima jedne nestabilne marionete. Ali sada je bilo dosta! Njegovo kretanje napred-nazad moglo je biti krajnje ograničeno, ali Svemira mu i Vremena, sam ću o njemu odlučivati. Čvrsto je to bio odlučio.
<BR>&nbsp;&nbsp;&nbsp;&nbsp;&nbsp;"Došao sam ovamo važnim poslom, gospodine", usprotivi se on. "Ne idem nikuda!"
<BR>&nbsp;&nbsp;&nbsp;&nbsp;&nbsp;"Šta! Ne ponašaj se kao kakav mladi idiot." Na trenutak iz njega progovori onaj stari Gilbert. "Zar misliš da ćeš odavde bilo šta obaviti? Zar misliš da ćeš živ izići iz Palate ako sačekaš jutro? Hinrik će pozvati Tirane i uhapsiće te u roku od dvadeset četiri sata. On toliko okleva samo zato što mu je potrebno dosta vremena da se na bilo šta odluči. Rođak mi je. Kažem ti da ga poznajem."
<BR>&nbsp;&nbsp;&nbsp;&nbsp;&nbsp;"Pa i da je tako", primeti Bajron, "šta se to vas tiče? Zašto se toliko brinete za mene?" Nije želeo da ga više bacaju tamo-amo. Nikada više neće biti ničija leteća marioneta.
<BR>&nbsp;&nbsp;&nbsp;&nbsp;&nbsp;Ali Gilbert ustade i zagleda se u njega. "Želim da me povedeš sa sobom. Zabrinut sam za svoju bezbednost. Ne mogu više da podnesem ovaj život pod Tiranima. Stvar je samo u tome što ni Artemisija ni ja ne umemo da upravljamo brodom; da umemo, već bismo odavno otišli. I naši životi su u pitanju."
<BR>&nbsp;&nbsp;&nbsp;&nbsp;&nbsp;Bajron oseti izvesnu slabost. "Direktorova kćerka? Kakve veze ona ima s tim?"
<BR>&nbsp;&nbsp;&nbsp;&nbsp;&nbsp;"Čini mi se da je ona najočajnija od svih nas. Za žene postoji naročita vrsta umiranja. Šta čeka Direktorovu kćerku koja je mlada, privlačna i neudata, ako ne to da bude mlada, privlačna i udata? A ko ovih dana postaje presrećni mladoženja? Pa, razume se, stari, razvratni dvorski funkcioner Tirana koji je sahranio tri žene i želi da u zagrljaju devojke ponovo raspali vatru mladosti."
<BR>&nbsp;&nbsp;&nbsp;&nbsp;&nbsp;"Ubeđen sam da Direktor nikada ne bi dozvolio da se tako nešto dogodi!"
<BR>&nbsp;&nbsp;&nbsp;&nbsp;&nbsp;"Direktor će sve dozvoliti. Niko, uostalom, ni ne čeka da on išta dozvoli."
<BR>&nbsp;&nbsp;&nbsp;&nbsp;&nbsp;Bajron stade razmišljati o svom poslednjem susretu sa Artemisijom. Kosa joj je bila začešljana od čela i puštena slobodno da pada, te se samo na ramenima uvijala prema unutra. Čista, svetla koža, crne oči, crvene usne! Visoka, mlada, nasmejana! Taj opis bi verovatno odgovarao stotinama miliona devojaka širom čitave Galaksije. Bilo bi krajnje glupo da ga to pokoleba.
<BR>&nbsp;&nbsp;&nbsp;&nbsp;&nbsp;"Imate li spreman brod?" upita on napokon.
<BR>&nbsp;&nbsp;&nbsp;&nbsp;&nbsp;Gilbertovo lice se nabra, ozareno iznenadnim smeškom. Ali pre no što uspe da prozbori ijednu reč, na vratima se začu kucanje. Nije u pitanju bilo nikakvo blago prekidanje fotosnopa, već upad ovlašćenog naoružanog lica.
<BR>&nbsp;&nbsp;&nbsp;&nbsp;&nbsp;Kucanje se ponovi. "Biće bolje da otvoriš vrata", reče Gilbert.
<BR>&nbsp;&nbsp;&nbsp;&nbsp;&nbsp;Bajron ga posluša i dva uniformisana lica stupiše u sobu. Onaj prvi pozdravi kratko Gilberta, a potom se okrenu ka Bajronu. "Bajrone Farile, hapsim vas u ime sadašnjeg predstavnika Tirana i Direktora Rodije."
<BR>&nbsp;&nbsp;&nbsp;&nbsp;&nbsp;"Zbog čega?" upita Bajron.
<BR>&nbsp;&nbsp;&nbsp;&nbsp;&nbsp;"Zbog veleizdaje."
<BR>&nbsp;&nbsp;&nbsp;&nbsp;&nbsp;Gilbertovo lice na trenutak iskrivi grč neizmernog gubitka. Okrenuvši se u stranu, on promrmlja: "Ovog puta je Hinrik bio brz; brži no što sam očekivao. Zabavna misao!"
<BR>&nbsp;&nbsp;&nbsp;&nbsp;&nbsp;Opet je to bio onaj stari Gilbert, nasmešen i nezainteresovan, malo podignutih obrva, kao da s trunkom žaljenja proučava nekakvu odvratnu činjenicu.
<BR>&nbsp;&nbsp;&nbsp;&nbsp;&nbsp;"Molim vas, sledite me", reče prvi stražar, i Bajron primeti da onaj drugi drži u ruci neuronski bič.
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
