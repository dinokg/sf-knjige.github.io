<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9. I U ODORI JEDNOG TIRANINA
<P>&nbsp;&nbsp;&nbsp;&nbsp;&nbsp;"Šta se desilo?" Artemisija nije morala da glumi nelagodnost. Obraćala se Gilbertu, koji se sa kapetanom straže nalazio pred vratima. Šest uniformisanih ljudi stajalo je diskretno u pozadini. A onda žurno dodade: "Da se nije šta dogodilo ocu?"
<BR>&nbsp;&nbsp;&nbsp;&nbsp;&nbsp;"Upravo sam se spremala da zaspim", odvrati ona, "a devojke su već odavno otišle, svaka svojim poslom. Nije bilo nikog da otvori vrata sem mene, a ja sam se na smrt prepala."
<BR>&nbsp;&nbsp;&nbsp;&nbsp;&nbsp;Ona se naglo okrenu prema kapetanu i sva se ukoči. "Šta želite od mene, kapetane? Samo brzo, molim vas. Nije vreme ni za kakvu uglađenu audijenciju."
<BR>&nbsp;&nbsp;&nbsp;&nbsp;&nbsp;Gilbert se umeša, pre no što ovome pođe za rukom da makar usta otvori. "Krajnje zabavna stvar, Arta. Onaj mladić, kako li se zvaše... znaš već... zbrisao je, razbivši usput dve glave. Krenuli smo u poteru za njim, snage su izjednačene. Jedan vod vojnika na jednog begunca. A evo i mene lično, pratim sveži trag, zadivljujući našeg kapetana svojom revnošću i hrabrošću."
<BR>&nbsp;&nbsp;&nbsp;&nbsp;&nbsp;Artemisiji pođe za rukom da se zbunjeno zagleda u njega.
<BR>&nbsp;&nbsp;&nbsp;&nbsp;&nbsp;Kapetan jedva čujno opsova, pri čemu mu se usne tek neznatno pokrenuše. "Izvinite, gospodaru", reče on potom, "ali niste bili baš jasni, a izgubili smo već mnogo vremena. Gospo, čovek koji se izdaje za sina bivšeg Rančera od Vajdemosa uhapšen je zbog izdaje. Uspeo je da pobegne i sada je na slobodi. Moramo pretražiti celu Palatu, odaju po odaju, kako bismo ga pronašli."
<BR>&nbsp;&nbsp;&nbsp;&nbsp;&nbsp;Artemisija koraknu unazad, namrštivši se. "Čak i moju sobu?"
<BR>&nbsp;&nbsp;&nbsp;&nbsp;&nbsp;"Ako nam to vaše gospodstvo dozvoli."
<BR>&nbsp;&nbsp;&nbsp;&nbsp;&nbsp;"Ah, ali ja vam to neću dozvoliti. Valjda bih ja znala da li se u mojoj sobi nalazi neki nepoznati muškarac. I sama pomisao da bih u ovo doba noći mogla biti sa jednim takvim čovekom, ili bilo kojim nepoznatim muškarcem, krajnje je nepristojna. Molim vas, kapetane, da od sada iskazujete dužno poštovanje prema mom položaju."
<BR>&nbsp;&nbsp;&nbsp;&nbsp;&nbsp;Bila je dosta ubedljiva. Kapetanu preostade jedino da se pokloni i kaže: "Nije mi to bila namera, gospo. Molim vas da izvinite što smo vas uznemirili u ovo doba noći. Vaša izjava da niste videli begunca sasvim je dovoljna, razume se. Zbog nastalih okolnosti, morali smo se uveriti da ste bezbedni. U pitanju je opasan čovek."
<BR>&nbsp;&nbsp;&nbsp;&nbsp;&nbsp;"Ali nipošto toliko opasan da ga vi i vaši ljudi ne biste mogli savladati."
<BR>&nbsp;&nbsp;&nbsp;&nbsp;&nbsp;Ponovo se oglasi Gilbertov prodoran, piskutav glas: "Kapetane, hajdemo... hajdemo. Dok vi razmenjujete učtivosti sa mojom nećakinjom, naš čovek je možda imao vremena da orobi oružarnicu. Predlažem vam da ostavite stražara ispred vrata gospe Artemisije, tako da ostatak noći može mirno da prespava. Sem ako, draga moja.".. i on tu pucnu prstima prema Artemisiji... "ne želiš da nam se pridružiš."
<BR>&nbsp;&nbsp;&nbsp;&nbsp;&nbsp;"Biću zadovoljna ako budem mogla da zaključam vrata", odvrati hladno Artemisija, "i odem na počinak. Hvala ti."
<BR>&nbsp;&nbsp;&nbsp;&nbsp;&nbsp;"Izaberi onog krupnog", povika Gilbert. "Tog uzmi. Lepe uniforme imaju naši stražari, Artemisija. Dosta je da vidiš uniformu pa da ti bude jasno kako imaš posla sa stražarom."
<BR>&nbsp;&nbsp;&nbsp;&nbsp;&nbsp;"Gospodaru", upade nervozno kapetan, "nemamo vremena. Zadržavate nas."
<BR>&nbsp;&nbsp;&nbsp;&nbsp;&nbsp;Jednim pokretom ruke on dade stražaru znak da se izdvoji iz voda, i ovaj salutira Artemisiji u trenutku dok je zatvarala vrata, a zatim i kapetanu. Bat strojevih koraka polako stade da se udaljava ka oba kraja hodnika.
<BR>&nbsp;&nbsp;&nbsp;&nbsp;&nbsp;Artemisija malo sačeka, a onda tiho otvori vrata, inč, dva. Stražar je stajao ispred njih, razmaknutih nogu, uspravno, s oružjem u desnoj ruci, dok je levu držao na dugmetu za uzbunu. Bio je to onaj stražar koga je predložio Gilbert, onaj visoki. Visok otprilike koliko i Bajron od Vajdemosa, mada nije imao tako široka ramena.
<BR>&nbsp;&nbsp;&nbsp;&nbsp;&nbsp;U tom trenutku joj sinu da je Bajron, iako mlad - zbog čega je imao neke prilično nerazumne stavove - bio bar krupan, mišićav, što je bilo dobro. Baš je bilo glupo obrecnuti se na njega. Tako je lepo izgledao.
<BR>&nbsp;&nbsp;&nbsp;&nbsp;&nbsp;Ona zatvori vrata i uputi se ka garderobi.
<BR>&nbsp;&nbsp;&nbsp;&nbsp;&nbsp;Bajron se nape kada vrata počeše ponovo da se otvaraju. On zadrža dah, a prsti mu se ukočiše.
<BR>&nbsp;&nbsp;&nbsp;&nbsp;&nbsp;Artemisija se zagleda u bičeve. "Samo pažljivo s tim!"
<BR>&nbsp;&nbsp;&nbsp;&nbsp;&nbsp;On odahnu s olakšanjem i vrati bičeve u džepove. Smetali su mu, ali nije za njih imao odgovarajuće uloške. "Opremio sam se u slučaju da neko dođe po mene", objasni on.
<BR>&nbsp;&nbsp;&nbsp;&nbsp;&nbsp;"Iziđite, i šapućite."
<BR>&nbsp;&nbsp;&nbsp;&nbsp;&nbsp;Još je bila u noćnom ogrtaču od glatke tkanine nepoznate Bajronu, ukrašene čupercima srebrnastog krzna, koja je prianjala uz telo pomoću neke slabe statične privlačne sile u samom materijalu, tako da joj nisu bila potrebna ni dugmad, ni kopče, ni šnale, ni polja koja drže šavove. Pa ipak, Artemisijino telo se tek neznatno ocrtavalo ispod tog ogrtača.
<BR>&nbsp;&nbsp;&nbsp;&nbsp;&nbsp;Bajron oseti kako mu uši crvene, i taj mu se osećaj veoma dopade.
<BR>&nbsp;&nbsp;&nbsp;&nbsp;&nbsp;Artemisija počeka nekoliko trenutaka, a onda napravi krug kažiprstom i reče: "Molim vas!"
<BR>&nbsp;&nbsp;&nbsp;&nbsp;&nbsp;Bajron se zagleda u njeno lice. "Molim? Oh, izvinite!"
<BR>&nbsp;&nbsp;&nbsp;&nbsp;&nbsp;On joj se okrenu leđima, počevši napeto i budno da osluškuje jedva čujno šuštanje gornjih delova odeće. Nije mu palo na pamet da se upita zašto se nije povukla u garderobu ili zašto se, još bolje, nije presvukla pre no što mu je otvorila vrata. Postoje u ženskoj psihologiji dubine koje, ako niste iskusni, ne možete ni početi da razmatrate.
<BR>&nbsp;&nbsp;&nbsp;&nbsp;&nbsp;Kada se okrenuo bila je odevena u crni komplet iz dva dela, koji joj nije sezao ni do ispod kolena. Izgledala je mnogo stvarnije u ovoj odeći za izlazak nego što bi to bio slučaj da je na sebi imala balsku haljinu.
<BR>&nbsp;&nbsp;&nbsp;&nbsp;&nbsp;Bajron automatski upita: "Znači, odlazimo?"
<BR>&nbsp;&nbsp;&nbsp;&nbsp;&nbsp;Ona odmahnu glavom. "Najpre ćete vi morati da odigrate svoju ulogu. I vama je potrebna druga odeća. Stanite pored vrata, a ja ću pozvati stražara da uđe."
<BR>&nbsp;&nbsp;&nbsp;&nbsp;&nbsp;"Kakvog stražara?"
<BR>&nbsp;&nbsp;&nbsp;&nbsp;&nbsp;Ona se kratko nasmeja. "Pred vratima su, na predlog ujaka Gilberta, ostavili jednog stražara."
<BR>&nbsp;&nbsp;&nbsp;&nbsp;&nbsp;Vrata koja su vodila na hodnik skliznuše glatko za inč ili dva. Stražar je još bio tamo, ukočen i nepokretan.
<BR>&nbsp;&nbsp;&nbsp;&nbsp;&nbsp;"Stražaru", prošapta ona. "Brzo, ovamo!"
<BR>&nbsp;&nbsp;&nbsp;&nbsp;&nbsp;Nije postojao nikakav razlog zbog koga bi jedan običan vojnik oklevao da posluša Direktorovu kćerku. Prošao je kroz vrata koja su se otvarala, izgovarajući s poštovanjem: "Vama na usluzi, gos...", a onda mu kolena popustiše pod težinom koja mu se sruči na ramena; reči mu zamreše na usnama, tako da se nije čulo čak ni ono iznenadno skvičanje koje nastaje kada se nadlakticom pritisne grlo.
<BR>&nbsp;&nbsp;&nbsp;&nbsp;&nbsp;Artemisija žurno zatvori vrata i nastavi da posmatra taj prizor dok su se u njoj komešala razna osećanja, koja na kraju gotovo prerastoše u odvratnost. U Palati Hinrijada živelo se smireno, gotovo dekadentno, tako da nikada ranije nije videla ničije lice zajapureno od navrele krvi, kao ni razjapljena usta kako se uzaludno trude da uhvate vazduh. Ona skloni pogled u stranu.
<BR>&nbsp;&nbsp;&nbsp;&nbsp;&nbsp;Bajron iskezi zube od napora dok je pojačavao stisak oko stražarevog grla. Stražareve sve slabije ruke na trenutak se beznadno okačiše o Bajronovu ruku, dok je stopalima nasumice pokušavao da zada udarac. Bajron ga odiže sa poda ne popustivši stisak. A onda se stražareve ruke nemoćno opustiše, noge ostadoše mlitavo da vise, a grudni koš polako poče da se smiruje. Bajron ga gotovo nežno spusti na pod. Stražar se pruži koliko je dug i širok, poput kakve ispražnjene vreće.
<BR>&nbsp;&nbsp;&nbsp;&nbsp;&nbsp;"Je li mrtav?" upita Artemisija šapatom, sva užasnuta.
<BR>&nbsp;&nbsp;&nbsp;&nbsp;&nbsp;"Sumnjam", odvrati Bajron. "Potrebno je držati čoveka ovako četiri do pet minuta da bi umro. Al, za izvesno vreme je izbačen iz igre. Imate li nešto čime bismo mogli da ga vežemo?"
<BR>&nbsp;&nbsp;&nbsp;&nbsp;&nbsp;Ona odmahnu glavom. Na trenutak se osećala krajnje bespomoćnom.
<BR>&nbsp;&nbsp;&nbsp;&nbsp;&nbsp;"Sigurno imate neki par celitskih čarapa", upita Bajron. "Mogu odlično poslužiti!" Već je bio oduzeo stražaru oružje i odeću. "Voleo bih i da se operem. U stvari, moram."
<BR>&nbsp;&nbsp;&nbsp;&nbsp;&nbsp;Bilo je tako prijatno proći kroz deterdžentsku maglu u Artemisijinom kupatilu. Izišao je možda malo previše namirisan, ali na svežem vazduhu će to nestati - bar se nadao. Sada je bio čist, a za to je bilo potrebno samo da na trenutak prođe kroz sitne, lebdeće kapi koje su pored njega veoma snažno šibale pri toplom strujanju vazduha. Nije bila neophodna nikakva odaja za sušenje, pošto je izišao iz kupatila suv i čist. Ni na Vajdemosu ni na Zemlji nisu imali ništa slično.
<BR>&nbsp;&nbsp;&nbsp;&nbsp;&nbsp;Stražareva uniforma mu je bila malo tesna i Bajronu se nije dopalo kako na njegovoj kratkoj, širokoj glavi stoji dosta ružna kupasta vojnička kapa. Zurio je u svoj odraz pomalo nezadovoljno. "Kako izgledam?"
<BR>&nbsp;&nbsp;&nbsp;&nbsp;&nbsp;"Kao pravi vojnik", odvrati ona.
<BR>&nbsp;&nbsp;&nbsp;&nbsp;&nbsp;"Moraćete da ponesete jedan od ovih bičeva", reče on. "Ne umem da se služim sa tri odjednom."
<BR>&nbsp;&nbsp;&nbsp;&nbsp;&nbsp;Ona prihvati neuronski bič sa dva prsta i spusti ga u torbicu, koju zatim pomoću neke druge mikrosile okači o široki pojas, tako da su joj ruke bile slobodne.
<BR>&nbsp;&nbsp;&nbsp;&nbsp;&nbsp;"Biće bolje da sada krenemo. Namojte reći ni reč ako nekoga sretnemo, već pustite mene da vodim razgovor. Vaš akcenat nije baš najbolji, a bilo bi i neučtivo, ako vas neko prethodno ne oslovi, da govorite u mom prisustvu. Ne zaboravite! Sada ste običan vojnik."
<BR>&nbsp;&nbsp;&nbsp;&nbsp;&nbsp;Vojnik na podu poče da se pomalo meškolji i da prevrće očima. Zglobovi i članci bili su mu dobro vezani na leđima čarapama koje su bile jače od iste količine čelika. Iza zapušenih usta uzalud je mlatarao jezikom.
<BR>&nbsp;&nbsp;&nbsp;&nbsp;&nbsp;Sklonili su ga u stranu, tako da sada nisu morali da ga preskaču kako bi stigli do vrata.
<BR>&nbsp;&nbsp;&nbsp;&nbsp;&nbsp;"Ovuda", teško dišući izgovori Artemisija.
<BR>&nbsp;&nbsp;&nbsp;&nbsp;&nbsp;Na prvom zaokretu iza njih se začuše koraci i na Bajronovo rame se spusti jedna laka ruka.
<BR>&nbsp;&nbsp;&nbsp;&nbsp;&nbsp;Bajron hitro odstupi u stranu i okrenu se, jednom rukom dohvativši čoveka za mišicu, dok drugom istovremeno posegnu za bičem.
<BR>&nbsp;&nbsp;&nbsp;&nbsp;&nbsp;Ali bio je to Gilbert, koji samo jeknu. "Polako, čoveče!"
<BR>&nbsp;&nbsp;&nbsp;&nbsp;&nbsp;Bajron olabavi stisak.
<BR>&nbsp;&nbsp;&nbsp;&nbsp;&nbsp;Gilbert stade da trlja ruku. "Čekao sam vas, ali to nije razlog da mi slomiš kosti. Dopusti da te s divljenjem osmotrim, Farile. Odeća kao da ti se skupila, ali nije loše... uopšte nije loše. Niko te dvaput ne bi pogledao u tome. U tome se i sastoji prednost uniforme. Svako uzima zdravo za gotovo da se u uniformi vojnika nalazi vojnik, a ne neko drugi."
<BR>&nbsp;&nbsp;&nbsp;&nbsp;&nbsp;"Ujače Gile", prošapta Artemisija, "ne pričaj toliko. Gde su ostali stražari?"
<BR>&nbsp;&nbsp;&nbsp;&nbsp;&nbsp;"Svi se bune zbog nekoliko reči", ljutnu se on kao kakvo dete. "Ostali stražari napreduju ka kuli. Zaključili su da se naš prijatelj ne nalazi na nižim nivoima, tako da su na glavnim ulazima i rampama ostavili samo nekoliko stražara, i uključili su sveopšti alarmni sistem. Možemo se provući."
<BR>&nbsp;&nbsp;&nbsp;&nbsp;&nbsp;"Zar im nećete nedostajati, gospodine?" upita Bajron.
<BR>&nbsp;&nbsp;&nbsp;&nbsp;&nbsp;"Ja? Ha! Kapetan je bio sretan što odlazim, jer sam mu se bio popeo na glavu. Budi uveren da me neće tražiti."
<BR>&nbsp;&nbsp;&nbsp;&nbsp;&nbsp;Razgovarali su šapatom, pa su i stim prestali. Na dnu rampe stajao je jedan stražar, dok su druga dvojica stajali s obe strane velikih, izrezbarenih dvostrukih vrata koja su vodila na svež vazduh.
<BR>&nbsp;&nbsp;&nbsp;&nbsp;&nbsp;"Ima li vesti o odbeglom zatvoreniku, ljudi?" viknu Gilbert.
<BR>&nbsp;&nbsp;&nbsp;&nbsp;&nbsp;"Nema, gospodaru", odvrati najbliži lupnuvši petama i pozdravivši ga.
<BR>&nbsp;&nbsp;&nbsp;&nbsp;&nbsp;"E pa, budite na oprezu." Oni prođoše pored njih i iziđoše napolje, dok je jedan od stražara pažljivo neutralizovao alarm na vratima dok su prolazili.
<BR>&nbsp;&nbsp;&nbsp;&nbsp;&nbsp;Napolju je bila noć. Nebo je bilo jasno i zvezdano, a škrbava masa Tamne Magline gutala je iskrice svetlosti u blizini obzorja. Centralna palata iza njih predstavljala je tamnu masu, a sletište Palate nalazilo se na manje od pola milje odatle.
<BR>&nbsp;&nbsp;&nbsp;&nbsp;&nbsp;Međutim, posle pet minuta hodanja duž tihe staze, Gilbert postade uznemiren.
<BR>&nbsp;&nbsp;&nbsp;&nbsp;&nbsp;"Nešto nije u redu", reče on.
<BR>&nbsp;&nbsp;&nbsp;&nbsp;&nbsp;"Ujače Gile, nisi valjda zaboravio da naložiš da pripreme brod?" upita Artemisija.
<BR>&nbsp;&nbsp;&nbsp;&nbsp;&nbsp;"Razume se da nisam", obrecnu se on na nju, koliko je to bilo moguće učiniti šapatom, "ali zašto je Kula na uzletištu osvetljena? Trebalo bi da je u mraku."
<BR>&nbsp;&nbsp;&nbsp;&nbsp;&nbsp;On pokaza kroz drveće, ka mestu gde se Kula videla poput medenog češlja bele svetlosti. Obično je to značilo da je na uzletištu veoma živo: da brodovi poleću u svemir ili da stižu odande.
<BR>&nbsp;&nbsp;&nbsp;&nbsp;&nbsp;"Za noćas ništa nije bilo predviđeno", progunđa Gilbert. "To pouzdano znam."
<BR>&nbsp;&nbsp;&nbsp;&nbsp;&nbsp;Još iz daljine ugledaše o čemu je reč, ili je, bar, Gilbert ugledao. Iznenada se zaustavivši, on raširi ruke kako bi zadržao ostale.
<BR>&nbsp;&nbsp;&nbsp;&nbsp;&nbsp;"Gotovo je", reče on i gotovo se histerično zakikota. "Ovog puta je Hinrik baš propisno zamutio stvar, taj idiot. Ovde su! Tirani! Zar ne razumete? To je Aratapova privatna, naoružana krstarica."
<BR>&nbsp;&nbsp;&nbsp;&nbsp;&nbsp;Bajron ju je ugleda kako slabo svetluca okupana svetlošću, ističući se među ostalim jednoličnim brodovima. Trup joj je bio glatkiji, tanji i otrovniji od rodijanskih brodova.
<BR>&nbsp;&nbsp;&nbsp;&nbsp;&nbsp;"Kapetan je rekao da se posada danas zabavljala, ali ja na to nisam obratio pažnju", objasni Gilbert. "Sada ništa ne možemo učiniti. Ne možemo se boriti protiv Tirana."
<BR>&nbsp;&nbsp;&nbsp;&nbsp;&nbsp;Bajron oseti kako nešto iznenada puca. "Zašto da ne?" upita on jarosno. "Zašto ne bismo mogli da se borimo protiv njih? Nemaju razloga da očekuju neku nevolju, a mi smo naoručani. Uzmimo baš Predstavnikov brod. Ostavimo ga bez gaća!"
<BR>&nbsp;&nbsp;&nbsp;&nbsp;&nbsp;On koraknu napred, napustivši delimično tamu koju je stvaralo drveće i iziđe na brisani prostor. Ostali krenuše za njim. Nisu imali razloga da se kriju. Predstavljali su tek dva člana kraljevske porodice koje prati jedan vojnik.
<BR>&nbsp;&nbsp;&nbsp;&nbsp;&nbsp;Ali sada su se boriti protiv Tirana.
<BR>
<BR>&nbsp;&nbsp;&nbsp;&nbsp;&nbsp;Simoka Aratapa sa Tirana rodijska Palata zadivila je još kada ju je prvi put video, pre mnogo godina; pokazalo se, međutim, da je na njega takav utisak ostavila samo ljuštura. Unutrašnjost je predstavljala tek plesnivu relikviju. Dva pokolenja ranije, zakonodavne komore Rodije sastale su se na ovom tlu i većina administrativnih službenika bila je upravo ovde smeštena. Centralna Palata predstavljala je žilu kucavicu dvanaest svetova.
<BR>&nbsp;&nbsp;&nbsp;&nbsp;&nbsp;Ali sada su se zakonodavne komore (koje su još postojale, pošto se Kan nikada nije mešao u lokalno zakonodavstvo) sastajale jednom godišnje kako bi odobrile izvršena naređenja iz proteklih dvanaest meseci. Bila je to, dakako, tek puka formalnost. Izvršno veće bilo je još, po imenu telo koje je stalno zasedalo, ali sastojalo se od dvanaestoro ljudi koji su devet nedelja od deset provodili na svojim imanjima. Još su bili aktivni razni izvršni biroi, pošto se bez njih nije moglo vladati, bez obzira na to da li je na vlasti bio Direktor ili Kan, ali oni su sada bili razbacani svuda po planeti; tako su postali manje zavisni od Direktora, a svesniji prisustva novih gospodara, Tirana.
<BR>&nbsp;&nbsp;&nbsp;&nbsp;&nbsp;Tako je Palata ostala isto onako veličanstvena kao što je oduvek i bila - ali veličanstvena zbog svog kamenja i gvožđa i ničeg više. U njoj je stanovala porodica Direktora, jedva dovoljan broj slugu, i potpuno nedovoljan broj lokalnih vojnika.
<BR>&nbsp;&nbsp;&nbsp;&nbsp;&nbsp;Aratap se nelagodno osećao u školjci i bio je nesrećan. Bilo je kasno bio je umoran i pekle su ga oči, tako da je čeznuo za tim da skine kontaktna sočiva. Ali pre svega, bio je razočaran.
<BR>&nbsp;&nbsp;&nbsp;&nbsp;&nbsp;Nije postojala nikakva shema! Povremeno je pogledao prema svom glavnom pomoćniku, ali major je slušao Direktora sa bezizražajnom upornošću. Što se, pak, Aratapa tiče, on gotovo da i nije obraćao pažnju.
<BR>&nbsp;&nbsp;&nbsp;&nbsp;&nbsp;"Vajdemosov sin! Stvarno?" rekao je otsutno. A onda je kasnije dodao: "I tako ste ga uhapsili? Sasvim ispravno!"
<BR>&nbsp;&nbsp;&nbsp;&nbsp;&nbsp;Ali to mu gotovo ništa nije značilo, pošto je događajima nedostajala shema. Aratapov um bio je u celosti sazdan tako da u svemu traži neku shemu tako da nije mogao podneti pomisao da se pojedinačne činjenice ovlaš spajaju bez ikakvog pristojnog reda.
<BR>&nbsp;&nbsp;&nbsp;&nbsp;&nbsp;Vajdemos je bio izdajica, a Vajdemosov sin je pokušao da se sretne sa Direktorom Rodije. Najpre je to pokušao da učini krišom, a kada nije uspeo, toliko mu se žurilo da je pokušao otvoreno, posluživši se onom svojom glupom pričom o zaveri protiv Direktora. To je, nema sumnje, morao biti početak tražene sheme.
<BR>&nbsp;&nbsp;&nbsp;&nbsp;&nbsp;A sada se sve raspalo. Hinrik je žurio da što pre preda dečaka, što je bilo krajnje neprijatno. Čak nije mogao da sačeka ni da se noć spusti. A ni to se nikako nije uklapalo. Ili možda Aratap još nije saznao sve pojedinosti.
<BR>&nbsp;&nbsp;&nbsp;&nbsp;&nbsp;Ponovo je usredsredio svu svoju pažnju da Direktora. Hinrik je počeo da se ponavlja i Aratap oseti kako ga nagriza sažaljenje. Od tog su čoveka napravili takvu kukavicu da sada čak ni Tirani više nisu imali strpljenja da ga slušaju. A s druge, pak, strane, to je bio jedini način. Jedino je strah mogao da obezbedi potpunu odanost. Samo on i ništa više.
<BR>&nbsp;&nbsp;&nbsp;&nbsp;&nbsp;Vajdemos se nije plašio, i uprkos činjenici da su njegovi lični interesi potpuno zavisili od opstanka vladavine Tirana, pobunio se. Hinrik se plašio i u tome je bila razlika.
<BR>&nbsp;&nbsp;&nbsp;&nbsp;&nbsp;A pošto se Hinrik plašio, sada je sedeo tamo, nepovezano pričajući gluposti i pokušavajući da se na neki način opravda.
<BR>&nbsp;&nbsp;&nbsp;&nbsp;&nbsp;Major mu u tome neće pomoći, razume se. Aratap je to znao. Taj čovek nije imao mašte. On uzdahnu i požele da je ni on sam nema. Politika je bila prljav posao.
<BR>&nbsp;&nbsp;&nbsp;&nbsp;&nbsp;I tako on reče, naizgled zainteresovano: "Potpuno ste u pravu. Pohvaljujem vas što ste tako brzo doneli odluku i što ste tako revnosni u obavljanju svojih dužnosti u službi Kana. Budite uvereni da će on o tome biti obavešten."
<BR>&nbsp;&nbsp;&nbsp;&nbsp;&nbsp;Hinrik se vidno ozari; očigledno mu je laknulo.
<BR>&nbsp;&nbsp;&nbsp;&nbsp;&nbsp;"Dovedite ga da čujemo šta taj junoša ima da nam kaže", zatraži napokon Aratap. Jedva se savladavao da ne zevne. Uopšte ga nije zanimalo što je 'junoša' imao da kaže.
<BR>&nbsp;&nbsp;&nbsp;&nbsp;&nbsp;Hinrik se upravo spremao da pozove kapetana straže, ali za to nije bilo potrebe, pošto je kapetan već stajao na vratima, nenajavljen.
<BR>&nbsp;&nbsp;&nbsp;&nbsp;&nbsp;"Ekselencijo", povika on i uđe ne sačekavši dozvolu. Hinrik se zagleda u svoju ruku, nekoliko inča udaljenu od pozivnog signala, kao da se pita nije li sama njegova namera na neki način razvila dovoljno jaku silu koja je bila u stanju da zameni i sam čin.
<BR>&nbsp;&nbsp;&nbsp;&nbsp;&nbsp;"Šta se desilo, kapetane?" upita on nesigurnim glasom.
<BR>&nbsp;&nbsp;&nbsp;&nbsp;&nbsp;"Ekselencijo, zatvorenik je pobegao", odgovori kapetan.
<BR>&nbsp;&nbsp;&nbsp;&nbsp;&nbsp;Aratap oseti kako ga umor polako napušta. Šta je sada pa ovo? "Pojedinosti, kapetane!" naredi on i uspravi se na stolici.
<BR>&nbsp;&nbsp;&nbsp;&nbsp;&nbsp;Kapetan ih izloži u nekoliko reči. "Tražim vašu dozvolu", okonča on svoj izveštaj, "da objavim opštu uzbunu. Imaju prednost od svega nekoliko minuta."
<BR>&nbsp;&nbsp;&nbsp;&nbsp;&nbsp;"Da, svakako", stade da zamuckuje Hinrik, "svakako. Opšta uzbuna, odista. To je prava stvar. Brzo! Brzo! Predstavniče ne mogu da shvatim kako se to moglo dogoditi. Kapetane, neka svi vaši ljudi krenu u potragu. Sprovešćemo istragu, Predstavniče. Ako bude potrebe, slomićemo sve stražare. Slomiti! Slomiti!"
<BR>&nbsp;&nbsp;&nbsp;&nbsp;&nbsp;Ponavljao je tu reč gotovo histerično, ali kapetan je i dalje stajao. Očigledno je imao još nešto da kaže.
<BR>&nbsp;&nbsp;&nbsp;&nbsp;&nbsp;"Šta još čekate?" upita ga Aratap.
<BR>&nbsp;&nbsp;&nbsp;&nbsp;&nbsp;"Mogu li da razgovaram sa vašom ekselencijom u četiri oka?" upita iznenada kapetan.
<BR>&nbsp;&nbsp;&nbsp;&nbsp;&nbsp;Hinrik baci jedan brz, uplašen pogled prema blagom, mirnom Predstavniku, uspevši samo da se umereno zgrozi na takvu pomisao. "Mi nemamo nikakvih tajni pred Kanovim vojnicima, našim prijateljima, našim..."
<BR>&nbsp;&nbsp;&nbsp;&nbsp;&nbsp;"Kažite šta imate, kapetane", umeša se blago Aratap.
<BR>&nbsp;&nbsp;&nbsp;&nbsp;&nbsp;Kapetan oštro lupi petama i izjavi: "Pošto mi je naređeno da govorim, vaša ekselencijo, žao mi je što moram da vas obavestim da su gospa Artemisija i gospodar Gilbert pobegli zajedno sa zatvorenikom."
<BR>&nbsp;&nbsp;&nbsp;&nbsp;&nbsp;"Usudio se da ih kidnapuje?" Hinrik skoči na noge. "I moja straža je to dozvolila?"
<BR>&nbsp;&nbsp;&nbsp;&nbsp;&nbsp;"Nisu kidnapovani, ekselencijo. Dobrovoljno su ga sledili."
<BR>&nbsp;&nbsp;&nbsp;&nbsp;&nbsp;"Otkud znaš?" Aratap je bio oduševljen i već potpuno budan. Sada je pred njim konačno počela da se pomalja toliko tražena shema. I to bolja nego što je mogao i da pretpostavi.
<BR>&nbsp;&nbsp;&nbsp;&nbsp;&nbsp;"To su nam posvedočili stražar koga su savladali i stražari koji su im, u neznanju, dozvolili da napuste zgradu", objasni kapetan. Trenutak je oklevao, a onda smrknuto nastavi. "Kada sam razgovarao sa gospom Artemisijom na vratima njenih privatnih odaja, izjavila je da se upravo spremala da zaspi. Tek kasnije sam shvatio da je u trenutku kada mi je to govorila bila potpuno našminkana. Kada sam se vratio, bilo je već kasno. Prihvatam na sebe krivicu zbog ovog propusta. Pošto noćas obavim svoju dužnost, zamoliću vašu ekselenciju da prihvati moju ostavku; ali voleo bih pre toga da objavim opštu uzbunu. Bez vašeg ovlašćenja nisam u stanju da išta preduzmem u vezi članova vaše kraljevske porodice."
<BR>&nbsp;&nbsp;&nbsp;&nbsp;&nbsp;Ali Hinrik se ljuljao stojeći i jedino je bio u stanju da prazno zuri u njega.
<BR>&nbsp;&nbsp;&nbsp;&nbsp;&nbsp;"Kapetane", reče Aratap, "Biće bolje da se pobrinete za zdravlje svog Direktora. Predlažem vam da pozovete njegovog lekara."
<BR>&nbsp;&nbsp;&nbsp;&nbsp;&nbsp;"A opšta uzbuna?" ponovi kapetan.
<BR>&nbsp;&nbsp;&nbsp;&nbsp;&nbsp;"Neće biti nikakve opšte uzbune", odvrati Aratap. "Razumete li? Nema opšte uzbune! Nema hvatanja zatvorenika! Ovaj slučaj je zaključen! Naredite svojim ljudima da se vrate u svoje odaje i na uobičajene dužnosti i pobrinite se za Direktora. Hajdemo, majore."
<BR>&nbsp;&nbsp;&nbsp;&nbsp;&nbsp;Kada su ostavili za sobom masivnu Centralnu palatu, major Tiranin napeto progoviri.
<BR>&nbsp;&nbsp;&nbsp;&nbsp;&nbsp;"Aratape", reče, "pretpostavljam da znate šta radite. Samo zbog toga sam tamo unutra ćutao."
<BR>&nbsp;&nbsp;&nbsp;&nbsp;&nbsp;"Hvala, majore." Aratap je voleo noćni vazduh na planeti punoj zelenila i rastinja. Tiran je bio lepši na neki svoj način, ali to je bila užasna lepota stenja i planina. Bio je suv, suv!
<BR>&nbsp;&nbsp;&nbsp;&nbsp;&nbsp;"Majore Andros", nastavi on, "vi niste u stanju da iziđete na kraj sa Hinrikom. U vašim rukama bi on pokleknuo i slomio se. Koristan nam je, ali ako želimo da takav i ostane moramo s njim obazrivo postupati."
<BR>&nbsp;&nbsp;&nbsp;&nbsp;&nbsp;Major odmahnu na to rukom. "Nisam to imao u vidu. Zašto ste bili protiv opšte uzbune? Zar ne želite da ih uhvatite?"
<BR>&nbsp;&nbsp;&nbsp;&nbsp;&nbsp;"A vi?" Aratap za časak zastade. "Sednimo na trenutak ovde, Androse. Na klupu pored puta koji vodi preko čistine. Šta ima lepše od toga i gde bismo bili sigurniji od špijunskih zraka? Zašto želite da uhvatite mladića, majore?"
<BR>&nbsp;&nbsp;&nbsp;&nbsp;&nbsp;"Pitate me zašto želim da se dočepam izdajnika i zaverenika?"
<BR>&nbsp;&nbsp;&nbsp;&nbsp;&nbsp;"Da, zašto, ako to znači da ćete pohvatati samo nekoliko posrednika, dok će izvor otrova ostati netaknut? Koga ćete dobiti? Jednog mladog neotesanca, jednu ludu devojku i jednog senilnog idiota?"
<BR>&nbsp;&nbsp;&nbsp;&nbsp;&nbsp;U blizini se čulo tiho pljuskanje veštačkog vodopada. Malog, ali ukrasnog. A to je za Aratapa predstavljalo pravo čudo. Zamislite samo, voda izvire, odlazi u nepovrat, u beskraj se sliva niz stenje i teče po tlu. Nikada nije uspeo da se oslobodi izvesne ogorčenosti koju je osećao prema takvim stvarima.
<BR>&nbsp;&nbsp;&nbsp;&nbsp;&nbsp;"Kako sada stvari stoje", primeti major, "nemamo ništa."
<BR>&nbsp;&nbsp;&nbsp;&nbsp;&nbsp;"Imamo shemu. Kada je mladić stigao, povezali smo ga sa Hinrikom, i to nas je mučilo, jer Hinrik je ono što jeste. Ali to je bilo najbolje što smo mogli da učinimo. Sada nam je jasno d Hinrik uopšte tu nije bio bitan; da je Hinrik trebalo da nas odvede u pogrešnom pravcu. On je, u stvari, hteo da stupi u vezu sa Hinrikovom kćerkom i njegovim rođakom, a to već ima više smisla."
<BR>&nbsp;&nbsp;&nbsp;&nbsp;&nbsp;"Zašto nas nije ranije pozvao? Čekao je do ponoći?"
<BR>&nbsp;&nbsp;&nbsp;&nbsp;&nbsp;"Jer on je oruđe onog ko prvi stigne do njega, i ubeđen sam da je Gilbert predložio da se održi ovaj noćni sastanak kao znak vlastite revnosti."
<BR>&nbsp;&nbsp;&nbsp;&nbsp;&nbsp;"Hoćete da kažete da smo ovamo namerno pozvani? Da prisustvujemo njegovom begu?"
<BR>&nbsp;&nbsp;&nbsp;&nbsp;&nbsp;"Ne, ne zbog toga. Postavite sebi pitanje: gde ti ljudi nameravaju da pođu?"
<BR>&nbsp;&nbsp;&nbsp;&nbsp;&nbsp;Major sleže ramenima. "Rodija je velika."
<BR>&nbsp;&nbsp;&nbsp;&nbsp;&nbsp;"To bi važilo da je reč samo o mladom Farilu. Ali gde bi na Rodiji dva člana kraljevske kuće mogla da prođu nezapaženo? Naročito devojka."
<BR>&nbsp;&nbsp;&nbsp;&nbsp;&nbsp;"Znači da bi morali da napuste planetu? Tako je, slažem se!"
<BR>&nbsp;&nbsp;&nbsp;&nbsp;&nbsp;"A odakle bi krenuli? U stanju su da stignu do izletišta Palate pešice za samo petnaestak minuta. Da li vam je sada jasno zašto smo ovde?"
<BR>&nbsp;&nbsp;&nbsp;&nbsp;&nbsp;"Naš brod?" naglo upita major.
<BR>&nbsp;&nbsp;&nbsp;&nbsp;&nbsp;"Razume se. Oni smatraju da bi im tiranski brod mogao savršeno poslužiti za beg. Inače bi morali da odaberu neki teretni brod. Faril se školovao na Zemlji i ubeđen sam da ume da upravlja krstaricom."
<BR>&nbsp;&nbsp;&nbsp;&nbsp;&nbsp;"To već ima smisla. Zašto dozvoljavamo plemstvu da šalje svoje sinove kuda požele? Šta će ijednom od njih da zna išta više o putovanju od onoga što mu treba u lokalnoj trgovini? Stvaramo vojnike koji će nam se jednog dana suprotstaviti."
<BR>&nbsp;&nbsp;&nbsp;&nbsp;&nbsp;"Bez obzira na sve", primeti Aratap sa učtivom ravnodušnošću, "u ovom trenutku imamo posla sa Farilom koji se školovao na strani, i razmotrimo to objektivno, bez ikakve ljutnje. Tvrdim da su uzeli našu krstaricu."
<BR>&nbsp;&nbsp;&nbsp;&nbsp;&nbsp;"Ne mogu da u to poverujem!" "Imate predajnik na zglobu. Pokušajte da stupite u vezu sa brodom."
<BR>&nbsp;&nbsp;&nbsp;&nbsp;&nbsp;Major je uzalud pokušavao.
<BR>&nbsp;&nbsp;&nbsp;&nbsp;&nbsp;"Pokušajte da dobijete Kulu na uzletištu", predloži mu Aratap.
<BR>&nbsp;&nbsp;&nbsp;&nbsp;&nbsp;Major ga posluša i iz sićušnog prijemnika začu se jedan tanak, krajnje uzbuđen glas: "Ali ekselencijo, ne razumem... To je neka greška. Vaš pilot je uzleteo pre deset minuta."
<BR>&nbsp;&nbsp;&nbsp;&nbsp;&nbsp;Aratap se smešio. "Vidite? Razradite li shemu, svaki makar i neznatni događaj, postaje neizbežan. Da li ste svesni posledica?"
<BR>&nbsp;&nbsp;&nbsp;&nbsp;&nbsp;Major konačno shvati. On se lupi po butini i kratko nasmejao. "Tako je!" reče on.
<BR>&nbsp;&nbsp;&nbsp;&nbsp;&nbsp;"Pa", nastavi Aratap, "oni, razume se, nisu mogli znati da će time sami sebe uništiti. Da su se zadovoljili makar i najsporijim rodijanskim trgovačkim brodom koji se nalazi na uzletištu, nema sumnje da bi umakli i... kako se ono kaže?... noćas bi me ostavili bez gaća. Ali kako stvari sada stoje, gaće su još na meni, a njih ništa ne može da spase. Kada ih povučem nazad, kada meni to bude zgodno.".. sa zadovoljstvom je naglašavao reči... "u rukama će mi se takođe naći i ostali zaverenici."
<BR>&nbsp;&nbsp;&nbsp;&nbsp;&nbsp;Uzdahnuo je i osetio da mu se ponovo prispavalo. "Imali smo sreće, i sada više ne treba da žurimo. Pozovite Centralnu bazu i zatražite da po nas pošalju drugi brod."
</P></TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
