<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>19. PORAZ
<P>&nbsp;&nbsp;&nbsp;&nbsp;&nbsp;Tedor Rizet zabrinuto je obigravao oko male zaravni. Nije još želeo da ga ugledaju, ali je bilo veoma teško ostati sakriven na ovom svetu gde je bilo samo golog stenja. Osećao se malo sigurnijim tek u zaklonu od prevrnutih kristalnih gromada. Stao je da se lagano provlači između njih. Povremeno bi zastajkivao da rukama uvučenim u sunđeraste rukavice pređe preko znojavog lica. Suva hladnoća bila je varljiva.
<BR>&nbsp;&nbsp;&nbsp;&nbsp;&nbsp;A onda ih, provirivši između dva granita manolita u obliku slova V, konačno ugleda. Istog časa smesti blaster u račve. Sunce mu je bilo iza leđa. Osećao je kako mu kroz odeću probija njegova slaba toplota i bio je zadovoljan. Ako slučajno pogledaju u njegovom pravcu zaslepiće ih sunce, tako da će teško moći da ga primete.
<BR>&nbsp;&nbsp;&nbsp;&nbsp;&nbsp;Njihovi glasovi su mu oštro odzvanjali u uhu. Radio veza je bila ispravna i on se zbog toga osmehnu. Do sada je sve teklo po planu. Razume se da njegovo prisustvo ovde nije bilo planirano, ali i bolje je ovako. Plan je ipak bio previše smeo, a žrtva nije bila potpuna budala. Možda će upravo njegov blaster morati da odluči o ishodu.
<BR>&nbsp;&nbsp;&nbsp;&nbsp;&nbsp;Čekao je. Ravnodušno je promatrao kako Autarh podiže blaster prema Bajronu, koji ni za korak ne uzmače. Artemisija nije videla podignuti blaster. Nije videla ni dve prilike na glatkoj površini stene. Pet minuta ranije na trenutak je ugledala Rizetovu siluetu ocrtanu spram neba, i od tada ga je sledila.
<BR>&nbsp;&nbsp;&nbsp;&nbsp;&nbsp;Ispalo je da se kretao suviše brzo za nju. Stvari ispred nje su na trenutke postajale nejasne i počinjale da se ljuljaju, a dva puta se našla opružena na tlu. Uopšte se nije sećala da je pala. Posle drugog pada, kada se teturajući podigla, videla je da joj zglavak krvari pošto se ogrebla na neku oštru ivicu.
<BR>&nbsp;&nbsp;&nbsp;&nbsp;&nbsp;Rizet joj se ponovo odmakao, tako da je morala da pohita. Kada je nestao u sjajnoj šumi gromada, ona sva očajna zajeca. Za trenutak se osloni o jednu stenu, potpuno iscrpljena. Uopšte nije primetila ni njenu predivnu rozikastu boju mesa, ni staklastu glatkoću njene površine, niti je bila svesna činjenice da je ta stena predstavljala podsetnik nekog pradavnog vulkanskog razdoblja.
<BR>&nbsp;&nbsp;&nbsp;&nbsp;&nbsp;Jedino je još nekako uspevala da se bori protiv osećanja gušenja, koje ju je sve više obuzimalo.
<BR>&nbsp;&nbsp;&nbsp;&nbsp;&nbsp;A onda ga je ugledala, onako sitnog, pored stena postavljenih u obliku viljuške, leđima okrenutog prema njoj. Ispružila je neuronski bič ispred sebe, kada je posrćući potrčala preko tvrdog tla. On je držao pušku prislonjenu uz obraz, sav se udubivši u ono što radi, ciljajući, spreman da odapne.
<BR>&nbsp;&nbsp;&nbsp;&nbsp;&nbsp;Neće uspeti da stigne na vreme.
<BR>&nbsp;&nbsp;&nbsp;&nbsp;&nbsp;Moraće da mu nekako privuče pažnju. I ona viknu? "Rizete!" I Ponovo: "Rizete, nemojte pucati!"
<BR>&nbsp;&nbsp;&nbsp;&nbsp;&nbsp;Ponovo se saplete! Sunce je bilo na zalasku, ali svest je još nije napuštala. Ostala je pri sebi dovoljno dugo da oseti kako joj pod nogama tutnji, dovoljno dugo da pritisne kontakt na biču; i dovoljno dugo da shvati da je podosta izvan dometa, čak i da je dobro nanišanila, što je bilo nemoguće.
<BR>&nbsp;&nbsp;&nbsp;&nbsp;&nbsp;Osetila je potom nečije ruke oko sebe, ruke koje su je podizale. Pokušala je da otvori oči, ali očni kapci nisu hteli da se podignu.
<BR>&nbsp;&nbsp;&nbsp;&nbsp;&nbsp;"Bajrone?" Prošaptala je to jedva čujno.
<BR>&nbsp;&nbsp;&nbsp;&nbsp;&nbsp;Do nje dopre mešavina reči, ali to je bio Rizetov glas. Pokušala je još nešto da kaže, a onda iznenada odustade. Nije uspela!
<BR>&nbsp;&nbsp;&nbsp;&nbsp;&nbsp;Sve je postalo tamno.
<BR>
<BR>&nbsp;&nbsp;&nbsp;&nbsp;&nbsp;Autarh je ostao nepokretan da stoji onoliko dugo koliko bi čoveku trebalo da lagano izbroji do deset. Bajron je isto tako nepokretno stajao okrenut prema njemu, pogleda uprtog u cev blastera iz koga je upravo bilo pucano na njega. Cev se lagano spuštala, još dok ju je on posmatrao.
<BR>&nbsp;&nbsp;&nbsp;&nbsp;&nbsp;"Izgleda da ti je blaster neispravan", doviknu mu Bajron. "Proveri!"
<BR>&nbsp;&nbsp;&nbsp;&nbsp;&nbsp;Autarhovo beskrvno lice čas se okretalo prema Bajronu, a čas prema oružju. Pucao je sa udaljenosti od četiri stope. Trebalo bi da je sve gotovo. Ledeno zaprepašćenje koje je osetio odjednom se raspuknu i on jednim brzim pokretom rastavi blaster.
<BR>&nbsp;&nbsp;&nbsp;&nbsp;&nbsp;U njemu nije bilo energetske kapsule. Na mestu gde je trebalo da se nalazi zjapilo je beskorisno udubljenje. Autarh zacvile od besa i daleko od sebe odbaci beskoristan komad metala. Pištolj se nekoliko puta premetnu u vazduhu, ta crna mrlja naspram sunca, a zatim se razbi o stenu uz slab, zveketav zvuk.
<BR>&nbsp;&nbsp;&nbsp;&nbsp;&nbsp;"Čovek protiv čoveka!" uzviknu Bajron. U glasu mu se osećalo drhtavo nestrpljenje.
<BR>&nbsp;&nbsp;&nbsp;&nbsp;&nbsp;Bajron napravi jedan korak napred. "Mogu te ubiti na mnogo načina, ali ni svi zajedno ne bi mogli da me zadovolje. Kada bih te razneo blasterom, to bi značilo da te je od smrti delio samo milioniti deo sekunda. Uopšte ne bi bio svestan da umireš. A to ne bi bilo dobro. Stoga smatram da bi me mnogo više zadovoljilo kada bih se odlučio za nešto sporiji metod: upotrebu mišića!"
<BR>&nbsp;&nbsp;&nbsp;&nbsp;&nbsp;Njegovi čvrsti mišići se napregnuše, ali zamah za koji su se spremili nikad nije bio izveden. Uzvik koji je sve to prekinuo bio je slabašan i kreštav, pun panike.
<BR>&nbsp;&nbsp;&nbsp;&nbsp;&nbsp;"Rizete!", začulo se. "Rizete, nemojte pucati!"
<BR>&nbsp;&nbsp;&nbsp;&nbsp;&nbsp;Bajron se okrenu na vreme da vidi neko kretanje iza stenja, na nekih stotinu jardi odatle, i odsjaj sunca na mestalu, a u sledećem trenutku na leđa mu se sruči ogromna težina ljudskog tela. On se povi pod njom, i pade na kolena.
<BR>&nbsp;&nbsp;&nbsp;&nbsp;&nbsp;Autarh se prikladno dočeka i kolenima snažno udari onog drugog tik ispod pasa, istovremeno ga pesnicama udarajući po zatiljku. Uspeo je da mu izbije vazduh, pri čemu Bajron zakrklja.
<BR>&nbsp;&nbsp;&nbsp;&nbsp;&nbsp;Bajron se borio protiv nastupajuće tame dovoljno dugo da se baci u stranu. Autarh odskoči i oslobodi se, stvorivši sebi prostor za udarac nogom dok se Bajron okretao na leđa.
<BR>&nbsp;&nbsp;&nbsp;&nbsp;&nbsp;Imao je samo toliko vremena da skupi noge ispred sebe pre no što se Autarh ponovo obruši na njega, naglo odskočivši. Ovog puta se zajedno podigoše na noge, dok im se znoj ledio na obrazima.
<BR>&nbsp;&nbsp;&nbsp;&nbsp;&nbsp;Lagano su kružili jedan oko drugog. Bajron odgurnu cilindar sa ugljen-dioksidom na jednu stranu. Autarh isto tako odveza svoj i trenutak ga ostavi da visi na metalnoj vrpci, a zatim se žurno primače i zavitla njime. Bajron se sagnu, i obojica čuše kako mu kontejner zazvižda iznad glave.
<BR>&nbsp;&nbsp;&nbsp;&nbsp;&nbsp;On se ponovo uspravi, skočivši na onog drugog pre no što je ovaj uspeo da povrati ravnotežu. Autarha posred lica pogodi jedna ogromna pesnica; Bajron pusti Autarha da padne i koraknu unazad.
<BR>&nbsp;&nbsp;&nbsp;&nbsp;&nbsp;"Ustani", reče Bajron. "Imam ja još toga za tebe. Nema potrebe da žuriš!"
<BR>&nbsp;&nbsp;&nbsp;&nbsp;&nbsp;Autarh dodirnu rukom u rukavici lice, a zatim se s izrazom mučnine zagleda u krv razmazanu po njoj. Usta mu se iskriviše, a ruka posegnu za metalnim cilindrom koji je maloprebacio. Bajron mu priklješti ruku stopalom, tako da Autarh zaurla od bola.
<BR>&nbsp;&nbsp;&nbsp;&nbsp;&nbsp;"Suviše si blizu ivice provalije, Džonti", opomenu ga Bajron. Ne smeš u tom pravcu. Ustani. Sada ću te baciti u drugom pravcu!"
<BR>&nbsp;&nbsp;&nbsp;&nbsp;&nbsp;Ali u to se začu Rizetov glas: "Stani!"
<BR>&nbsp;&nbsp;&nbsp;&nbsp;&nbsp;Autarh smesta viknu: "Ubij ovog čoveka, Rizete! Ubij ga smesta! Pucaj mu najpre u ruke, onda u noge, pa ćemo ga ostaviti!"
<BR>&nbsp;&nbsp;&nbsp;&nbsp;&nbsp;Rizet lagano podiže oružje do ramena.
<BR>&nbsp;&nbsp;&nbsp;&nbsp;&nbsp;"Šta misliš, Džonti, ko se pobrinuo da ti blaster bude prazan?" upita Bajron.
<BR>&nbsp;&nbsp;&nbsp;&nbsp;&nbsp;"Šta?" Autarh je tupo zurio preda se.
<BR>&nbsp;&nbsp;&nbsp;&nbsp;&nbsp;"Ja nisam imao pristupa do njega, Džonti. Ko je imao? Ko je upravo sada uperio blaster u tebe, Džonti? Ne u mene, Džonti, već u tebe?"
<BR>&nbsp;&nbsp;&nbsp;&nbsp;&nbsp;Autarh se okrenu prema Rizetu i povika: "Izdajniče!"
<BR>&nbsp;&nbsp;&nbsp;&nbsp;&nbsp;"Nisam ja, gospodine", odvrati Rizet tihim glasom. "Izdajnik je onaj koji je poslao u smrt odanog Rančera od Vajdemosa."
<BR>&nbsp;&nbsp;&nbsp;&nbsp;&nbsp;"A to nisam ja", povika Autarh. "Ako ti je on rekao da sam to ja, laže!"
<BR>&nbsp;&nbsp;&nbsp;&nbsp;&nbsp;"Sami ste nam to rekli. Ne samo da sam vam ispraznio oružje, već sam vam skratio i prekidač komunikatora, tako da smo i ja i svi članovi posade primili svaku reč koju ste izgovorili. Svi smo saznali kakvi ste u stvari!"
<BR>&nbsp;&nbsp;&nbsp;&nbsp;&nbsp;"Ja sam vaš Autarh!"
<BR>&nbsp;&nbsp;&nbsp;&nbsp;&nbsp;"Takođe i najveći živi izdajnik!"
<BR>&nbsp;&nbsp;&nbsp;&nbsp;&nbsp;Izvesno vreme Autarh ni reč nije progovorio, već je samo šarao pogledom od jednog do drugog, dok su ga oni gledali sa mračnim i ljutitim izrazom na licima. Zatim se s mukom podiže na noge, nekako uspe da se pribere i ostane pribran.
<BR>&nbsp;&nbsp;&nbsp;&nbsp;&nbsp;Kada je ponovo progovorio glas mu je bio gotovo hladan. "Pa i da je sve to istina, šta vam vredi? Ne preostaje vam ništa drugo do da pustite da se stvari razvijaju svojim tokom. Preostalo nam je da posetimo još samo jednu planetu unutar ove magline. To mora da je pobunjenički svet, a samo ja znam njene koordinate."
<BR>&nbsp;&nbsp;&nbsp;&nbsp;&nbsp;Uspeo je nekako da povrati dostojanstvo. Jedna ruka mu je beskorisno visila na slomljenom zglobu; gornja usna bila mu je smešno naduvena; po obrazu mu se okorila razmazana krv, ali je ipak zračio ohološću ljudi rođenih da vladaju.
<BR>&nbsp;&nbsp;&nbsp;&nbsp;&nbsp;"Otkrićeš nam ih", reče Bajron.
<BR>&nbsp;&nbsp;&nbsp;&nbsp;&nbsp;"Nemoj se zavaravati da ću to učiniti pod bilo kakvim uslovima. Već sam rekao da na jednu zvezdu dolazi otprilike sedamdeset kubnih svetlosnih godina. Ako krenete u potragu nasumice, bez mene, verovatnoća da ćete stići makar na milijardu milja od neke zvezde iznosi dve stotine pedeset kvadriliona prema jedan - na vašu štetu. I to, mislim, na bilo koju zvezdu!"
<BR>&nbsp;&nbsp;&nbsp;&nbsp;&nbsp;U Bajronovom umu odjednom zasvetle neka sijalica.
<BR>&nbsp;&nbsp;&nbsp;&nbsp;&nbsp;"Vodi ga nazad na Okrutnog!" reče on Rizetu.
<BR>&nbsp;&nbsp;&nbsp;&nbsp;&nbsp;"Gospa Artemisija... " prošapta Rizet.
<BR>&nbsp;&nbsp;&nbsp;&nbsp;&nbsp;"Znači, to je bila ona! Gde je sada?"
<BR>&nbsp;&nbsp;&nbsp;&nbsp;&nbsp;"Dobro je. Na sigurnom je. Izišla je bez cilindra sa ugljen-dioksidom. Tako da joj se, sasvim prirodno, telesno disanje usporilo čim je iz krvi izgubila sav ugljen-dioksid. Pokušala je da trči, i nije bila svesna da mora duboko disati, tako da se onesvestila."
<BR>&nbsp;&nbsp;&nbsp;&nbsp;&nbsp;Bajron se namršti. "Zašto je uopšte pokušala da se meša u tvoj posao? Verovatno da bi bila sigurna kako joj dečko neće biti povređen?"
<BR>&nbsp;&nbsp;&nbsp;&nbsp;&nbsp;"Tako je!" odgovori Rizet. "Samo što je smatrala da sam ja Autarhov čovek i da nameravam tebe da upucam. Vratiću sada ovog pacova, ali Bajrone..."
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;"Vrati se što pre budeš mogao. On je još Autarh, pa ćeš možda morati malo da popričaš sa posadom. Teško je otkazati poslušnost nekome koga si slušao čitavog života... Ona je tamo iza one stene. Otidi do nje pre no što se potpuno smrzne! Sama neće otići."
<BR>
<BR>&nbsp;&nbsp;&nbsp;&nbsp;&nbsp;Lice joj je bilo gotovo celo umotano u kapuljaču, a telo bez ikakvog oblika u debeloj tkanini skafandera, pa ipak je ubrzao korak dok joj se približavao.
<BR>&nbsp;&nbsp;&nbsp;&nbsp;&nbsp;"Kako si?" upita je on.
<BR>&nbsp;&nbsp;&nbsp;&nbsp;&nbsp;"Bolje, hvala", odgovori ona. "Žao mi je ako sam prouzrokovala kakvu nevolju."
<BR>&nbsp;&nbsp;&nbsp;&nbsp;&nbsp;Stajali su gledajući se, i činilo se da su sve ideje za razgovor iscrpli u te dve rečenice.
<BR>&nbsp;&nbsp;&nbsp;&nbsp;&nbsp;A onda Bajron reče: "Znam da ne možemo vratiti vreme unazad, raščiniti stvari koje su počinjene, poreći ono što je rečeno. Ali želim da me razumeš."
<BR>&nbsp;&nbsp;&nbsp;&nbsp;&nbsp;"Zašto ti je toliko stalo da razumem?" Oči odjednom počeše da joj sevaju. "Već nedeljama ništa ne radim, samo pokušavajući da shvatim. Hoćeš li mi opet pričati o mom ocu?"
<BR>&nbsp;&nbsp;&nbsp;&nbsp;&nbsp;"Neću. Znao sam da je tvoj otac nevin. Gotovo od samog početka sumnjao sam u Autarha, ali morao sam da budem siguran. Stoga sam morao da ga nateram da prizna, Arta, jer sam jedino tako mogao da dođem do dokaza. Pomislio sam kako bih mogao da ga nateram da prizna, pod uslovom da ga navedem da pokuša da me ubije... Postojao je samo jedan način na koji sam to mogao da izvedem."
<BR>&nbsp;&nbsp;&nbsp;&nbsp;&nbsp;Osećao se jadno, ali je ipak nastavio. "Grozno je to što sam uradio. Gotovo isto onoliko grozno koliko i ono što je on uradio mom ocu. Ne očekujem da mi oprostiš."
<BR>&nbsp;&nbsp;&nbsp;&nbsp;&nbsp;"Ne pratim te", reče ona.
<BR>&nbsp;&nbsp;&nbsp;&nbsp;&nbsp;"Znao sam da te želi, Arta", objasni Bajron. "Politički gledano, ti predstavljaš savršen bračni projekat. Njegovim ciljevima mnogo bi više koristilo ime Hinrijada nego Vajdemosa. Što znači, kada bi se jednom dočepao tebe, ja mu više ne bih bio potreban. Namerno sam te gurnuo u njegovo naručje, Arta. Uradio sam to, nadajući se da ćeš se odvratiti od mene i okrenuti njemu. Kada se to stvarno i dogodilo, pomislio je da je došlo vreme da me se reši, pa smo mu Rizet i ja postavili zamku."
<BR>&nbsp;&nbsp;&nbsp;&nbsp;&nbsp;"I sve ovo vreme si me voleo?"
<BR>&nbsp;&nbsp;&nbsp;&nbsp;&nbsp;"Zar ne možeš ubediti sebe da u to poveruješ, Arta?" odgovori Bajron.
<BR>&nbsp;&nbsp;&nbsp;&nbsp;&nbsp;"Ali razume se, bio si spreman da žrtvuješ svoju ljubav zbog sećanja na oca i zbog časti porodice. Kako ide ona stara glupava pesma? 'Ne bi' mog'o ni upola mene volet' k'o što voliš čast!'"
<BR>&nbsp;&nbsp;&nbsp;&nbsp;&nbsp;"Molim te, Arta!" pokunjeno odvrati mladić. "Ne dičim se sobom, ali ništa drugo nisma mogao da smislim."
<BR>&nbsp;&nbsp;&nbsp;&nbsp;&nbsp;"Mogao si da mi saopštiš svoj plan, učiniš me svojim poverenikom, a ne oruđem!"
<BR>&nbsp;&nbsp;&nbsp;&nbsp;&nbsp;"To nije bila tvoja borba. Da nisam uspeo... a i to se moglo dogoditi... ti bi ostala van svega. Da me je Autarh ubio, ti ne bi bila na mojoj strani i manje bi te bolelo. Moglo se čak desiti da se udaš za njega, čak i da budeš sretna."
<BR>&nbsp;&nbsp;&nbsp;&nbsp;&nbsp;"Pa pošto si ti pobedio, možda će me boleti što sam njega izgubila!"
<BR>&nbsp;&nbsp;&nbsp;&nbsp;&nbsp;"Ali ne boli te!"
<BR>&nbsp;&nbsp;&nbsp;&nbsp;&nbsp;"Otkud znaš?"
<BR>&nbsp;&nbsp;&nbsp;&nbsp;&nbsp;"Bar pokušaj da sagledaš moje motive", zatraži Bajron s očajem u glasu. "Priznajem da sam bio budala... velika budala... Ali zar ipak ne možeš da shvatiš? Zar ne možeš bar pokušati da me ne mrziš?"
<BR>&nbsp;&nbsp;&nbsp;&nbsp;&nbsp;"Pokušala sam da te ne volim i, kao što vidiš, nisam u tome uspela", uzvrati ona blago.
<BR>&nbsp;&nbsp;&nbsp;&nbsp;&nbsp;"Znači, praštaš mi?"
<BR>&nbsp;&nbsp;&nbsp;&nbsp;&nbsp;"Zašto? Možda zato što razumem? Ne! Da je reč samo o shvatanju, pominjanju tvojih motiva, ne bih ti ni za šta na svetu oprostila ono što si mi učinio. Da je posredi samo to i ništa više. Ali oprostiću ti, Bajrone, jer ne bih mogla da podnesem da to ne učinim. Kako bih mogla tražiti od tebe da mi se vratiš ako ti ne bih oprostila?"
<BR>&nbsp;&nbsp;&nbsp;&nbsp;&nbsp;Odjednom se našla u njegovom zagrljaju, pružajući mu svoje hladne usne. Razdvajala su ih dva sloja debele odeće. Njegove ruke u rukama nisu mogle da osete telo koje su grlile, ali su mu zato usne bile svesne njenog belog, glatkog lica.
<BR>&nbsp;&nbsp;&nbsp;&nbsp;&nbsp;Konačno, on zabrinuto primeti: "Sunce je sve niže. Još će više zahladneti."
<BR>&nbsp;&nbsp;&nbsp;&nbsp;&nbsp;Ona mazno odvrati: "Onda je pravo čudo što je meni sve toplije."
<BR>&nbsp;&nbsp;&nbsp;&nbsp;&nbsp;Zajedno su se vratili do broda.
<BR>
<BR>&nbsp;&nbsp;&nbsp;&nbsp;&nbsp;Bajron je stao pred Autarhovu posadu naizgled pun samopouzdanja, koje, međutim, nije osećao. Linganški brod bio je veliki i na njemu je bilo pedeset ljudi. Sada su sedeli licima okrenuti prema njemu. Pedeset lica! Pedeset linganških lica navikavanih od rođenja da bez pogovora izvršavaju svako Autarhovo naređenje.
<BR>&nbsp;&nbsp;&nbsp;&nbsp;&nbsp;Rizet je neke već uspeo da ubedi; neke je ubedilo to što im je omogućeno da prisluškuju Autarhove reči, koje je ovaj malo pre toga izgovorio pred Bajronom. Ali koliko ih je još bilo nesigurnih, ili čak krajnje neprijateljski raspoloženih?
<BR>&nbsp;&nbsp;&nbsp;&nbsp;&nbsp;Bajronove reči do sada nisu postigle neki naročiti uspeh. On se nagnu napred, a glas mu postade poverljiv. "A za šta se vi to, ljudi, borite? Za šta rizikujete živote? Za slobodnu Galaksiju, čini mi se. Za Galaksiju u kojoj će svaki svet moći da odlučuje šta je za njega najbolje, da čini ono što je za njega najbolje, nikom da ne bude sluga, niti gospodar. Jesam li u pravu?" Začulo se tiho mrmljanje koje je moglo da znači odobravanje, ali nedostajalo mu je oduševljenja.
<BR>&nbsp;&nbsp;&nbsp;&nbsp;&nbsp;"A za šta se bori Autarh Lingana. Ako pobedi postaće Autarh Magličastih Kraljevstava. Zamenili biste Kana Autarhom. Kakva korist od toga? Da li je to vredno umiranja?"
<BR>&nbsp;&nbsp;&nbsp;&nbsp;&nbsp;"On je bar jedan od nas, a ne neki prljavi Tiranin!" povika neki glas iz publike.
<BR>&nbsp;&nbsp;&nbsp;&nbsp;&nbsp;Začu se i drugi: "Autar je tragao za pobunjeničkim svetom kako bi mu ponudio svoje usluge. Može li se to smatrati ambicijom?"
<BR>&nbsp;&nbsp;&nbsp;&nbsp;&nbsp;"Ambicija bi trebalo da je sazdana od čvršćeg materijala, je li tako?" odvrati mu ironično Bajron. "Ali on bi na pobunjenički svet stigao sa čitavom organizacijom iza sebe. Mogao im je ponuditi ceo Lingan; mislio je da im može ponuditi i prestiž koji u sebi nosi savez sa Hinrijadima. Na kraju je bio sasvim ubeđen da će taj pobunjenički svet biti samo njegov i da će s njime moći da radi šta mu je volja. Da, ja to zovem ambicijom.
<BR>&nbsp;&nbsp;&nbsp;&nbsp;&nbsp;A kada je bezbednost pokreta počela da ugrožava njegove vlastite planove, da li je oklevao da rizikuje vaše živote zarad vlastite ambicije? Moj je otac bio opasan po njega. Bio je pošten i cenio je slobodu. A bio je i suviše popularan, te je bio izdan. Izdavši ga, Autarh je mogao da uništi celokupno preduzetništvo, kao i sve vas zajedno s njim. Ko se može osećati bezbednim pod vlašću čoveka koji će sklapati pogodbu sa Tiranima svaki put kada to bude koristilo njegovim ciljevima? Ko može da se oseća sigurnim ako služi izdajnika i kukavicu?"
<BR>&nbsp;&nbsp;&nbsp;&nbsp;&nbsp;"Sada je bolje", prošapta Rizet. "Drž' se toga. Pričaj im još!"
<BR>&nbsp;&nbsp;&nbsp;&nbsp;&nbsp;Opet se iz zadnjih redova javi onaj isti glas. "Autarh zna gde se nalazi pobunjenički svet. A ti?"
<BR>&nbsp;&nbsp;&nbsp;&nbsp;&nbsp;"O tome ćemo kasnije. U međuvremenu, biće bolje da porazmislite o tome kako bismo pod Autarhovom vlašću sigurno svi propali; o tome da još ima vremena da se spasemo ako se oslobodimo njegovog vođstva i izaberemo neki bolji i časniji put; da je još moguće iščupati se iz čeljusti poraza i..."
<BR>&nbsp;&nbsp;&nbsp;&nbsp;&nbsp;"... opet doživeti poraz, dragi moj mladiću", začu se neki mek glas, i Bajron se, užasnut, okrenu.
<BR>&nbsp;&nbsp;&nbsp;&nbsp;&nbsp;Pedeset članova se uskomeša i skoči na noge, i na trenutak se činilo kao da bi mogli jurnuti napred, ali na većanje su došli nenaoružani; Rizet se za to pobrinuo. A sada je jedan vod tiranskih stražara nadirao kroz razna vrata, sa oružjem na gotovs.
<BR>&nbsp;&nbsp;&nbsp;&nbsp;&nbsp;Iza Bajrona i Rizeta našao se lično Simok Aratap, sa po jednim blasterom u svakoj ruci.
</P></TD></TR></TABLE>
<P class="next">
<A HREF=p20.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
