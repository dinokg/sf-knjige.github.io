<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4. SLOBODAN?
<P>&nbsp;&nbsp;&nbsp;&nbsp;&nbsp;Sander Džonti se hladno zagleda u oči čoveka s kojim je razgovarao. "Kažeš, nestao?"
<BR>&nbsp;&nbsp;&nbsp;&nbsp;&nbsp;Rizet pređe šakom preko rumenog lica. "Nešto je nestalo. Ne znam tačno šta. Može da bude i dokument za kojim tragamo. Sve što o njemu znamo jeste da datira iz razdoblja između petnaestog i dvadeset prvog veka po zemaljskom primitivnom kalendaru i da je opasan."
<BR>&nbsp;&nbsp;&nbsp;&nbsp;&nbsp;"Postoji li makar jedan valjani razlog zbog koga bi trebalo verovati kako je nestali dokument upravo onaj za kojim tragamo?"
<BR>&nbsp;&nbsp;&nbsp;&nbsp;&nbsp;"Indicije na to ukazuju. Vlada Zemlje ga je valjano čuvala."
<BR>&nbsp;&nbsp;&nbsp;&nbsp;&nbsp;"To slobodno odbaci. Zemljani se prema svakom dokumentu koji se odnosi na pre-galaktičku prošlost odnose s poštovanjem. Posredi je njihovo glupavo štovanje tradicije."
<BR>&nbsp;&nbsp;&nbsp;&nbsp;&nbsp;"Ali dokument o kome je reč je ukraden, a oni to nikada nisu obnarodovali. Zašto čuvaju prazan kovčeg?"
<BR>&nbsp;&nbsp;&nbsp;&nbsp;&nbsp;"Pretpostavljam da im je i to zgodnije nego da budu primorani da priznaju kako im je ukradena sveta relikvija. Ipak, ne mogu da verujem da ga se mladi Feril na kraju ipak dočepao. Mislio sam da ga držiš na oku."
<BR>&nbsp;&nbsp;&nbsp;&nbsp;&nbsp;Onaj drugi se nasmeši. "Nije ga se dočepao."
<BR>&nbsp;&nbsp;&nbsp;&nbsp;&nbsp;"Otkud znaš?"
<BR>&nbsp;&nbsp;&nbsp;&nbsp;&nbsp;Džontijev agent brzo baci minu. "Otud što je taj dokument nestao pre dvadeset godina."
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Niko ga nije video već dvadeset godina."
<BR>&nbsp;&nbsp;&nbsp;&nbsp;&nbsp;"Onda to nije onaj pravi. Rančer je za njega saznao pre manje od pola godine."
<BR>&nbsp;&nbsp;&nbsp;&nbsp;&nbsp;"Znači da ga je neko pretekao za devetnaest i po godina."
<BR>&nbsp;&nbsp;&nbsp;&nbsp;&nbsp;Džonti se udubi u misli. "Najzad, nije mi važno", reče on posle izvesnog vremena. "Ne može da bude važno."
<BR>&nbsp;&nbsp;&nbsp;&nbsp;&nbsp;"Kako to?"
<BR>&nbsp;&nbsp;&nbsp;&nbsp;&nbsp;"Tako lepo. Na Zemlji sam već mesecima. Pre no što sam došao ovamo nije mi bilo teško da poverujem kako se na ovoj planeti može pronaći neko važno obaveštenje. Ali razmisli malo o tome. Kada je Zemlja bila jedina naseljena planeta u Galaksiji, vojnički gledano bila je krajnje primitivna. Jedino oružje vredno pomena koje su uspeli da stvore predstavljala je nesavršena bomba sa nuklearnom rekacijom, protiv koje čak nisu ni razradili logičnu odbranu." On pokaza rukom prema spoljašnjem predelu čije je plavo obzorje sijalo bolesnom radioaktivnošću, s druge strane debelog betonskog zida prostorije.
<BR>&nbsp;&nbsp;&nbsp;&nbsp;&nbsp;"Sve je ovo za mene krajnje izoštren prizor privremenog boravišta", nastavi on. "Glupo je pretpostaviti da se išta može naučiti od društva koje je bilo na tom nivou u pogledu vojne tehnologije. Pomodno je smatrati da postoje izgubljene veštine i naučna dostignuća; međutim, uvek ima ljudi koji od primitivizma stvaraju kult i koji praistorijskim civilizacijama na Zemlji pripisuju gomile smešnih vrlina."
<BR>&nbsp;&nbsp;&nbsp;&nbsp;&nbsp;"Pa ipak, Rančer je bio mudar čovek", primeti Rizet. "Sasvim određeno nam je rekao da je reč o najopasnijem dokumentu za koji zna. Sećate se šta je kazao. Mogu da vam ponovim od reči do reči. Rekao je: 'On predstavlja smrt za Tiraniju, ali isto tako i za nas; ipak, omogućiće konačni život Galaksiji'."
<BR>&nbsp;&nbsp;&nbsp;&nbsp;&nbsp;"Rančer, poput svih ljudskih bića, može ponekad i da pogreši."
<BR>&nbsp;&nbsp;&nbsp;&nbsp;&nbsp;"Gospodine, nemojte zaboraviti da mi nemamo pojma o kakvoj vrsti dokumenta je reč. To, na primer, mogu biti i nečije laboratorijske beleške, koje nikada nisu bile objavljene. Možda je to nešto što bi moglo imati veze sa nekim oružjem u kome Zemljani nikada nisu videli oružje; nečim što na prvi pogled ne izgleda kao oružje..."
<BR>&nbsp;&nbsp;&nbsp;&nbsp;&nbsp;"Gluposti. Bar ste vi vojnik i trebalo bi bolje da znate. Ako postoji ijedna nauka kojoj je čovek od početka poklanjao pažnju i na čijem polju je postigao zavidne rezultate, onda je to vojna tehnologija. Nijedno potencijalno oružje ne bi čekalo deset hiljada godina da bude proizvedeno. Mislim, Rizete, da ćemo se vratiti na Lingan."
<BR>&nbsp;&nbsp;&nbsp;&nbsp;&nbsp;Rizet sleže ramenima. Nije bio ubeđen.
<BR>&nbsp;&nbsp;&nbsp;&nbsp;&nbsp;Ni Džonti nije bio sto odsto ubeđen. Dokument je bio ukraden, a to je već nešto govorilo samo po sebi. Znači da ga je bilo vredno ukrasti! A sada se mogao nalaziti kod bilo kog u Galaksiji.
<BR>&nbsp;&nbsp;&nbsp;&nbsp;&nbsp;On nevoljno pomisli da bi ga i Tirani mogli imati. Rančer je bio krajnje neodređen povodom te stvari. Čak ni samom Džontiju nije dovoljno verovao. Rančer je rekao da taj dokument sa sobom nosi smrt; nije se mogao iskoristiti samo protiv Tiranije. Džonti čvrsto stisnu usne. Ta budala i njegovi idiotski nagoveštaji! A sada su ga se Tirani dočepali.
<BR>&nbsp;&nbsp;&nbsp;&nbsp;&nbsp;A šta ako se takve jedne tajne, kao što je ova, možda dočepao čovek poput Aratapa? Aratap! Sada kada više nije bilo Rančera on je bio jedini preostali nepredvidljivi čovek; najopasniji Tiranin od svih njih.
<BR>&nbsp;&nbsp;&nbsp;&nbsp;&nbsp;Simon Arapat bio je omalen čovek; nizak, krivonog momak, sitnih očiju. Ličio je na nekog prosečnog Tiranina, zdepastog, sa krupnim udovima, iako se na osnovu njegovog lica moglo pomisliti da je reč o nekom neobičnom krupnom i mišićavom primerku pomenutih svetova. Ali bio je neobično hladnokrvan. Bio je, takođe, izravni naslednik (drugog pokolenja) onih koji su napustili svoje vetrovite i neplodne svetove, te prevalivši prazninu, porobili i u lance okovali bogate i gusto naseljene planete Magličastih oblasti.
<BR>&nbsp;&nbsp;&nbsp;&nbsp;&nbsp;Njegov otac nalazio se na čelu eskadrile malih, brzih brodova koji su napadali i nestajali dok nisu pretvorili u staro gvožđe nepokretne titanske brodove koji su im se suprotstavili.
<BR>&nbsp;&nbsp;&nbsp;&nbsp;&nbsp;Svetovi Magline borili su se na staromodan način, dok su Tirani pronašli nov način vođenja bitaka. Kada bi sjajne lađe protivničke mornarice krenule u pojedinačne napade, našle bi se izgubljene u praznom prostoru, trošeći ogromne količine energije. Umesto takvog načina ratovanja Tirani su, odrekavši se puke sile, više vodili računa o brzini i saradnji, tako da su Kraljevstva padala jedna za drugim, i to svako za sebe; čekala su (zlurado posmatrajući muke suseda ), prividno bezbedna iza čeličnih brodova-ovnova, da na njih dođe red.
<BR>&nbsp;&nbsp;&nbsp;&nbsp;&nbsp;Ali ti su se ratovi vodili pre pedesetih godina. Sada su Maglene oblasti predstavljale namesništva koja je jednostavno trebalo okupirati i ubirati od njih porez. Aratap je mislio zabrinuto kako je nekada bilo svetova koje je trebalo zadobiti, a sada se sve svodilo na borbu sa jednim jedinim čovekom.
<BR>&nbsp;&nbsp;&nbsp;&nbsp;&nbsp;On se zagleda u mladića koji se našao pred njim. Bio je stvarno mlad. Bio je visok i imao baš propisno široka ramena; krajnje usredsređen i napet izraz lica i kosu tako kratko podšišanu da je doista izgledao smešno. Frizura je bez sumnje predstavljala jednu od onih studentskih afektacija. Neslužbeno, Aratap ga je žalio. Videlo se da je zaplašen.
<BR>&nbsp;&nbsp;&nbsp;&nbsp;&nbsp;Bajron nikada ne bi to unutrašnje osećanje opisao kao 'strah'. Ako bi neko od njega zatražio da ga imenuje, opisao bi ga kao 'napetost'. Čitavog svog života smatrao je da su Tirani sizereni. I sam njegov otac, snažan i vitalan kakav je već bio, neprikosnoven na svom imanju, čija se reč poštovala među ostalima, bio je miran i gotovo ponizan u prisustvu Tirana.
<BR>&nbsp;&nbsp;&nbsp;&nbsp;&nbsp;Povremeno bi dolazili na Vajdemos u učtive posete, raspitujući se o godišnjem danku koji su nazivali porezom. Rančer od Vajdemosa bio je odgovoran za ubiranje i isporuku tih fondova u ime planete Nefelos, tako da bi Tirani, na brzinu, pregledali njegove knjige.
<BR>&nbsp;&nbsp;&nbsp;&nbsp;&nbsp;Sam Rančer im je pomagao da iziđu iz svojih malih letelica. Zaseli bi na čelo stola za vreme obroka, i prvi bivali usluženi. Čim bi nešto zaustili, sav ostali razgovor bi zamirao.
<BR>&nbsp;&nbsp;&nbsp;&nbsp;&nbsp;Dok je bio dete uvek se pitao zašto se s tim malim ružnim ljudima tako pažljivo postupa; međutim, kada je odrastao shvatio je da su oni za njegovog oca isto ono što je on bio za radnika koji se brinuo o kravama. Čak je naučio i učtivo da im se obraća i da ih oslovljava sa 'Ekselencijo'.
<BR>&nbsp;&nbsp;&nbsp;&nbsp;&nbsp;Tu lekciju je tako dobro savladao da se sada kada se našao pred jednim od sizerena, jednim Tiraninom, sav tresao od napetosti.
<BR>&nbsp;&nbsp;&nbsp;&nbsp;&nbsp;Brod koji je smatrao svojim zatvorom to je i postao onog dana kada su se spustili na Rodiju. Na njegovim vratima oglasio se signal i dva snažna člana posade uđoše te stadoše jedan s njegove leve, a drugi s desne strane. Kapetan, koji je ušao za njima, prozborio je gotovo beživotnim glasom: "Bajrone Farile, hapsim vas na osnovu prava koje imam kao kapetan ovog broda, i zadržavam vas radi ispitivanja koje će obaviti Predstavnik Velikog Kralja."
<BR>&nbsp;&nbsp;&nbsp;&nbsp;&nbsp;Predstavnik je bio ovaj mali Tiranin koji je sada sedeo pred njim, naizgled odsutan i nezainteresovan. 'Veliki kralj' bio je Kan Tirana, koji je još živeo u legendarnoj kamenoj palati na rodnoj planeti Tiran.
<BR>&nbsp;&nbsp;&nbsp;&nbsp;&nbsp;Bajron se krišom osvrnu oko sebe. Nisu ga vezali, ali su se zato s obe njegove strane nalazila po dva stražara u tamnoplavim uniformama tiranske spoljne policije. Bili su naoružani. Peti, sa najvećim činom, sedeo je pored predstavnikovog stola.
<BR>&nbsp;&nbsp;&nbsp;&nbsp;&nbsp;Predstavnik mu se po prvi put obrati. "Kao što vam je već možda poznato..." Glas mu je bio piskutav, tanak... "Prethodni Rančer od Vajdemosa, vaš otac, pogubljen je zbog izdaje."
<BR>&nbsp;&nbsp;&nbsp;&nbsp;&nbsp;Njegove izbledele oči bile su prikovane za Bajronove. Činilo se da u njima nema ničeg drugog sem blagosti.
<BR>&nbsp;&nbsp;&nbsp;&nbsp;&nbsp;Bajron ostade priseban. Smetalo mu je što ništa nije mogao da preduzme. Kako bi mu samo prijalo da zaurla na njih, da se ludo okomi na njih; ali time ne bi oca vratio iz mrtvih. Mislio je da zna zašto su mu to saopštili već na početku razgovora. Mislili su da će ga slomiti, da će se odati. E, pa, neće.
<BR>&nbsp;&nbsp;&nbsp;&nbsp;&nbsp;On ravnodušno odvrati: "Ja sam Bajron Melejn, sa Zemlje. Ako želite da proverite moj identitet, voleo bih da stupim u vezu sa Zemaljskim konzulom."
<BR>&nbsp;&nbsp;&nbsp;&nbsp;&nbsp;"Ah da, ali ovaj razgovor je potpuno neformalan. Kažete da ste vi Bajron Melejn, sa Zemlje. Ali..." Aratap pokaza na pisma koja su ležala pred njim... "Evo pisama koje je Vajdemos pisao svom sinu. Tu je i priznanica za upis u koledž, kao i karte za početne vežbe na ime Bajrona Farila. Sve je to pronađeno u vašem prtljagu."
<BR>&nbsp;&nbsp;&nbsp;&nbsp;&nbsp;Bajron je bio očajan, ali nije želeo da to pokaže. "Moj prtljag je protivpravno pretresen, te stoga odbijam da prihvatim te stvari kao dokazni materijal."
<BR>&nbsp;&nbsp;&nbsp;&nbsp;&nbsp;"Nismo na sudu, gospodine Faril - ili Melejn. Kako objašnjavate njihovo prisustvo u svom prtljagu?"
<BR>&nbsp;&nbsp;&nbsp;&nbsp;&nbsp;"Ako su pronađene kod mene to znači da ih je neko tamo podmetnuo!"
<BR>&nbsp;&nbsp;&nbsp;&nbsp;&nbsp;Predstavnik pređe preko toga, što Bajrona neobično zabavi. Njegove tvrdnje zvučale su tako providno, bile su tako providno budalaste. Pa ipak, predstavnik ih nije komentarisao, već je samo kažiprstom lupkao po crnoj kapsuli. "A ova preporuka za Direktora Rodije? Ni ona nije vaša?"
<BR>&nbsp;&nbsp;&nbsp;&nbsp;&nbsp;"Ne, to je moje." Bajron je sve bio isplanirao. U preporuci nije bilo navedeno njegovo ime. "Postoji zavera da se smakne Direktor..." započe on.
<BR>&nbsp;&nbsp;&nbsp;&nbsp;&nbsp;A onda brzo zastade, prebledevši. Zazvučao je tako neubedljivo kada je konačno uspeo da započne svoj brižljivo pripremljen govor u odgovarajućem tonalitetu. Predstavnik mu se verovatno cinično podsmevao?
<BR>&nbsp;&nbsp;&nbsp;&nbsp;&nbsp;Ali Aratap mu se nije podsmevao. Samo je neznatno uzdahnuo i jednim brzim, uvežbanim pokretom izvadio kontaktna sočiva iz očiju te ih pažljivo spustio u čašu slanog rastvora koja je stajala pred njim na stolu. Ogoljene očne jabučice bile su mu vlažne.
<BR>&nbsp;&nbsp;&nbsp;&nbsp;&nbsp;"A vi znate za to?" podrugnu se on. "Saznali ste to na Zemlji, udaljenoj pet stotina svetlosnih godina odavde? Čak ni naša vlastita policija, ovde na Rodiji, nije čula ništa o tome."
<BR>&nbsp;&nbsp;&nbsp;&nbsp;&nbsp;"Policija je ovde. A zavera je kovana na Zemlji."
<BR>&nbsp;&nbsp;&nbsp;&nbsp;&nbsp;"Shvatam. Jeste li vi njihov agent? Ili nameravate da upozorite Hinrika na njih?"
<BR>&nbsp;&nbsp;&nbsp;&nbsp;&nbsp;"Razume se da mi je namera bila da učinim ovo drugo."
<BR>&nbsp;&nbsp;&nbsp;&nbsp;&nbsp;"A zašto nameravate da ga upozorite?"
<BR>&nbsp;&nbsp;&nbsp;&nbsp;&nbsp;"Zbog znatne nagrade koju se nadam da ću dobiti."
<BR>&nbsp;&nbsp;&nbsp;&nbsp;&nbsp;Aratap se nasmeši. "Bar to zvuči istinito i u malo boljoj svetlosti prikazuje vaše prethodne izjave. Da čujemo pojedinosti te zavere koju spominjete."
<BR>&nbsp;&nbsp;&nbsp;&nbsp;&nbsp;"Njih ću otkriti jedino Direktoru."
<BR>&nbsp;&nbsp;&nbsp;&nbsp;&nbsp;Aratap je za trenutak oklevao, a zatim sleže ramenima. "Dobro. Tirane ne zanima i ne tiče ih se lokalna politika. Udesićemo sastanak između vas i Direktora i tako ćemo doprineti njegovoj sigurnosti. Moji će vas ljudi zadržati dok vaš prtljag ne bude prikupljen, a onda možete slobodno otići. Vodite ga."
<BR>&nbsp;&nbsp;&nbsp;&nbsp;&nbsp;Poslednje reči bile su upućene naoružanim ljudima, koji se udaljiše sa Bajronom. Aratap vrati kontaktna sočiva i ponovo zadobi izgled sposobne osobe, kome su ona izgleda najviše doprinosila.
<BR>&nbsp;&nbsp;&nbsp;&nbsp;&nbsp;Zatim se obrati majoru koji je ostao uz njega. "Čini mi se da ćemo motriti na mladog Farila."
<BR>&nbsp;&nbsp;&nbsp;&nbsp;&nbsp;Oficir kratko klimnu. "U redu! Na trenutak sam pomislio da vas je zavarao. Meni čitava ta priča izgleda tako nepovezana!"
<BR>&nbsp;&nbsp;&nbsp;&nbsp;&nbsp;"I bila je. Ali omogućila mu je da se izvesno vreme slobodnije kreće. Sa svim tim mladim budalama koje uče o međuzvezdanim intrigama iz video-špijunskih trilera lako se izlazi na kraj. On je, nema sumnje, sin pokojnog Rančera." Sada je major oklevao. "Jeste li ubeđeni? Optužili smo ga na osnovu neodređenih i nezadovoljavajućih činjenica."
<BR>&nbsp;&nbsp;&nbsp;&nbsp;&nbsp;"Smatrate da je možda odista reč o podmetnutim dokazima? S kojim ciljem?"
<BR>&nbsp;&nbsp;&nbsp;&nbsp;&nbsp;"To bi moglo značiti da je on mamac, žrtvovan da bi nam skrenuo pažnju sa pravog Bajrona Farila koji se nalazi negde drugde."
<BR>&nbsp;&nbsp;&nbsp;&nbsp;&nbsp;"Ne. To je malo verovatno i krajnje teatralno. Pored toga, imamo i fotokocku."
<BR>&nbsp;&nbsp;&nbsp;&nbsp;&nbsp;"Šta? Dečakovu?"
<BR>&nbsp;&nbsp;&nbsp;&nbsp;&nbsp;"Rančerovog sina. Da li biste voleli da je vidite?"
<BR>&nbsp;&nbsp;&nbsp;&nbsp;&nbsp;"Razume se."
<BR>&nbsp;&nbsp;&nbsp;&nbsp;&nbsp;Aratap podiže pritiskač za hartiju sa svog stola. Bila je to jednostavna staklena kocka, stranica od tri inča, crna i neprovidna. "Nameravao sam da mu je pokažem u slučaju da mi se učini kako je to najbolje rešenje. Ovo vam je, majore, krajnje zgodna naprava. Ne znam da li ste imali prilike da je ranije vidite. Nedavno su je proizveli na unutrašnjim svetovima. Spolja izgleda poput svake obične foto-kocke, ali kada se okrene naopačke, automatski dolazi do preraspodele atoma i ona postaje potpuno neprovidna. Strašna dosetka."
<BR>&nbsp;&nbsp;&nbsp;&nbsp;&nbsp;On prevrnu kocku. Na trenutak neprozirne površine zasvetlucaše, zatim se lagano raščistiše poput crne magle čije pramenove i paperje rasteruje nalet vetra. Aratap ju je smireno promatrao, ruku prekrštenih na grudima.
<BR>&nbsp;&nbsp;&nbsp;&nbsp;&nbsp;Na kraju je postala bistra poput vode i sa nje stade da im se osmehuje jedno mlado lice, jasno i živo, zauvek uhvaćeno i ukrućeno usred daha.
<BR>&nbsp;&nbsp;&nbsp;&nbsp;&nbsp;"Jedna od sitnica", primeti Aratap, "koja je pripadala pokojnom Rančeru. Šta mislite?"
<BR>&nbsp;&nbsp;&nbsp;&nbsp;&nbsp;"To je taj mladić, nema nikakve sumnje."
<BR>&nbsp;&nbsp;&nbsp;&nbsp;&nbsp;"Tako je." Službenik Tiranin zamišljeno je promatrao foto-kocku. "Znate, ako bismo upotrebili isti proces, ne vidim zašto ne bismo mogli da u jednu kocku stavimo šest fotografija. Ona ima šest stranica, pa bismo okretanjem kocke mogli da dobijemo čitavu seriju novih molekularnih rasporeda. Šest povezanih fotografija, koje bi se pretakale jedna u drugu kada bi se okretala, i tako bi jedan statički fenomen, poprimivši novu širinu i vizuru, postao dinamičan. Majore, to bi bio nov oblik umetnosti." Glas mu je postajao sve oduševljeniji.
<BR>&nbsp;&nbsp;&nbsp;&nbsp;&nbsp;Ali ćutljivi major ga je posmatrao s izvesnim prezirom, te Aratap prekinu sa svojim umetničkim refleksijama i iznenada reče: "Znači, pratićete Farila?"
<BR>&nbsp;&nbsp;&nbsp;&nbsp;&nbsp;"Svakako."
<BR>&nbsp;&nbsp;&nbsp;&nbsp;&nbsp;"Motrite i na Hinrika."
<BR>&nbsp;&nbsp;&nbsp;&nbsp;&nbsp;"Hinrika?"
<BR>&nbsp;&nbsp;&nbsp;&nbsp;&nbsp;"Razume se. Zato sam i oslobodio dečaka. Želim da dobijem odgovore na neka pitanja. Zašto se Faril sastaje sa Hinrikom? Kakva veza postoji među njima? Mrtvi Rančer nije radio sam. Postojala je... mora da je postojala... dobro organizovana zavera. Ali mi još nismo uspeli da pohvatamo njene konce."
<BR>&nbsp;&nbsp;&nbsp;&nbsp;&nbsp;"Hinrik sigurno u to nije umešan. Suviše je glup, a nije ni hrabar."
<BR>&nbsp;&nbsp;&nbsp;&nbsp;&nbsp;"To stoji. Ali upravo stoga što je poluidiot može im poslužiti kao oruđe. Ako je to slučaj, onda to znači da on predstavlja slabu tačku u našem poretku stvari. Ne smemo sebi dopustiti da zanemarimo ni tu mogućnost."
<BR>&nbsp;&nbsp;&nbsp;&nbsp;&nbsp;On jednim odsutnim pokretom otpusti majora; major salutira, okrenu se na peti i iziđe.
<BR>&nbsp;&nbsp;&nbsp;&nbsp;&nbsp;Aratap uzdahnu, zamišljeno okrenu foto-kocku u šaci i nastavi da promatra kako je prekriva crnilo poput plime mastila.
<BR>&nbsp;&nbsp;&nbsp;&nbsp;&nbsp;Život je bio jednostavniji u vreme kada je živeo njegov otac. Zdrobiti planetu bilo je okrutno veličanstveno; dok je ovo pažljivo poigravanje sa jednim neukim mladićem bilo samo okrutno.
<BR>&nbsp;&nbsp;&nbsp;&nbsp;&nbsp;Pa ipak - neophodno.
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
