<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>16. PROGONITELJI
<P>&nbsp;&nbsp;&nbsp;&nbsp;&nbsp;Simok Aratap se osećao pomalo neudobno u uniformi. Tiranske uniforme bile su šivene od prilično grubog materijala i nikome nisu baš najbolje pristajale. Međutim, nije bilo vojnički žaliti se na takve sitnice. U stvari, uverenje da je za vojnika dobro da se oseća pomalo nelagodno, pošto to doprinosi disciplini, predstavljalo je deo tiranske vojne tradicije.
<BR>&nbsp;&nbsp;&nbsp;&nbsp;&nbsp;Ipak, Aratap se u izvesnoj meri pobunio protiv te tradicije kada je žalosno primetio: "Ova tesna kragna mi nadražuje vrat!"
<BR>&nbsp;&nbsp;&nbsp;&nbsp;&nbsp;Major Andros, čija je kragna bila isto tako tesna i koga niko ne pamti u drugom odelu do uniforme, odgovori: "Kada ste sami, smete da je otkopčate. Ali u prisustvu bilo kog oficira, ili člana posade, svako odstupanje od pravila oblačenja loše bi uticalo na ostale."
<BR>&nbsp;&nbsp;&nbsp;&nbsp;&nbsp;Aratap frknu. Ovo je već bila druga stvar koju su mu nametnuli zbog kvazi-vojne prirode ovog poduhvata. Pored toga što su mu navukli uniformu, morao je da sluša ovog krajnje samouverenog vojnog pomoćnika. To je počelo još pre no što su napustili Rodiju.
<BR>&nbsp;&nbsp;&nbsp;&nbsp;&nbsp;Andros mu je to jasno stavio do znanja.
<BR>&nbsp;&nbsp;&nbsp;&nbsp;&nbsp;"Predstavniče, biće nam potrebno deset brodova", rekao je.
<BR>&nbsp;&nbsp;&nbsp;&nbsp;&nbsp;Aratap je podigao pogled, veoma besan. U tom trenutku bio je spreman da za mladim Vajdemosom krene u brodu jednosedu. Odložio je na stranu kapsulu u koju je smestio izveštaj za Kanov Kolonijalni biro, što je trebalo pre njega da stigne i obavesti nadležne o nesrećnim okolnostima zbog kojih se nije vratio iz ekspedicije.
<BR>&nbsp;&nbsp;&nbsp;&nbsp;&nbsp;"Deset brodova, majore?"
<BR>&nbsp;&nbsp;&nbsp;&nbsp;&nbsp;"Tako je, gospodine. Manje ne bi bilo dovoljno."
<BR>&nbsp;&nbsp;&nbsp;&nbsp;&nbsp;"Zašto ne bi?"
<BR>&nbsp;&nbsp;&nbsp;&nbsp;&nbsp;"Nameravam da za sve uspostavim razumni nivo bezbednosti. Mladić se nekuda uputio. Kažete da postoji dobro razrađena zavera. To dvoje verovatno ide zajedno!"
<BR>&nbsp;&nbsp;&nbsp;&nbsp;&nbsp;"Te, stoga?"
<BR>&nbsp;&nbsp;&nbsp;&nbsp;&nbsp;"Te, stoga, moramo biti spremni na mogućnost da postoji razrađena zavera. Takva koja bi mogla da iziđe na kraj sa samo jednim brodom."
<BR>&nbsp;&nbsp;&nbsp;&nbsp;&nbsp;"Ili sa njih deset. Ili stotinu. Gde prestaje nivo bezbednosti?"
<BR>&nbsp;&nbsp;&nbsp;&nbsp;&nbsp;"Neko to mora odlučiti. U slučaju kakve vojne akcije, to spada u domen moje odgovornosti. Predlažem deset."
<BR>&nbsp;&nbsp;&nbsp;&nbsp;&nbsp;Aratapova kontaktna sočiva, kada je podigao obrve, neprirodno zasijaše pri zidnoj svetlosti. Reč vojnika se slušala. Teorijski, u vreme mira, odluke su donosili civili, ali vojna tradicija je ipak predstavljala nešto što se teško moglo prenebreći.
<BR>&nbsp;&nbsp;&nbsp;&nbsp;&nbsp;"Razmotriću to", odgovori on oprezno.
<BR>&nbsp;&nbsp;&nbsp;&nbsp;&nbsp;"Hvala vam. Ako odlučite da prihvatite moju preporuku, a moj predlog je iznet kao takav, uveravam vas..." Major oštro lupnu petama, ali taj njegov prelazak na ceremonijalni način ophođenja bio je u stvari nepotreban, i Aratap je toga bio svestan... "Uveravam vas da na to imate pravo. Međutim, tim činom ćete me naterati da podnesem ostavku na ovu dužnost."
<BR>&nbsp;&nbsp;&nbsp;&nbsp;&nbsp;Sada je na Aratapa bio red da iz situacije u kojoj se našao izvlači najviše što se moglo. "Nemam nameru da se protivim bilo kojoj vašoj odluci, majore - naravno, pri tom mislim na one koje se tiču čisto vojnih stvari. Samo se pitam da li i vi možete biti isto tako popustljivi kada su u pitanju moje odluke u vezi čisto političkih stvari."
<BR>&nbsp;&nbsp;&nbsp;&nbsp;&nbsp;"A koje bi to stvari bile?"
<BR>&nbsp;&nbsp;&nbsp;&nbsp;&nbsp;"Na primer, problem Hinrika. Juče ste se usprotivili mom predlogu da i on krene sa nama."
<BR>&nbsp;&nbsp;&nbsp;&nbsp;&nbsp;"Smatram da je to nepotrebno", odvrati suvo major. "Kada naše snage jednom stupe u akciju, prisustvo stranaca moglo bi nepovoljno da utiče na moral."
<BR>&nbsp;&nbsp;&nbsp;&nbsp;&nbsp;Aratap blago uzdahnu, tako da ga sagovornik nije mogao čuti. Ipak je Andros bio sposoban, na neki svoj način. Ničemu ne bi koristilo da pokaže nestrpljenje.
<BR>&nbsp;&nbsp;&nbsp;&nbsp;&nbsp;"Ponovo se slažem s vama", reče on. "Samo sam vas zamolio da razmotrite političke vidove date situacije. Kao što vam je poznato, pogubljenje starog Rančera od Vajdemosa politički je nepovoljno ođeknulo. Nepotrebno je uzburkalo Kraljevstvo. Koliko god da je to pogubljenje bilo neophodno, ipak bi bilo dobro kada smrt sina ne bi bila pripisana nama. Što se tiče ljudi na Rodiji, oni misle da je mladi Vajdemos kidnapovao Direktorovu kćerku, uzgred budi rečeno, devojku koja je veoma popularna i javno istican član porodice Hinrijada. Baš bi nam odgovaralo, i bilo bi razumljivo, da Direktor predvodi kaznenu evidenciju.
<BR>&nbsp;&nbsp;&nbsp;&nbsp;&nbsp;Bio bi to krajnje dramatičan potez, koji bi prijao rodijskom patriotizmu. Samo po sebi se razume da bi on u takvoj situaciji zatražio pomoć Tirana i dobio je, što se sve lako može srediti. Bilo bi lako postići, pa čak i neophodno, da narod Rodije smatra kako je ovo njihova ekspedicija. Pri tom bi se Rodijanci uverili da su unutrašnji konci zavere i dalje neotkriveni. A ako dođe do pogubljenja mladog Vajdemosa, onda će ono biti pripisano Rodiji, bar što se tiče ostalih Kraljevstava!"
<BR>&nbsp;&nbsp;&nbsp;&nbsp;&nbsp;"I dalje smatram da bi predstavljalo loš presedan ako bismo rodijanskim letelicama dozvolili da prate tiransku vojnu ekspediciju", tvrdoglavo ponovi major. "Ometaće nas u borbi. I tako ta stvar prerasta u vojni problem."
<BR>&nbsp;&nbsp;&nbsp;&nbsp;&nbsp;"Ali ja, dragi moj majore, nisam još kazao da će Hinrik upravljati brodom. Sigurno ga toliko dobro poznajete da vam je jasno kako on nije u stanju za tako nešto, a da je još manje zainteresovan da proba. Biće sa nama. Na brodu neće biti nijednog drugog Rodijanca."
<BR>&nbsp;&nbsp;&nbsp;&nbsp;&nbsp;"U tom slučaju, Predstavniče, povlačim svoju primedbu", odvrati major.
<BR>
<BR>&nbsp;&nbsp;&nbsp;&nbsp;&nbsp;Tiranska flota ostala je većim delom nedelje na udaljenosti od dve svetlosne godine od Lingana, a situacija je postajala sve neizvesnija.
<BR>&nbsp;&nbsp;&nbsp;&nbsp;&nbsp;Major Andros zastupao je mišljenje da bi trebalo da se smesta spuste na Lingan. "Autarh od Lingana", reče on, "dosta se trudio da nas uveri kako je Kanov prijatelj, ali ja ne verujem ljudima koji putuju u inostranstvo. Mogu im pasti na um razne uznemirujuće misli. Čudno je to što se mladi Vajdemos uputio k njemu upravo u trenutku kada se ovaj tek vratio s puta."
<BR>&nbsp;&nbsp;&nbsp;&nbsp;&nbsp;"Nije, majore, nikada pokušao da prikrije ni svoje odlaske ni svoje povratke. Još pouzdano ne znamo da li je Vajdemos krenuo da se s njim nađe. Za sada, izgleda, ne namerava da napusti orbitu oko Lingana. Zašto se ne spusti?"
<BR>&nbsp;&nbsp;&nbsp;&nbsp;&nbsp;"A zašto ostaje u orbiti? Bilo bi bolje da se pozabavimo onim što čini, a ne onim što ne čini."
<BR>&nbsp;&nbsp;&nbsp;&nbsp;&nbsp;"Imam nešto što bi se dobro uklopilo u čitavu shemu!"
<BR>&nbsp;&nbsp;&nbsp;&nbsp;&nbsp;"Biće mi drago da to čujem."
<BR>&nbsp;&nbsp;&nbsp;&nbsp;&nbsp;Aratap gurnu prst u okovratnik, uzaludno pokušavajući da ga proširi, a onda poče objašnjavati. "Pošto mladić čeka, možemo pretpostaviti da čeka na nešto ili nekoga. Bilo bi smešno smatrati da je sada, pošto je tako brzo i direktno stigao do Lingana... jednim jedinim skokom, u stvari... neodlučan i da zbog toga ne deluje. Stoga smatram da čeka na nekog prijatelja, ili prijatelje, da stigne do njega. S tim pojačanjem, kreće dalje. Činjenica da se ne spušta na Lingan ukazuje na to da taj potez ne smatra bezbednim. To, pak, podrazumeva da Lingan u celini... a naročito Autarh... nisu uvučeni u zaveru, mada se to ne mora odnositi i na pojedine Lingance."
<BR>&nbsp;&nbsp;&nbsp;&nbsp;&nbsp;"Ne znam da li možemo uvek verovati kako je očigledno rešenje istovremeno i tačno."
<BR>&nbsp;&nbsp;&nbsp;&nbsp;&nbsp;"Dragi moj majore, ovo nije neko puko očigledno rešenje. Ono je logično. Uklapa se u shemu."
<BR>&nbsp;&nbsp;&nbsp;&nbsp;&nbsp;"Možda se i uklapa. Ali, svejedno, ako se u narednih dvadeset četiri časa ništa ne dogodi, biću prinuđen da naredim spuštanje na Lingan."
<BR>
<BR>&nbsp;&nbsp;&nbsp;&nbsp;&nbsp;Aratap namršteno pogleda prema vratima kroz koja je major izišao. Uznemiravala ga je činjenica što je istovremeno morao da motri i na nemirnog pobeđenog i na kratkovide pobednike. Dvadeset četiri časa. Moglo bi se nešto dogoditi; inače će morati da smisli kako da zaustavi Androsa.
<BR>&nbsp;&nbsp;&nbsp;&nbsp;&nbsp;Signal na vratima se oglasi i Aratap nervozno podiže pogled. Nemoguće da se to Andros vratio. Zaista, nije bio Andros. Na vratima se pojavi visoka, pogrbljena prilika Hinrika od Rodije, iza koga na trenutak ugleda stražara koji ga je ovde na brodu pratio u stopu. Teorijski, Hinrik je mogao sasvim slobodno da se kreće. Verovatno je on sam tako i mislio. Bar nikada nije obratio pažnju na stražara tik iza sebe.
<BR>&nbsp;&nbsp;&nbsp;&nbsp;&nbsp;Hinrik se samo osmehnu. "Smetam li, Predstavniče?"
<BR>&nbsp;&nbsp;&nbsp;&nbsp;&nbsp;"Ni najmanje. Sedite, Direktore." Sam Aratap ostade da stoji. Hinrik kao da to uopšte nije primetio.
<BR>&nbsp;&nbsp;&nbsp;&nbsp;&nbsp;"Moram o nečem veoma važnom da proazgovaram sa vama", započe Hinrik. Istog časa napravi pauzu, ali mu se u pogledu moglo videti da je nešto naumio. Zatim dodade sasvim drugačijim glasom: "Kako je ovo lep i velik brod!"
<BR>&nbsp;&nbsp;&nbsp;&nbsp;&nbsp;"Hvala, Direktore." Aratap se uzdržano osmehnu. Devet pratećih brodova bili su tipično mali, ali brod-predvodnik, na kome su se nalazili, bio je vanserijski model što se tiče veličine i preuređen prema nacrtima pokojne rodijanske flote. Možda je to bio prvi znak da tiranski vojni duh postepeno smekšava, pošto je u njihovoj floti bilo sve više ovakvih brodova. Borbene jedinice i dalje su sačinjavale sićušne krstarice sa posadom od dva do tri čoveka, ali viši oficiri sve su češće iznalazili razloge da za svoj štab traže velike brodove.
<BR>&nbsp;&nbsp;&nbsp;&nbsp;&nbsp;To Aratapu uopšte nije smetalo. Neki stariji vojnici smatrali su tu povećanu blagost degeneracijom; on je, pak, smatrao da je u pitanju porast civilizacije. Na kraju... posle mnogo vekova, možda... možda će se Tirani pretvoriti u jedan sasvim običan narod i stopiti se sa sadašnjim pokorenim društvima u Magličastim Kraljevstvima... Možda, najzad, to i ne bi bilo tako loše.
<BR>&nbsp;&nbsp;&nbsp;&nbsp;&nbsp;Razume se, nikada ništa slično nije naglas rekao.
<BR>&nbsp;&nbsp;&nbsp;&nbsp;&nbsp;"Došao sam nešto da vam kažem", nastavi najzad Hinrik. Bio je pomalo zbunjen, ali više nije, kao do maločas, oklevao. "Danas sam poslao kući poruku upućenu mom narodu. Rekao sam da sam dobro i da će kriminalac uskoro biti uhvaćen, a moja ćerka ponovo biti u bezbednosti."
<BR>&nbsp;&nbsp;&nbsp;&nbsp;&nbsp;"Odlično", prihvati Aratap. Za njega to nije bila nikakva novost. On sam je napisao tu poruku, mada nije bilo moguće da je Hinrik do sada već bio ubedio sebe kako je on njen autor - ili, čak, da on predvodi ekspediciju. Aratapu ga je pomalo bilo žao. Čovek se na očigled svih raspadao.
<BR>&nbsp;&nbsp;&nbsp;&nbsp;&nbsp;"Verujem", nastavi Hinrik, "da je moj narod strašno uznemirio taj drski upad u Palatu od strane dobro organizovanih bandita. Mislim da će biti ponosni na svog Direktora koji je odgovorio jednom tako brzom akcijom - zar ne, Predstavniče? Uveriće se da su Hinrijadi još snažni." Činilo se da ga je celog ispunio taj nejasan trijumf.
<BR>&nbsp;&nbsp;&nbsp;&nbsp;&nbsp;"Mislim da hoće", složi se Aratap.
<BR>&nbsp;&nbsp;&nbsp;&nbsp;&nbsp;"Da li smo već u dometu neprijatelja?"
<BR>&nbsp;&nbsp;&nbsp;&nbsp;&nbsp;"Nismo, Direktore, neprijatelj je i dalje na istom mestu, u neposrednoj blizini Lingana."
<BR>&nbsp;&nbsp;&nbsp;&nbsp;&nbsp;"Još? Setio sam se, u stvari, šta sam došao da vam kažem." Odjednom se uzbudio, tako da su reči same potekle iz njega. "To je veoma važno, Predstavniče. Moram nešto da vam kažem. Na brudu se sprema izdaja. Ja sam je otkrio. Moramo brzo delovati. Izdaja..." Šaputao je.
<BR>&nbsp;&nbsp;&nbsp;&nbsp;&nbsp;Aratap postade nestrpljiv. Bilo je, razume se, neophodno sada ismejati ovog jadnog idiota, ali sve bi to predstavljalo gubljenje vremena. Ako ovako nastavi sasvim će poludeti, tako da će to svi primećivati, pa će postati beskoristan čak i kao marioneta, što bi, dakako, bila istinska šteta.
<BR>&nbsp;&nbsp;&nbsp;&nbsp;&nbsp;"Nema nikakve izdaje, Direktore", odgovori Aratap. "Naši ljudi su pouzdani i provereni. Neko vas je naveo na pogrešan trag. Umorni ste."
<BR>&nbsp;&nbsp;&nbsp;&nbsp;&nbsp;"Ne, ne." Hinrik odgurnu Aratapovu šaku, koju je ovaj na trenutak spustio na njegovo rame. "Gde smo sada?"
<BR>&nbsp;&nbsp;&nbsp;&nbsp;&nbsp;"Kako, pa ovde!"
<BR>&nbsp;&nbsp;&nbsp;&nbsp;&nbsp;"Mislim na brodu. Posmatrao sam kroz viziekran. U blizni nema nijedne zvezde. Nalazimo se u dubokom svemiru. Da li ste to znali?"
<BR>&nbsp;&nbsp;&nbsp;&nbsp;&nbsp;"Pa, svakako."
<BR>&nbsp;&nbsp;&nbsp;&nbsp;&nbsp;"Lingana nema nigde u blizini. Da li ste i to znali?"
<BR>&nbsp;&nbsp;&nbsp;&nbsp;&nbsp;"Udaljen je dve svetlosne godine."
<BR>&nbsp;&nbsp;&nbsp;&nbsp;&nbsp;"Ah! Ah! Ah! Predstavniče, niko nas ne sluša, zar ne? Jeste li sigurni?" On se nagnu napred, a Aratap mu dozvoli da se primakne njegovom uvetu. "Otkud onda znamo da je neprijatelj u blizini Lingana? Suviše je daleko da bismo ga pratili. Daju nam pogrešna obaveštenja, što znači da je u pitanju izdaja."
<BR>&nbsp;&nbsp;&nbsp;&nbsp;&nbsp;Ovaj čovek možda i jeste lud, ali ovo mu nije bilo loše. Stoga Aratap reče: "Za to su odgovorni tehničari, Direktore, i ne pristoji se ljudima na položaju da razbijaju glavu takvim stvarima. Čak ni ja ne znam kako su to saznali."
<BR>&nbsp;&nbsp;&nbsp;&nbsp;&nbsp;"Ali pošto ja predvodim ovu ekspediciju trebalo bi da znam. Ja sam glavni, nisam li?" On se pažljivo osvrnu oko sebe. "U stvari, čini mi se da major Andros ne izvršava sva moja naređenja. Možemo li mu verovati? Razume se, retko kada mu izdajem naređenja. Bilo bi krajnje neobično da neko naređuje jednom tiranskom oficiru. Ali ja moram pronaći svoju kćer. Zove se Artemisija. Oduzeli su mi je i ja sam poveo celu ovu flotu da je vratim. Shvatate li sada da moram znati? Hoću da kažem da moram saznati kako ste došli do podataka da se neprijatelj nalazi kod Lingana. To bi značilo da je i moja kćerka tamo. Poznajete li moju kćer? Zove se Artemisija."
<BR>&nbsp;&nbsp;&nbsp;&nbsp;&nbsp;Hinrik molećivo podiže pogled prema Predstavniku Tirana, a onda pokri lice rukama i promuca nešto što je ličilo na 'Izvinite!'.
<BR>&nbsp;&nbsp;&nbsp;&nbsp;&nbsp;Aratap oseti kako mu se vilični mišići grče. Teško mu je bilo da shvati da pred njim sedi jedan ožalošćeni otac i da čak i taj idiot od Direktora Rodije može gajiti očinska osećanja. Nije ga mogao pustiti da pati.
<BR>&nbsp;&nbsp;&nbsp;&nbsp;&nbsp;"Pokušaću da vam objasnim", reče on što je blaže mogao. "Poznato vam je da postoji jedna sprava koja se zove masometar i koja služi za otkrivanje brodova u svemiru?"
<BR>&nbsp;&nbsp;&nbsp;&nbsp;&nbsp;"Da, da!"
<BR>&nbsp;&nbsp;&nbsp;&nbsp;&nbsp;"Reaguje na gravitacioni efekat. Razumete šta hoću da kažem?"
<BR>&nbsp;&nbsp;&nbsp;&nbsp;&nbsp;"Oh da. Sve poseduje silu teže." Hinrik se naginjao ka Aratapu, nervozno kršeći prste.
<BR>&nbsp;&nbsp;&nbsp;&nbsp;&nbsp;"Dosta dobro. Razume se da se masometar može koristiti jedino kada je brod blizu. Manje od milion milja, ili tako nešto. Takođe se mora nalaziti i na pristojnoj udaljenosti od svake planete, jer ako to nije slučaj masometar može da detektuje jedino planetu, koja je mnogo veća."
<BR>&nbsp;&nbsp;&nbsp;&nbsp;&nbsp;"I poseduje veću gravitaciju!"
<BR>&nbsp;&nbsp;&nbsp;&nbsp;&nbsp;"Upravo tako", prihvati Aratap, a Hinrik ga zadovoljno pogleda.
<BR>&nbsp;&nbsp;&nbsp;&nbsp;&nbsp;"Mi, Tirani, imamo još jedan uređaj", nastavi Aratap. "Mislim na transmiter koji zrači kroz hipersvemir u svim pravcima, a zrači naročiti tip distorzije tkanja svemira, koji nije elektromagnetski. Drugim rečima, to nije isto što i svetlost ili radio ili, pak, subeterični radio. Shvatate?"
<BR>&nbsp;&nbsp;&nbsp;&nbsp;&nbsp;Hinrik ništa ne odgovori. Izgledao je zbunjen.
<BR>&nbsp;&nbsp;&nbsp;&nbsp;&nbsp;Aratap žurno nastavi. "Pa, drugačije je. Nije važno kako drugačije. Možemo detektovati to nešto što brod zrači, tako da uvek možemo znati gde se nalazi svaki tiranski brod, čak i ako je na pola puta preko Galaksije, ili sa druge strane kakve zvezde."
<BR>&nbsp;&nbsp;&nbsp;&nbsp;&nbsp;Hinrik svečano klimnu glavom.
<BR>&nbsp;&nbsp;&nbsp;&nbsp;&nbsp;"I tako", zaključi Aratap, "da je mladi Vajdemos utekao na nekom običnom brodu, bilo bi ga veoma teško pronaći. Ali pošto je uzeo tiransku krstaricu, u svako doba znamo gde se nalazi, iako on toga nije svestan. Eto, vidite, po tome znamo da je u blizini Lingana. Šta više, ne može umaći, tako da ćemo bez sumnje spasti vašu kćer."
<BR>&nbsp;&nbsp;&nbsp;&nbsp;&nbsp;Hinrik se osmehnu. "Odlično izvedeno. Čestitam vam, Predstavniče. Kakvo lukavstvo!"
<BR>&nbsp;&nbsp;&nbsp;&nbsp;&nbsp;Aratap se nije zavaravao. Hinrik jedva da je nešto razumeo od onoga što mu je ispričao, ali to uopšte nije bilo važno. Završilo se na tome da ga je uverio kako će mu kćerka biti spasena, a negde u njegovoj mutnoj sveti mora da je proklijalo i saznanje da će to biti moguće zahvaljujući tiranskoj nauci.
<BR>&nbsp;&nbsp;&nbsp;&nbsp;&nbsp;Uveravao je sebe da se u ovo nije upustio samo stoga što je Rodijanac bio tako patetičan. Morao je, iz očiglednih političkih razloga, po svaku cenu sprečiti da taj čovek doživi potpuni slom. Možda će se malo povratiti kada mu vrate kćer. Nadao se da će biti tako.
<BR>&nbsp;&nbsp;&nbsp;&nbsp;&nbsp;Ponovo se oglasi signal na vratima i ovog puta se pojavi major Andros. Hinrikova ruka se ukruti na naslonu stolice, a na licu mu se pojavi izraz kao da ga neko progoni. On ustade i poče: "Majore Andro..."
<BR>&nbsp;&nbsp;&nbsp;&nbsp;&nbsp;Ali Andros je već užurbano nešto govorio, uopšte ne obraćajući pažnju na Rodijanca.
<BR>&nbsp;&nbsp;&nbsp;&nbsp;&nbsp;"Predstavniče", reče on, "Okrutni je promenio položaj."
<BR>&nbsp;&nbsp;&nbsp;&nbsp;&nbsp;"Sigurno se nije spustio na Lingan", primeti oštro Aratap.
<BR>&nbsp;&nbsp;&nbsp;&nbsp;&nbsp;"Nije", odvrati major, "Skočio je dosta daleko od Lingana."
<BR>&nbsp;&nbsp;&nbsp;&nbsp;&nbsp;"Ah, to je dobro. Da li mu se možda pridružio još jedan brod?"
<BR>&nbsp;&nbsp;&nbsp;&nbsp;&nbsp;"Mnogi brodovi. U stanju smo da detektujemo samo taj jedan, kao što vam je poznato."
<BR>&nbsp;&nbsp;&nbsp;&nbsp;&nbsp;"U svakom slučaju, ponovo krećemo za njim."
<BR>&nbsp;&nbsp;&nbsp;&nbsp;&nbsp;"Naređenje je već izdato. Želeo bih samo da napomenem da ga je skok odveo do ivice Magline Konjska glava."
<BR>&nbsp;&nbsp;&nbsp;&nbsp;&nbsp;"Molim?"
<BR>&nbsp;&nbsp;&nbsp;&nbsp;&nbsp;"U naznačenom pravcu ne postoji nijedan veći planetni sistem. Nameće se samo jedan logički zaključak."
<BR>&nbsp;&nbsp;&nbsp;&nbsp;&nbsp;Aratap ovlaži usne i žurno se uputi ka pilotskoj kabini zajedno sa majorom.
<BR>&nbsp;&nbsp;&nbsp;&nbsp;&nbsp;Hinrik ostade da stoji nasred iznenada ispražnjene odaje, zureći minut-dva u vrata. Zatim, lagano slegavši ramenima, ponovo sede. Izraz lica mu je bio tup, i dugo vremena jednostavno je samo sedeo.
<BR>
<BR>&nbsp;&nbsp;&nbsp;&nbsp;&nbsp;"To nije bitno", reče Aratap. "Sledite ih."
<BR>&nbsp;&nbsp;&nbsp;&nbsp;&nbsp;On se okrenu prema majoru Androsu. "Uviđate li zašto je ponekad dobro čekati? Sada je dosta toga postalo sasvim jasno. Gde bi se drugde mogao nalaziti štab zaverenika ako ne u samoj Maglini? Jedino tamo nismo mogli da ih otkrijemo. Baš lepa shema!"
<BR>&nbsp;&nbsp;&nbsp;&nbsp;&nbsp;I tako tiranski vod uđe u Maglinu.
<BR>
<BR>&nbsp;&nbsp;&nbsp;&nbsp;&nbsp;Po dvadeseti put je Aratap bacao pogled na viziekran. Bilo je to, naravno, potpuno beskorisno, pošto je viziekran sve vreme bio potpuno crn. Nigde na vidiku nije bilo nijedne zvezde.
<BR>&nbsp;&nbsp;&nbsp;&nbsp;&nbsp;"Već su se treći put zaustavili", primeti Andros, "a da se nigde nisu spustili. Ne razumem. S kakvim ciljem? Šta traže? Zaustavljaju se u razmaku od po nekoliko dana. A ipak se ne spuštaju!"
<BR>&nbsp;&nbsp;&nbsp;&nbsp;&nbsp;"Možda im je toliko potrebno", nagovesti Aratap, "da izračunaju naredni skok. Vidljivost je svedena na nulu."
<BR>&nbsp;&nbsp;&nbsp;&nbsp;&nbsp;"Mislite?"
<BR>&nbsp;&nbsp;&nbsp;&nbsp;&nbsp;"Ne... Skokovi su im suviše precizni. Svaki put se zaustavljaju veoma blizu neke zvezde. To ne bi mogli da izvedu koristeći se samo podacima dobijenim putem masometra, a da pri tom već unapred nisu znali položaj dotičnih zvezda."
<BR>&nbsp;&nbsp;&nbsp;&nbsp;&nbsp;"Ali zašto se onda ne spuste?"
<BR>&nbsp;&nbsp;&nbsp;&nbsp;&nbsp;"Mislim", poče Aratap, "da verovatno tragaju za naseljivim planetama. Možda ni oni sami ne znaju gde se tačno nalazi središte zavere. Ili bar ne znaju pouzdano." On se osmehnu. "Treba samo da ih sledimo."
<BR>
<BR>&nbsp;&nbsp;&nbsp;&nbsp;&nbsp;Navigator lupnu petama. "Gospodine!"
<BR>&nbsp;&nbsp;&nbsp;&nbsp;&nbsp;"Da?" Aratap podiže pogled.
<BR>&nbsp;&nbsp;&nbsp;&nbsp;&nbsp;"Neprijatelj se spustio na jednu planetu."
<BR>&nbsp;&nbsp;&nbsp;&nbsp;&nbsp;Aratap pozva majora Androsa.
<BR>&nbsp;&nbsp;&nbsp;&nbsp;&nbsp;"Androse", reče Aratap, kada je major ušao, "jesu li vas već obavestili?"
<BR>&nbsp;&nbsp;&nbsp;&nbsp;&nbsp;"Jesu. Naredio sam obrušavanje i gonjenje."
<BR>&nbsp;&nbsp;&nbsp;&nbsp;&nbsp;"Stanite. Možda ste ponovo malo poranili, kao i onda kada ste hteli da se spustite na Lingan. Mislim da samo ovaj brod treba da nastavi da se kreće."
<BR>&nbsp;&nbsp;&nbsp;&nbsp;&nbsp;"Čime to potkrepljujete?"
<BR>&nbsp;&nbsp;&nbsp;&nbsp;&nbsp;"Ako nam bude potrebna pomoć vi ćete biti tu, i zapovedaćete krstaricama. Ukoliko je odista u pitanju neko moćno pobunjeničko središte, mogli bi pomisliti da je samo jedan brod slučajno naleteo na njih. Nekako ću vam to dojaviti, tako da ćete moći da se vratite na Tiran."
<BR>&nbsp;&nbsp;&nbsp;&nbsp;&nbsp;"Vratim?"
<BR>&nbsp;&nbsp;&nbsp;&nbsp;&nbsp;"I ponovo dođete sa celom flotom."
<BR>&nbsp;&nbsp;&nbsp;&nbsp;&nbsp;Andros stade da razmišlja o predlogu. "Dobro. Ovo je ionako naš najbezvredniji bord. Suviše je veliki."
<BR>
<BR>&nbsp;&nbsp;&nbsp;&nbsp;&nbsp;Kada su stali da se zavojito spuštaju polje viziekrana ispuni neka planeta.
<BR>&nbsp;&nbsp;&nbsp;&nbsp;&nbsp;"Površina izgleda da je prilično ogoljena, gospodine", primeti navigator.
<BR>&nbsp;&nbsp;&nbsp;&nbsp;&nbsp;"Jeste li odredili tačan položaj Okrutnoga?"
<BR>&nbsp;&nbsp;&nbsp;&nbsp;&nbsp;"Jesam, gospodine."
<BR>&nbsp;&nbsp;&nbsp;&nbsp;&nbsp;"Spustite se što bliže možete, ali da vas niko ne primeti."
<BR>&nbsp;&nbsp;&nbsp;&nbsp;&nbsp;Već su ulazili u atmosferu. Kada su prelazili preko neba one polovine planete na kojoj je vladao dan, svod je bio svetloružičaste boje. Aratap je posmatrao površinu planete koja im se približavala. Duga potera bližila se kraju!
</P></TD></TR></TABLE>
<P class="next">
<A HREF=p17.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
