<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8. IZA SUKNJE JEDNE GOSPE
<P>&nbsp;&nbsp;&nbsp;&nbsp;&nbsp;Bajronu se lagano sušilo grlo. U poštenoj borbi mogao je da savlada i jednog i drugog stražara. Bio je svetan toga, i žudio je da mu se ukaže prilika. Mogao je, čak, da se na zadovoljavajući način suprotstavi i obojici. Ali oni su držali bičeve, tako da nije smeo ni ruku da podigne a da mu oni istog časa ne prikažu kako bičevi deluju. Razmišljajući o tome, već se bio predao. Drugog izlaza nije ni bilo. Ali Gilbert se ponovo umeša. "Ljudi, dozvolite mu bar da uzme svoj ogrtač", reče on.
<BR>&nbsp;&nbsp;&nbsp;&nbsp;&nbsp;Bajron, zabezeknut, uputi jedan brz pogled prema omanjem čoveku i smesta povuče odluku o predaji. Dobro je znao da sa sobom nije imao nikakav ogrtač.
<BR>&nbsp;&nbsp;&nbsp;&nbsp;&nbsp;Stražar sa isukanim oružjem lupnu petama u znak poštovanja. Bičem dade znak Bajronu. "Čuo si milorda. Uzmi ogrtač, samo brzo!"
<BR>&nbsp;&nbsp;&nbsp;&nbsp;&nbsp;Bajron pođe unazad što je sporije mogao. Povukavši se do sanduka sa knjigama on čučnu, posegnuvši iza stolice ka nepostojećem ogrtaču. Čim je prstima zahvatio prazan prostor iza stolice, stade da napeto iščekuje šta će Gilbert učiniti.
<BR>&nbsp;&nbsp;&nbsp;&nbsp;&nbsp;Za stražare je vizisonor prdstavljao tek jedan neobičan predmet prepun dugmića. Neće ni primetiti da Gilbert lagano okreće i pritiska dugmad. Bajron je napeto posmatrao cev biča, dozvolivši da mu ona obuzme ceo um. U njega nije smelo da prodre ništa drugo što bi mogao čuti ili videti (pomisliti da je čuo ili video).
<BR>&nbsp;&nbsp;&nbsp;&nbsp;&nbsp;Ali koliko će to još potrajati?
<BR>&nbsp;&nbsp;&nbsp;&nbsp;&nbsp;"Da li ti se ogrtač nalazi iza te stolice?" dreknu stražar. "Ustani!" On nestrpljivo koraknu napred, a onda zastade. Oči mu se suziše u dubokom zaprepašćenju i on se oštro obazre put svoje leve strane.
<BR>&nbsp;&nbsp;&nbsp;&nbsp;&nbsp;Počelo je! Bajron se uspravi i baci napred prema podu, obuhvatajući stražareva kolena i snažno ih povlačeći. Stražar mlitavo pade, a Bajronova velika šaka ščepa zglavak drugog stražara u želji da mu otme neuronski bič.
<BR>&nbsp;&nbsp;&nbsp;&nbsp;&nbsp;Drugi stražar je imao isukano oružje, ali mu ono za trenutak ničem nije služilo. Slobodnom rukom divlje je mlatarao kroz vazduh pred svojim očima.
<BR>&nbsp;&nbsp;&nbsp;&nbsp;&nbsp;"Muči li te što, Farile?" odjednom se oglasi Gilbertov piskutavi glas.
<BR>&nbsp;&nbsp;&nbsp;&nbsp;&nbsp;"Ništa ne vidim", progunđa Bajron, dodajući: "Sem ovog bića koji je sada kod mene."
<BR>&nbsp;&nbsp;&nbsp;&nbsp;&nbsp;"U redu, pusti ih onda. Ne mogu ništa učiniti da te zaustave. Umovi su im prepuni prizora i zvukova koji ne postoje." Gilbert se ukloni s puta zamršenom klupku telesa.
<BR>&nbsp;&nbsp;&nbsp;&nbsp;&nbsp;Bajron jednim trzajem oslobodi ruke i zamahnu njima naviše. Zatim jednu ruku snažno spusti tik ispod rebra jednog od stražara. Stražarevo lice se izobliči od bola i on se presamiti. Bajron ustade sa bičem u ruci.
<BR>&nbsp;&nbsp;&nbsp;&nbsp;&nbsp;"Pazi", povika Gilbert.
<BR>&nbsp;&nbsp;&nbsp;&nbsp;&nbsp;Ali Bajron se nije okrenuo dovoljno brzo. Drugi stražar nasrnu na njega, ponovo ga oborivši. Napao je, međutim, naslepo. Nemoguće je bilo utvrditi šta je stražar zamišljao da je uhvatio. Izvesno je bilo samo to da tog trenutka uopšte nije bio svestan Bajronovog prisustva. Hrapavo je dahtao Bajronu u uvo, a iz grla mu je dopiralo isprekidano krkljanje.
<BR>&nbsp;&nbsp;&nbsp;&nbsp;&nbsp;Bajron se uvrnu u pokušaju da u igru uvede i svoje novostečeno oružje, ali se istog časa susrete sa zastrašujuće ispraznim pogledom koji mora da je pratio neki užas koji sem njega niko nije video.
<BR>&nbsp;&nbsp;&nbsp;&nbsp;&nbsp;Bajron se osloni o noge i uloži svu snagu u pokušaj da se oslobodi - ali bez ikakvog uspeha. Tri puta je osetio kako ga stražarev bič snažno udara po bedru i kako se kontakt umalo nije aktivirao.
<BR>&nbsp;&nbsp;&nbsp;&nbsp;&nbsp;A onda se stražarevo krkljanje najzad pretoči u reči. "Sve ću vas ja pohvatati!" zaurla on. Na putu energetskog snopa biča pojavi se veoma bledo, gotovo nevidljivo svetlucanje jonizovanog vazduha. Stražar široko zamahnu kroz vazduh i zrak pređe preko Bajronovog stopala.
<BR>&nbsp;&nbsp;&nbsp;&nbsp;&nbsp;Imao je utisak da je zagazio u kadu sa kipućim olovom. Ili kao da mu je stopalo odgrizla ajkula. U stvari, ništa se od svega toga nije dogodilo u fizičkom smislu. Jedino su nervni završeci koji upravljaju osećanjem bola bili svi odreda, i to u isto vreme, nadraženi u najvećoj mogućoj meri. Ni samo ključalo olovo ne bi moglo imati veći učinak.
<BR>&nbsp;&nbsp;&nbsp;&nbsp;&nbsp;Bajron tako snažno zarula da pomisli kako mu se grlo cepa - a zatim se sruši. Nije mu čak ni padalo na pamet da je borba gotova. Sada mu ništa više nije bilo važno do li sve veći bol.
<BR>&nbsp;&nbsp;&nbsp;&nbsp;&nbsp;Ipak, iako to Bajron nije znao, stražarev stisak je popustio i nekoliko minuta kasnije, kada mladić uspe da otvori oči i trepćući odagna suze, zateče stražara oslonjenog leđima uza zid kako obema rukama iznemoglo gura nešto što ne postoji i kikoće se sam za sebe. Prvi stražar je i dalje ležao na leđima, a ruke i noge su mu sada bile raširene poput kakve čudne geometrijske šare. Bio je pri svesti, ali miran. Očima je sledio nešto što se kretalo u cik-cak i telo mu je slabo podrhtavalo. Na usnama mu se primećivala pena.
<BR>&nbsp;&nbsp;&nbsp;&nbsp;&nbsp;Bajron primora sebe da ustane. Gadno je šepao dok se primicao zidu. Upotrebio je palicu biča da samo malo gurne stražara, koji odmah pade. Zatim se vrati do onog prvog, koji se takođe nije branio, već su mu se samo oči u tišini kretale dok se konačno ne onesvesti.
<BR>&nbsp;&nbsp;&nbsp;&nbsp;&nbsp;Bajron ponovo sede, i stade da masira stopalo. Skinuvši cipelu i čarape, začuđeno je zurio u nepovređenu kožu. Trljao je stopalo i gunđao što oseća bol kao da mu je koža spaljena. Zatim podiže pogled prema Gilbertu, koji je spustio svoj vizisonor i nadlanicom češao mršavi obraz.
<BR>&nbsp;&nbsp;&nbsp;&nbsp;&nbsp;"Hvala" reče Bajron, "što ste mi pomogli s tim vašim uređajem."
<BR>&nbsp;&nbsp;&nbsp;&nbsp;&nbsp;Gilbert samo lako sleže ramenima. "Ubrzo će ih ovamo stići još", prošapta on promuklo. "Idi u Artemisijinu sobu. Molim te! Brzo!"
<BR>&nbsp;&nbsp;&nbsp;&nbsp;&nbsp;Bajron konačno shvati šta mu Gilbert govori. Stopalo ga je sada nešto manje bolelo, ali je imao utisak da je naduveno i nabreklo. On navuče čarapu, a cipelu zataknu pod pazuh. Već je imao jedan bič, a sekund kasnije je stražara lišio i drugog. Pažljivo ih oba zataknu za pojas.
<BR>&nbsp;&nbsp;&nbsp;&nbsp;&nbsp;Okrenuvši se prema vratima on za trenutak zastade, osećajući kako mu je sve više muka. "Šta ste ih to naterali da vide, gospodine?" upita on.
<BR>&nbsp;&nbsp;&nbsp;&nbsp;&nbsp;"Ne znam. Ja to ne mogu da kontrolišem. Samo sam uređaj pustio na najjače, a ostalo je zavisilo od njihove vlastite složenosti. Molim te, nemoj samo da tu stojiš i pričaš. Imaš li plan kako ćeš stići do Artemisijine sobe?"
<BR>&nbsp;&nbsp;&nbsp;&nbsp;&nbsp;Bajron klimnu i uputi se niz hodnik. Bio je gotovo prazan. Nije mogao da se kreće brzo, pošto bi odmah počinjao da šepa.
<BR>&nbsp;&nbsp;&nbsp;&nbsp;&nbsp;On pogleda na sat, a onda se seti da mu se uopšte nije ukazala prilika da ga podesi na rodijansko lokalno vreme. I dalje je radio po standardnom međuzvezdanom vremenu koje se koristi na brodovima, po kome se jedan sat sastoji od sto minuta, a dan od hiljadu. Tako mu sada brojka 876, koja je ružičasto odbleskivala na hladnom metalu sata, ništa nije značila.
<BR>&nbsp;&nbsp;&nbsp;&nbsp;&nbsp;Pa ipak, mora da je još bila duboka noć, ili u svakom slučaju doba za spavanje na ovoj planeti (ako to dvoje nije bilo usaglašeno), jer hodnici inače ne bi bili tako pusti, a reljefi na zidu ne bi svetleli u prazno. On mahinalno dodirnu jedan u prolazu, neku scenu krunisanja, i otkri da je dvodimenzionalna. A sticao se utisak da štrči iz zida.
<BR>&nbsp;&nbsp;&nbsp;&nbsp;&nbsp;To mu se učini dovoljno neobičnim, tako da istog časa zastade kako bi ispitao taj efekat. Ali onda se seti kuda je krenuo i požuri dalje.
<BR>&nbsp;&nbsp;&nbsp;&nbsp;&nbsp;Prazan hodnik shvatio je kao još jedan znak dekadencije Rodije. Otkako je postao pobunjenik, sve više su mu upadali u oči svi ti znaci propadanja. Da je bila središte nezavisne moći, u Palati bi uvek bilo noćnih stražara i nadzornika.
<BR>&nbsp;&nbsp;&nbsp;&nbsp;&nbsp;Bacivši pogled na Gilbertovu šturu kartu zavi nadesno, krećući se uz neku široku rampu koja je skretala. Nekada su se možda ovuda kretale procesije, ali sada od njih nije bilo ni traga.
<BR>&nbsp;&nbsp;&nbsp;&nbsp;&nbsp;Oslonivši se o prava vrata, on dodirnu foto-signal. Vrata se odškrinuše, a zatim i širom otvoriše.
<BR>&nbsp;&nbsp;&nbsp;&nbsp;&nbsp;"Uđite, mladiću."
<BR>&nbsp;&nbsp;&nbsp;&nbsp;&nbsp;Bila je to Artemisija. Bajron šmugnu unutra, a vrata se za njim lagano i tiho zatvoriše. Gledao je u devojku bez reči. Nejasno je bio svestan toga da mu je košulja pocepana na ramenima, tako da je jedan rukav visio; da mu je odeća bila prljava a lice u modricama. Setivši se da još pod miškom nosi cipelu, on je ispusti i nekako u nju ugura stopalo.
<BR>&nbsp;&nbsp;&nbsp;&nbsp;&nbsp;Tek tada se obrati devojci. "Imate li nešto protiv da sednem?"
<BR>&nbsp;&nbsp;&nbsp;&nbsp;&nbsp;Sledila ga je do stolice i ostala da stoji pred njim, pomalo ljuta. "Šta se dogodilo? Šta vam je sa stopalom?"
<BR>&nbsp;&nbsp;&nbsp;&nbsp;&nbsp;"Povredio sam se", odvrati on kratko. "Jeste li spremni za polazak?"
<BR>&nbsp;&nbsp;&nbsp;&nbsp;&nbsp;Lice joj se ozari. "Znači, povešćete nas?"
<BR>&nbsp;&nbsp;&nbsp;&nbsp;&nbsp;Ali Bajronu nije bilo do učtivosti. Stopalo ga je i dalje sevalo i on ga je blago ljuljuškao. "Čujte, odvedite me do broda. Odlazim sa ove proklete planete. Ako hoćete da pođete sa mnom, povešću vas."
<BR>&nbsp;&nbsp;&nbsp;&nbsp;&nbsp;Ona se namršti. "Mogli biste da budete ljubazniji... Da li ste se to borili sa nekim?"
<BR>&nbsp;&nbsp;&nbsp;&nbsp;&nbsp;"Jesam. Sa stražarima vašeg oca, koji su želeli da me uhapse zbog izdaje. Toliko o mom pravu na utočište."
<BR>&nbsp;&nbsp;&nbsp;&nbsp;&nbsp;"Oh! Žao mi je!"
<BR>&nbsp;&nbsp;&nbsp;&nbsp;&nbsp;"I meni. Uopšte me ne čudi što Tirani gospodare na preko pedeset svetova sa samo šačicom ljudi. Sami im u tome pomažemo. Ljudi poput vašeg oca sve bi učinili samo da ostanu na vlasti; zaboravili bi i na osnovne dužnosti svakog džentlmena... Oh, nema veze!"
<BR>&nbsp;&nbsp;&nbsp;&nbsp;&nbsp;"Rekoh već da mi je žao, lorde Rančeru." Izgovorila je njegovu titulu s hladnom ohološću. "Molim vas, nemojte na sebe preuzimati ulogu sudije kada je reč o mom ocu. Nisu vam poznate sve činjenice."
<BR>&nbsp;&nbsp;&nbsp;&nbsp;&nbsp;"Ne želim da raspravljam o tome. Moraćemo da odemo na brzinu, pre no što dođe još dragocenih stražara vašeg oca. Nisam nameravao da povredim vaša osećanja. Sve je u redu." Bajronova osornost obezvredila je njegovo izvinjenje, ali do đavola, nikada ranije nije ga udario neuronski bič, a to nije bilo nimalo smešno. I Svemira mu, dugovali su mu utočište. Bar toliko.
<BR>&nbsp;&nbsp;&nbsp;&nbsp;&nbsp;Artemisija je bila ljuta. Ne na oca, razume se, već na tog glupog mladića. Bio je tako mlad. Gotovo dete, zaključi ona, jedva nešto stariji od nje, ako je i to bio.
<BR>&nbsp;&nbsp;&nbsp;&nbsp;&nbsp;Odjednom se oglasi komunikator i ona mu oštro dobaci: "Molim vas, sačekajte trenutak i poći ćemo."
<BR>&nbsp;&nbsp;&nbsp;&nbsp;&nbsp;Začuo se slab Gilbertov glas. "Arta? Je li kod tebe sve u redu?"
<BR>&nbsp;&nbsp;&nbsp;&nbsp;&nbsp;"Ovde je", odvrati ona šapatom.
<BR>&nbsp;&nbsp;&nbsp;&nbsp;&nbsp;"U redu. Nemoj ništa govoriti. Samo slušaj. Nemoj napuštati svoju sobu. Zadrži ga tamo. Izvršiće pretres Palate, koji niko ne može da spreči. Pokušaću nešto da smislim, ali u međuvremenu, ostanite gde ste." Odgovor nije sačekao. Veza se naglo prekinula.
<BR>&nbsp;&nbsp;&nbsp;&nbsp;&nbsp;"Znači tako", reče Bajron. I on je čuo poruku. "Da ostanem, pa da i vas uvalim u nevolju, ili da iziđem i predam se? Pretpostavljam da nigde na Rodiji ne treba da očekujem da ću dobiti utočište."
<BR>&nbsp;&nbsp;&nbsp;&nbsp;&nbsp;Ona se besno okrenu prema njemu i obrecnu se isprekidanim šapatom. "Oh, zaveži, ti velika, ružna budalo!"
<BR>&nbsp;&nbsp;&nbsp;&nbsp;&nbsp;Zurili su jedno u drugo. Bajronova osećanja bila su povređena. Na neki način pokušavao je i njoj da pomogne. Nije imala razloga da ga vređa.
<BR>&nbsp;&nbsp;&nbsp;&nbsp;&nbsp;"Izvinite", dodade ona napokon i okrenu glavu.
<BR>&nbsp;&nbsp;&nbsp;&nbsp;&nbsp;"U redu je", odvrati on hladno, ne misleći tako. "Imate pravo na svoje mišljenje."
<BR>&nbsp;&nbsp;&nbsp;&nbsp;&nbsp;"Niste morali ono da kažete o mom ocu. Ne znate vi šta znači biti Direktor. Šta god vi mislili, on radi za dobrobit svog naroda!"
<BR>&nbsp;&nbsp;&nbsp;&nbsp;&nbsp;"Oh, svakako. Mora me predati Tiranima zbog dobrobiti naroda. To baš ima smisla."
<BR>&nbsp;&nbsp;&nbsp;&nbsp;&nbsp;"Na neki način, tako je. Mora im pokazati da im je odan. U suprotnom, mogli bi ga ukloniti i preuzeti neposrednu upravu nad Rodijom. Da li bi tako bilo bolje?"
<BR>&nbsp;&nbsp;&nbsp;&nbsp;&nbsp;"Ako plemić nije u stanju da nađe utočište..."
<BR>&nbsp;&nbsp;&nbsp;&nbsp;&nbsp;"Oh, samo na sebe mislite. To je ono što ne valja kod vas!"
<BR>&nbsp;&nbsp;&nbsp;&nbsp;&nbsp;"Ne smatram da je baš naročito sebično ako neko ne želi da umre. I to, ni za šta. I ja sam se na neki način borio, pre no što sam bio primoran da odem. Moj otac se borio protiv njih." Znao je da počinje da zvuči melodramatski, ali ona je baš tako delovala na njega.
<BR>&nbsp;&nbsp;&nbsp;&nbsp;&nbsp;"I kakvu korist je vaš otac imao od toga?" upita ona.
<BR>&nbsp;&nbsp;&nbsp;&nbsp;&nbsp;"Pretpostavljam, nikakvu. Ubili su ga."
<BR>&nbsp;&nbsp;&nbsp;&nbsp;&nbsp;Artemisija je sada izgledala zaista nesrećno. "Stalno ponavljam da mi je žao, i ovog puta to ozbiljno mislim. Tako sam uznemirena." A onda odbrambeno dodade: "I sama sam u nevolji, znate."
<BR>&nbsp;&nbsp;&nbsp;&nbsp;&nbsp;Bajronu to napokon uđe u glavu. "Znam. Hajde da počnemo ispočetka." On pokuša da se osmehne. Stopalo ga je već manje bolelo.
<BR>&nbsp;&nbsp;&nbsp;&nbsp;&nbsp;Artemisija sada pokuša da se našali. "A i niste tako ružni", primeti ona.
<BR>&nbsp;&nbsp;&nbsp;&nbsp;&nbsp;Bajron se osećao glupo. "E, pa..."
<BR>&nbsp;&nbsp;&nbsp;&nbsp;&nbsp;A onda ućuta; Artemisija je žurno prinela ruku ustima. Glave im se gotovo istovremeno okrenuše prema vratima.
<BR>&nbsp;&nbsp;&nbsp;&nbsp;&nbsp;Napolju se čuo meki zvuk mnogobrojnih koraka po polusavitljivom plastičnom mozaiku koji je prekrivao pod hodnika. Većina ih prođe, ali začu se i disciplinovano lupanje petama neposredno ispred vrata, a onda se oglasi noćni signal.
<BR>
<BR>&nbsp;&nbsp;&nbsp;&nbsp;&nbsp;Gilbert je morao hitro da dela. Kao prvo, morao je da sakrije vizisonor. Po prvi put je poželeo da ima neko bolje skrovište. Prokleti Hinrik, što je ovog puta tako brzo doneo odluku, i što nije sačekao do jutra. Morao je da ode; možda mu se nikada više neće ukazati nova prilika.
<BR>&nbsp;&nbsp;&nbsp;&nbsp;&nbsp;A onda odluči da pozove kapetana straže. Nije mogao da prikrije takvu sitnicu kao što su dva onesvešćena stražara i odbegli zatvorenik.
<BR>&nbsp;&nbsp;&nbsp;&nbsp;&nbsp;Kapetan straže bio je besan. Naložio je da se dva onesvešćena čoveka iznesu, a onda se okrenu ka Gilbertu.
<BR>&nbsp;&nbsp;&nbsp;&nbsp;&nbsp;"Gospodaru, nisam iz vaše poruke baš najbolje shvatio šta se u stvari dogodilo", reče on.
<BR>&nbsp;&nbsp;&nbsp;&nbsp;&nbsp;"Samo ono što vidite", odgovori Gilbert. "Došli su da ga uhapse, ali se mladić nije predao. Otišao je, Svemir zna kuda!"
<BR>&nbsp;&nbsp;&nbsp;&nbsp;&nbsp;"To i nije važno, moj gospodaru", reče kapetan. "U Palati noćas ima dovoljno ljudi, tako da je dobro čuvana, uprkos poznom satu. Ne može da utekne iz nje, a mi ćemo pročešljati unutrašnjost. Ali kako je odavde utekao? Moji ljudi su bili naoružani. A on nije."
<BR>&nbsp;&nbsp;&nbsp;&nbsp;&nbsp;"Borio se poput tigra. Sa te stolice, iza koje sam se sakrio..."
<BR>&nbsp;&nbsp;&nbsp;&nbsp;&nbsp;"Žao mi je, gospodaru, što se niste setili da pomognete mojim ljudima u borbi protiv izdajnika."
<BR>&nbsp;&nbsp;&nbsp;&nbsp;&nbsp;Gilbert ga prezrivo pogleda. "Kakva zabavna pomisao, kapetane. Ako je vašim ljudima, koji su bili dvostruko brojniji i uz to još i naoružani, potrebna moja pomoć, onda je krajnje vreme da ih zamenite novima."
<BR>&nbsp;&nbsp;&nbsp;&nbsp;&nbsp;"Dobro! Pretražićemo Palatu, pronaći ga, pa ćemo videti da li može da ponovi tu predstavu."
<BR>&nbsp;&nbsp;&nbsp;&nbsp;&nbsp;"Poći ću s vama, kapetane."
<BR>&nbsp;&nbsp;&nbsp;&nbsp;&nbsp;Sada je na kapetana bio red da u čudu izvije obrve.
<BR>&nbsp;&nbsp;&nbsp;&nbsp;&nbsp;"To vam ne bih savetovao, gospodaru", reče on. "Biće opasno."
<BR>&nbsp;&nbsp;&nbsp;&nbsp;&nbsp;To je bila opaska koja se ne izgovara pred Hinrijadima. Gilbert je toga bio svestan, ali se samo nasmeši i pusti da mu bore izbrazdaju mršavo lice. "Znam", odvrati on, "ali povremeno nalazim da je i opasnost zabavna."
<BR>&nbsp;&nbsp;&nbsp;&nbsp;&nbsp;Bilo je potrebno pet minuta da se okupe stražari. Ostavši za to vreme sam u sobi, Gilbert je pozvao Artemisiju.
<BR>&nbsp;&nbsp;&nbsp;&nbsp;&nbsp;Bajron i Artemisija se slediše kada se začu zujanje signala. Oglasio se i drugi put, a zatim usledi obazrivo kucanje. Sada se napolju oglasi i Gilbertov glas.
<BR>&nbsp;&nbsp;&nbsp;&nbsp;&nbsp;"Dopustite da ja pokušam, kapetane", govorio je glas. A onda, znatno glasnije, usledi i poziv. "Artemisija!"
<BR>&nbsp;&nbsp;&nbsp;&nbsp;&nbsp;Bajron se nasmeši jer mu beše laknulo i on koraknu napred; devojka mu, međutim iznenada stavi ruku na usta i doviknu: "Samo čas, ujače Gil", te očajnički stade da Bajronu pokazuje prema zidu.
<BR>&nbsp;&nbsp;&nbsp;&nbsp;&nbsp;Bajron je samo glupo zurio. Zid je bio gotovo beo. Artemisija napravi grimasu i žurno prođe pored njega i položi šaku na zid. Jedan njegov deo je nečujno skliznuo u stranu, otkrivši garderobu. Usnama je nečujno oblikovala reči: "Uđi unutra!" dok je rukama petljala oko kitnjaste pribadače na svom desnom ramenu. Kada ju je napokon otkačila prekinu se slabo polje sile koje je ivice šava, što se protezao duž cele haljine, držalo priljubljene jednu uz drugu. Ona pusti da joj haljina skliznu na tle.
<BR>&nbsp;&nbsp;&nbsp;&nbsp;&nbsp;Bajron se okrenu, pošto je prekoračio preko onog što je do maločas bio zid, uspevši, pre no što se ovaj do kraja zatvorio, da vidi kako Artemisija preko ramena prebacuje kućnu haljinu od belog krzna. Skarletna haljina ostala je da izgužvana leži preko stolice.
<BR>&nbsp;&nbsp;&nbsp;&nbsp;&nbsp;Osvrnuvši se oko sebe, on se upita da li će pretražiti i Artemisijinu sobu. Ako do pretresa dođe, biće potpuno bespomoćan. Iz garderobe se moglo izići jedino putem kojim je u nju ušao, a u njoj nije bilo ničeg što bi mu moglo poslužiti kao još skrovitije mesto.
<BR>&nbsp;&nbsp;&nbsp;&nbsp;&nbsp;Duž jednog zida visio je niz haljina, a vazduh ispred njega tek je neznatno svetlucao. Rukom je sasvim lako prošao kroz to svetlucanje, osetivši tek blago golicanje u predelu zgloba, jer namena mu je bila jedino da sprečava ulaženje prašine kako bi prostor iza njega ostao aseptično čist.
<BR>&nbsp;&nbsp;&nbsp;&nbsp;&nbsp;Možda je mogao da se sakrije iza suknji. A to je u stvari i činio. Uspeo je uz Gilbertovu pomoć da savlada dva stražara kako bi dospeo ovamo, ali sada, pošto se već našao ovde, skrivao se iza ženskih suknji. U stvari, iza suknji jedne žene.
<BR>&nbsp;&nbsp;&nbsp;&nbsp;&nbsp;Neprimereno trenutku, on zateče sebe kako razmišlja o tome kako bi bilo lepo da se okrenuo nešto ranije, pre no što se zid gotovo već bio zatvorio pred njim. Imala je izuzetan stas. Malopre se baš glupo i nezrelo poneo. Ona, razume se, nije bila kriva zbog grešaka koje je počinio njen otac.
<BR>&nbsp;&nbsp;&nbsp;&nbsp;&nbsp;A sada mu je preostalo samo da čeka, zureći u prazan zid; da čeka hoće li začuti bat koraka u samoj sobi, hoće li se zid još jednom povući u stranu, hoće li ugledati cevi ponovo uperene u sebe; samo ovog puta neće biti vizisonora da mu pomogne.
<BR>&nbsp;&nbsp;&nbsp;&nbsp;&nbsp;Čekao je držeći u obe ruke po jedan neuronski bič.
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
