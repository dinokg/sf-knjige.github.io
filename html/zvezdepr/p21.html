<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>21. OVDE?
<P>&nbsp;&nbsp;&nbsp;&nbsp;&nbsp;Vojnik stiže klepećući niz hodnik. "Vraćaj se unutra!" Glas mu je bio mrzovoljan i oštar.
<BR>&nbsp;&nbsp;&nbsp;&nbsp;&nbsp;Stajali su jedan naspram drugog. Nije bilo vrata koja su vodila u male odaje u donjem nivou što su korišćene kao zatvorske ćelije, već ih je od ostalog dela broda razdvajalo polje sile koje se protezalo s jedne na drugu stranu i od vrha do dna. Bajron je mogao da ga oseti pod rukama. Osećao mu je neznatnu elastičnost, kao da je kakva guma bila rastegnuta do krajnjih granica, a onda bi polje u jednom trenutku prestalo da popušta kao da se od prvobitnog pritiska pretvorilo u čelik.
<BR>&nbsp;&nbsp;&nbsp;&nbsp;&nbsp;Sila zagolica Bajronovu šaku. Bilo mu je poznato da će polje zaustaviti svaku materiju, ali isto tako, da će propustiti energetski snop neuronskog biča. A stražar je u ruci držao bič.
<BR>&nbsp;&nbsp;&nbsp;&nbsp;&nbsp;"Moram smesta kod Predstavnika Aratapa!" zatraži Bajron.
<BR>&nbsp;&nbsp;&nbsp;&nbsp;&nbsp;"I zbog toga si digao ovoliku buku?" Stražar baš nije bio dobro raspoložen. Niko nije voleo noću da stražari, a i gubio je na kartama. "Pomenuću mu to pošto se upale svetla."
<BR>&nbsp;&nbsp;&nbsp;&nbsp;&nbsp;"Ovo ne može da čeka!" Bajron je bio očajan. "Veoma je važno!"
<BR>&nbsp;&nbsp;&nbsp;&nbsp;&nbsp;"Moraće da sačeka. Hoćeš li se od svoje volje vratiti ili želiš da okusiš bič?"
<BR>&nbsp;&nbsp;&nbsp;&nbsp;&nbsp;"Slušaj", pokuša Bajron ponovo, "sa mnom u čeliji je Gilbret od Hinrijada. Bolestan je. Možda čak umire. Ako jedan Hinrijad umre na brodu Tirana zbog toga što vi nećete da mi omogućite da razgovaram sa onim ko je za to ovlašćen, nećete se baš dobro provesti!"
<BR>&nbsp;&nbsp;&nbsp;&nbsp;&nbsp;"Šta mu je?"
<BR>&nbsp;&nbsp;&nbsp;&nbsp;&nbsp;"Ne znam. Hoćete li da požurite ili vam je dosta života?"
<BR>&nbsp;&nbsp;&nbsp;&nbsp;&nbsp;Stražar nešto promrmlja i ode.
<BR>&nbsp;&nbsp;&nbsp;&nbsp;&nbsp;Bajron ga je gledao kako odlazi sve dok mu je to dozvoljavalo nejasno purpurno osvetljenje. Napregao je potom uši, pokušavajući da uoči nije li se zvuk mašina pojačao, što bi značilo da se povećala koncentracija energije - to se dešava neposredno pre izvođenja skoka - ali ništa nije čuo.
<BR>&nbsp;&nbsp;&nbsp;&nbsp;&nbsp;On ode do Gilbreta, ščepa ga za kosu i nežno mu zabaci glavu. U njega su zurile oči sa iskrivljenog lica. U njima se ogledao samo strah, a ne svest.
<BR>&nbsp;&nbsp;&nbsp;&nbsp;&nbsp;"Ko si ti?"
<BR>&nbsp;&nbsp;&nbsp;&nbsp;&nbsp;"To sam samo ja... Bajron. Kako se osećaš?"
<BR>&nbsp;&nbsp;&nbsp;&nbsp;&nbsp;Trebalo je vremena da te reči prodru do njega. Gilbret tupo odvrati: "Bajron?" A zatim ponovi, malo živnuvši: "Bajron! Skaču li? Smrt ne boli, Bajrone!
<BR>&nbsp;&nbsp;&nbsp;&nbsp;&nbsp;Bajron mu pusti glavu da padne. Nije imalo smisla ljutiti se na Gilbreta. I ovo je bilo previše za njega, posebno ako se uzme u obzir ono što je znao ili što je mislio da zna. Štaviše, bilo je očigledno da ga to razara.
<BR>&nbsp;&nbsp;&nbsp;&nbsp;&nbsp;Ali ipak se sav grčio zbog nemogućnosti da išta preduzme. Zašto mu ne dozvoljavaju da porazgovara sa Aratapom? Zašto ga ne puste napolje? Odjednom se našao kod zida i stao da po njemu lupa pesnicama. Da su postojala vrata, mogao bi da ih razvali; da je bilo šipki, mogao bi da ih, Galaksije mu, razmakne ili iskida iz ulegnuća!
<BR>&nbsp;&nbsp;&nbsp;&nbsp;&nbsp;Ali pred njim je bilo polje sile koje ništa nije moglo da ošteti. On ponovo zavika.
<BR>&nbsp;&nbsp;&nbsp;&nbsp;&nbsp;Ponovo se začuše koraci. On pohita ka otvorenim, a ipak zatvorenim vratima. Nije video ko se približava hodnikom. Mogao je jedino da čeka.
<BR>&nbsp;&nbsp;&nbsp;&nbsp;&nbsp;Ponovo se pojavio onaj stražar. "Udalji se od polja", zalaja on. "Korakni unazad, sa rukama ispred sebe." Sa njim je bio i jedan oficir.
<BR>&nbsp;&nbsp;&nbsp;&nbsp;&nbsp;Bajron se povuče. Neuronski bič onog drugog mirno je počivao na njemu. "Ovaj čovek s tobom nije Aratap", povika Bajron. "Želim da razgovaram sa Predstavnikom!" "Ako je Gilbret od Hinrijada bolestan, nije vam potreban Predstavnik", reče oficir. "Potreban vam je lekar."
<BR>&nbsp;&nbsp;&nbsp;&nbsp;&nbsp;Polje sile nestade uz nejasno plavo iskričenje koje se pojavilo kada je kontakt prekinut. Oficir uđe, a Bajron na njegovoj uniformi primeti oznake čina članova Medicinske grupe.
<BR>&nbsp;&nbsp;&nbsp;&nbsp;&nbsp;Bajron stade ispred njega. "U redu. A sada dobro saslušajte šta ću vam reći. Ovaj brod ne sme da napravi skok. Predstavnik je jedina osoba koja se za to može pobrinuti i ja moram da se vidim s njim. Razumete li? Vi ste oficir. Možete naložiti da ga probude."
<BR>&nbsp;&nbsp;&nbsp;&nbsp;&nbsp;Doktor ispruži ruku kako bi uklonio Bajrona, ali ga Bajron odgurnu. Doktor oštro povika: "Stražaru, sklonite ovog čoveka odavde!"
<BR>&nbsp;&nbsp;&nbsp;&nbsp;&nbsp;Stražar koraknu napred, i Bajron se baci na njega. Oni zajedno padoše, i Bajron se ispentra na stražarevo telo, premećući ruke s jednog mesta na drugo, tako da mu najpre ščepa rame, a potom i zglavak ruke u kojoj je ovaj držao bič, pokušavajući da ga spusti na Bajrona.
<BR>&nbsp;&nbsp;&nbsp;&nbsp;&nbsp;Trenutak su ostali nepomični, naprežući se da nadjačaju jedan drugog, a zatim Bajron krajičkom oka uhvati neki pokret. Oficir lekar hitao je pored njih da podigne uzbunu.
<BR>&nbsp;&nbsp;&nbsp;&nbsp;&nbsp;Bajron ispruži drugu, slobodnu ruku, i ščepa oficira za članak. Stražaru umalo pođe za rukom da se oslobodi, a oficir stade divlje da ga šutira; ali iako mu vene iskočiše na vratu i slepoočnicama, Bajron je očajnički nastavljao da ih vuče sa obe ruke.
<BR>&nbsp;&nbsp;&nbsp;&nbsp;&nbsp;Oficir pade, promuklo vičući. Gotovo istovremeno stražarev bič muklo zaklopara pri padu na pod.
<BR>&nbsp;&nbsp;&nbsp;&nbsp;&nbsp;Bajron pade preko njega, otkotrlja se zajedno s njim i podiže se na kolena oslonivši se na jednu ruku. U drugoj je čvrsto držao bič.
<BR>&nbsp;&nbsp;&nbsp;&nbsp;&nbsp;"Da niste ni pisnuli", reče on dahćući. "Spustite na pod i sve ostalo što imate pri sebi."
<BR>&nbsp;&nbsp;&nbsp;&nbsp;&nbsp;Stražar se posrćući podiže; tunika mu je bila iscepana, sevao je unaokolo pogledom punim mržnje, te najzad odbaci jednu kratku plastičnu palicu koja je bila tako teška kao da je napravljena od metala. Doktor nije bio naoružan.
<BR>&nbsp;&nbsp;&nbsp;&nbsp;&nbsp;Bajron podiže palicu. "Žao mi je", reče on. "Ah, pošto nemam čime da vas vežem ni da vam začepim usta, te kako nemam ni vremena..."
<BR>&nbsp;&nbsp;&nbsp;&nbsp;&nbsp;Bič sevnu jednom, dvaput. Najpre stražar, a potom i doktor ukočiše se u agonijskoj nepokretnosti, a zatim tupo padoše, u jednom komadu, sa nogama i rukama groteskno razmaknutim od tela, u stavu u kome su se nalazili trenutak pre no što ih je bič pogodio.
<BR>&nbsp;&nbsp;&nbsp;&nbsp;&nbsp;Bajron se okrenu prema Gilbretu koji je sve to posmatrao sa odsutnim izrazom na licu.
<BR>&nbsp;&nbsp;&nbsp;&nbsp;&nbsp;"Izvini", reče Bajron, "ali to se odnosi i na tebe, Gilbrete." I bič sevnu i po treći put.
<BR>&nbsp;&nbsp;&nbsp;&nbsp;&nbsp;Odsutan izraz ostao je sleđen na Gilbretovom licu sve vreme dok je ležao na boku.
<BR>&nbsp;&nbsp;&nbsp;&nbsp;&nbsp;Polje sile i dalje je bilo spušteno, tako da Bajron slobodno išeta u hodnik. U njemu nije bilo nikoga. Na brodu je vladala 'noć', tako da su samo stražari i one službe koje su i noću morale da rade bili budni.
<BR>&nbsp;&nbsp;&nbsp;&nbsp;&nbsp;Više nije imao vremena da najpre traži Aratapa. Morao je da krene pravo u strojarnicu. Tako je, najzad, postupio. Ona se, razume se, morala nalaziti u pravcu pramca.
<BR>&nbsp;&nbsp;&nbsp;&nbsp;&nbsp;Pored njega užurbano prođe neki čovek u radnom inženjerskom odelu.
<BR>&nbsp;&nbsp;&nbsp;&nbsp;&nbsp;"kada će slediti naredni skok?" upita ga Bajron.
<BR>&nbsp;&nbsp;&nbsp;&nbsp;&nbsp;"Za otprilike pola sata", odvrati inženjerac preko ramena. "Je li strojarnica pravo napred?"
<BR>&nbsp;&nbsp;&nbsp;&nbsp;&nbsp;"Pa, tamo uz rampu." A onda se čovek odjednom okrenu. "Ko ste vi?"
<BR>&nbsp;&nbsp;&nbsp;&nbsp;&nbsp;Bajron mu ne odgovori. Bič fijuknu i po četvrti put. On prekorači preko tela i nastavi dalje. Imao je na raspolaganju još pola sata.
<BR>&nbsp;&nbsp;&nbsp;&nbsp;&nbsp;Žamor ljudi postajao je sve glasniji dok je hitao uz rampu. Svetlost pred njim bila je bela, a ne više purpurna. On zastade, a zatim spusti bič u džep. Verovatno imaju pune ruke posla. Nema nikakvog razloga da posumnjaju u njega.
<BR>&nbsp;&nbsp;&nbsp;&nbsp;&nbsp;On žurno uđe unutra. Ljudi su izgledali poput pigmeja dok su trčkarali oko ogromnih konvertora što su pretvarali materiju u energiju. Prostorija je sva sijala od brojčanika - stotinu hiljada očiju koje su svima što su želeli da gledaju pružali na uvid svoja obaveštenja. Brod ove veličine, koji se gotovo mogao svrstati u klasu velikih putničkih brodova, znatno se razlikovao od sićušne tiranske krstarice na koju se već navikao. Tamo nijedno postrojenje nije bilo automatsko. Ovde su, međutim, bila tako velika da su lako mogla da napajaju kakav grad, tako da ih je dosta ljudi moralo nadgledati.
<BR>&nbsp;&nbsp;&nbsp;&nbsp;&nbsp;Nalazio se na ograđenom balkonu koji je opasivao strojarnicu. U jednom uglu nalazila se neka mala prostorija u kojoj su prsti dvojice muškaraca preletali preko dirki kompjutera.
<BR>&nbsp;&nbsp;&nbsp;&nbsp;&nbsp;On požuri u tom pravcu, dok su inženjerci prolazili pored njega ni ne pogledavši ga, te na kraju uđe unutra.
<BR>&nbsp;&nbsp;&nbsp;&nbsp;&nbsp;Ona dvojica za kompjuterima osvrnuše se prema njemu.
<BR>&nbsp;&nbsp;&nbsp;&nbsp;&nbsp;"Šta se desilo?" upita jedan. "Šta ćete vi ovde gore? Vratite se odmah na svoje mesto!" Nosio je uniformu sa poručničkim oznakama.
<BR>&nbsp;&nbsp;&nbsp;&nbsp;&nbsp;"Saslušajte me", poče Bajron. "Hiperatomici su skraćeni! Treba ih popraviti!"
<BR>&nbsp;&nbsp;&nbsp;&nbsp;&nbsp;"Stani malo", reče onaj drugi, "video sam ovog čoveka. On je jedan od zatvorenika. Drž' ga, Lensi!"
<BR>&nbsp;&nbsp;&nbsp;&nbsp;&nbsp;On skoči i stade da se približava drugim vratima. Bajron preskoči preko stola sa kompjuterom, ščepa kontrolora za pojas na tunici i povuče ga nazad.
<BR>&nbsp;&nbsp;&nbsp;&nbsp;&nbsp;"Tačno", potvrdi Bajron. "Ja sam jedan od zatvorenika. Bajron od Vajdemosa. Ali ono što sam vam upravo rekao je istina. Hiperatomici su skraćeni. Naredite da se provere, ako mi ne verujete!"
<BR>&nbsp;&nbsp;&nbsp;&nbsp;&nbsp;Poručnik se našao pred nauronskim bičem. Stoga, veoma pažljvo, on reče: "To se, gospodine, ne može izvesti bez naređenja dežurnog dnevnog oficira ili Predstavnika. Jer to bi značilo da bismo morali praviti nove proračune za skok, kao i da bi zakašnjenje iznosilo nekoliko časova."
<BR>&nbsp;&nbsp;&nbsp;&nbsp;&nbsp;"Pozovite onda nekog ovlašćenog. Zovite Predstavnika!"
<BR>&nbsp;&nbsp;&nbsp;&nbsp;&nbsp;"Smem li da upotrebim komunikator?"
<BR>&nbsp;&nbsp;&nbsp;&nbsp;&nbsp;"Požurite."
<BR>&nbsp;&nbsp;&nbsp;&nbsp;&nbsp;Poručnik ispruži ruku ka mikrofonu komunikatora, ali na pola puta je iznenada spusti ka redu dugmadi na kraju stola. Alarm se oglasi u svim delovima broda.
<BR>&nbsp;&nbsp;&nbsp;&nbsp;&nbsp;Bajron zakasni sa udarcem, ali ipak snažno pogodi poručnikov zglob. Poručnik povuče šaku trljajući je i mrmljajući, ali alarm je ipak uspeo da uključi.
<BR>&nbsp;&nbsp;&nbsp;&nbsp;&nbsp;Stražari su hrlili ka balkonu kroz sve ulaze. Bajron izlete iz kontrolne odaje, osvrnu se na sve strane, a zatim skoči preko ograde.
<BR>&nbsp;&nbsp;&nbsp;&nbsp;&nbsp;Pao je poput viska, dočekao se na noge povijenih kolena i stao da se kotrlja. Kotrljao se što je brže mogao kako im ne bi postao meta. Pored uveta mu prozvižda metak ispaljen iz iglaste puške. Na kraju se nađe u senci jedne od mašina.
<BR>&nbsp;&nbsp;&nbsp;&nbsp;&nbsp;Podigao se odmah u čučanj, krijući se ispod jednog od njenih zavoja. U levoj nozi osećao je potmuli bol. Gravitacija je bila veoma jaka u blizini trupa, a i dugo je padao. Gadno je uganuo koleno, što je značilo da više nema bežanja. Izborio se jedino da bude van njihovog domašaja.
<BR>&nbsp;&nbsp;&nbsp;&nbsp;&nbsp;Stoga se odluči i doviknu: "Prestanite da pucate! Nisam naoružan!" Najpre je, prema središtu strojarnice, odbacio palicu, a zatim i bič koji je uzeo od stražara. Tamo su ostali nepomično da stoje, na vidljivom mestu.
<BR>&nbsp;&nbsp;&nbsp;&nbsp;&nbsp;Bajron se ponovo oglasi: "Došao sam da vas upozorim. Hiperatomici su skraćeni. Ako dođe do skoka, svi ćemo poginuti. Od vas jedino tražim da proverite motore. Ako nisam u pravu, izgubićete nekoliko sati. Ako sam u pravu, sačuvaćete živote!"
<BR>&nbsp;&nbsp;&nbsp;&nbsp;&nbsp;"Siđi dole i ščepaj ga!" dreknu neko.
<BR>&nbsp;&nbsp;&nbsp;&nbsp;&nbsp;Bajron ponovo povika: "Da li vam je milije da stavite na kocku svoje živote nego da me saslušate?"
<BR>&nbsp;&nbsp;&nbsp;&nbsp;&nbsp;Začuše se potom mnogobrojni obazrivi koraci te se on povuče unazad. A onda se začu neki zvuk odozgo. Jedan vojnik je kliznio niz mašinu prema njemu, čvrsto se za nju držeći kao da mu je nevesta. Bajron je čekao. Još je mogao da upotrebi ruke.
<BR>&nbsp;&nbsp;&nbsp;&nbsp;&nbsp;A onda se negde odozgo začu neprirodno jak glas, koji je prodirao u svaki ugao ogromne prostorije. "Vratite se na svoja mesta", govorio je glas. "Prekinite pripreme za skok. Proverite hiperatomike."
<BR>&nbsp;&nbsp;&nbsp;&nbsp;&nbsp;Bio je to Aratap, koji im se obraćao preko javnog razglasa. Odmah potom on izdade još jedno naređenje: "Dovedite mladića kod mene."
<BR>&nbsp;&nbsp;&nbsp;&nbsp;&nbsp;Bajron dopusti da ga povedu. Sa svake strane pratili su ga po dvojica stražara, držeći ga kao da su očekivali da će eksplodirati. Pokušao je sebe da natera da korača normalno, ali je ipak dosta hramao.
<BR>
<BR>&nbsp;&nbsp;&nbsp;&nbsp;&nbsp;Aratap je bio napola obučen. Oči su mu izgledale nekako drugačije: blede, izgubljene, neusredsređene. Bajronu sinu da je čovek nosio kontaktna sočiva.
<BR>&nbsp;&nbsp;&nbsp;&nbsp;&nbsp;"Baš si napravio gužvu, Farile!" oglasi se on.
<BR>&nbsp;&nbsp;&nbsp;&nbsp;&nbsp;"Morao sam, kako bih spasao brod. Udaljite stražare. Sve dok pregledaju te mašine, ne nameravam bilo šta da učinim."
<BR>&nbsp;&nbsp;&nbsp;&nbsp;&nbsp;"Ostaće malo. Bar, dok mi se ne jave moji inženjerci."
<BR>&nbsp;&nbsp;&nbsp;&nbsp;&nbsp;Čekali su u tišini, dok su se minuti vukli, a onda odjednom blesnu crvena boja na krugu od ledenog stakla iznad natpisa Strojarnica.
<BR>&nbsp;&nbsp;&nbsp;&nbsp;&nbsp;Aratap uspostavi kontakt. "Podnesite izveštaj!"
<BR>&nbsp;&nbsp;&nbsp;&nbsp;&nbsp;Reči koje su se začule bile su izgovorene škriputavim i užurbanim glasom: "Hiperatomici na niovu C potpuno skraćeni. Popravka u toku."
<BR>&nbsp;&nbsp;&nbsp;&nbsp;&nbsp;"Ponovo uradite proračune za skok koji ćemo izvesti za šest časova", naredi Aratap.
<BR>&nbsp;&nbsp;&nbsp;&nbsp;&nbsp;Zatim se okrenu ka Bajronu. "Bili ste u pravu", reče on savršeno hladnim glasom.
<BR>&nbsp;&nbsp;&nbsp;&nbsp;&nbsp;Jednim pokretom, on otpusti stražare. Ovi salutiraše, okrenuše se na petama i udaljiše se jedan za drugim, savršeno uvežbanim korakom.
<BR>&nbsp;&nbsp;&nbsp;&nbsp;&nbsp;"Pojedinosti, molim", ponovo se oglasi Aratap.
<BR>&nbsp;&nbsp;&nbsp;&nbsp;&nbsp;"Gilbret od Hinrijada smatrao je, dok je boravio u strojarnici, da je to dobra ideja. On više ne može da odgovara za svoje postupke i stoga ga ne smete kazniti."
<BR>&nbsp;&nbsp;&nbsp;&nbsp;&nbsp;Aratap klimnu. "Već godinama ga ne smatraju odgovornim ni za šta. To će ostati među nama. Međutim, mene zanima zašto ste sprečili uništenje broda. Sigurno se ne plašite da umrete za pravu stvar?"
<BR>&nbsp;&nbsp;&nbsp;&nbsp;&nbsp;"Koju stvar?" upita Bajron. "Svet pobunjenika ne postoji. To sam vam već rekao i sada ponavljam. Lingan je bio središte pobune i to je provereno. Mene je jedino zanimalo da otkrijem ubicu svoga oca, gospu Artemisiju da izbegne neželjeni brak. A što se Gilbreta tiče, on je lud!"
<BR>&nbsp;&nbsp;&nbsp;&nbsp;&nbsp;"Pa ipak je Autarh verovao u postojanje te tajanstvene planete. Nema sumnje da mi je dao koordinate nečega!"
<BR>&nbsp;&nbsp;&nbsp;&nbsp;&nbsp;"Njegovo uverenje zasnivalo se na snu jednog ludaka. Gilbret je nešto sanjao, pre nekih dvadesetak godina. Uzevši to za osnovu, Autarh je izračunao položaj pet planeta koje su, možda, mogle biti sedište tog snevanog sna. Sve je to glupost."
<BR>&nbsp;&nbsp;&nbsp;&nbsp;&nbsp;"Pa ipak mi nešto ne da mira", primeti Predstavnik.
<BR>&nbsp;&nbsp;&nbsp;&nbsp;&nbsp;"Šta to?"
<BR>&nbsp;&nbsp;&nbsp;&nbsp;&nbsp;"Toliko se trudite da me ubedite! Verovatno ću se u to i sam uveriti - posle skoka. Ali uzmite u obzir da je sasvim moguće da jedan od vas dovede brod u opasnost, a drugi ga spase, u cilju da me na taj složeni način ubedite kako ne treba dalje da tragam za svetom pobunjenika. Moja razmišljanja bi išla u ovom pravcu: ako odista postoji neki takav svet, mladi Faril bi dopustio da brod ispari, jer je mlad i romantično sposoban da umre herojskom smrću - onako kako je on vidi. Pošto je rizikovao život da to spreči, Gilbret je lud, svet pobunjenika ne postoji, i ja ću se vratiti prekinuvši traganje. Govorim li možda suviše zapetljano za vas?"
<BR>&nbsp;&nbsp;&nbsp;&nbsp;&nbsp;"Ne. Razumem vas."
<BR>&nbsp;&nbsp;&nbsp;&nbsp;&nbsp;"Te, pošto na taj način spasete svima živote, na Kanovom dvoru bi vam bila odata dužna počast. Tako biste spasli i život i cilj. Ne, mladi gospodine, nisam baš spreman da poverujem u nešto tako očigledno. Ipak ćemo izvesti taj skok!"
<BR>&nbsp;&nbsp;&nbsp;&nbsp;&nbsp;"Nemam ništa protiv", složi se Bajron.
<BR>&nbsp;&nbsp;&nbsp;&nbsp;&nbsp;"Hladnokrvni ste", primeti Aratap. "Šteta što niste rođeni kao jedan od nas."
<BR>&nbsp;&nbsp;&nbsp;&nbsp;&nbsp;Želeo je da mu uputi kompliment. "Sada ćemo vas vratiti u vašu ćeliju i uspostaviti polje sile", zaključi on. "Mere opreza."
<BR>&nbsp;&nbsp;&nbsp;&nbsp;&nbsp;Bajron samo klimnu.
<BR>
<BR>&nbsp;&nbsp;&nbsp;&nbsp;&nbsp;Stražar koga je Bajron oborio više nije bio tamo kada su se vratili u zatvorsku odaju, ali doktor jeste. Nadnosio se nad Gilbretom, koji je i dalje bio u nesvesti.
<BR>&nbsp;&nbsp;&nbsp;&nbsp;&nbsp;"Je li još pod dejstvom?" upita Aratap.
<BR>&nbsp;&nbsp;&nbsp;&nbsp;&nbsp;Kada začu njegov glas, doktor gotovo poskoči. "Dejstvo biča je prošlo, Predstavniče, ali čovek nije u cvetu mladosti, a i bio je vrlo napet. Ne znam da li će se oporaviti."
<BR>&nbsp;&nbsp;&nbsp;&nbsp;&nbsp;Bajron oseti kako ga ispunjava užas i on se spusti na kolena ne obazirući se na jak bol, te ispruži ruku kako bi nežno dotakao Gilbretovo rame.
<BR>&nbsp;&nbsp;&nbsp;&nbsp;&nbsp;"Sklanjaj se, čoveče!" Lekar ga je namrgođeno posmatrao, vadeći iz svog unutrašnjeg džepa malenu lekarsku torbicu.
<BR>&nbsp;&nbsp;&nbsp;&nbsp;&nbsp;"Bar mi špric za potkožne injekcije niste slomili", progunđa on. Zatim se nagnu nad Gilbretom, sa špricom ispunjenim nekom bezbojnom tečnošću i, zastavši za časak, duboko je zari i ova se automatski isprazni. Doktor potom odbaci špric i svi zajedno stadoše da čekaju.
<BR>&nbsp;&nbsp;&nbsp;&nbsp;&nbsp;Gilbret zatrepta očima, a zatim ih otvori. Trenutak je zurio u prazno. Kada je konačno progovorio, glas mu je bio tek šapat. "Ne vidim, Bajrone. Ne vidim!"
<BR>&nbsp;&nbsp;&nbsp;&nbsp;&nbsp;Bajron se ponovo naže nad njega. "Sve je u redu, Gile. Samo se ti odmori."
<BR>&nbsp;&nbsp;&nbsp;&nbsp;&nbsp;"Ne želim da se odmaram." On pokuša da se uspravi. "Bajrone, kada će da izvedu skok?"
<BR>&nbsp;&nbsp;&nbsp;&nbsp;&nbsp;"Uskoro! Uskoro!"
<BR>&nbsp;&nbsp;&nbsp;&nbsp;&nbsp;"Ostani onda sa mnom. Ne želim da umrem sam." Prsti mu se slabačno zgrčiše, a zatim opustiše. Glava mu se zaklati unazad.
<BR>&nbsp;&nbsp;&nbsp;&nbsp;&nbsp;Lekar se nagnu nad njim, i odmah potom ispravi. "Zakasnili smo. Mrtav je." Bajrona su pekle oči od suza. "Žao mi je, Gile", reče on, "ali ti nisi znao. Nisi razumeo." Nisu ga čuli.
<BR>
<BR>&nbsp;&nbsp;&nbsp;&nbsp;&nbsp;Bili su to teški časovi za Bajrona. Aratap je odbio da mu dopusti da prisustvuje obredu sahranjivanja u svemiru. Znao je da će, negde u brodu, Gilbretovo telo biti razneto u atomskoj peći, a zatim izbačeno u svemir, gde će se njegovi atomi možda zauvek pomešati sa tananim pramenovima međuzvezdane materije.
<BR>&nbsp;&nbsp;&nbsp;&nbsp;&nbsp;Artemisija i Hinrik biće tamo. Hoće li razumeti? Hoće li ona razumeti da je učinio jedino što je mogao?
<BR>&nbsp;&nbsp;&nbsp;&nbsp;&nbsp;Doktor mu je dao injekciju hrskavičavog ekstrakta koji će ubrzati zarastanje Bajronovih pokidanih ligamenata, tako da mu je bol u kolenu već gotovo sasvim popustio; ali to je ionako bio samo fizički bol. Na njega je mogao da ne obrati pažnju.
<BR>&nbsp;&nbsp;&nbsp;&nbsp;&nbsp;Osećao je, za trenutak, izvestan poremećaj u organizmu što je značilo da je brod napravio skok, a onda su za njega nastupili najgori časovi.
<BR>&nbsp;&nbsp;&nbsp;&nbsp;&nbsp;Ranije je osećao da su njegove procene tačne. Morale su biti. Ali šta ako je pogrešio? Šta ako su se našli baš u samom srcu pobune? Obaveštenje će biti otposlato pravo nazad na Tiran i armada će se okupiti. A on sam umreće svetan da je mogao spasti pobunu, ali da je rizikovao i uništio je.
<BR>&nbsp;&nbsp;&nbsp;&nbsp;&nbsp;Tokom tog teškog razdoblja setio se dokumenta. Dokumenta koji nije uspeo da dobavi.
<BR>&nbsp;&nbsp;&nbsp;&nbsp;&nbsp;Čudno je bilo to kako se u izvesnim trenucima prisećao dokumenta, a onda ponovo zaboravljao na njega. U toku je bila luda, usredsređena potraga za svetom pobunjenika s jedne strane, a s druge, pak, strane, niko uopšte nije tragao za tajanstvenim nestalim dokumentom.
<BR>&nbsp;&nbsp;&nbsp;&nbsp;&nbsp;Nije li pogrešnim stvarima pridavana nezaslužena pažnja?
<BR>&nbsp;&nbsp;&nbsp;&nbsp;&nbsp;Tada Bajronu sinu da je Aratap svesno išao na to da nabasa na svet pobunjenika sa samo jednim jedinim brodom. U šta je to imao poverenja? Da li bi smeo da čitavu jednu planetu izazove tek jednim jedinim brodom?
<BR>&nbsp;&nbsp;&nbsp;&nbsp;&nbsp;Autarh je rekao da je taj dokument nestao pre mnogo godina; ali, kod koga je sada bio?
<BR>&nbsp;&nbsp;&nbsp;&nbsp;&nbsp;Možda kod Tirana. Možda imaju dokument što sadrži tajnu kako da se jednim brodom savlada čitav jedan svet.
<BR>&nbsp;&nbsp;&nbsp;&nbsp;&nbsp;Ako je to bilo tačno, kakve je veze imalo gde se nalazi svet pobunjenika ili da li on uopšte postoji.
<BR>
<BR>&nbsp;&nbsp;&nbsp;&nbsp;&nbsp;Vreme je prolazilo, a onda uđe Aratap. Bajron ustade.
<BR>&nbsp;&nbsp;&nbsp;&nbsp;&nbsp;"Stigli smo do pomenute zvezde", reče Aratap. "Ta je zvezda, kao što mi rekoše moji astrogatori, bila nova pre manje od milion godina. Ako je i imala planete, one su tada bile uništene. Sada je to beli petuljak. Ne može imati planete."
<BR>&nbsp;&nbsp;&nbsp;&nbsp;&nbsp;Bajron je zurio u njega: "I..."
<BR>&nbsp;&nbsp;&nbsp;&nbsp;&nbsp;"I vi ste bili u pravu. Ne postoji nikakav svet pobunjenika."
</P></TD></TR></TABLE>
<P class="next">
<A HREF=p22.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
