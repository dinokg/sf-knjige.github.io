<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>18. IZLAZ IZ ČELJUSTI PORAZA
<P>&nbsp;&nbsp;&nbsp;&nbsp;&nbsp;Artemisija je gledala za njima sve dok se nisu pretvorili u sićušne prilike koje su se pele uz goli granit, da bi potom prešle preko vrha brežuljka i nestale s vidika. Trenutak pre no što su nestali, jedan od njih se okrenuo. Nije sa sigurnošću mogla reći koji, ali joj se srce na čas steglo.
<BR>&nbsp;&nbsp;&nbsp;&nbsp;&nbsp;Ni reč joj nije rekao na rastanku. Ni jednu jedinu reč. Okrenula se od sunca i stenja i uputila dublje u ograničenu metalnu unutrašnjost broda. Osećala je usamljenost, užasnu usamljenost; nikada u životu nije osećala toliku usamljenost.
<BR>&nbsp;&nbsp;&nbsp;&nbsp;&nbsp;Možda se usled toga stresla, ali priznati da je to posredi, a ne hladnoća, predstavljalo bi nedopustivo pokazivanje slabosti.
<BR>&nbsp;&nbsp;&nbsp;&nbsp;&nbsp;"Ujače Gil!" uzviknu ona mrzovoljno. "Zašto ne zatvoriš vrata? Mogli bismo još da se posmrzavamo!" Na brojčaniku termometra videlo se da je unutrašnja temperatura svega sedam stepeni celzijusovih, iako su svi grejači radili punom parom.
<BR>&nbsp;&nbsp;&nbsp;&nbsp;&nbsp;"Draga moja Arta", odvrati blago Gilbret, "ako se i dalje budeš držala svoje smešne navike da na sebi nemaš ništa do malo magle tu i tamo, moraćeš biti spremna na hladnoću." Ali on ipak pritisnu određene kontakte, i pošto se začu škljocanje vazdušna komora se zatvori, vrata se povukoše ka unutrašnjosti i ulegoše u glatki, sjajni trup. Kada je to bilo završeno, debelo staklo se polarizova i postade neprozirno. Svetla u brodu se upališe, a senke nestadoše.
<BR>&nbsp;&nbsp;&nbsp;&nbsp;&nbsp;Artemisija sede u debelo postavljeno pilotsko sedište i besciljno položi prste na doručja. Njegove šake često su na njima počivale, a toplina koja je preplavi kada joj ta misao prođe kroz glavu (ubeđivala je sebe) bila je posledica normalnog rada grejača, sada kada više nije bilo spoljašnjih vetrova.
<BR>&nbsp;&nbsp;&nbsp;&nbsp;&nbsp;Prolazili su dugi minuti i ubrzo više nije mogla mirno da sedi. Mogla je da pođe s njim! Čim joj je ta jeretička misao prošla kroz glavu, odmah je jedninu 's njim' promenila u množinu 's njima'.
<BR>&nbsp;&nbsp;&nbsp;&nbsp;&nbsp;"Zašto su uopšte morali da postavljaju taj radio-transmiter, ujače Gile?" upita ona.
<BR>&nbsp;&nbsp;&nbsp;&nbsp;&nbsp;On podiže pogled sa viziekrana i kontrola po kojima je pažljivo prebirao i upita: "A?"
<BR>&nbsp;&nbsp;&nbsp;&nbsp;&nbsp;"Pokušavali smo da stupimo s njima u vezu iz svemira", reče ona, "i nismo uspeli nikoga da pronađemo. Od kakve onda koristi može biti transmiter postavljen na površini planete?"
<BR>&nbsp;&nbsp;&nbsp;&nbsp;&nbsp;Gilbret oseti zabrinutost. "Pa, moramo nastaviti sa pokušajima, draga. Moramo pronaći pobunjenički svet." A zatim kroz zube, više za sebe, procedi: "Moramo!"
<BR>&nbsp;&nbsp;&nbsp;&nbsp;&nbsp;Posle jednog trenutka, on reče: "Ne mogu da ih pronađem."
<BR>&nbsp;&nbsp;&nbsp;&nbsp;&nbsp;"Koga?"
<BR>&nbsp;&nbsp;&nbsp;&nbsp;&nbsp;"Bajrona i Autarha. Smeta mi onaj greben, kako god da podesim spoljašnja ogledala. Vidiš?"
<BR>&nbsp;&nbsp;&nbsp;&nbsp;&nbsp;Nije videla ništa do stena obasjanih suncem koje su promicale viziekranom.
<BR>&nbsp;&nbsp;&nbsp;&nbsp;&nbsp;Gilbret potom odustade i reče: "Ionako je tamo Autarhov brod."
<BR>&nbsp;&nbsp;&nbsp;&nbsp;&nbsp;Artemisija ga okrznu jednim letimičnim pogledom. Nalazio se dublje u dolini, na možda milju udaljenosti. Nepodnošljivo je blistao na suncu. U tom trenutku joj je izgledalo kao da im je on stvarni neprijatelj. Ne Tirani, već on. Iznenada je poželela, veoma snažno, da nikada nisu ni pošli na Ligan; da su ostali u svemiru, njih troje, sami. To su bili čudni dani, bilo im je tako neudobno, a opet, na neki način, tako toplo. A sada se samo trudila da ga povredi. Nešto ju je teralo da mu nanosi bol, iako bi više volela...
<BR>&nbsp;&nbsp;&nbsp;&nbsp;&nbsp;"Šta sad pa on hoće?" iznenada upita Gilbert.
<BR>&nbsp;&nbsp;&nbsp;&nbsp;&nbsp;Artemisija podiže pogled prema njemu i ugleda ga kroz vodenu izmaglicu tako da je morala brzo da žmirka kako bi ga dovela u normalnu žižu. "Ko?"
<BR>&nbsp;&nbsp;&nbsp;&nbsp;&nbsp;"Rizet, mislim da je to Rizet. Ipak je nemoguće da se uputio ovamo!"
<BR>&nbsp;&nbsp;&nbsp;&nbsp;&nbsp;Artemisija se u trenu stvori kod viziekrana. "Uvećaj ga", naredi ona.
<BR>&nbsp;&nbsp;&nbsp;&nbsp;&nbsp;"Na ovako maloj udaljenosti?" usprotivi se Gilbret. "Ništa nećeš videti. Neću moći da ga održim usredištenog."
<BR>&nbsp;&nbsp;&nbsp;&nbsp;&nbsp;"Uvećaj, ujače Gil!"
<BR>&nbsp;&nbsp;&nbsp;&nbsp;&nbsp;Mrmljajući, on ipak ubaci unutra teleskopski dodatak te stade da pretražuje nabreklo grumenje stenja. Poskakivalo je brže no što je oko moglo da ga sledi, čak i pri najlaganijem dodirivanju kontrola. Na trenutak, pred njima promaknu uvećana mutna prilika Rizeta i sada više nije bilo sumnje u njegov identitet. Gilbret vrati teleskop i ponovo ga uhvati, zadrža se na njemu tek za trenutak, ali Artemisija ipak uspe da primeti: "Naoružan je. Jesi li video?"
<BR>&nbsp;&nbsp;&nbsp;&nbsp;&nbsp;"Nisam."
<BR>&nbsp;&nbsp;&nbsp;&nbsp;&nbsp;"Ima dalekometnu blastersku pušku, kažem ti!"
<BR>&nbsp;&nbsp;&nbsp;&nbsp;&nbsp;Već je bila ustala i nervozno otvarala pretinac.
<BR>&nbsp;&nbsp;&nbsp;&nbsp;&nbsp;"Arta! Šta to radiš?"
<BR>&nbsp;&nbsp;&nbsp;&nbsp;&nbsp;Otkopčavala je drugi skafander. "Izlazim. Rizet je krenuo za njima. Zar ne razumeš? Autarh nije pošao napolje da postavi radio. Spremio je Bajronu klopku." Dahtala je dok se uvlačila u odelo od debelog, grubog materijala.
<BR>&nbsp;&nbsp;&nbsp;&nbsp;&nbsp;"Stani! Pričinjavaju ti se stvari!"
<BR>&nbsp;&nbsp;&nbsp;&nbsp;&nbsp;Ali ona je zurila u Gilbreta ne videvši ga, dok joj se lice ušiljilo i pobledelo. Trebalo je da to još odavno shvati, na osnovu toga kako je Rizet mazio onu budalu. Onu osećajnu budalu! Rizet je hvalio njegovog oca, pričao mu o tome kako je veliki čovek bio Rančer od Vajdemosa, i Bajron bi istog časa smekšao. U svemu što je preduzeo jasno se videlo da se rukovodi mišlju na oca. Kako jedan čovek može da dozvoli da njime tako ovlada neka fiksna ideja?
<BR>&nbsp;&nbsp;&nbsp;&nbsp;&nbsp;"Ne znam koje su kontrole za vazdušnu komoru", upita ona Gilbreta. "Otvori je!"
<BR>&nbsp;&nbsp;&nbsp;&nbsp;&nbsp;"Arta, ti ne ideš nikuda sa broda. Čak ne znaš ni gde se nalaze!"
<BR>&nbsp;&nbsp;&nbsp;&nbsp;&nbsp;"Pronaći ću ih. Otvori vazdušnu komoru!"
<BR>&nbsp;&nbsp;&nbsp;&nbsp;&nbsp;Gilbret odmahnu glavom.
<BR>&nbsp;&nbsp;&nbsp;&nbsp;&nbsp;Ali sakafander koji je navukla imao je i futrolu za pištolj. Ona se potapša po blasteru i reče tvrdim glasom: "Ujače Gile, kunem se da ću upotrebiti ovo!"
<BR>&nbsp;&nbsp;&nbsp;&nbsp;&nbsp;Gilbretu se odjednom ispred nosa stvori cev neuronskog biča. On primora sebe da se nasmeši. "Čekaj malo!"
<BR>&nbsp;&nbsp;&nbsp;&nbsp;&nbsp;"Otvori vazdušnu komoru!" zadahta ona.
<BR>&nbsp;&nbsp;&nbsp;&nbsp;&nbsp;On je posluša i ona iziđe, potrčavši u pravcu vetra, klizajući se preko stena i verući se uz greben. Krv joj je dobovala u ušima. Nije bila ništa bolja od njega, mahala mu je Autarhom pred nosem bez ikakvog razloga, sem da sačuva svoj glupi ponos. Sada joj je sve to izgledalo glupo, a Autarhova ličnost se jasno iskristalisala u njenom umu; bio je to promišljeno hladan čovek, čijim telom kao da nije tekla krv, i koji je bio potpuno bezukusan. Ona se na časak strese od gađenja.
<BR>&nbsp;&nbsp;&nbsp;&nbsp;&nbsp;Stigla je do vrha grebena, ali pred njom nije bilo ničega. Artemisija krenu napred, držeći pred sobom neuronski bič.
<BR>
<BR>&nbsp;&nbsp;&nbsp;&nbsp;&nbsp;Bajron i Autarh nisu izmenili nijednu jedinu reč dok su hodali; sada su se zaustavili na mestu gde je prestajalo ravno tle. Sunce i vetar već su milenijumima stvarali pukotine u stenama. Ispred njih nalazila se jedna drevna raselina, čija se dalja ivica odronila tako da je nastao ponor dubok stotinu stopa.
<BR>&nbsp;&nbsp;&nbsp;&nbsp;&nbsp;Bajron se oprezno približi i pogleda preko ivice. Ponor se strmo spuštao nadole, prekriven krzavim gromadima koje su vreme i povremene kiše razbacali u nedogled unaokolo.
<BR>&nbsp;&nbsp;&nbsp;&nbsp;&nbsp;"Izgleda mi, Džonti", reče on, "da je ovo beznadežan svet."
<BR>&nbsp;&nbsp;&nbsp;&nbsp;&nbsp;Autarh, nasuprot Bajronu, nije uopšte pokazivao da ga okolina zanima. Nije ni prišao ponoru. "Ovo smo mesto pronašli još pre sletanja", odgovori on kratko. "Savršeno odgovara našim ciljevima."
<BR>&nbsp;&nbsp;&nbsp;&nbsp;&nbsp;Možda savršeno odgovara tvojim ciljevima, pomisli Bajron, i udalji se od ivice i sede. Osluškivao je lagano šištanje koje je dopiralo iz cilindra sa ugljen-dioksidom i čekao.
<BR>&nbsp;&nbsp;&nbsp;&nbsp;&nbsp;Posle izvesnog vremena, Bajron tiho upita: "Šta ćeš im reći kada se vratiš na svoj brod, Džonti? Ili da pogađam?"
<BR>&nbsp;&nbsp;&nbsp;&nbsp;&nbsp;Autarh zastade usred otvaranja kovčega sa dve drške, koji su dovde doneli. On se uspravi i upita: "O čemu to pričaš?"
<BR>&nbsp;&nbsp;&nbsp;&nbsp;&nbsp;Bajron oseti kako mu vetar šiba lice, te se rukom u rukavici počeša po nosu. Ipak, on raskopča foamit tkaninu koja ga je obavijala, tako da se ona sada vijorila pri naletima vetra.
<BR>&nbsp;&nbsp;&nbsp;&nbsp;&nbsp;"O svrsi tvog dolaska ovamo", odgovori on.
<BR>&nbsp;&nbsp;&nbsp;&nbsp;&nbsp;"Više bih voleo, Farile, da počnemo sa postavljenjem radija nego što sedimo ovde i raspravljamo o tome!"
<BR>&nbsp;&nbsp;&nbsp;&nbsp;&nbsp;"Nećeš ti postaviti nikakav radio. A i zašto bi? Pokušali smo da dopremo do njih iz svemira, ali nam niko nije odgovorio. Nema razloga očekivati da ćemo nešto više postići transmiterom, postavljenim na površini. Nisu u pitanju ni jonizovani radio-nepropustljivi slojevi pri vrhu atmosfere, jer smo pokušali i sa subeterom i opet ništa. A nas dvojica baš i nismo neki radio eksperti. Pa, zašto si onda došao ovamo, Džonti?"
<BR>&nbsp;&nbsp;&nbsp;&nbsp;&nbsp;Autarh sede nasuprot Bajronu i s dosadom lupnu nekoliko puta po kovčegu. "Ako te more te sumnje, zašto si onda ti došao?"
<BR>&nbsp;&nbsp;&nbsp;&nbsp;&nbsp;"Da otkrijem istinu. Taj čovek, Rizet, kazao mi je da si planirao ovaj put i savetovao mi je da ti se pridružim. Verujem da si mu naložio da mi kaže kako ću, ako ti se pridružim, moći da te držim na oku i proveravam sve poruke koje primaš. To je bilo vrlo razumno, s tom razlikom što ja ne smatram da ćeš primiti bilo kakvu poruku. Ali dopustio sam mu da me ubedi i pošao sam s tobom."
<BR>&nbsp;&nbsp;&nbsp;&nbsp;&nbsp;"Da bi otkrio istinu?" upita ga Džonti, s neskrivenom porugom u glasu.
<BR>&nbsp;&nbsp;&nbsp;&nbsp;&nbsp;"Tačno! Mada je već nazirem."
<BR>&nbsp;&nbsp;&nbsp;&nbsp;&nbsp;"U čemu se sastoji ta tvoja istina? I ja bih voleo da otkrijem istinu."
<BR>&nbsp;&nbsp;&nbsp;&nbsp;&nbsp;"Došao si ovamo da bi me ubio. Sam sam ovde s tobom, a ispred nas je stena, sa koje niko ne bi preživeo pad. Nigde ne bi ostali vidljivi znaci nasilja. Nijednog raznetog uda, niti bilo kakve pomisli o oružanom obračunu. Bila bi to lepa, tužna priča, koju bi mogao da serviraš kada se vratiš na brod. Okliznuo se i pao! Čak bi mogao da dovedeš društvo ovamo da me pokupi i pristojno sahrani. Sve bi ispalo tako dirljivo, a mene više ne bi bilo da ti se nađem na putu."
<BR>&nbsp;&nbsp;&nbsp;&nbsp;&nbsp;"Ubeđen si da je tako, ali si ipak pošao sa mnom?"
<BR>&nbsp;&nbsp;&nbsp;&nbsp;&nbsp;"Pošto tako nešto očekujem, neće ti poći za rukom da me uhvatiš nespremnog. Nijedan od nas nije naoružan i sumnjam da bi me mogao gurnuti upotrebivši jedino snagu svojih mišića." Bajronove nosnice stadoše da se šire. On napola savi desnu ruku, lagano i požudno.
<BR>&nbsp;&nbsp;&nbsp;&nbsp;&nbsp;Ali Džonti se nasmeja. "Pošto sada ne dolazi u obzir da nastradaš, hoćemo li malo d se pozabavimo našim radio-odašiljačem?"
<BR>&nbsp;&nbsp;&nbsp;&nbsp;&nbsp;"Ne još. Još nisam završio. Želim da priznaš da si pokušao da me ubiješ."
<BR>&nbsp;&nbsp;&nbsp;&nbsp;&nbsp;"Oh? Znači, uporno zahtevaš da do kraja odigram svoju ulogu u ovoj tvojoj improvizovanoj drami? Kako nameravaš da me na to nateraš? Da ne misliš možda batinama da mi izvučeš priznanje? Slušaj sad dobro, Farile, ti si još mlad, te sam zbog toga, a i zbog tvog imena i položaja, spreman da ti oprostim. Međutim, moram priznati da si mi do sada zadao više glavobolja nego što si mi bio od pomoći."
<BR>&nbsp;&nbsp;&nbsp;&nbsp;&nbsp;"Znači tako! Pretpostavljam da se to odnosi na činjenicu što sam i protiv tvoje volje uspevao da ostanem živ!"
<BR>&nbsp;&nbsp;&nbsp;&nbsp;&nbsp;"Ako misliš na rizik na Rodiji, to sam ti već objasnio; neću da se ponavljam."
<BR>&nbsp;&nbsp;&nbsp;&nbsp;&nbsp;Bajron ustade. "Tvoje objašnjenje je bilo lažno. Od samog početka nešto se u njemu nije uklapalo."
<BR>&nbsp;&nbsp;&nbsp;&nbsp;&nbsp;"Stvarno?"
<BR>&nbsp;&nbsp;&nbsp;&nbsp;&nbsp;"Stvarno! Ustani i saslušaj me, ili ću te ja dići na noge!"
<BR>&nbsp;&nbsp;&nbsp;&nbsp;&nbsp;Dok je ustajao Autarhove oči se suziše do dva tanušna proreza. "Ne bih ti savetovao da promeniš nasilje, mladiću."
<BR>&nbsp;&nbsp;&nbsp;&nbsp;&nbsp;"Slušaj!" Bajronov glas bio je prodoran, a kapuljača mu je i dalje slobodno lepršala na povetarcu. "Rekao si da si me poslao na Rodiju, gde sam mogao da nastradam, samo da bi uvukao Direktora u neku zaveru protiv Tirana."
<BR>&nbsp;&nbsp;&nbsp;&nbsp;&nbsp;"To i dalje važi."
<BR>&nbsp;&nbsp;&nbsp;&nbsp;&nbsp;"To i dalje važi kao laž. Prvenstveni cilj ti je bio da nastradam. Obavestio si kapetana rodijanskog broda o mom identitetu još u samom početku. Uopšte nisi verovao da će mi dozvoliti da se vidim sa Hinrikom."
<BR>&nbsp;&nbsp;&nbsp;&nbsp;&nbsp;"Da sam želeo da te se otarasim, Farile, mogao sam postaviti pravu radijacijsku bombu u tvoju sobu!"
<BR>&nbsp;&nbsp;&nbsp;&nbsp;&nbsp;"Ali svakako bi bilo pogodnije navesti Tirane da me ubiju, umesto da to učiniš ti lično."
<BR>&nbsp;&nbsp;&nbsp;&nbsp;&nbsp;"Mogao sam te ubiti još tamo u svemiru, kada sam se prvi put prebacio na Okrutnog."
<BR>&nbsp;&nbsp;&nbsp;&nbsp;&nbsp;"Tako je. Došao si opremljen blasterom i u jednom trenutku si ga uperio u mene. Očekivao si da ćeš me naći na brodu, ali to nisi saopštio svojoj posadi. Kada je Rizet nazvao i ugledao me, više nisi mogao da me razneseš. Tada si pogrešio. Rekao si mi da si saopštio svojim ljudima kako se na tom brodu verovatno nalazim ja, ali malo kasnije Rizet je to porekao. Zar nisi obučio svoje ljude kako treba da se ponašaju kada ih lažeš, Džonti?"
<BR>&nbsp;&nbsp;&nbsp;&nbsp;&nbsp;Džontijevo lice, pobelelo od hladnoće, postajalo je sve bleđe i bleđe. "Trebalo bi da te ubijem, zato što si otkrio da sam lagao. Ali zašto nisam povukao okidač pre no što se Rizet pojavio na viziekranu i ugledao te?"
<BR>&nbsp;&nbsp;&nbsp;&nbsp;&nbsp;"Zbog politike, Džonti. Na brodu se nalazila Artemisija od Hinrijada, i u tom trenutku ona je bila važnija od mene. Pružila ti se šansa da brzo izmeniš plan. Da si me ubio u njenom prisustvu, upropastio bi mnogo veću igru."
<BR>&nbsp;&nbsp;&nbsp;&nbsp;&nbsp;"Znači, ljubav na prvi pogled?"
<BR>&nbsp;&nbsp;&nbsp;&nbsp;&nbsp;"Ljubav! Kada je u pitanju jedna od Hinrijada, zašto da ne? Nisi gubio vreme. Najpre si pokušao da je prebaciš na svoj brod, a kada ti to nije pošlo za rukom, rekao si mi da je Hinrik izdao mog oca." Trenutak je ćutao, a zatim nastavi: "Tako sam je izgubio i ti više nisi imao takmaca. Pretpostavljam da ti ona u ovom trenutku više nije bitna. Pridobio si je na svoju stranu, tako da možeš nastaviti sa svojim planom da me ubiješ bez straha da bi time izgubio mogućnost da se uvališ kao naslednik Hinrijada."
<BR>&nbsp;&nbsp;&nbsp;&nbsp;&nbsp;Džonti uzdahnu. "Farile", reče on, "hladno je, i postaje sve hladnije. Pretpostavljam da sunce zalazi. Neoprostivo si budalast i umaraš me. Pre no što okončamo ovu bujicu besmislica, reci mi bar zašto bih ja uopšte želeo da te ubijem? To jest, ako je tvojoj očiglednoj paranoji uopšte potreban neki razlog."
<BR>&nbsp;&nbsp;&nbsp;&nbsp;&nbsp;"Isti onaj koji te je nagnao da ubiješ mog oca."
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Ne misliš valjda da sam i na trenutak poverovao da ga je Hinrik izdao? Mogao je to učiniti, da ga ne bije glas nepopravljivog slabića. Zar misliš da je moj otac bio potpuno blesav? Zar je mogao o Hinriku da misli bilo šta drugo do ono što on u stvari jeste? Da i nije znao kakav ga bije glas, zar par minuta provedenih u njegovom prisustvu ne bi bilo dovoljno da shvati kako ima posla sa beznadežnom marionetom? Misliš li da bi moj otac izlanuo nešto pred Hinrikom, što bi moglo da se upotrebi protiv njega i optuži ga za izdaju? Ne, Džonti. Mog oca mora da je izdao čovek kome je on verovao."
<BR>&nbsp;&nbsp;&nbsp;&nbsp;&nbsp;Džonti koraknu unazad i udari u bok kovčega. Zauzevši položaj kao da želi da se suprotstavi toj optužbi, on reče: "Vidim kuda ciljaš. To jedino mogu da objasnim tvojim ludilom."
<BR>&nbsp;&nbsp;&nbsp;&nbsp;&nbsp;Bajron se tresao, ali ne od hladnoće. "Moj otac je, Džonti, bio popularan među tvojim ljudima. Suviše popularan. Kada je vlast u pitanju, jedan Autarh ne sme dozvoliti da ima takmaca. I ti si se pobrinuo da ti on više ne bude suparnik. Naredna dužnost ti je bila da se pobrineš da ja ne ostanem u životu, kako ga ne bih zamenio, ili možda osvetio." Glas mu se pretvorio u viku, koja kao da je rezala hladan vazduh. "Nije li tako?"
<BR>&nbsp;&nbsp;&nbsp;&nbsp;&nbsp;"Nije!"
<BR>&nbsp;&nbsp;&nbsp;&nbsp;&nbsp;Džonti se saže ka kovčegu. "Mogu ti dokazati da grešiš!" On širom otvori kovčeg. "Unutra je radio-oprema. Pregledaj je. Dobro je osmotri!" I on stade da izbacuje delove pred Bajronove noge.
<BR>&nbsp;&nbsp;&nbsp;&nbsp;&nbsp;Bajron je zurio u njih. "Kako to može bilo šta da dokaže?"
<BR>&nbsp;&nbsp;&nbsp;&nbsp;&nbsp;Džonti ustade. "I ne može. A sada dobro pogledaj ovo!"
<BR>&nbsp;&nbsp;&nbsp;&nbsp;&nbsp;U ruci je držao blaster, a zglavci su mu se beleli koliko ga je stezao. Glas mu više nije bio onako hladan kao malopre. "Dosta mi te je", uzviknu on. "Ali neću još dugo morati da te trpim."
<BR>&nbsp;&nbsp;&nbsp;&nbsp;&nbsp;Bajron primeti bezličnim glasom: "Sakro si blaster u kovčeg sa opremom?"
<BR>&nbsp;&nbsp;&nbsp;&nbsp;&nbsp;"Zar si mislio da neću? Stvarno si došao ovamo misleći da ću probati da te sa stene gurnem golim rukama, kao da sam neki fizički radnik ili rudar? Ja sam Autarh od Lingana... " Izraz lica mu se neprestano menjao, dok je levom rukom pravio britak rez kroz vazduh... "Dosta mi je ispraznog i smešnog idealizma Rančera od Vajdemosa!" Zatim prošapta: "Kreni! Prema steni!" I on koraknu napred.
<BR>&nbsp;&nbsp;&nbsp;&nbsp;&nbsp;Bajron podiže ruke, očiju uprtih u blaster, te koraknu unazad. "Znači, ti si ubio mog oca!"
<BR>&nbsp;&nbsp;&nbsp;&nbsp;&nbsp;"Ja sam ubio tvog oca!" potvrdi Autarh. "Kažem ti to kako bi u poslednjim trenucima života bio svestan činjenice da će se isti čovek koji se pobrinuo da ti otac u odaji za dezintegraciju bude raznesen u paramparčad, pobrinuti da i ti kreneš njegovim putem... te zadržati devojku Hinrijada za sebe, zajedno sa svim onim što ide uz nju. Razmisli malo o tome! Ali ne pomeraj ruke ili ću te razneti, pa makar morao da odgovaram pred svojim ljudima!" Kao da je njegova hladna spoljašnjost sada bila napukla, ostavljajući samo razgolićenu, goruću strast.
<BR>&nbsp;&nbsp;&nbsp;&nbsp;&nbsp;"Kao što sam već rekao, i ranije si pokušao da me ubiješ!"
<BR>&nbsp;&nbsp;&nbsp;&nbsp;&nbsp;"Jesam. Sva tvoja nagađanja bila su ispravna. Pomaže li ti to sada? Nazad!"
<BR>&nbsp;&nbsp;&nbsp;&nbsp;&nbsp;"Ne", odvrati Bajron. On spusti ruke i uzviknu: "Ako imaš nameru da pucaš, onda pucaj!"
<BR>&nbsp;&nbsp;&nbsp;&nbsp;&nbsp;"Misliš da se neću usuditi?" upita Autarh.
<BR>&nbsp;&nbsp;&nbsp;&nbsp;&nbsp;"Zamolio sam te da pucaš!"
<BR>&nbsp;&nbsp;&nbsp;&nbsp;&nbsp;"I hoću!" Autarh pažljivo nanišani u Bajronovu glavu i sa udaljenosti od četiri stope pritisnu obarač.
</P></TD></TR></TABLE>
<P class="next">
<A HREF=p19.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
