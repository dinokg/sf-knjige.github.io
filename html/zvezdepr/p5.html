<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5. KLIMAVA GLAVA NA RAMENIMA
<P>&nbsp;&nbsp;&nbsp;&nbsp;&nbsp;Direktorstvo kao habitat homo sapiensa na Rodiji bilo je mnogo mlađeg datuma nego ono na Zemlji. Bilo je čak novijeg datuma i u poređenju sa kentaurijanskim ili sirijanskim svetovima. Na primer, planete Arkturusa bile su već dve stotine godina naseljene u vreme kada su prvi brodovi kružili oko magline u obliku konjske glave, iza koje su pronašli gnezdo sastavljeno od stotina planeta bogatih kiseonikom i vodonikom. Nalazile su se na maloj udaljenosti jedna od druge i njihovo otkriće bilo je zaista od epohalne važnosti; iako su preplavljivale svemir, tek ih je nekolicina mogla da zadovolji hemijske potrebe ljudskog organizma.
<BR>&nbsp;&nbsp;&nbsp;&nbsp;&nbsp;U Galaksiji postoji između jedne i dve stotine milijardi blistavih zvezda. Među njima ima otprilike pet stotina milijardi planeta. Na nekim od njih je gravitacija za sto dvadeset procenata veća od one na Zemlji, a na nekima manja od šezdeset, te su stoga nepodesne za duži boravak. Neke su suviše tople, neke suviše hladne. Neke obavija otrovna atmosfera. Pronađene su planete čija se atmosfera sastoji cela ili uglavnom od neona, metana, amonijaka, hlora... čak i silikonskog tetraflorida. Na nekim planetama nema vode, a na nekim je zabeleženo da postoje okeani od gotovo čistog sumpor-dioksida. Drugima, opet, nedostaje ugljenik.
<BR>&nbsp;&nbsp;&nbsp;&nbsp;&nbsp;Dovoljan je, međutim, samo jedan od ovih nedostataka, pa da se ni među sto hiljada svetova ne nađe nijedan na kome je moguć život. I pored toga, procenjeno je da nam na raspolaganju ostaje četiri miliona naseljivih svetova.
<BR>&nbsp;&nbsp;&nbsp;&nbsp;&nbsp;Sporan je broj onih koji su, u stvari, naseljeni. Prema Galaktičkom almanahu koji priznaje da se služi neproverenim zapisima, Rodija je bila hiljadu devedeset osmi svet koji je čovek naselio.
<BR>&nbsp;&nbsp;&nbsp;&nbsp;&nbsp;Pun ironije je i podatak da je Tiran, kasnije podjarmljivač Rodije, bio hiljadu devedeset deveti.
<BR>&nbsp;&nbsp;&nbsp;&nbsp;&nbsp;Ustrojstvo istorije u Transmaglenim oblastima bilo je žalosno nalik na sva ustrojstva istorije bilo gde drugde tokom razdoblja razvoja i širenja. Planete republike nastajale su jedna za drugom, i svaka se vlada ograničavala samo na svoj svet. Sa razvojem ekonomije kolonizovali su obližnje planete i spajali ih sa matičnim društvom. Uspostavljena su mala 'carstva', koja su neminovno dolazila u međusobne sukobe.
<BR>&nbsp;&nbsp;&nbsp;&nbsp;&nbsp;Hegemoniju nad velikim oblastima uspostavljao je onaj ko je bio prvi, a potom bi se vlade smenjivale u zavisnosti od nestabilnosti ratne sreće i promena na vlasti.
<BR>&nbsp;&nbsp;&nbsp;&nbsp;&nbsp;Jedino je Rodija ostala stabilna na duže staze, pod sposobnom upravom dinastije Hinrijada. Možda je bila na najboljem putu da konačno, za vek ili dva, uspostavi sveobuhvatno Transmagleno carstvo, kada su se pojavili Tirani i za deset godina obavili sav posao.
<BR>&nbsp;&nbsp;&nbsp;&nbsp;&nbsp;Ironija se sastojala u tome što je to uspelo upravo ljudima sa Tirana. Do tada, tokom sedam stotina godina postojanja, Tiran je jedva uspevao da sačuva svoju nesigurnu autonomiju, i to uglavnom zahvaljujući nepoželjnom ogoljenom predelu koji se uglavnom, zbog nestašice vode na planeti, sastojao od pustinja.
<BR>&nbsp;&nbsp;&nbsp;&nbsp;&nbsp;Ali čak i po dolasku Tirana, Direktorstvo na Rodiji nastavilo je da se održava. Čak je i ojačalo. Hindrijadi su bili omiljeni među narodom, tako da su služili pridošlicama kao oruđe za lako upravljanje masama. Tiranima nije bilo važno kome se priređuju ovacije dok su oni ubirali porez.
<BR>&nbsp;&nbsp;&nbsp;&nbsp;&nbsp;Ali Direktori sada više nisu bili oni Hinrijadi iz starina. O mestu Direktora uvek je odlučivala cela porodica, što je imalo za cilj da najsposobniji bude izabran. Iz istih razloga podsticano je i usvajanje.
<BR>&nbsp;&nbsp;&nbsp;&nbsp;&nbsp;Ali sada su Tirani mogli da utiču na izbore rukovodeći se drugim razlozima, te je tako pre dvadeset godina, na primer, za Direktora bio izabran Hinrik (peti toga imena). Tirani su smatrali da su napravili koristan izbor.
<BR>&nbsp;&nbsp;&nbsp;&nbsp;&nbsp;U vreme svog izbora Hinrik je bio lep muškarac, a još je i sada delovao krajnje upečatljivo kada bi se obraćao rodijanskom veću. Kosa mu je bila prošarana sedim vlasima, a gusti brkovi su mu ostali neobično crni, poput očiju njegove kćeri.
<BR>&nbsp;&nbsp;&nbsp;&nbsp;&nbsp;U ovom trenutku nalazio se oči u oči sa svojom kćerkom, a ona je bila besna. Bila je svega dva inča niža od njega, a Direktor je bio tek nešto manje od inča ispod visine od šest stopa. Devojka je bila živa vatra, tamne kose i očiju, a u tom času i veoma tamnog tena.
<BR>&nbsp;&nbsp;&nbsp;&nbsp;&nbsp;"Ne mogu to da učinim!" ponovi ona. "Neću!"
<BR>&nbsp;&nbsp;&nbsp;&nbsp;&nbsp;"Ali Arta, Arta, to je nerezumno", zacvile Hinrik. "Šta ja da učinim? Šta ja mogu da učinim. Imam li ja izbora?"
<BR>&nbsp;&nbsp;&nbsp;&nbsp;&nbsp;"Da je majka živa, ona bi pronašla izlaz." I ona lupi nogom o pod. Zvala se Artemisija, a to kraljevsko ime dobijalo je bar jedno žensko dete u svakom pokolenju Hinrijada.
<BR>&nbsp;&nbsp;&nbsp;&nbsp;&nbsp;"Tako je, nema sumnje da je tako. Neka je blagoslovena moja duša! Kako je samo tvoja majka umela s tobom! Ponekad mi se čini da si sva na nju i da ništa nisi nasledila od mene. Ali ubeđen sam, Arta, da mu uopšte nisi pružila priliku. Jesi li razmotrila njegove... ah... bolje strane?"
<BR>&nbsp;&nbsp;&nbsp;&nbsp;&nbsp;"A koje to?"
<BR>&nbsp;&nbsp;&nbsp;&nbsp;&nbsp;"One koje..." On napravi jedan neodređeni pokret rukom, malo porazmisli, a onda odustade. Prišao joj je u želji da joj položi ruku na rame kako bi je utešio, ali ona se izmigolji tako da joj skarletni ogrtač zasvetluca u vazduhu.
<BR>&nbsp;&nbsp;&nbsp;&nbsp;&nbsp;"Provela sam veče s njim", pripomenu ona ogorčeno, "i pokušao je da me poljubi. Bilo je odvratno."
<BR>&nbsp;&nbsp;&nbsp;&nbsp;&nbsp;"Ali svi se ljube, draga. Ne živimo više u vreme tvoje bake... neka joj je laka zemlja. Poljupci su svakodnevna pojava... više nego svakodnevna. Mlada krv, Arta, mlada krv!"
<BR>&nbsp;&nbsp;&nbsp;&nbsp;&nbsp;"Mlada krv, malo sutra. Taj užasni čovečuljak je u sebi imao mladu krv za ovih petnaest godina jedino neposredno posle transfuzije. Niži je od mene četiri inča, oče. Kako da se pojavim u javnosti sa pigmejem?"
<BR>&nbsp;&nbsp;&nbsp;&nbsp;&nbsp;"On je važan čovek. Veoma važan!"
<BR>&nbsp;&nbsp;&nbsp;&nbsp;&nbsp;"Ali zahvaljujući tome nije viši ni za jedan inč. Krivonog je, kao uostalom i svi oni, i smrdi mu iz usta."
<BR>&nbsp;&nbsp;&nbsp;&nbsp;&nbsp;"Smrdi mu iz usta?"
<BR>&nbsp;&nbsp;&nbsp;&nbsp;&nbsp;Artemisija frknu nosem na oca. "Tako je: smrdi. Ima neprijatan zadah. To mi se nije dopalo i to sam mu stavila do znanja."
<BR>&nbsp;&nbsp;&nbsp;&nbsp;&nbsp;Hinrik ostade bez reči. Vilica mu se za trenutak opusti, a onda uspe da napola šapćući, hrapavim glasom izgovori: "Stavila si mu to do znanja? Posredno si nagovestila da bi jedan visoki funkcioner Kraljevskog tiranskog suda mogao da ima neku neprijatnu ličnu osobinu?"
<BR>&nbsp;&nbsp;&nbsp;&nbsp;&nbsp;"Pa kad je ima! Vidiš da imam nos! I tako, kada mi se suviše primakao, samo sam se uhvatila za njega i gurnula ga. Baš mi je to neka zverka kojoj se treba diviti. Prućio se koliko je dug, a noge su mu poletele uvis!" Ona mu sve to pažljivo prikaza, ali Hinrik toga nije bio svestan jer se, zaječavši, zgrbio i šakama prekrio lice.
<BR>&nbsp;&nbsp;&nbsp;&nbsp;&nbsp;Sav jadan provirio je između dva prsta. "Šta će se sada dogoditi? Kako si mogla tako nešto da uradiš?"
<BR>&nbsp;&nbsp;&nbsp;&nbsp;&nbsp;"Uopšte mi nije pomoglo. Znaš li šta je rekao? Znaš li šta je rekao? To je bila poslednja kap. Poslednji udarac. Tada sam donela neopozivu odluku da tog čoveka ne bih mogla podnositi ni da je visok deset stopa."
<BR>&nbsp;&nbsp;&nbsp;&nbsp;&nbsp;"Ali... ali... šta je rekao?"
<BR>&nbsp;&nbsp;&nbsp;&nbsp;&nbsp;"Rekao je... kao da sam gledala video, oče... rekao je: 'Ha! Kakva vatrena bludnica! Sada mi se još više dopada!' A dvojica slugu mu potom pomogoše da stane na noge. Ali ipak više nije pokušao da mi dahće u lice."
<BR>&nbsp;&nbsp;&nbsp;&nbsp;&nbsp;Hinrik se sruči na stolicu, nagnu se napred i pomno zagleda u Artemisiju. "Mogla bi bar da preživiš čin venčanja, zar ne? Ne moraš biti iskreno oduševljena. Zašto ne bi zbog političkih razloga..."
<BR>&nbsp;&nbsp;&nbsp;&nbsp;&nbsp;"Kako to misliš da ne budem iskrena, oče? Da ukrstim prste na levoj ruci dok desnom potpisujem ugovor?"
<BR>&nbsp;&nbsp;&nbsp;&nbsp;&nbsp;Hinrik je izgledao zbunjen. "Ne, razume se da ne. Kakve bi koristi od toga imala? Kako bi ukršteni prsti mogli da opovrgnu vrednost dokumenta? Odista, Arta, zapanjuje me tvoja glupost."
<BR>&nbsp;&nbsp;&nbsp;&nbsp;&nbsp;Artemisija uzdahnu. "Kako onda to misliš?"
<BR>&nbsp;&nbsp;&nbsp;&nbsp;&nbsp;"Šta, kako mislim? Zar ne shvataš da si poremetila poredak stvari? Ne mogu da se usredsredim na stvari kako treba kada se prepireš sa mnom. O čemu sam ono govorio?"
<BR>&nbsp;&nbsp;&nbsp;&nbsp;&nbsp;"Trebalo je samo da se pretvaram da se udajem ili nešto slično. Sećaš li se sada?"
<BR>&nbsp;&nbsp;&nbsp;&nbsp;&nbsp;"Oh, da. Hteo sam da kažem da to ne moraš shvatiti suviše ozbiljno, znaš."
<BR>&nbsp;&nbsp;&nbsp;&nbsp;&nbsp;"Pretpostavljam da to znači kako mogu imati ljubavnike?"
<BR>&nbsp;&nbsp;&nbsp;&nbsp;&nbsp;Hinrik se ukoči i namršti. "Arta! Odgajao sam te da postaneš skromna devojka, koja drži do sebe. To je bila namera i tvoje majke. Kako možeš i da pomisliš nešto slično? Sram te bilo!"
<BR>&nbsp;&nbsp;&nbsp;&nbsp;&nbsp;"Ali zar nisi upravo na to mislio?"
<BR>&nbsp;&nbsp;&nbsp;&nbsp;&nbsp;"Ja to mogu da izgovorim. Ja sam muškarac, zreo muškarac. Ali devojka poput tebe ne sme to da ponovi."
<BR>&nbsp;&nbsp;&nbsp;&nbsp;&nbsp;"E pa, ja sam ponovila i sada oboje znamo na šta si mislio. Nemam ništa protiv ljubavnika. Verovatno ću morati da ih imam ako se budem udala iz državničkih razloga, ali sve ima svoje granice." Ona se podboči, a trapezasti rukavi ogrtača skliznuše joj s preplanulih, podignutih ramena. "A šta da radim između dva ljubavnika? On će i dalje biti moj muž, a meni je nepodnošljiva i sama pomisao na to?"
<BR>&nbsp;&nbsp;&nbsp;&nbsp;&nbsp;"Ali on je star, dušo. Nećeš dugo morati da živiš s njim."
<BR>&nbsp;&nbsp;&nbsp;&nbsp;&nbsp;"Ali ne i dovoljno kratko, hvala. Pre pet minuta je imao mladu krv, sećaš se?"
<BR>&nbsp;&nbsp;&nbsp;&nbsp;&nbsp;Hinrik raširi ruke, a zatim ih opusti. "Arta, taj čovek je Tiranin, i to moćan. Mirišu ga čak i na Kanovom dvoru."
<BR>&nbsp;&nbsp;&nbsp;&nbsp;&nbsp;"Može i sam Kan da ga miriše. Verovatno je to i slučaj. Jer najverovatnije i sam smrdi."
<BR>&nbsp;&nbsp;&nbsp;&nbsp;&nbsp;Hinrikova usta u užasu obrazovaše slovo O... On automatski baci pogled preko ramena, a zatim reče hrapavim glasom: "Da više nikada nisi ništa slično ponovila!"
<BR>&nbsp;&nbsp;&nbsp;&nbsp;&nbsp;"Hoću, ako mi bude volja. Pored toga, već je imao tri žene." Ona žurno dodade, da pretekne oca. "Ne Kan, već čovek za koga želiš da se udam."
<BR>&nbsp;&nbsp;&nbsp;&nbsp;&nbsp;"Ali sve su mrtve", dobrodušno objasni Hinrik. "Arta, nisu u životu. Ne misli na to. Kako bi mogla i da pomisliš da bih ja dozvolio da se moja kćerka uda za bigamistu? Zatražićemo da nam pokaže dokumenta. Nije se sa sve tri odjednom oženio, već jednom po jednom, a sada su sve mrtve, načisto mrtve, sve odreda."
<BR>&nbsp;&nbsp;&nbsp;&nbsp;&nbsp;"Nije ni čudo!"
<BR>&nbsp;&nbsp;&nbsp;&nbsp;&nbsp;"Oh, neka je blagoslovena moja duša, šta da uradim?" On još jednom pokuša da nastupi dostojanstveno. "Arta, to je cena koju moraš da platiš zato što si potomak Hinrijada i Direktorova kćerka."
<BR>&nbsp;&nbsp;&nbsp;&nbsp;&nbsp;"Ja nisam tražila da budem jedna od Hinrijada niti Direktorova kćerka."
<BR>&nbsp;&nbsp;&nbsp;&nbsp;&nbsp;"To nema nikakve veze. Ali tokom celokupne istorije Galaksije bilo je slučajeva kada se zbog dobrobiti države, sigurnosti planete, dobrobiti naroda tražilo da ih..."
<BR>&nbsp;&nbsp;&nbsp;&nbsp;&nbsp;"Da se neka jadnica prostituiše!"
<BR>&nbsp;&nbsp;&nbsp;&nbsp;&nbsp;"Oh, kako si samo vulgarna! Jednog dana, videćeš... jednog dana ćeš nešto slično kazati i na javnom mestu."
<BR>&nbsp;&nbsp;&nbsp;&nbsp;&nbsp;"E pa, stvari tako stoje, i ja na to neću da pristanem. Pre ću umreti. Pre ću učiniti bilo šta drugo. I hoću!'
<BR>&nbsp;&nbsp;&nbsp;&nbsp;&nbsp;Direktor ustade i ispruži ruke prema njoj. Usne mu zadrhtaše, ali ne izusti ni reči. Ona mu pritrča, iznenada počevši da se guši u suzama i sva očajna se privi uz njega. "Ne mogu, tatice. Ne mogu. Nemoj me terati."
<BR>&nbsp;&nbsp;&nbsp;&nbsp;&nbsp;On stade bespomoćno da je tapše po leđima. "Ali ako te ne ubedim, šta će se dogoditi? Ako Tirani budu nezadovoljni, smeniće me, zatvoriti, možda čak i pogu..." On se zagrcnu kod te reči. "Ovo su veoma nesretna vremena, Arta... veoma nesretna. Rančer od Vajdemosa je osuđen prošle nedelje i verujem da je već pogubljen. Sećaš ga se, Arta? Bio je na dvoru pre pola godine. Krupan čovek, okrugle glave i duboko usađenih očiju. U početku si ga se plašila."
<BR>&nbsp;&nbsp;&nbsp;&nbsp;&nbsp;"Sećam ga se."
<BR>&nbsp;&nbsp;&nbsp;&nbsp;&nbsp;"E pa, verovatno je već mrtav. A ko zna? Možda sam ja sledeći. Tvoj jadni, bespomoćni otac možda je sledeći na redu. Loša vremena. Bio je nedavno na našem dvoru, a to može biti krajnje sumnjivo."
<BR>&nbsp;&nbsp;&nbsp;&nbsp;&nbsp;Ona se iznenada trže. "Zašto bi to bilo sumnjivo? Nisi imao nikakve veze s njim, zar ne?"
<BR>&nbsp;&nbsp;&nbsp;&nbsp;&nbsp;"Ja? Razume se da nisam. Ali ako otvoreno uvredimo Kana od Tirana, odbivši da sklopimo savez sa jednim od njegovih miljenika, mogli bi čak i to da pomisle."
<BR>&nbsp;&nbsp;&nbsp;&nbsp;&nbsp;Hinrikovo kršenje ruku bilo je prekinuto prigušenom zvonjavom komunikacijske veze. On se nelagodno okrenu.
<BR>&nbsp;&nbsp;&nbsp;&nbsp;&nbsp;"Preuzeću u svojoj sobi. Ti se odmori. Bolje ćeš se osetiti pošto malo odremaš. Videćeš, videćeš. Iscrpljena si."
<BR>&nbsp;&nbsp;&nbsp;&nbsp;&nbsp;Artemisija ga je namršteno posmatrala dok se udaljavao. Na licu joj se videlo da napregnuto razmišlja, i dosta dugo jedino se po blagom podizanju njenih grudi moglo zaključiti da je živa.
<BR>&nbsp;&nbsp;&nbsp;&nbsp;&nbsp;Kod vrata se začuše koraci i ona se okrenu.
<BR>&nbsp;&nbsp;&nbsp;&nbsp;&nbsp;"Šta je bilo?" Glas joj je bio oštriji nego što je nameravala.
<BR>&nbsp;&nbsp;&nbsp;&nbsp;&nbsp;Bio je to Hinrik, lica izobličenog od strana. "Zvao me je major Andros."
<BR>&nbsp;&nbsp;&nbsp;&nbsp;&nbsp;"Iz spoljne policije?"
<BR>&nbsp;&nbsp;&nbsp;&nbsp;&nbsp;Hinriku jedino pođe za rukom da klimne glavom.
<BR>&nbsp;&nbsp;&nbsp;&nbsp;&nbsp;"Nije valjda..." povika Artemisija, a onda nevoljno zastade, na pragu da pretoči užasnu pomisao u reči; ali uzalud je čekala da joj otac pomogne.
<BR>&nbsp;&nbsp;&nbsp;&nbsp;&nbsp;"Jedan mladić želi da ga primim. Ne poznajem ga. Zašto bi on došao ovamo? Sa Zemlje je." Borio se za vazduh i zamuckivao dok je govorio, kao da mu je um na neviđenim mukama, a on mora da ga sledi u njegovom kruženju.
<BR>&nbsp;&nbsp;&nbsp;&nbsp;&nbsp;Devojka otrča do njega i uhvati ga za lakat. "Sedi, oče", obrati mu se ona oštrim glasom. "Ispričaj mi šta se dogodilo." Ona ga povede, i nešto od prvobitne panike se izgubi s njegovog lica.
<BR>&nbsp;&nbsp;&nbsp;&nbsp;&nbsp;"Ne znam tačno", prošapta on. "Jedan mladić dolazi ovamo da mi iznese pojedinosti o zaveri protiv mene. Protiv mog života A oni mi nalažu da ga saslušam."
<BR>&nbsp;&nbsp;&nbsp;&nbsp;&nbsp;Potom se budalasto nasmeja. "Mene narod voli. Niko ne želi da me ubije. Zar ne? Zar ne?" Pomno ju je posmatrao, odahnuvši kada ona odgovori odrečno. "Razume se, niko ne želi da te ubije."
<BR>&nbsp;&nbsp;&nbsp;&nbsp;&nbsp;Ali njega opet obuze napetost. "Misliš li možda da su to oni?"
<BR>&nbsp;&nbsp;&nbsp;&nbsp;&nbsp;"Ko?"
<BR>&nbsp;&nbsp;&nbsp;&nbsp;&nbsp;On se nagnu napred i prošapta. "Tirani. Rančer od Vajdemosa je bio ovde juče i ubili su ga." Glas mu odjednom postade prodorniji. "A sada šalju nekog da ubije mene."
<BR>&nbsp;&nbsp;&nbsp;&nbsp;&nbsp;Artemisija ga tako snažno ščepa za ramena da je morao da se usredsredi na neposredan bol.
<BR>&nbsp;&nbsp;&nbsp;&nbsp;&nbsp;"Oče!" uzviknu ona. "Sedi mirno! Da ni reč nisi rekao! Saslušaj me. Niko te neće ubiti. Čuješ li me? Niko te neće ubiti. Rančer je bio ovde pre šest meseci. Sećaš li se? Zar to nije bilo pre šest meseci? Razmisli!"
<BR>&nbsp;&nbsp;&nbsp;&nbsp;&nbsp;"Tako davno?" prošapta Direktor. "Da, da, mora da je tako."
<BR>&nbsp;&nbsp;&nbsp;&nbsp;&nbsp;"A sada ti ostani ovde i odmori se. Premoren si. Sama ću primiti mladića i ako bude sve u redu, dovešću ga k tebi."
<BR>&nbsp;&nbsp;&nbsp;&nbsp;&nbsp;"Hoćeš li, Arta? Hoćeš li? On neće povrediti ženu. On sigurno ne bi povredio ženu."
<BR>&nbsp;&nbsp;&nbsp;&nbsp;&nbsp;Ona se iznenada sagnu i poljubi ga u obraz.
<BR>&nbsp;&nbsp;&nbsp;&nbsp;&nbsp;"Budi obazriva", prošapta on i umorno sklopi oči.
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
