<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>13. AUTARH OSTAJE
<P>&nbsp;&nbsp;&nbsp;&nbsp;&nbsp;Autarh nežno odgurnu nogom odelo u jednu stranu, te prisvoji za sebe veću od tapaciranih stolica.
<BR>&nbsp;&nbsp;&nbsp;&nbsp;&nbsp;"Dosta dugo se nisam ovim bavio", objasni on. "Ali kažu da se to nikada ne zaboravlja kada se jednom nauči, što je bar u mom slučaju očigledno tačno. Zdravo, Farile! Lorde Gilbrete, dobar dan. Ako me pamćenje dobro služi, ovo je Direktorova kćerka, gospa Artemisija!"
<BR>&nbsp;&nbsp;&nbsp;&nbsp;&nbsp;On pažljivo namesti dugačku cigaretu među usne i zapali je pukim udisanjem vazduha. Mirisni duvan ispuni vazduh svojim prijatnim isparenjima. "Nisam očekivao da ću te tako brzo videti, Farile", primeti on.
<BR>&nbsp;&nbsp;&nbsp;&nbsp;&nbsp;"Ili možda nisu očekivao da ćeš me uopšte više videti?" odvrati zajedljivo Bajron.
<BR>&nbsp;&nbsp;&nbsp;&nbsp;&nbsp;"Nikad se ne zna", složi se Autarh. "Ali imajući u vidu da je poruka sadržala samo jednu reč - Gilbret; te znajući da Gilbret ne ume da upravlja svemirskim brodom; kao i to da sam ja sam poslao na Rodiju mladića koji ume da upravlja svemirskim brodom i koji je u stanju da ukrade tiransku krstaricu ako se nađe u škripcu; te, saznavši da je jedan od ljudi na krstarici mladić aristokratskog držanja - nametao se samo jedan zaključak. Nisam iznenađen što te vidim."
<BR>&nbsp;&nbsp;&nbsp;&nbsp;&nbsp;"Mislim da jesi", odvrati Bajron. "Mislim da si strašno iznenađen što me vidiš. Pošto si ubica i trebalo bi da to budeš. Zar misliš da ne umem da se bavim dedukcijom?"
<BR>&nbsp;&nbsp;&nbsp;&nbsp;&nbsp;"Ja o tebi Farile mislim sve najbolje."
<BR>&nbsp;&nbsp;&nbsp;&nbsp;&nbsp;Autarh je bio potpuno smiren, tako da se Bajron osećao neprijatno i glupo dok je negodovao. On se besno okrenu ka ostalima. "Ovaj čovek ovde je Sander Džonti... onaj Sander Džonti o kome sam vam pričao. On, pored toga, može biti i Autarh Lingana ili pedeset puta Autarh. Meni je to svejedno. Za mene je on Sander Džonti."
<BR>&nbsp;&nbsp;&nbsp;&nbsp;&nbsp;"On je čovek koji je..." poče Artemisija.
<BR>&nbsp;&nbsp;&nbsp;&nbsp;&nbsp;Gilbret prinese svoju mršavu drhtavu šaku čelu. "Urazumi se, Bajrone. Jesi li poludeo?"
<BR>&nbsp;&nbsp;&nbsp;&nbsp;&nbsp;"To je taj čovek! A ja nisam lud!" povika Bajron. S mukom se savladao. "U redu. Pretpostalvjam da se vikom ništa ne može rešiti. Gubi se s mog broda, Džonti. Nisam li to dovoljno mirno rekao? Gubi se s mog broda."
<BR>&nbsp;&nbsp;&nbsp;&nbsp;&nbsp;"Dragi moj Farile. Zbog čega?"
<BR>&nbsp;&nbsp;&nbsp;&nbsp;&nbsp;Gilbret poče ispuštati neke nesuvisle zvuke, ali Bajron ga samo grubo odgurnu u stranu i nađe se licem u lice sa Autarhom koji je sedeo. "Napravio si samo jednu grešku, Džonti. Samo jednu. Nisi unapred mogao znati da ću u svojoj spavaonici, tamo na Zemlji, zaboraviti ručni sat. A kaiš na tom mom ručnom satu bio je slučajno i indikator zračenja."
<BR>&nbsp;&nbsp;&nbsp;&nbsp;&nbsp;Autarh ispusti kolut dima i prijatno se osmehnu.
<BR>&nbsp;&nbsp;&nbsp;&nbsp;&nbsp;"A taj kaiš uopšte nije poplavio, Džonti", nastavi Bajron. Te noći u mojoj sobi nije bilo nikakve bombe. Već samo namerno ostavljen mućak! Ako to porekneš, onda si lažov, Džonti, ili kako god ti volja da nazoveš sam sebe.
<BR>&nbsp;&nbsp;&nbsp;&nbsp;&nbsp;Šta više, ti si tamo podmetnuo taj mućak. Ti si me uspavao pomoću hipnita i pripremio sve za nastavak te noćne komedije. Sve to ima smisla, znaš. Da sam bio prepušten sam sebi, prespavao bih tu noć ni ne primetivši da nešto nije u redu. Ko me je uporno zvao preko vizifona dok nije bio siguran da sam se probudio? Tačno, probudio, kako bih bio u stanju da pronađem bombu, koja je namerno bila ostavljena u blizini brojača kako je ne bih mogao promašiti. Ko je razvalio vrata kako bih mogao da napustim sobu pre no što otkrijem da je bomba u stvari samo mućak? Mora da si te noći uživao, Džonti!"
<BR>&nbsp;&nbsp;&nbsp;&nbsp;&nbsp;Bajron zastade da bi video kakav je utisak izazvao, ali Autarh je samo klimnuo u znak učtive zainteresovanosti. Bajron oseti kako se bes u njemu sve više povećava. Činilo mu se da udara po jastucima, briše vodu, šutira vazduh.
<BR>&nbsp;&nbsp;&nbsp;&nbsp;&nbsp;"Moj otac je trebalo da bude pogubljen", nastavi on grubo. "Sigurno bih to relativno brzo saznao. Otišao bih ili ne na Nefelos. Što se toga tiče ravnao bih se prema svom razumu, otvoreno se suprotstavio Tiranima, ili možda ne, u zavisnosti od toga kako bih sam odlučio. Znao bih kakve su mi šanse. Bio bih pripremljen na razne mogućnosti.
<BR>&nbsp;&nbsp;&nbsp;&nbsp;&nbsp;Ali ti si želeo da pođem na Rodiju, da se vidim sa Hinrikom. A nisi baš mogao očekivati da ću učiniti ono što ti želiš. Malo je bilo verovatno da ću poći do tebe po savet. Sem u slučaju da ti pođe za rukom da isceniraš određenu situaciju. I uspelo ti je!
<BR>&nbsp;&nbsp;&nbsp;&nbsp;&nbsp;Pomislio sam da mi je bomba bila podmetnuta, ali nisam mogao da se dosetim zbog čega. Ti, jesi. Izgledalo je kao da si mi spasao život. Izgledalo je kao da ti sve znaš; kao, na primer, šta treba posle toga da preduzmem. Bio sam izbačen iz ravnoteže, zbunjen. Poslušao sam tvoj savet."
<BR>&nbsp;&nbsp;&nbsp;&nbsp;&nbsp;Bajron za trenutak ostade bez daha, te napravi pauzu čekajući odgovor. Nije ga dobio. Stoga, on odluči da nastavi, vičući: "Nisi mi rekao da ću Zemlju napustiti na rodijanskom brodu i da si se pobrinuo da kapetan bude obavešten o mom identitetu. Nisi mi rekao da si isplanirao da padnem Tiranima u ruke onog trenutka kada kročim na Rodiju. Poričeš li to?"
<BR>&nbsp;&nbsp;&nbsp;&nbsp;&nbsp;Nastupi duga pauza. Džonti ugasi cigaretu.
<BR>&nbsp;&nbsp;&nbsp;&nbsp;&nbsp;Gilbret je trljao jednu šaku o drugu. "Bajrone, baš si smešan. Autarh ne bi..."
<BR>&nbsp;&nbsp;&nbsp;&nbsp;&nbsp;Džonti, međutim, podiže pogled i tiho reče: "Ali Autarh ipak bi. Sve priznajem. Sasvim si u pravu, Bajrone, i čestitam ti na pronicljivosti. Bombu-mućak sam sam smestio u orman i poslao te na Rodiju u želji da te Tirani uhapse."
<BR>&nbsp;&nbsp;&nbsp;&nbsp;&nbsp;Bajronovo lice se razvedri. Nešto od ispraznosti njegovog života upravo je nestalo. "Jednog dana ću izravnati račune s tobom, Džonti", pripreti on. "U ovom trenutku izgleda da si zaista Autarh Lingana i da te tamo napolju čekaju tri broda. To mi se baš ne dopada, pre bi se moglo reći da mi smeta. Međutim, ovo je moj brod. Ja njime upravljam. Stoga navuci odelo i gubi se. Svemirski konopac još je rastegnut."
<BR>&nbsp;&nbsp;&nbsp;&nbsp;&nbsp;"Ovo nije tvoj brod. Ti si pre gusar nego pilot."
<BR>&nbsp;&nbsp;&nbsp;&nbsp;&nbsp;"Jedini zakon koji se ovde priznaje jeste zakon svojine. Imaš pet minuta da navučeš odelo."
<BR>&nbsp;&nbsp;&nbsp;&nbsp;&nbsp;"Molim te. Manimo se dramatike. Potrebni smo jedan drugome i uopšte ne nameravam da odem."
<BR>&nbsp;&nbsp;&nbsp;&nbsp;&nbsp;"Ti meni nisi potreban. Ne bi mi bio potreban ni da nam se upravo približava tiranska flota i da je ti možeš razneti, a ja ne!"
<BR>&nbsp;&nbsp;&nbsp;&nbsp;&nbsp;"Farile", reče Džonti, "govoriš i ponašaš se kao kakav klinac. Pustio sam te da kažeš šta imaš. Mogu li sada ja?"
<BR>&nbsp;&nbsp;&nbsp;&nbsp;&nbsp;"Ne možeš. Ne vidim zašto bih te slušao."
<BR>&nbsp;&nbsp;&nbsp;&nbsp;&nbsp;"A sada?"
<BR>&nbsp;&nbsp;&nbsp;&nbsp;&nbsp;Artemisija zavrišta. Bajron krenu, ali se odmah zaustavi. Crven od besa, stajao je napet i bespomoćan.
<BR>&nbsp;&nbsp;&nbsp;&nbsp;&nbsp;"Uvek preduzimam izvesne mere opreza", mirno reče Džonti. "Žao mi je što moram biti tako grub i pretiti vam oružjem. Ali pretpostavljam da ću vas na taj način primorati da me saslušate."
<BR>&nbsp;&nbsp;&nbsp;&nbsp;&nbsp;U ruci je držao džepni blaster. "Nije predviđen da izaziva bol ili ošamućenost. Već da ubija!"
<BR>
<BR>&nbsp;&nbsp;&nbsp;&nbsp;&nbsp;On reče: "Već godinama organizujem Lingan protiv Tirana", započe Džonti. "Znate li vi šta to znači? Nije mi bilo nimalo lako. Bilo je to gotovo nemoguće. Unutrašnja Kraljevstva ne žele da nam ponude pomoć. To znamo iz sopstvenog pozamašnog iskustva. Magličastim Kraljevstvima niko neće priteći u pomoć ako ona sama sebi ne pomognu. Ali ubediti naše domorodačke poglavare u to ne predstavlja baš prijateljsku igru. Tvoj je otac radio na tome i bio ubijen. To uopšte nije prijateljska igra. Imaj to na umu.
<BR>&nbsp;&nbsp;&nbsp;&nbsp;&nbsp;Kada ti je otac uhapšen zapali smo u krizu. Za nas je to bilo biti ili ne biti. Pripadao je našim unutrašnjim krugovima i svima je bilo jasno da su nam Tirani na tragu. Trebalo ih je izbaciti iz koloseka. Teško da bih to mogao postići na pošten i čestit način. Oni se ne šale.
<BR>&nbsp;&nbsp;&nbsp;&nbsp;&nbsp;Nisam mogao da dođem do tebe i da ti kažem: 'Farile, moramo Tirane uputiti na pogrešan trag. Ti si Rančerov sin i samim tim si sumnjiv. Otidi tamo i ponašaj se prijateljski prema Hinriku od Rodije, kako bi Tirani bili zavedeni. Odvrati im misli od Lingana. To bi moglo biti opasno; mogao bi poginuti, ali ideali za koje se borio tvoj otac dolaze na prvo mesto'.
<BR>&nbsp;&nbsp;&nbsp;&nbsp;&nbsp;Možda bi ti to i prihvatio, ali nisam smeo da eksperimentišem. Uvukao sam te u celu tu rabotu, a da nisi ni znao. Veruj mi, nije bilo lako. Ali nisam imao izbora. Mislio sam da možda nećeš preživeti; otovreno ti to kažem. Ali preživeo si, i milo mi je zbog toga.
<BR>&nbsp;&nbsp;&nbsp;&nbsp;&nbsp;Posredi je bilo još nešto, jedan dokument..."
<BR>&nbsp;&nbsp;&nbsp;&nbsp;&nbsp;"Kakav dokument?" upita naglo Bajron.
<BR>&nbsp;&nbsp;&nbsp;&nbsp;&nbsp;"Kuda žuriš? Rekoh već da je tvoj otac radio za mene. Tako sam znao sve što i on. Trebalo je da ti nabaviš taj dokument i predstavljao si dobar izbor, bar u početku. Zvanično si se nalazio na Zemlji. Mlad si i malo je verovatno da bi u tebe neko posumnjao. Ali rekoh već, tako je bilo samo u početku!
<BR>&nbsp;&nbsp;&nbsp;&nbsp;&nbsp;Kasnije, kada ti je otac uhapšen, postao si opasan. Za Tirane si postao osumnjičeni broj jedan; nismo mogli dopustiti da taj dokument dospe u tvoje ruke, jer bi onda gotovo neminovno postao njihov plen. Morali smo te ukloniti sa Zemlje pre no što uspešno okončaš svoju misiju. Kao što vidiš, sve se uklapa."
<BR>&nbsp;&nbsp;&nbsp;&nbsp;&nbsp;"Znači, on je sada kod tebe?" upita Bajron.
<BR>&nbsp;&nbsp;&nbsp;&nbsp;&nbsp;"Ne, nije", odvrati Autarh. "Dokument koji možda tražimo nije na Zemlji već godinama. Ako je uopšte reč o pravom dokumentu - i ne znam kod koga je. Mogu li sada da sklonim blaster? Postaje mi pretežak."
<BR>&nbsp;&nbsp;&nbsp;&nbsp;&nbsp;"Skloni ga", reče Bajron.
<BR>&nbsp;&nbsp;&nbsp;&nbsp;&nbsp;Autarh gotovo lenjo ukloni blaster, a onda upita: "Šta ti je otac kazao o tom dokumentu?"
<BR>&nbsp;&nbsp;&nbsp;&nbsp;&nbsp;"Ništa što ti već ne znaš, pošto je radio za tebe."
<BR>&nbsp;&nbsp;&nbsp;&nbsp;&nbsp;Autarh se nasmeši. "Tako je!" Ali taj osmeh nije bio baš veseo.
<BR>&nbsp;&nbsp;&nbsp;&nbsp;&nbsp;"Imaš li još šta da nam objasniš?"
<BR>&nbsp;&nbsp;&nbsp;&nbsp;&nbsp;"Nemam."
<BR>&nbsp;&nbsp;&nbsp;&nbsp;&nbsp;"E, onda se", prasnu Bajron, "gubi s broda."
<BR>&nbsp;&nbsp;&nbsp;&nbsp;&nbsp;"Čekaj malo, Bajrone", iznenada se javi Gilbret. "Treba ovde razmotriti i nešto više od privatnih razmirica. Tu smo još i Artemisija i ja. I mi imamo nešto da kažemo. Što se mene tiče, smatram da Autarhove reči imaju smisla. Podsećam te da sam ti na Rodiji spasao život, te stoga smatram da bi i moje mišljenje trebalo uzeti u obzir."
<BR>&nbsp;&nbsp;&nbsp;&nbsp;&nbsp;"U redu. Spasao si mi život", povika Bajron. On upre prst prema vazdušnoj komori. "Pođi onda s njim. Pođi samo. I ti odlazi odavde. Želeo si da pronađeš Autarha. Evo ti ga! Pristao sam da te odvezem k njemu, i na tome se završava moja odgovornost. Ne pokušavaj da mi određuješ šta da činim!"
<BR>&nbsp;&nbsp;&nbsp;&nbsp;&nbsp;Zatim se okrenu ka Artemisiji i dalje dosta ljut. "A šta je s tobom? I ti si mi spasla život. Svi mi samo spasavaju život. Želiš li i ti da pođeš s njima?"
<BR>&nbsp;&nbsp;&nbsp;&nbsp;&nbsp;"Ne govori u moje ime, Bajrone", odgovori Artemisija mirno. "Da sam želela da pođem s njim sama bih to rekla."
<BR>&nbsp;&nbsp;&nbsp;&nbsp;&nbsp;"Nemoj misliti da imaš neke obaveze. Možeš otići kada god želiš."
<BR>&nbsp;&nbsp;&nbsp;&nbsp;&nbsp;Na njoj se videlo da je povređena, te se on okrete na drugu stranu. Kao i obično, njegov trezveniji deo znao je da se ponaša detinjasto. Džonti ga je naterao da se ponaša budalasto i on ništa nije mogao da preduzme kako bi se lišio zlovolje koju je osećao. Osim toga, zašto svi tako mirno prihvataju da je bilo sasvim u redu to što su želeli da Bajrona Farila bace Tiranima, poput kakve koske bačene psu, kako bi ih skinuli Džontiju s vrata. Dođavola, za koga su ga oni smatrali?
<BR>&nbsp;&nbsp;&nbsp;&nbsp;&nbsp;Razmišljao je o bombi-mućku, rodijanskom putničkom brodu, Tiranima, ludoj noći na Rodiji, i počeo da oseća samosažaljenje.
<BR>&nbsp;&nbsp;&nbsp;&nbsp;&nbsp;"Pa, Farile?" upita Autarh.
<BR>&nbsp;&nbsp;&nbsp;&nbsp;&nbsp;"Pa, Bajrone?" upita i Gilbret.
<BR>&nbsp;&nbsp;&nbsp;&nbsp;&nbsp;Bajron se okrenu ka Artemisiji. "Šta ti misliš?"
<BR>&nbsp;&nbsp;&nbsp;&nbsp;&nbsp;Artemisija pribrano odvrati: "Mislim da ima tri broda tamo napolju, da je, pored toga, još i Autarh Lingana. Mislim da nemaš izbora."
<BR>&nbsp;&nbsp;&nbsp;&nbsp;&nbsp;Autarh je pogleda i klimnu joj glavom u znak divljenja. "Veoma ste razboriti, moja gospo. Baš je lepo kada takav um krije ovako prijatna spoljašnjost." Zadržao je pogled primetno dugo na njoj.
<BR>&nbsp;&nbsp;&nbsp;&nbsp;&nbsp;"Kakva je pogodba?" upita naglo Bajron.
<BR>&nbsp;&nbsp;&nbsp;&nbsp;&nbsp;"Dozvolite da se poslužim vašim imenom i sposobnostima i odvešću vas na svet koji lord Gilbret naziva svetom pobunjenika."
<BR>&nbsp;&nbsp;&nbsp;&nbsp;&nbsp;"Smatraš da takav postoji?" kiselo primeti Bajron.
<BR>&nbsp;&nbsp;&nbsp;&nbsp;&nbsp;"Znači, to je vaš svet!" upade Gilbret gotovo istog časa.
<BR>&nbsp;&nbsp;&nbsp;&nbsp;&nbsp;Autarh se osmehnu. "Smatram da svet kakav je lord opisao postoji, ali on, na žalost, nije moj."
<BR>&nbsp;&nbsp;&nbsp;&nbsp;&nbsp;"Nije vaš", jeknu Gilbret malodušno.
<BR>&nbsp;&nbsp;&nbsp;&nbsp;&nbsp;"Kakve to ima veze ako sam u stanju da ga pronađem?"
<BR>&nbsp;&nbsp;&nbsp;&nbsp;&nbsp;"Kako?" upita Bajron.
<BR>&nbsp;&nbsp;&nbsp;&nbsp;&nbsp;"Nije to tako teško kao što biste mogli misliti", objasni Autarh. "Ako u celosti prihvatimo priču, onako kako nam je ispričana, onda moramo poverovati da postoji svet koji sprema pobunu protiv Tirana. Moramo poverovati da se nalazi negde u sektoru Maglina i da Tirani već dvadeset godina ne mogu da ga pronađu. Ako je tako nešto moguće, onda u tom sektoru postoji samo jedno mesto gde se takva planeta može nalaziti."
<BR>&nbsp;&nbsp;&nbsp;&nbsp;&nbsp;"A gde to?"
<BR>&nbsp;&nbsp;&nbsp;&nbsp;&nbsp;"Zar vam se rešenje samo ne nameće? Zar vam ne izgleda neizbežno da se takav svet može nalaziti u samoj Maglini?"
<BR>&nbsp;&nbsp;&nbsp;&nbsp;&nbsp;"Unutar Magline?"
<BR>&nbsp;&nbsp;&nbsp;&nbsp;&nbsp;"Galaksije mi, tako je", uzviknu Gilbret.
<BR>&nbsp;&nbsp;&nbsp;&nbsp;&nbsp;U tom trenutku ponuđeno rešenje odista je izgledalo očigledno i jedino moguće.
<BR>&nbsp;&nbsp;&nbsp;&nbsp;&nbsp;"Mogu li ljudi da žive na svetovima unutar Magline?" upita bojažljivo Artemisija.
<BR>&nbsp;&nbsp;&nbsp;&nbsp;&nbsp;"Zašto da ne?", odgovori pitanjem Autarh. "Nemojte imati pogrešno mišljenje o Maglini. Ona predstavlja tamnu maglu u svemiru, ali ne i otrovan gas. To je verovatno razređena masa atoma natrijuma, kalijuma i kalcijuma, koja apsorbuje i zatamnjuje svetlost zvezda unutar nje, kao i, razume se, onih koji se nalaze na suprotnoj strani od posmatrača. Inače je potpuno bezopasna i pošto se nalazi u neposrednoj blizini jedne zvezde nemoguće ju je otkriti.
<BR>&nbsp;&nbsp;&nbsp;&nbsp;&nbsp;Izvinjavam se ako vam se čini da sam suviše iscrpan, ali poslednjih nekoliko meseci proveo sam na Univerzitetu Zemlje prikupljajući astronomske podatke o Maglini."
<BR>&nbsp;&nbsp;&nbsp;&nbsp;&nbsp;"Zašto tamo?" upita Bajron. "To, dabome, uopšte nije važno, ali tamo sam te sreo pa sam znatiželjan."
<BR>&nbsp;&nbsp;&nbsp;&nbsp;&nbsp;"Nema u tome nikakve tajne. Prvobitno sam napustio Lingan zbog ličnih stvari. Njihova priroda nije uopšte važna. Otprilike pre šest meseci posetio sam Rodiju. Moj agent, Vajdemos... tvoj otac, Bajrone... nije postigao neki naročiti uspeh u pregovorima sa Direktorom, koga smo se nadali da ćemo pridobiti. Pokušao sam da proverim stvar, ali nisam uspeo, pošto Hinrik, uz svo uvažavanje prema našoj gospi ovde, nije baš čovek koji bi odgovarao našim potrebama."
<BR>&nbsp;&nbsp;&nbsp;&nbsp;&nbsp;"Vidi, vidi", promrmlja Bajron.
<BR>&nbsp;&nbsp;&nbsp;&nbsp;&nbsp;"Ali onda sam sreo Gilbreta", nastavi Autarh, "kao što vam je to već možda rekao. Tako sam otišao na Zemlju, pošto je Zemlja prvobitni dom čovečanstva. Većina prvobitnih istraživanja Galaksije bila je započeta sa Zemlje. Stoga se na Zemlji nalaze uglavnom svi zapisi. Maglina Konjska glava bila je ispitana veoma podrobno; i to u nekoliko navrata. Nikada nije bila naseljena, zbog poteškoća oko putovanja kroz suviše veliku zapreminu svemira u kojoj nije bilo moguće vršiti osmatranje zvezda. Međutim, meni su bila potrebna samo istraživanja.
<BR>&nbsp;&nbsp;&nbsp;&nbsp;&nbsp;A sada me pažljivo slušajte. Meteor je pogodio tiranski brod na kome se lord Gilbret nasukao posle njegovog prvog skoka. Pod pretpostavkom da se brod kretao uobičajenom trgovačkom rutom od Tirana prema Rodiji... a nemamo razloga da pretpostavimo drugačije... utvrđena je tačka u svemiru u kojoj je brod skrenuo s puta. Jedva da je prevalio nešto više od pola miliona milja kroz obični svemir, između prva dva skoka. Tu dužinu u svemiru možemo smatrati za tačku.
<BR>&nbsp;&nbsp;&nbsp;&nbsp;&nbsp;Možemo pretpostaviti još nešto. Praveći dar-mar po kontrolnim tablama sasvim je moguće da je meteor izmenio pravac skokova, jer za to je dovoljno samo da se izmeni kretanje brodskog žiroskopa. To je teško izvesti, ali ne i nemoguće. Međutim, da bi se promenila snaga hiperatomskog pogona, bilo bi potrebno da dođe do potpunog uništenja mašina, koje meteor, razume se, nije ni dodirnuo.
<BR>&nbsp;&nbsp;&nbsp;&nbsp;&nbsp;Sa nepromenjenom snagom pogona dužina preostala četiri skoka ostala bi ista, kao i njihov relativni pravac. To bi bilo analogno dugačkoj povijenoj žici okačenoj o jednu jedinu tačku u nepoznatom pravcu kroz nepoznati ugao. Konačni položaj broda bio bi negde na površini zamišljene sfere, čije središte bi predstavljala ona tačka u svemiru u kojoj je meteor udario, a prečnik zbir vektora preostalih skokova.
<BR>&nbsp;&nbsp;&nbsp;&nbsp;&nbsp;Nacrtao sam jednu takvu sferu i ta površina odseca dobar komad Magline Konjska glava. Nekih šest hiljada kvadratnih stepeni površine sfere, to jest jedna četvrtina celokupne njene površine, leži u Maglini. Stoga, preostaje jedino da se pronađe zvezda koja se nalazi u Maglini, koja istovremeno ulazi u onih milion milja, otprilike, zamišljene površine o kojoj govorimo. Sećate se da se Gilbretov brod našao nadomak neke zvezde kada se zaustavio.
<BR>&nbsp;&nbsp;&nbsp;&nbsp;&nbsp;Šta mislite, koliko zvezda možemo pronaći unutar Magline koje su tako blizu površine sfere? Imajte na umu da u Galaksiji postoji stotinu milijardi zvezda koje zrače."
<BR>&nbsp;&nbsp;&nbsp;&nbsp;&nbsp;Bajrona je sve ovo i protiv njegove volje zainteresovalo. "Stotinu, pretpostavljam!"
<BR>&nbsp;&nbsp;&nbsp;&nbsp;&nbsp;"Pet!" odvrati Autarh. "Samo pet. Neka vas ne zavara brojka od stotinu milijardi. Galaksija ima zapreminu od otprilike sedam triliona svetlosnih godina, tako da po zvezdi, u proseku, dolazi sedamdeset kubnih svetlosnih godina. Prava je šteta što ne znamo koja od tih pet ima naseljive planete. Njihov broj tada bismo mogli svesti na samo jednu. Na nesreću, rani istraživači nisu imali vremena za detaljnija proučavanja. Iscrtali su položaj zvezda, pravilno kretanje i spektralni tip."
<BR>&nbsp;&nbsp;&nbsp;&nbsp;&nbsp;"I tako, znači, u jednom od tih pet zvezdanih sistema", upita Bajron, "nalazi se pobunjenički svet?"
<BR>&nbsp;&nbsp;&nbsp;&nbsp;&nbsp;"Jedino taj zaključak odgovara činjenicama koje su nam poznate."
<BR>&nbsp;&nbsp;&nbsp;&nbsp;&nbsp;"Pod pretpostavkom da Gilovu priču možemo prihvatiti kao verodostojnu."
<BR>&nbsp;&nbsp;&nbsp;&nbsp;&nbsp;"To sam i pretpostavio."
<BR>&nbsp;&nbsp;&nbsp;&nbsp;&nbsp;"Moja je priča istinita", napeto ih prekinu Gilbret. "Kunem vam se."
<BR>&nbsp;&nbsp;&nbsp;&nbsp;&nbsp;"Upravo sam se spremao", nastavi Autarh, "da istražim svaki od tih pet svetova. Motivi zbog čega to činim su očigledni. Kao Autarh od Lingana mogu jednako kao i oni učestvovati u njihovim nastojanjima."
<BR>&nbsp;&nbsp;&nbsp;&nbsp;&nbsp;"A sa dva Hinrijada i jednim Vajdemosom na svojoj strani, tvoja ponuda da učestvuješ sa jednim delom i, verovatno, da sebi osiguraš jak položaj među novim, slobodnim svetovima koji će zavladati, bila bi mnogo bolja", primeti Bajron.
<BR>&nbsp;&nbsp;&nbsp;&nbsp;&nbsp;"Tvoj me cinizam ne plaši, Farile. Odgovor je, razume se, potvrdan. Ako treba da dođe do neke uspešne pobune, bilo bi, opet, razume se, poželjno da se ti nađeš na pobunjeničkoj strani."
<BR>&nbsp;&nbsp;&nbsp;&nbsp;&nbsp;"Inače bi neki uspešni anonimus ili pobunjenički kapetan mogao kao nagradu dobiti Autokratiju na Linganu."
<BR>&nbsp;&nbsp;&nbsp;&nbsp;&nbsp;"Ili Ranč na Vajdemosu. Tačno."
<BR>&nbsp;&nbsp;&nbsp;&nbsp;&nbsp;"A šta ako pobuna ne uspe?"
<BR>&nbsp;&nbsp;&nbsp;&nbsp;&nbsp;"Imaćemo vremena da o tome donesemo sud kada pronađemo ono što tražimo."
<BR>&nbsp;&nbsp;&nbsp;&nbsp;&nbsp;Bajron lagano pristade. "Poći ću s tobom."
<BR>&nbsp;&nbsp;&nbsp;&nbsp;&nbsp;"Dobro! Hajde da onda sve sredimo za vaše prebacivanje na moj brod."
<BR>&nbsp;&nbsp;&nbsp;&nbsp;&nbsp;"Čemu to?"
<BR>&nbsp;&nbsp;&nbsp;&nbsp;&nbsp;"Bolje je za vas. Ovaj brod je prava igračka."
<BR>&nbsp;&nbsp;&nbsp;&nbsp;&nbsp;"To je tiranski ratni brod. Pogrešili bismo ako bismo ga napustili."
<BR>&nbsp;&nbsp;&nbsp;&nbsp;&nbsp;"Upravo zato što je to tiranski ratni brod bio bi opasno sumnjiv!"
<BR>&nbsp;&nbsp;&nbsp;&nbsp;&nbsp;"Ne u Maglini. Žao mi je, Džonti. Pridružujem ti se zbog moguće koristi. I ja mogu da budem iskren. Želim da pronađem pobunjenički svet. Ali nas dvojica ne možemo postati prijatelji. Ostajem za svojim kontrolama."
<BR>&nbsp;&nbsp;&nbsp;&nbsp;&nbsp;"Bajrone", javi se Artemisija nežnim glasom, "ovaj brod je suviše mali za nas troje."
<BR>&nbsp;&nbsp;&nbsp;&nbsp;&nbsp;"Kako sada stvari stoje, Arta, u pravu si. Ali to se može srediti i pomoću prikolice. Džonti to isto tako dobro zna kao i ja. Tada bismo imali sasvim dovoljno prostora, a ostali bismo gospodari nad našim kontrolama. A tim bismo odlično i maskirali sam brod."
<BR>&nbsp;&nbsp;&nbsp;&nbsp;&nbsp;Autarh je za trenutak razmišljao o tome. "Ako među nama neće biti ni prijateljstva, ni poverenja, Farile, onda se moram zaštititi. Možeš zadržati svoj brod i dobiti prikolicu, opremljenu po vlastitoj želji. Ali moram dobiti neki zalog da ćete se ponašati kako valja. Bar gospa Artemisija mora poći sa mnom."
<BR>&nbsp;&nbsp;&nbsp;&nbsp;&nbsp;"Ne!" uzviknu Bajron.
<BR>&nbsp;&nbsp;&nbsp;&nbsp;&nbsp;Autarh podiže obrve. "Ne? Pustimo damu da se izjasni."
<BR>&nbsp;&nbsp;&nbsp;&nbsp;&nbsp;On se okrenu prema Artemisiji i nozdrve mu se neosetno raširiše. "Usuđujem se da kažem da će vam kod mene biti veoma udobno, gospo."
<BR>&nbsp;&nbsp;&nbsp;&nbsp;&nbsp;"Ali vama ne bi bilo ugodno, lorde. Budite ubeđeni u to", odvrati ona. "Poštedeću vas neprijatnosti i ostaću ovde."
<BR>&nbsp;&nbsp;&nbsp;&nbsp;&nbsp;"Mislim da ćete se možda predomisliti, ako..." poče Autarh, a dve sitne bore na nosu narušiše iskrenost kojom je pokušao da zrači.
<BR>&nbsp;&nbsp;&nbsp;&nbsp;&nbsp;"Mislim da neće", prekide ga Bajron. "Gospa Artemisija je odabrala."
<BR>&nbsp;&nbsp;&nbsp;&nbsp;&nbsp;"I ti podržavaš njen izbor, Farile?" Autarh se ponovo osmehivao.
<BR>&nbsp;&nbsp;&nbsp;&nbsp;&nbsp;"U potpunosti! Sve troje ćemo ostati na Okrutnome. Nema pogađanja."
<BR>&nbsp;&nbsp;&nbsp;&nbsp;&nbsp;"Baš umeš da izabereš čudno društvo!"
<BR>&nbsp;&nbsp;&nbsp;&nbsp;&nbsp;"Zaista?"
<BR>&nbsp;&nbsp;&nbsp;&nbsp;&nbsp;"Čini mi se." Izgledalo je da Autarha u tom trenutku zanimaju jedino njegovi nokti. "Bio si toliko ljut na mene što sam te prevario i doveo ti život u opasnost. Zar nije onda čudno što si toliki prijatelj sa ćerkom čoveka kakav je Hinrik, koji je, recimo, moj gospodar."
<BR>&nbsp;&nbsp;&nbsp;&nbsp;&nbsp;"Poznajem Hinrika. Tvoje mišljenje o njemu ne može ništa izmeniti."
<BR>&nbsp;&nbsp;&nbsp;&nbsp;&nbsp;"Da li baš sve znaš o Hinriku?"
<BR>&nbsp;&nbsp;&nbsp;&nbsp;&nbsp;"Znam dovoljno."
<BR>&nbsp;&nbsp;&nbsp;&nbsp;&nbsp;"Znaš li da ti je on ubio oca?" Autarh uperi kažiprst prema Artemisiji. "Znaš li ti da je devojka za koju se toliko zalažeš da ostane pod tvojom zaštitom kćerka ubice tvoga oca?"
</P></TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
