<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9.
<P>&nbsp;&nbsp;&nbsp;&nbsp;&nbsp;Posle dve nedelje gotovo neprekidnog rada, Edfrank nakit po porudžbini proizveo je svoju prvu završenu kolekciju. Tu su ležali komadi, na dve table pokrivene crnim somotom, a sve zajedno je išlo u četvrtastu pletenu korpu japanske izrade. Ed Makarti i Frenk Frink napravili su podsetnice. Upotrebili su izrezanu gumu za brisanje da naprave slova imena; sa toga su otiskivali crvenom bojom, pa onda završili karte dečjom rotacionom mašinom za štampanje. Uzeli su kvalitetan obojen tvrd papir za božićne čestitke - efekt je bio zadivljujući.
<BR>&nbsp;&nbsp;&nbsp;&nbsp;&nbsp;Bili su profesionalci u svim aspektima svog posla. Razgledajući nakit, podsetnice, i postavku, nisu mogli da zapaze nijedan znak amaterizma. Zašto bi ga i bilo? Obojica smo profesionalci, mislio je Frenk Frink; ne u izradi nakita, već u tom poslu uopšte.
<BR>&nbsp;&nbsp;&nbsp;&nbsp;&nbsp;Na tablama je bio priličan broj različitih komada. Narukvice od mesinga, bakra, bronze, čak i od vruće kovanog gvožda. Privesci, uglavnom od mesinga, sa malim srebrnim ornamentima. Minđuše od srebra. Igle-broševi od srebra ili mesinga. Srebro ih je dosta koštalo; čak ih je i srebrni lem unazadio. Kupili su i nešto poludragog kamenja za broševe: barokne bisere, spinele, žad, grančice plamenog opala. I, ako stvari dobro krenu, pokušaće sa zlatom i možda sa petougaonim ili šestougaonim dijamantima.
<BR>&nbsp;&nbsp;&nbsp;&nbsp;&nbsp;Na zlatu će tek stvarno da naprave pare. Već su bili počeli da tragaju za izvorima zlatnih opiljaka, pretopljenih antiknih komada bez umetničke vrednosti - što je bilo mnogo jeftinije od novog zlata. Ali čak i tako, trošak je bio ogroman. A opet, jedan prodat zlatan broš bi doneo više od četrdeset mesinganih. Za zaista dobro oblikovan i izrađen zlatan broš mogli su na tržištu da postignu svaku cenu... pod pretpostavkom, kao što je Frink već istakao, da im stvari uopšte krenu.
<BR>&nbsp;&nbsp;&nbsp;&nbsp;&nbsp;U ovom trenutku još nisu ni pokušali da prodaju. Rešili su ono što su im izgleda bili osnovni tehnički problemi; imali su tezgu sa motorima, električnu mašinu sa šnurom, osovinu za oštrenje i točkove za glačanje. Imali su u stvari kompletnu garnituru alata za finalnu obradu, počev od žičanih četaka, preko mesinganih četaka i Cratex točkova, do jastučića za glačanje od pamuka, lana, kože, jelenske kože, koji su se mogli prevlačiti raznim smešama - od sitnozrnog korunda i plavca, pa do najfinijeg superoksida gvožda. I naravno, imali su opremu za oksiacetilensko zavarivanje, posude, mere, creva, prstenaste navlake, maske.
<BR>&nbsp;&nbsp;&nbsp;&nbsp;&nbsp;I izvanredan juvelirski alat. Kleštice iz Nemačke i Francuske, mikrometre, dijamantske bušilice, testerice, pincete, alatke za lemljenje, mengele, krpe za poliranje, makazice, rukom iskovane sićušne čekiće... redovi precizne opreme. Još i šipke za lemljenje raznih promera, metalni lim, poleđine za broševe, karike, klipsevi za minduše. Potrošeno je dosta više od polovine onih dve hiljade dolara; sada su na svom Edfrank računu u banci imali samo dve stotine pedeset dolara. Ali su bili osnovani po zakonu; imali su čak i dozvole P. A. D. Ostalo je samo još da se prodaje.
<BR>&nbsp;&nbsp;&nbsp;&nbsp;&nbsp;Nijedan trgovac na malo, razmišljao je Frink razgledajući izložene stvari, ne može da ih pregleda sa većom strogošću nego što smo to mi učinili. Svakako je izgledalo dobro, tih nekoliko odabranih komada, od kojih je svaki pažljivo proveravan da bi se otklonili nedostaci od slabog zavarivanja, neravne ili oštre ivice, mrlje od usijane boje... kontrola kvaliteta im je bila odlična. I najmanja zamućenost ili ogrebotina od žičane četke bili su dovoljan razlog da se komad vrati u radionicu. Ne možemo sebi dozvoliti da pokažemo grub ili nezavršen rad; jedna neprimećena crna takčica na srebrnoj ogrlici - i s nama je gotovo.
<BR>&nbsp;&nbsp;&nbsp;&nbsp;&nbsp;Na spisku im je prva bila radnja Roberta Čildana. Ali tamo je mogao da ide samo Ed; Čildan bi se sigurno setio Frenka Frinka.
<BR>&nbsp;&nbsp;&nbsp;&nbsp;&nbsp;"Moraš najvećim delom da prodaješ sam", rekao je Ed, ali se pomirio s time da se sam obrati Čildanu; bio je kupio jedno dobro odelo, novu kravatu, belu košulju, da bi ostavio pravi utisak. Pa ipak, izgledao je nervozan. "Znam da smo dobri", reče po milioniti put. "Ali - đavola."
<BR>&nbsp;&nbsp;&nbsp;&nbsp;&nbsp;Najveći broj komada bio je apstraktan, navoji žice, petlje, oblici koje su istopljeni metali donekle poprimali sami od sebe. Neki su bili fini kao paukova mreža, vazdušasti; drugi su se odlikovali masivnom, snažnom, gotovo varvarskom težinom. Broj oblika bio je zapanjujući, s obzirom na to koliko malo komada je ležalo na plišanim postoljima; a ipak bi jedna radnja, shvati Frink, mogla da kupi sve što smo ovde postavili. Obići ćemo svaku radnju po jedanput - ako ne uspemo. Ali ako uspemo, ako ih pridobijemo za našu robu, do kraja života ćemo se vraćati po nove narudžbine.
<BR>&nbsp;&nbsp;&nbsp;&nbsp;&nbsp;Njih dvojica zajedno smestiše plišane table u korpu od pruća. Nešto bismo mogli da povratimo na metalu, reče Frink u sebi, ako dođe do najgoreg. Na alatu i opremi; možemo ih se otarasiti sa gubitkom, ali ćemo nešto dobiti.
<BR>&nbsp;&nbsp;&nbsp;&nbsp;&nbsp;Ovo je trenutak da se zapita proročanstvo. Pitaj, kako će Ed proći na ovom prvom trgovačkom putu? Ali bio je i suviše nervozan za to. Mogao bi da dobije loš predznak, a on se nije osećao sposobnim da se suoči s njim. U svakom slučaju, kocka je bila bačena; nakit je bio izrađen, radnja osnovana - šta god bi sada I. Čing mogla da izbrbIja.
<BR>&nbsp;&nbsp;&nbsp;&nbsp;&nbsp;Ona ne može da proda naš nakit umesto nas... ne može nam dati sreću.
<BR>&nbsp;&nbsp;&nbsp;&nbsp;&nbsp;"Prvo ću da obradim Čildanovu radnju", reče Ed. "Tu bismo mogli i da probijemo led. Pa onda ti možeš da probaš koju. Ideš i ti, je l' tako? U kamionu. Parkiraću iza ugla."
<BR>&nbsp;&nbsp;&nbsp;&nbsp;&nbsp;Dok su se peli u svoj kamionet sa pletenom korpom sa poklopcem, Frink pomisli, bog zna kakav je Ed prodavac, ili ja. Čildanu se može prodati, ali biće potrebna prezentacija, kako to kažu.
<BR>&nbsp;&nbsp;&nbsp;&nbsp;&nbsp;Da je Julijana ovde, mislio je, mogla bi da ušeta tamo i obavi stvar dok udariš dlanom o dlan; ona je lepa, ume da razgovara sa svakim na ovoj zemlji, i ona je žena. Najzad, ovo je ženski nakit. Mogla bi da ga unese na sebi u radnju. Zatvorivši oči, pokuša da zamisli kako bi ona izgledala sa jednom od njihovih narukvica. Ili jednom od velikih srebrnih ogrlica. Sa njenom crnom kosom i bledom kožom, tužnim, ispitujućim očima... sa sivim vunenim sviterom, malo i suviše tesnim, dok srebro počiva na njenoj nagoj puti, metal se diže i spušta kako ona diše.
<BR>&nbsp;&nbsp;&nbsp;&nbsp;&nbsp;Gospode, bila mu je kao živa u glavi, upravo sada. Svaki komad koji su napravili podizali su snažni, tanki prsti, ispitivali ga; zabacivala je glavu, dizala komad uvis. Julijana je probirala, uvek svedok onoga što je on činio.
<BR>&nbsp;&nbsp;&nbsp;&nbsp;&nbsp;Najbolje bi za nju, zaključi on, bile minđuše. One sjajne što vise, naročito mesingane. Kada prikači kosu šnalom pozadi ili je skrati, tako da joj se vide vrat i uši. I mogli bismo da je fotografišemo za reklamu i izlaganje. On i Ed su već razgovarali o katalogu, da bi mogli da ga prodaju poštom trgovinama u drugim krajevima sveta. Izgledala bi strašno... koža joj je lepa, veoma zdrava, nije opuštena i nema bora, i boja joj je lepa. Da li bi ona to radila, ako bih mogao da saznam gde je? Nije važno šta misli o meni; to nema veze sa našim ličnim životom. Verovatno je strašno sujetna kao i uvek. Večito je volela da je ljudi gledaju, da joj se dive; bilo ko. Valjda su sve žene takve. Stalno žude za pažnjom. Vrlo su detinjaste kada je to u pitanju.
<BR>&nbsp;&nbsp;&nbsp;&nbsp;&nbsp;Mislio je dalje, Julijana nikada nije podnosila da bude sama; morala je da me ima kraj sebe sve vreme, da joj dajem komplimente. Takvi su klinci; ako roditelji ne gledaju šta rade, oni misle da ono što čine nije stvarno. Sigurno je sad baš neki momak merka. Kaže joj kako je lepa. Njene noge. Gladak, ravan stomak...
<BR>&nbsp;&nbsp;&nbsp;&nbsp;&nbsp;"Šta je?" zapita Ed pogledavši ga. "Gubiš živce?"
<BR>&nbsp;&nbsp;&nbsp;&nbsp;&nbsp;"Ne", reče Frink.
<BR>&nbsp;&nbsp;&nbsp;&nbsp;&nbsp;"Neću ja tamo samo da stojim", reče Ed. "Imam nekoliko svojih ideja. I reći ću ti još nešto: ne bojim se. Nisam se uplašio samo zato što je to ugledna radnja i što moram da obučem ovo mondiš odelo. Priznajem da ne volim da se uštoglim. Priznajem da se ne osećam ugodno. Ali to uopšte nema veze. Ipak ću da uđem tamo i pokažem tom dedaku."
<BR>&nbsp;&nbsp;&nbsp;&nbsp;&nbsp;Blago tebi, mislio je Frink.
<BR>&nbsp;&nbsp;&nbsp;&nbsp;&nbsp;"Boga mu, ako si ti mogao da uđeš kao što si uradio", reče Ed, "i da mu prodaš štos kako si lični momak japovskog admirala, onda ja treba da budem u stanju da mu kažem istinu, da je ovo zaista dobar originalan nakit močne izrade, da..."
<BR>&nbsp;&nbsp;&nbsp;&nbsp;&nbsp;"Ručni rad", reče Frink.
<BR>&nbsp;&nbsp;&nbsp;&nbsp;&nbsp;"Jeste. Ručna izrada. Hoću da kažem, ući ću i neću da izađem dok ga ne sredim za njegov novac. On treba ovo da kupi. Ako ne kupi, stvarno je budala. Gledao sam ja; nema nigde ništa slično da se prodaje. Bože, kad pomislim kako možda gleda a ne kupuje - tako se razbesnim da mi dođe da puknem."
<BR>&nbsp;&nbsp;&nbsp;&nbsp;&nbsp;"Vodi računa da mu kažeš da nije prevučeno", reče Frink. "Da bakar znači čist bakar, a mesing čist mesing."
<BR>&nbsp;&nbsp;&nbsp;&nbsp;&nbsp;"Pusti ti mene da ja razradim svoj prilaz", reče Ed. "Imam neke stvarno dobre ideje."
<BR>&nbsp;&nbsp;&nbsp;&nbsp;&nbsp;Frink pomisli: evo šta ja mogu da učinim. Mogu da uzmem par komada - Ed neće zameriti - i da ih spakujem i pošaljem Julijani. Tako će da vidi šta radim. Pošta će da joj uđe u trag; poslaću preporučeno na njenu poslednju adresu koju znam. Šta će reći kada otvori kutiju? Treba da stavim i cedulju da objasnim da sam to ja sam napravio; da sam ortak u jednom novom kreativnom draguljarskom poslu. Zapaliću joj maštu, ispričati joj tako da će poželeti da sazna nešto više, da će se zainteresovati. Pričaću o dragom kamenju i metalima. O radnjama kojima prodajemo, mondiš radnjama...
<BR>&nbsp;&nbsp;&nbsp;&nbsp;&nbsp;"Zar to nije tu negde?" reče Ed, usporavajući kamionet. Bili su u gustom gradskom saobraćaju; zgrade su zaklanjale nebo. "Bolje da parkiram."
<BR>&nbsp;&nbsp;&nbsp;&nbsp;&nbsp;"Još pet blokova", reče Frink.
<BR>&nbsp;&nbsp;&nbsp;&nbsp;&nbsp;"Imaš jednu marihuanu?" reče Ed. "Sad bi me baš smirila jedna cigareta."
<BR>&nbsp;&nbsp;&nbsp;&nbsp;&nbsp;Frink mu pruži svoju paklicu T'ien-laisa, marke 'Nebeska muzika' koju je naučio da puši u Korporaciji V. M. Znam da živi sa nekim tipom, nastavi Frink da razgovara sam sa sobom. Spava sa njim. Kao da mu je žena. Znam ja Julijanu. Ne bi ona mogla da preživi drugačije; znam kakva bude pred veče. Kada zahladi i smrači se i svako je kod kuće i sedi u dnevnoj sobi. Ona nije bila stvorena za usamljen život. A ni ja shvati on.
<BR>&nbsp;&nbsp;&nbsp;&nbsp;&nbsp;Možda je momak stvarno dobar. Neki stidljivi student koga je pokupila. Ona bi bila dobra žena za nekog mladog momka koji pre toga nikada nije imao hrabrosti da priđe ženi. Ona nije tvrda niti cinična. To bi njemu mnogo dobro činilo. Nadam se, do đavola, da nije sa nekim starijim. To ne bih mogao da podnesem. Da je muva unaokolo neki iskusan podli tip, sa čačkalicom koja mu štrči iz usta sa strane.
<BR>&nbsp;&nbsp;&nbsp;&nbsp;&nbsp;Osetio je kako počinje teško da diše. Slika neke kosmate voline kako gazi Julijanu, unesrećuje joj život... Znam da će najzad da završi samoubistvom, mislio je. To joj je pisano, ako ne nađe pravog čoveka - a to znači zaista nežnog, osetljivog, studentskog tipa koji bi bio u stanju da ceni sve te njene misli.
<BR>&nbsp;&nbsp;&nbsp;&nbsp;&nbsp;Ja sam bio i suviše grub za nju, mislio je. A ja nisam tako loš; ima sijaset tipova gorih od mene. Ja sam mogao prilično dobro da pogodim šta ona misli, šta želi, kada se oseća usamljena ili loše ili potištena. Proveo sam puno vremena brinući se i uzrujavajući se zbog nje. Ali to nije bilo dovoljno. Ona je više zasluživala. Ona mnogo zaslužuje, mislio je.
<BR>&nbsp;&nbsp;&nbsp;&nbsp;&nbsp;"Parkiram", reče Ed. Bio je našao mesto i terao kola unazad, osvrćući se preko ramena.
<BR>&nbsp;&nbsp;&nbsp;&nbsp;&nbsp;"Slušaj", reče Frink. "Mogu li da pošaljem koji komad svojoj ženi?"
<BR>&nbsp;&nbsp;&nbsp;&nbsp;&nbsp;"Nisam znao da si oženjen." Usredsređen na parkiranje Ed mu je zamišljeno odgovarao. "Svakako, samo da nisu od srebra."
<BR>&nbsp;&nbsp;&nbsp;&nbsp;&nbsp;Ed ugasi motor kamioneta.
<BR>&nbsp;&nbsp;&nbsp;&nbsp;&nbsp;"Tu smo", reče. Izdunu dim od marihuane, ugasi cigaretu pritisnuvši je o tablu sa instrumentima, ispusti ostatak na pod kola. "Poželi mi sreću."
<BR>&nbsp;&nbsp;&nbsp;&nbsp;&nbsp;"Srećno", reče Frenk Frink.
<BR>&nbsp;&nbsp;&nbsp;&nbsp;&nbsp;"Hej, vidi. Na poleđini ove paklice ima jedna od onih japovskih waka pesama." Ed pročita pesmu naglas, nadjačavajući buku saobraćaja.
<BR>
<BR>&nbsp;&nbsp;&nbsp;&nbsp;&nbsp;"Kukavicu kad čuh ja,
<BR>&nbsp;&nbsp;&nbsp;&nbsp;&nbsp;Pogledah u pravcu
<BR>&nbsp;&nbsp;&nbsp;&nbsp;&nbsp;Odakle dođe glas:
<BR>&nbsp;&nbsp;&nbsp;&nbsp;&nbsp;Šta videh? Samo bledi mesec na nebu praskozorja."
<BR>
<BR>&nbsp;&nbsp;&nbsp;&nbsp;&nbsp;Onda pruži paklicu T'ien-lasa nazad Frinku. "Sad dža ili bu!" reče, pljesnu Frinka po leđima, stisnuto se nasmeja, otvori vrata kamioneta, uze pletenu korpu sa poklopcem i izađe iz kamiona. "Ostaviću te da umetneš deseticu u sat", reče odlazeći trotoarom.
<BR>&nbsp;&nbsp;&nbsp;&nbsp;&nbsp;Za trenutak je nestao među ostalim pešacima.
<BR>&nbsp;&nbsp;&nbsp;&nbsp;&nbsp;Julijana, mislio je Frink. Da li si isto tako sama kao i ja? Izađe iz kamioneta i stavi novčić u sat za parkiranje. Strah me je, pomisli. Ceo ovaj poduhvat sa nakitom. Šta ako propadne? Šta ako propadne? Tako je proročanstvo reklo. Cviljenje, suze, propast.
<BR>&nbsp;&nbsp;&nbsp;&nbsp;&nbsp;Čovek se suočava sa zatamnelim senkama svog života. Sa putom ka grobu. Kad bi ona bila ovde, ne bi bilo tako loše. Uopšte ne bi bilo loše.
<BR>&nbsp;&nbsp;&nbsp;&nbsp;&nbsp;Bojim se, shvati on. Pretpostavimo da Ed ne proda ništa. Pretpostavimo da nas ismeju.
<BR>&nbsp;&nbsp;&nbsp;&nbsp;&nbsp;Šta onda?
<BR>
<BR>&nbsp;&nbsp;&nbsp;&nbsp;&nbsp;Na čaršavu na podu u prednjoj sobi svog stana, ležala je Julijana držeći Džoa Ćinadelu uza se. Soba je bila topla i zagušljiva od popodnevnog sunca. Njeno telo i telo čoveka u njenim rukama bilo je vlažno od znoja. Jedna kapljica, koja se skotrljala sa Džoovog čela, zadrža se za trenutak na njegovoj jagodici, i onda joj pade na vrat.
<BR>&nbsp;&nbsp;&nbsp;&nbsp;&nbsp;"Još kaplješ", promrmlja ona.
<BR>&nbsp;&nbsp;&nbsp;&nbsp;&nbsp;On ništa ne odgovori. Njegovo disanje, dugo, lagano, pravilno... kao okean, mislila je. U nama je samo voda.
<BR>&nbsp;&nbsp;&nbsp;&nbsp;&nbsp;"Kako je bilo?" zapita.
<BR>&nbsp;&nbsp;&nbsp;&nbsp;&nbsp;On promumla da je bilo okej.
<BR>&nbsp;&nbsp;&nbsp;&nbsp;&nbsp;Mislila sam tako, pomisli Julijana. Znam. Sada oboje moramo da ustanemo, da se saberemo. Ili to ne valja? Znak podsvesnog neodobravanja?
<BR>&nbsp;&nbsp;&nbsp;&nbsp;&nbsp;On se promeškolji.
<BR>&nbsp;&nbsp;&nbsp;&nbsp;&nbsp;"Dižeš se?" Čvrsto ga ščepa sa obe ruke. "Nemoj. Još ne."
<BR>&nbsp;&nbsp;&nbsp;&nbsp;&nbsp;"Zar ne moraš u vežbaonicu?"
<BR>&nbsp;&nbsp;&nbsp;&nbsp;&nbsp;Ne idem u vežbaonicu, reče Julijana u sebi. Zar ne znaš? Ići ćemo negde; nećemo ovde ostati još dugo. Ali to će biti mesto gde ranije nismo bili. Vreme je.
<BR>&nbsp;&nbsp;&nbsp;&nbsp;&nbsp;Oseti kako on počinje da se zabacuje unazad i uspravlja na kolena, oseti kako joj ruke skliznuše niz njegova vlažna, klizava leđa. Onda ga je čula kako odlazi tapkajući bosim nogama po podu. U kupatilo, svakako. Da se istušira.
<BR>&nbsp;&nbsp;&nbsp;&nbsp;&nbsp;Gotovo je, pomisli. Pa, sad... Uzdahnu.
<BR>&nbsp;&nbsp;&nbsp;&nbsp;&nbsp;"Čujem te", reče Džo iz kupatila. "Kako ječiš. Uvek potištena, je l' tako? Briga, strah, i sumnja, zbog mene i svega drugog na svetu..." Pojavi se za trenutak, prskajući sapunjavom vodom oko sebe, sa licem koje je zračilo. "Kako bi ti se dopalo jedno putovanje?"
<BR>&nbsp;&nbsp;&nbsp;&nbsp;&nbsp;Srce joj brže zalupa. "Gde?"
<BR>&nbsp;&nbsp;&nbsp;&nbsp;&nbsp;"U neki veliki grad. Šta kažeš na sever, u Denver? Izvešću te; kupiću ti kartu za predstavu, onda u dobar restoran, taksi, kupiću ti večernju haljinu ili već šta ti treba. Okej?"
<BR>&nbsp;&nbsp;&nbsp;&nbsp;&nbsp;Jedva da je mogla da mu poveruje, ali je to želela; trudila se da poveruje.
<BR>&nbsp;&nbsp;&nbsp;&nbsp;&nbsp;"Hoće li moći da izdrži taj tvoj Štude?" viknu Džo.
<BR>&nbsp;&nbsp;&nbsp;&nbsp;&nbsp;"Svakako", reče ona.
<BR>&nbsp;&nbsp;&nbsp;&nbsp;&nbsp;"Oboje ima lepo da se odenemo", reče on. "Da se zabavljamo, možda po prvi put u životu. To te drži da ne pošiziš."
<BR>&nbsp;&nbsp;&nbsp;&nbsp;&nbsp;"Gde ćemo naći novac?"
<BR>&nbsp;&nbsp;&nbsp;&nbsp;&nbsp;Džo reče: "Ja imam. Pogledaj u moj kofer." Onda zatvori vrata od kupatila. Od šuma vode više se nisu čule reči.
<BR>&nbsp;&nbsp;&nbsp;&nbsp;&nbsp;Otvorivši komodu, ona izvuče njegov ulegnuti, zaprljani koferčić. I tačno, nađe koverat u jednom uglu; u kovertu su bile novčanice Rajhsbanke, koje su imale visok kurs i svuda dobro išle. Onda možemo ići, shvati ona. Možda me ipak ne vuče za nos. Samo bih želela da mogu da se uvučem u njega pa da vidim šta ima tamo, mislila je prebrojavajući novac...
<BR>&nbsp;&nbsp;&nbsp;&nbsp;&nbsp;Ispod koverta omota nađe ogromno cilindrično naliv-pero, ili je bar tako izgledalo; imalo je punjač, u svakom slučaju. Ali je bilo toliko teško. Oprezno, ona ga izvadi i podiže, odvrte kapicu. Da, pero je bilo zlatno. Ali...
<BR>&nbsp;&nbsp;&nbsp;&nbsp;&nbsp;"Šta. je ovo?" zapita Džoa kada se ovaj ponovo pojavi iz kupatila.
<BR>&nbsp;&nbsp;&nbsp;&nbsp;&nbsp;On ga uze od nje, vrati u kofer. Kako ga je pažljivo stavljao... ona to primeti, zamisli se nad tim, zbunjena.
<BR>&nbsp;&nbsp;&nbsp;&nbsp;&nbsp;"Još morbidnosti?" reče Džo. Izgledao je bezbrižan, bezbrižniji nego i jednom od kada ga je upoznala; vrišteći od oduševljenja, dohvati je oko struka, onda je podiže uvis, zaljulja je njišući je tamo-amo, ispuštajući svoj topli dah na nju, stežući je sve dok ona ne zavreča.
<BR>&nbsp;&nbsp;&nbsp;&nbsp;&nbsp;"Ne", reče ona. "Ja se jednostavno - sporo menjam." Još uvek te se pomalo bojim, mislila je. Toliko sam uplašena da čak ne mogu to ni da kažem, da ti pričam o tome.
<BR>&nbsp;&nbsp;&nbsp;&nbsp;&nbsp;"Kroz prozor", uzviknu Džo prikradajući se preko sobe sa njom u rukama. "Idemo."
<BR>&nbsp;&nbsp;&nbsp;&nbsp;&nbsp;"Molim te", reče ona.
<BR>&nbsp;&nbsp;&nbsp;&nbsp;&nbsp;"Šalim se. Slušaj - idemo na jedan marš, kao što je Marš na Rim. Sećaš se toga. Duče ih je vodio, mog čika Karla, na primer. Sad imamo jedan mali marš, manje značajan, i nije zabeležen u knjigama iz istorije. Je l' tako?" Sagnuvši glavu, poljubi je u usta, toliko snažno da im se zubi sudariše. "Što ćemo lepo oboje da izgledamo, u novoj odeći. A ti možeš da mi objasniš tačno kako da govorim, kako da se držim; je l' da? da me naučiš lepim manirima; je l' da?"
<BR>&nbsp;&nbsp;&nbsp;&nbsp;&nbsp;"Dobro ti govoriš", reče Julijana. "Čak bolje od mene."
<BR>&nbsp;&nbsp;&nbsp;&nbsp;&nbsp;"Ne." Odjednom pade u mračno raspoloženje. "Ja govorim vrlo loše. Pravi izgovor makarondžije. Zar nisi primetila kada smo se prvi put sreli u kafeu?"
<BR>&nbsp;&nbsp;&nbsp;&nbsp;&nbsp;"Valjda jesam", reče ona; to joj nije izgledalo značajno.
<BR>&nbsp;&nbsp;&nbsp;&nbsp;&nbsp;"Jedino žena poznaje društvene konvencije", reče Džo, odnese je natrag i ispusti je, tako da strahovito odskoči na krevetu. "Da nema žena razgovarali bismo o trkačkim kolima i konjima i pričali masne viceve; ne bi bilo civilizacije."
<BR>&nbsp;&nbsp;&nbsp;&nbsp;&nbsp;Čudno si raspoložen, mislila je Julijana. Nemiran i zamišljen, dok ne odlučiš da kreneš dalje; onda se razigraš. Da li me zaista želiš? Možeš da me se otarasiš, da me ostaviš ovde; to se i pre dešavalo. Otresla bih se ja tebe, mislila je, ako bih nastavila.
<BR>&nbsp;&nbsp;&nbsp;&nbsp;&nbsp;"Je li ti to plata?" zapita dok se on oblačio. "Štedeo si je?" Bilo je toliko mnogo. Naravno, na Istoku je bilo dosta novca. "Svi drugi vozači kamiona sa kojima sam razgovarala nisu nikad toliko..."
<BR>&nbsp;&nbsp;&nbsp;&nbsp;&nbsp;"Kažeš da sam vozač kamiona?" upade Džo. "Slušaj; ja sam vozio te karuce ne da bih vozio, nego da ih branim od otmičara. Da izgledam kao vozač koji drema u kabini." Skljoka se u jednu stolicu u uglu sobe i zavali se pretvarajući se kao da spava, sa otvorenim ustima, i mlitavim telom. "Vidiš?"
<BR>&nbsp;&nbsp;&nbsp;&nbsp;&nbsp;Najpre nije videla. A onda shvati da mu je u ruci nož, tanak kao kuhinjski nož za krompir. Majko mila, pomisli. Odakle ga je izvukao? Iz rukava; iz samog vazduha.
<BR>&nbsp;&nbsp;&nbsp;&nbsp;&nbsp;"Zato su me iznajmili oni iz Folksvagena. Službeno. Zaštitili smo se od Haseldena, onih komandosa; on ih je vodio." Crne oči su svetlucale; cerio se postrance na Julijanu. "Šta misliš, ko je uhvatio pukovnika, tamo na kraju. Kada smo ih uhvatili na Nilu - njega i četvoricu iz njegove Dalekometne pustinjske grupe mesecima posle kampanje na Kairo. Napali su nas jedne noći zbog benzina. Ja sam bio na straži. Haselden se prišunjao, bio je natrljan crnim po celom licu i telu, čak i po šakama; nisu tada imali žicu, samo bombe i mašinske puške. To je pravilo i suviše veliku buku. Pokušao je da mi prekine grkljan. Uhvatio sam ga." Sa stolice Džo skoči prema njoj, smejući se. "Hajde da se pakujemo. Kaži onima u vežbaonici da uzimaš nekoliko dana odsustva; telefoniraj im."
<BR>&nbsp;&nbsp;&nbsp;&nbsp;&nbsp;Njegova priča je jednostavno nije ubedila. Možda uopšte nije ni bio u Severnoj Africi, možda se čak nije ni borio u ratu na strani Osovine, ili se uopšte nije borio? Kakvi otmičari? pitala se. Nijedan kamion za koji je znala nije prošao kroz Kanon Siti sa Istočne obale sa naoružanim profesionalnim bivšim vojnikom kao zaštitom. Možda čak nije ni živeo u S. A. D., možda je sve izmislio od početka; izmislio priču da je uhvati u mrežu, da je zainteresuje, da izgleda romantično.
<BR>&nbsp;&nbsp;&nbsp;&nbsp;&nbsp;Možda je ludak, pomisli. Ironija... Mogu stvarno da činim ono što sam se mnogo puta pretvarala da činim; da primenim džudo u samoodbrani. Da spasavam svoje - devičanstvo? Život, pomisli. Ali verovatnije je on samo neki jedan makarondžija niže klase, tikvan koji rinta i gaji samoobmanu o slavi; želi da se baci u veliki trošak, potroši sav svoj novac, iživi se - i onda se vrati u svoju jednoličnu egzistenciju. A za to mu je potrebna devojka.
<BR>&nbsp;&nbsp;&nbsp;&nbsp;&nbsp;"Okej", reče ona. "Pozvaću vežbaonicu." Odlazeći ka predsoblju razmišljala je, kupiće mi skupu odeću, pa će me onda odvesti u neki luksuzni hotel. Svaki čovek žudi da ima stvarno dobro obučenu ženu pre nego što umre, čak ako mora i sam da joj kupi haljine. Ta terevenka je verovatno životna ambicija Džoa Ćinadele. A on je prepreden; kladim se da je u pravu kada me analizira - ja se neurotično plašim muškog. I Frenk je to znao. Zato smo on i ja prekinuli; zato ja sada još osećam tu zabrinutost, to nepoverenje.
<BR>&nbsp;&nbsp;&nbsp;&nbsp;&nbsp;Kada se vrati iz govornice, nađe Džoa opet zanetog Skakavcem, namrgođenog, nesvesnog svega drugog.
<BR>&nbsp;&nbsp;&nbsp;&nbsp;&nbsp;"Zar nisi hteo da mi daš da to čitam?" zapita ona.
<BR>&nbsp;&nbsp;&nbsp;&nbsp;&nbsp;"Možda dok budem vozio", reče Džo ne dižući pogled.
<BR>&nbsp;&nbsp;&nbsp;&nbsp;&nbsp;"Ti ćeš voziti? Ali to su moja kola!"
<BR>&nbsp;&nbsp;&nbsp;&nbsp;&nbsp;On ne odgovori ništa; samo nastavi da čita.
<BR>
<BR>&nbsp;&nbsp;&nbsp;&nbsp;&nbsp;Kod registar kase, Robert Čildan podiže glavu i vide jednog vitkog, visokog, crnokosog čoveka kako ulazi u radnju. Čovek je imao na sebi tek nešto-manje-moderno odelo i nosio je veliku pletenu korpu sa poklopcem. Trgovački putnik. Ali ipak nije imao onaj razdragani osmeh; umesto toga, njegovo uštavljeno lice je imalo gadan, zlovoljan izgled. Pre liči na vodinstalatera ili električara, pomisli Robert Čildan.
<BR>&nbsp;&nbsp;&nbsp;&nbsp;&nbsp;Kada je završio sa mušterijom, Čildan se obrati čoveku: "Koga vi predstavljate?"
<BR>&nbsp;&nbsp;&nbsp;&nbsp;&nbsp;"Nakit Edfrank", promumla čovek u odgovor. Bio je spustio svoju korpu na jednu od tezgi.
<BR>&nbsp;&nbsp;&nbsp;&nbsp;&nbsp;"Nikad nisam čuo za tu kuću." Čildan je tumarao okolo dok čovek ne otkopča poklopac od korpe i ne otvori je uz puno suvišnih pokreta.
<BR>&nbsp;&nbsp;&nbsp;&nbsp;&nbsp;"Ručni rad. Svaki je unikat. Svaki original. Mesing, bakar, srebro. Čak i vrelo kovano crno gvožde."
<BR>&nbsp;&nbsp;&nbsp;&nbsp;&nbsp;Čildan baci pogled u korpu. Metal na crnom somotu, neobično. "Ne, hvala. Ne radim sa time."
<BR>&nbsp;&nbsp;&nbsp;&nbsp;&nbsp;"Ovo predstavlja američki umetnički rad. Savremeni."
<BR>&nbsp;&nbsp;&nbsp;&nbsp;&nbsp;Odmahnuvši glavom, Čildan se vrati do registar kase. Čovek je jedno vreme stajao petljajući oko svojih somotskih postolja i korpe. Table nije ni vadio niti ih vraćao nazad; izgledalo je da nema pojma šta čini. Sa prekrštenim rukama, Čildan je posmatrao, razmišljajući o raznim problemima toga dana. U dva je imao zakazano da pokaže neke šolje iz ranog perioda. Onda u tri - još jedan broj predmeta koji se vraćaju iz laboratorije, sa provere autentičnosti.
<BR>&nbsp;&nbsp;&nbsp;&nbsp;&nbsp;Poslednjih nekoliko nedelja je davao sve više i više stvari na ispitivanje. Sve od onog gadnog incidenta sa Kolotom '44.
<BR>&nbsp;&nbsp;&nbsp;&nbsp;&nbsp;"Ovo nije pobakreno," reče čovek sa pletenom korpom od pruća, podužići narukvicu. "Sve je bakar."
<BR>&nbsp;&nbsp;&nbsp;&nbsp;&nbsp;Čidan klimnu glavom bez odgovora. Čovek će još malo tu da se muva, da premeće svoje uzorke, ali će najzad da se pokupi.
<BR>&nbsp;&nbsp;&nbsp;&nbsp;&nbsp;Zazvoni telefon. Čildan diže slušalicu. Mušterija pita za starinsku stolicu za ljuljanje, veoma vrednu, koju je Čildan dao na opravku za njega. Stolica nije bila gotova, i Čildan je morao da ispriča ubedljivu priču. Zagledan kroz izlog u podnevni saobraćaj, umirivao je i uveravao. Najzad mušterija, unekoliko umirena, završi razgovor.
<BR>&nbsp;&nbsp;&nbsp;&nbsp;&nbsp;Nema sumnje, mislio je spuštajući slušalicu. Stvar sa Koltom '44 ga je poprilično uzdrmala. Više nije gledao na svoju robu sa onim istim dubokim poštovanjem. Takvo saznanje ostavlja traga. Slično prvom buđenju u detinjstvu; činjenice života. To pokazuje, premišljao je dalje, vezu sa našim ranim godinama: ne samo ako je reč o istoriji S.A.D., već i o našoj ličnoj istoriji. Kad bi se, razmišljao je, postavilo pitanje autentičnosti naše krštenice. Ili impresije o Tati.
<BR>&nbsp;&nbsp;&nbsp;&nbsp;&nbsp;Možda se ja stvarno i ne sećam F.D.R. kao primera. Sintetična slika destilovana iz odabranih razgovora. Mit fino usađen u moždano tkivo. Kao, pomisli, mit o Heplvajtu. <EM>Engleski stil nameštaja, za vreme vladavine Džordža III (nazvan tako po projektantu); prim. prev.</EM> Mit o Čipendejlu <EM>Stil nameštaja, nazvan po projektantu; prim. prev.</EM> ili još pre o tome kako je ovde jeo Abraham Linkoln. Upotrebljavao ovaj stari srebrni nož, viljušku, kašiku. To ne možeš da vidiš, ali činjenica ostaje.
<BR>&nbsp;&nbsp;&nbsp;&nbsp;&nbsp;Kod druge tezge, i dalje baratajući oko svog nakita i korpe od pruća, trgovački putnik reče: "Možemo da pravimo po narudžbini. Kako naručite. Ako neke vaše mušterije imaju svoje ideje." Glas mu je bio nekako zadavljen, pročisti grlo, gledajući u Čildana, pa zatim dole u nakit koji je držao u ruci. Očigledno nije znao kako da ode.
<BR>&nbsp;&nbsp;&nbsp;&nbsp;&nbsp;Čildan se osmehnu i ne reče ništa.
<BR>&nbsp;&nbsp;&nbsp;&nbsp;&nbsp;Nije moja stvar. Njegovo je da se pokupi odavde. Bez obzira na to da li će sačuvati mesto ili ne.
<BR>&nbsp;&nbsp;&nbsp;&nbsp;&nbsp;Mučno, takva nelagodnost. Ali ne mora on da bude trgovački putnik. Svi mi patimo u ovom životu. Vidi mene. Po ceo dan gutam od Japova kao što je gospodin Tagomi. Samo malo da skrenem, i zabrljao sam, upropastio život.
<BR>&nbsp;&nbsp;&nbsp;&nbsp;&nbsp;Onda mu pade na pamet jedna ideja. Momak očigledno nema iskustva. Pogledaj ga. Možda mogu da uzmem nešto u komision. Vredi pokušati.
<BR>&nbsp;&nbsp;&nbsp;&nbsp;&nbsp;"Hej", reče Čildan.
<BR>&nbsp;&nbsp;&nbsp;&nbsp;&nbsp;Čovek se prenu, zadrža pogled.
<BR>&nbsp;&nbsp;&nbsp;&nbsp;&nbsp;Idući ka njemu, sa još uvek prekrštenim rukama, Čildan reče: "Ovo pola sata izgleda da nema gužve ovde. Ne obećavam ništa, ali izvadite nešto od tih stvari. Raščistite one police sa kravatama."
<BR>&nbsp;&nbsp;&nbsp;&nbsp;&nbsp;Klimajući glavom čovek poče da raščišćava sebi mesto na vrhu tezge. Ponovo otvori korpu, još jednom poče da barata plišanim tablama.
<BR>&nbsp;&nbsp;&nbsp;&nbsp;&nbsp;Sve će da izloži, znao je Čildan. Da brižljivo rasporeduje još sledeći sat. Da gunđa i doteruje dok sve ne postavi. Nadajući se. Moleći se. Motreći iskosa na mene svakog sekunda. Da vidi da li sam zainteresovan. Da li sam uopšte zainteresovan.
<BR>&nbsp;&nbsp;&nbsp;&nbsp;&nbsp;"Kada povadite stvari", reče Čildan, "pogledaću ako ne budem i suviše zauzet."
<BR>&nbsp;&nbsp;&nbsp;&nbsp;&nbsp;Čovek je grozničavo radio, kao da ga je neko uboo.
<BR>&nbsp;&nbsp;&nbsp;&nbsp;&nbsp;Tada u radnju uđe nekoliko mušterija, i Čildan ih pozdravi. Skrenu pažnju na njih i njihove želje i zaboravi na trgovačkog putnika koji se trudio oko svoje izložbe. Putnik, shvatajući situaciju, poče da radi primirenim pokretima. Činio se neupadljivim. Čildan prodade lonče za brijanje, gotovo prodade zastirač kukičan rukom, uze kaparu za jedan avganistanski ćilim. Vreme je prolazilo. Najzad mušterije odoše. Radnja je, osim njega i putnika, opet bila prazna.
<BR>&nbsp;&nbsp;&nbsp;&nbsp;&nbsp;Trgovački putnik je završio. Ceo njegov izbor nakita ležao je rasporeden na crnom somotu na površini tezge.
<BR>&nbsp;&nbsp;&nbsp;&nbsp;&nbsp;Pregledajući natenane, Robert Čildan zapali jednu Lend-O-Smajls i stade klateći se napred-nazad na petama, brundajući u po glasa. Putnik je stajao i ćutao. Nijedan nije ništa govorio.
<BR>&nbsp;&nbsp;&nbsp;&nbsp;&nbsp;Najzad Čildan ispruži ruku i pokaza jedan broš. "To mi se dopada."
<BR>&nbsp;&nbsp;&nbsp;&nbsp;&nbsp;Putnik brzo reče: "Taj je dobar. Nećete naći nijednu ogrebotinu od žičane četke. Sve je ispolirano superoksidom. I neće pocrneti. Naneli smo plastičan lak koji ima da traje godinama. Najbolji industrijski lak koji se može dobiti."
<BR>&nbsp;&nbsp;&nbsp;&nbsp;&nbsp;Čildan lako klimnu glavom.
<BR>&nbsp;&nbsp;&nbsp;&nbsp;&nbsp;"Mi smo tu", reče putnik, "prilagodili isporban i dokazan industrijski postupak na izradu nakita. Koliko ja znam, to do sada još niko nije radio. Bez kalupa. Sve metal na metal. Vareno i lemljeno." Zastade. "Poleđine tvrdi lem."
<BR>&nbsp;&nbsp;&nbsp;&nbsp;&nbsp;Čildan uze dve narukvice. Onda broš. Zatim još jedan broš. Zadrža ih za trenutak, pa ih izdvoji na jednu stranu. Putnikovo lice se trznu. Nada.
<BR>&nbsp;&nbsp;&nbsp;&nbsp;&nbsp;Zagledajući kartončić sa cenom na jednoj ogrlici, Čildan poče. "Je li ovo..."
<BR>&nbsp;&nbsp;&nbsp;&nbsp;&nbsp;"Maloprodajna cena. Za vas je pedeset odsto od toga. I ako kupite, recimo, u vrednosti od oko sto dolara ili tako nešto, dajemo vam još dva posto."
<BR>&nbsp;&nbsp;&nbsp;&nbsp;&nbsp;Čildan izdvoji na stranu još nekoliko komada, jedan po jedan. Kod svakog novog komada putnik se sve više uzbuđivao; govorio je sve brže, konačno se ponavljajući, čak i besmislice i gluposti, sve to prigušenim glasom i vrlo žurno. On stvarno misli da će da proda, vide Čildan. Svojim izrazom nije pokazivao ništa; nastavi igru odabiranja komada.
<BR>&nbsp;&nbsp;&nbsp;&nbsp;&nbsp;"Taj je naročito dobar", mleo je dalje putnik kada Čildan izvuče jedan veliki privezak i zastade. "Mislim da ste uzeli najbolje. Sve naše najbolje komade." Čovek se nasmeja. "Zaista imate dobar ukus." Oči su mu igrale. Sabirao je u glavi ono što je Čildan izabrao. Ukupnu prodaju.
<BR>&nbsp;&nbsp;&nbsp;&nbsp;&nbsp;Čildan reče: "Sa robom koja nije probana, naša politika je da primimo na komision."
<BR>&nbsp;&nbsp;&nbsp;&nbsp;&nbsp;Nekoliko sekundi putnik nije shvatao. Prestao je da govori, ali je buljio ne shvatajući.
<BR>&nbsp;&nbsp;&nbsp;&nbsp;&nbsp;Čildan mu se osmehnu.
<BR>&nbsp;&nbsp;&nbsp;&nbsp;&nbsp;"Komision," ponovi najzad trgovački putnik kao odjek. "Da li biste više voleli da ne ostavite?" reče Čildan.
<BR>&nbsp;&nbsp;&nbsp;&nbsp;&nbsp;Mucajući, čovek konačno reče: "Mislite da ja to ostavim a vi mi platite naknadno kada..."
<BR>&nbsp;&nbsp;&nbsp;&nbsp;&nbsp;"Vi dobijate dve trećine. Kada se stvari prodaju. Tako mnogo više zaradite. Morate da čekate, naravno, ali..." Čildan sleže ramenima. "Kako hoćete. Mogu eventualno nešto da stavim u izlog. I ako krene, onda možda kasnije, za jedno mesec dana, kod sledeće porudžbine - pa, možda bismo videli možemo li nešto i smesta da kupimo."
<BR>&nbsp;&nbsp;&nbsp;&nbsp;&nbsp;Putnik je sada proveo već dosta više od sata pokazujući svoju robu, svhati Čildan. I sve je izvadio. Sve mu je bilo ispreturano i izrazdvajano. Biće mu potreban još jedan sat da sve to sredi da nosi negde drugde. Nastade ćutanje. Nijedan od njih dvojice nije govorio.
<BR>&nbsp;&nbsp;&nbsp;&nbsp;&nbsp;"Ti komadi koje ste izdvojili na stranu..." reče putnik tihim glasom. "To su ti što želite?"
<BR>&nbsp;&nbsp;&nbsp;&nbsp;&nbsp;"Da. Pustiću vas da ih sve ostavite." Čildan odšeta do svoje kancelarije u zadnjem delu radnje. "Napisaću cedulju. Tako ćete imati zapisano šta ste ostavili kod mene." Vraćajući se sa svojom knjigom računa dodade: "Shvatate da kada se roba ostavi na komision, radnja ne uzima na sebe obavezu u slučaju krađe ili oštećenja." Imao je jedan mali formular izvučen na šapirografu za trgovačke putnike. Radnja nikada neće morati da polaže račun za ostavljene artikle. Prilikom vraćanja neprodatog dela, ako nečemu nije moglo da se uđe u trag - mora da je ukradeno, izjavi Čildan u sebi. Uvek ima krađe u radnjama. Naročito kradu sitne stvari kao što je nakit.
<BR>&nbsp;&nbsp;&nbsp;&nbsp;&nbsp;Robert Čildan nije mogao da izgubi ni na koji način. Nije morao da plati nakit ovog čoveka; nije uložio ništa u takav inventar. Ako se išta od toga proda, on ima zaradu, a ako ne, jednostavno vrati sve - onoliko koliko može da se nađe - trgovačkom putniku nekog neodređenog kasnijeg dana.
<BR>&nbsp;&nbsp;&nbsp;&nbsp;&nbsp;Čildan ispuni list, navodeći artikle. Potpisa i pruži kopiju putniku. "Možete mi se javiti", reče, "tako za jedno mesec dana. Da vidite kako ide."
<BR>&nbsp;&nbsp;&nbsp;&nbsp;&nbsp;Uzevši nakit koji je želeo, ode u dno radnje, ostavivši putnika da pokupi ono što mu je ostalo.
<BR>&nbsp;&nbsp;&nbsp;&nbsp;&nbsp;Nisam mislio da će pristati na ovo, pomisli. Nikad se ne zna. Zato uvek vredi pokušati.
<BR>&nbsp;&nbsp;&nbsp;&nbsp;&nbsp;Kada sledeći put diže pogled, vide da je putnik spreman da ide. Držao je svoju pletenu korpu pod miškom, a tezga je bila raščišćena. Putnik mu je prilazio, pružajući nešto.
<BR>&nbsp;&nbsp;&nbsp;&nbsp;&nbsp;"Da?" reče Čildan. Bio je pregledao neku prepisku.
<BR>&nbsp;&nbsp;&nbsp;&nbsp;&nbsp;"Želim da vam ostavim našu podsetnicu." Putnik spusti na Čildanov sto malu četvrtastu kartu u sivoj i crvenoj boji, neobičnog izgleda. "Edfrank nakit po porudžbini. Tu je naša adresa i broj telefona. U slučaju da želite da nam se javite."
<BR>&nbsp;&nbsp;&nbsp;&nbsp;&nbsp;Čildan klimnu glavom, ćutke se osmehnu, i vrati se svom poslu.
<BR>&nbsp;&nbsp;&nbsp;&nbsp;&nbsp;Kada je sledeći put zastao u poslu i digao pogled radnja je bila prazna. Putnik je bio otišao.
<BR>&nbsp;&nbsp;&nbsp;&nbsp;&nbsp;Stavivši novčić u automat na zidu, Čildan uze šolju vrućeg instant čaja i poče zamišljeno da ga srkuće.
<BR>&nbsp;&nbsp;&nbsp;&nbsp;&nbsp;Pitam se da li će se prodavati, pitao se. Nije verovatno. Ali je dobro napravljen. I ne viđa se ništa slično. Razgleda jedan od broševa. Zapanjujući dizajn. Svakako nisu amateri.
<BR>&nbsp;&nbsp;&nbsp;&nbsp;&nbsp;Promeniću etikete sa cenama. Naznačiću mnogo više cene. Istaći ću ručnu izradu. I da su unikati. Naručeni originali. Male skulpture. Nosite umetničko delo. Ekskluzivnu kreaciju na vašem reveru ili ruci.
<BR>&nbsp;&nbsp;&nbsp;&nbsp;&nbsp;I još jedna pomisao je kolala i narastala negde u glavi Roberta Čildana. Kod ovih stvari, nema problema oko autentičnosti. A taj problem će jednog dana možda upropastiti industriju istorijskih predmeta američke izrade. Ne danas ili sutra - ali posle toga, ko zna.
<BR>&nbsp;&nbsp;&nbsp;&nbsp;&nbsp;Bolje je ne stavljati sve na jednu kartu. Ta poseta one jevrejske varalice; to bi mogao biti vesnik. Ako ja istiha napravim zalihu neistorijskih predmeta, savremenog rada bez ikakvog istorijskog značaja bilo stvarnog ili zamišljenog, možda bih stekao prednost nad konkurencijom. A sve dok me to ne košta ništa...
<BR>&nbsp;&nbsp;&nbsp;&nbsp;&nbsp;Nakrenuvši stolicu unazad tako da se osloni o zid srkutao je svoj čaj i razmišljao.
<BR>&nbsp;&nbsp;&nbsp;&nbsp;&nbsp;Trenutak se menja. Čovek mora da bude spreman da se menja s njim. Ili će ostati kao riba na suvom. Prilagoditi se. Pravilo opstanka, mislio je. Motri situaciju oko sebe. Saznaj koji su zahtevi. I - ispuni ih. Budi tamo i čini pravu stvar u pravo vreme.
<BR>&nbsp;&nbsp;&nbsp;&nbsp;&nbsp;Budi jinovski. Istočnjak zna. Pametne crne jinovske oči...
<BR>&nbsp;&nbsp;&nbsp;&nbsp;&nbsp;Odjednom mu pade na pamet dobra ideja; od toga se smesta uspravi u stolici. Dve muve jednim udarcem. Oh. Skoči na noge, uzbuden. Pažljivo, zamotaj najbolje komade nakita (skinuti cenu, naravno). Broš, privesak, ili narukvicu. Nešto lepo, u svakom slučaju. Zatim - pošto moraš da odeš iz radnje, zatvori u dva - odšetaj se do zgrade Kasurinih. Gospodin Kasura, Pol će biti na poslu. Međutim, gospođa Kasura, Beti, će vrlo verovatno biti kod kuće.
<BR>&nbsp;&nbsp;&nbsp;&nbsp;&nbsp;Predam poklon, ovaj nov originalan američki umetnički rad. Moji lični komplimenti, da bih video reakciju sa visokog mesta. Tako se uvodi nov posao. Zar nije divno? U radnji imam čitavu kolekciju; navratite, itd. A ovaj komad je za vas, Beti.
<BR>&nbsp;&nbsp;&nbsp;&nbsp;&nbsp;Drhtao je. Samo ona i ja, podne u stanu. Muž na poslu. Sve bolje i bolje, međutim; sjajan izgovor.
<BR>&nbsp;&nbsp;&nbsp;&nbsp;&nbsp;Bez greške!
<BR>
<BR>&nbsp;&nbsp;&nbsp;&nbsp;&nbsp;Uzevši jednu malu kutiju i hartiju za umotavanje poklona i traku, Robert Čildan poče da priprema poklon za gospođu Kasura. Crnomanjasta, privlačna žena, vitka u svojoj svilenoj orijentalnoj haljini, sa visokim potpeticama, i tako dalje. Ili će danas možda imati pamučnu plavu ležernu pidžamu u kuli stilu, veoma laku i udobnu i neformalnu. Oh, mislio je.
<BR>&nbsp;&nbsp;&nbsp;&nbsp;&nbsp;A da nije to i suviše smelo; muž Pol se uznemiri. Pronjuši i reaguje gadno. Možda ići sporije; odneti poklon njemu, u njegovu kancelariju? Ispričati uglavnom istu priču, ali njemu. Onda neka joj on da poklon; tu nema podozrenja. A onda, mislio je Robert Čildan, ja pozovem Beti telefonom sutra ili sledećeg dana da čujem šta kaže.
<BR>&nbsp;&nbsp;&nbsp;&nbsp;&nbsp;Još više bez greške!
<BR>&nbsp;&nbsp;&nbsp;&nbsp;&nbsp;Kada Frenk Frink vide svog poslovnog partnera kako se vraća trotoarom, znao je da nije dobro prošlo.
<BR>&nbsp;&nbsp;&nbsp;&nbsp;&nbsp;"Šta se desilo?" reče, uzimajući korpu od Eda i stavljajući je u kamion. "Isuse Hriste, pa zadržao si se sat i po. Toliko mu je dugo bilo potrebno da kaže ne?"
<BR>&nbsp;&nbsp;&nbsp;&nbsp;&nbsp;Ed reče: "Nije rekao ne." Izgledao je umoran. Ude u kamion i sede.
<BR>&nbsp;&nbsp;&nbsp;&nbsp;&nbsp;"Pa šta je onda rekao?" Otvorivši korpu, Frink vide da dosta komada nedostaje. Mnogi od najboljih. "Uzeo je puno. U čemu je stvar onda?"
<BR>&nbsp;&nbsp;&nbsp;&nbsp;&nbsp;"Komision", reče Ed.
<BR>&nbsp;&nbsp;&nbsp;&nbsp;&nbsp;"Dao si mu?" Nije mogao da veruje. "Razgovarali smo o tome..."
<BR>&nbsp;&nbsp;&nbsp;&nbsp;&nbsp;"Ne znam kako je to ispalo."
<BR>&nbsp;&nbsp;&nbsp;&nbsp;&nbsp;"Hriste", reče Frenk.
<BR>&nbsp;&nbsp;&nbsp;&nbsp;&nbsp;"Žao mi je. Izvodio je tako kao da će da kupi. Mnogo je izdvojio. Mislio sam da kupuje."
<BR>&nbsp;&nbsp;&nbsp;&nbsp;&nbsp;Dugo su sedeli zajedno u kamionu; ćuteći.
</P></TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
