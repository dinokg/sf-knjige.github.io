<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7.
<P>&nbsp;&nbsp;&nbsp;&nbsp;&nbsp;Krajem nedelje Robertu Čildanu se javiše telefonom Kasure, zgodan mladi japanski par koji je bio u njegovoj radnji, i pozvaše ga u svoj stan na večeru. On je već čekao da mu se oni opet jave, i bio je presrećan.
<BR>&nbsp;&nbsp;&nbsp;&nbsp;&nbsp;Zatvori Američke umetničke rukotvorine Inc. malo ranije, i uzme pedikab do ekskluzivne četvrti gde su stanovali Kasure. Poznavao je taj kraj, iako tu nisu živeli belci. Dok ga je pedikab vozio vijugavim ulicama sa travnjacima i vrbama, Čildan je posmatrao moderne stambene zgrade i divio se eleganciji projekata. Balkoni od kovanog gvožđa, stubovi koji su hrlili uvis a ipak bili moderni, pastelne boje, korišćenje raznovrsnih tekstura... sve je to činilo umetničko delo. Sećao se vremena kada je tu bio sam šut iz rata.
<BR>&nbsp;&nbsp;&nbsp;&nbsp;&nbsp;Mala japanska deca koja su se napolju igrala posmatrala su ga bez komentara, pa se onda vraćala svom fudbalu ili bezbolu; ali, pomisli on, ne i odrasli; dobro obučeni mladi Japanci, koji su parkirali svoja kola ulazeći u stambene zgrade, primećivali su ga sa većim interesovanjem. Da li ovde stanuje? možda su se pitali. Mladi japanski biznismeni koji se vraćaju kući iz svojih kancelarija... ovde su stanovali čak i šefovi Trgovinskih misija. Zapazi parkirane Kadilake. Kako ga je pedikab dovozio bliže cilju njegovog puta, postajao je sve nervozniji.
<BR>&nbsp;&nbsp;&nbsp;&nbsp;&nbsp;Ubrzo zatim, penjući se stepenicama u stan Kasurinih, mislio je; evo me, i to nisam pozvan u poslovnom kontekstu, već kao gost na večeru. Naravno da se posebno potrudio oko odeće; bar je mogao da se pouzda u svoj izgled. Moj izgled, pomisli. Da, to je. Kako izgledam? Ne mogu nikoga zavarati; ne spadam ovde. Na ovoj zemlji koju su belci raskrčili i gde su izgradili jedan od svojih najlepših gradova, ja sam autsajder u svojoj sopstvenoj zemlji.
<BR>&nbsp;&nbsp;&nbsp;&nbsp;&nbsp;Zastrtim holom dođe do ulaznih vrata, zazvoni. Vrata se ubrzo otvoriše. Pojavi se mlada gospođa Kasura, u svilenom kimonu i obiju, <EM>Širok pojas vezan u stilizovanu mašnu, koji nose Japanke; prim. prev.</EM> sa dugom crnom kosom koja joj se u blistavoj pletenici spuštala niz vrat, smešila se dobrodošlicom. Iza nje, u dnevnoj sobi, stajao je njen muž sa čašicom u ruci i klimao glavom.
<BR>&nbsp;&nbsp;&nbsp;&nbsp;&nbsp;"Gospodine Čildan. Uđite."
<BR>&nbsp;&nbsp;&nbsp;&nbsp;&nbsp;On uđe klanjajući se.
<BR>&nbsp;&nbsp;&nbsp;&nbsp;&nbsp;Do krajnosti ukusno. I - tako asketski. Vrlo malo nameštaja. Svetiljka, sto, polica sa knjigama, grafika na zidu. Neverovatni japanski osećaj za wabi. Na engleskom ne postoji ni ta misao. Sposobnost da se u jednostavnim predmetima nađe lepota iznad lepote komplikovanog ili kitnjastog. To ima i veze sa rasporedom stvari.
<BR>&nbsp;&nbsp;&nbsp;&nbsp;&nbsp;"Hoćete nešto da popijete?" zapita gospodin Kasura. "Skoč sa sodom?"
<BR>&nbsp;&nbsp;&nbsp;&nbsp;&nbsp;"Gospodine Kasura," započe on.
<BR>&nbsp;&nbsp;&nbsp;&nbsp;&nbsp;"Pol", reče mladi Japanac. Onda pokaže na svoju ženu. "Beti. A vi ste?"
<BR>&nbsp;&nbsp;&nbsp;&nbsp;&nbsp;"Robert," promrmlja, gospodine Čildan.
<BR>&nbsp;&nbsp;&nbsp;&nbsp;&nbsp;Sedeći na mekom ćilimu sa svojim pićem u rukama, slušali su koto, japansku harfu sa trinaest struna. Ploču je nedavno izdao japanski H. M. V., i bila je prilično popularna. Čildan primeti da su svi delovi gramofona skriveni, čak i zvučnik. Nije mogao da razazna odakle dolazi zvuk.
<BR>&nbsp;&nbsp;&nbsp;&nbsp;&nbsp;"Pošto nismo znali šta volite da jedete", reče Beti, "išli smo na sigurno. U električnoj rerni se peče goveđi odrezak. Uz to imamo pečeni krompir sa sosom od milerama i luka. Izreka kaže: nećeš pogrešiti ako novom gostu prvi put poslužiš odrezak."
<BR>&nbsp;&nbsp;&nbsp;&nbsp;&nbsp;"Vrlo dobro", reče Čildan. "Baš volim odrezak." I tako je bilo. Retko ga je jeo. Velika stovarišta sa Srednjeg zapada više nisu mnogo slala na Zapadnu obalu. Nije se sećao kada je poslednji put jeo dobar odrezak.
<BR>&nbsp;&nbsp;&nbsp;&nbsp;&nbsp;Sada je bio trenutak da da svoj poklon.
<BR>&nbsp;&nbsp;&nbsp;&nbsp;&nbsp;Iz džepa od kaputa izvadi mali zamotuljak od hartije. Diskretno ga položi na nizak sto. Oni ga oboje odmah primetiše, te je morao da kaže: "Sitnica za vas. Da pokaže delić te opuštenosti i zadovoljstva koje osećam što sam ovde."
<BR>&nbsp;&nbsp;&nbsp;&nbsp;&nbsp;Njegova ruka odmota hartiju pokazujući im poklon. Komad slonovače koji su pre jednog veka izrezbarili kitolovci iz Nove Engleske. Sićušan ukrašen umetnički predmet, rezbarija na kosti. Lice im zasja poznavanjem rezbarije na kosti koje su stari pomorci izrađivali u slobodno vreme. Ni jedna jedina stvar nije mogla jače da izrazi staru kulturu S. A. D. Ćutanje.
<BR>&nbsp;&nbsp;&nbsp;&nbsp;&nbsp;"Hvala" reče Pol. Robert Čildan se pokloni.
<BR>&nbsp;&nbsp;&nbsp;&nbsp;&nbsp;Onda za trenutak zavlada mir u njegovom srcu. Ovo prinošenje žrtve, ovo - kako to I Čing reče - pomazanje. Time je učinjeno ono što je trebalo da se učim. Počelo je da popušta nešto od zabrinutosti i pritiska koje je osećao u poslednje vreme.
<BR>&nbsp;&nbsp;&nbsp;&nbsp;&nbsp;Od Reja Kalvina je primio naknadu za Kolt '44, kao i mnoga pismena uverenja da se to više neće ponoviti. A ipak mu nije bilo lakše oko srca. Samo je sada, u ovoj situaciji koja sa time nije imala nikakve veze, za trenutak izgubio osećaj da stvari stalno odlaze ukrivo. Taj wabi oko njega, zračenje skladnosti... to je to, zaključi on. Srazmera. Ravnoteža. Oni su toliko blizu Taou, ovo dvoje mladih Japanaca. Zato sam ja onda reagovao na njih. Osetio sam Tao preko njih. Video sam ga za jedan tren.
<BR>&nbsp;&nbsp;&nbsp;&nbsp;&nbsp;Kako bi to izgledalo, mislio se, zaista poznavati Tao? Tao je ono što najpre pusti svetlost unutra, pa onda tamu. Upriličuje međusobnu igru dve prvobitne sile, tako da uvek postoji obnavljanje. Zbog toga se sve to ne istroši. Vasiona se nikada neće ugasiti zato što se baš onda kada izgleda da je tama sve prekrila, da je istinski preovladala, ponovo rađa novo seme svetlosti u samim dubinama. To je Put. Kada seme padne, pada u zemlju, u tle. I tamo dole, ispod, neviđeno, oživljava.
<BR>&nbsp;&nbsp;&nbsp;&nbsp;&nbsp;"Ordevr", reče Beti. Kleknula je i pružila tanjir sa malim krekerima od sira, i drugim stvarima. On uze dva sa zahvalnošću.
<BR>&nbsp;&nbsp;&nbsp;&nbsp;&nbsp;"Međunarodne vesti su ovih dana vrlo aktuelne", reče Pol dok je srkutao piće. "Dok sam večeras vozio kući slušao sam direktan prenos velikog spektakularnog državnog pogreba u Minhenu, sa mitingom od pedeset hiljada ljudi, zastavama, i tako tim. Mnogo su pevali "Ich hatte einen Kamerad." <EM>"Imadoh jednog druga"; prim. prev.</EM> Sada je telo izloženo za sve vernice."
<BR>&nbsp;&nbsp;&nbsp;&nbsp;&nbsp;"Da, bilo je tužno", reče Robert Čildan. "Ta iznenadna vest početkom nedelje."
<BR>&nbsp;&nbsp;&nbsp;&nbsp;&nbsp;"Nipon Tajms kaže večeras da pouzdani izvori izjavljuju da je B. fon Širak u kućnom pritvoru," reče Beti. "Po nalogu Odeljenja bezbeđnosti."
<BR>&nbsp;&nbsp;&nbsp;&nbsp;&nbsp;"Loše", reče Pol, vrteći glavom.
<BR>&nbsp;&nbsp;&nbsp;&nbsp;&nbsp;"Vlasti bez sumnje žele da održe red", reče Čildan. "Jer je fon Širah poznat po brzopletim i tvrdoglavim, čak nesazrelim akcijama. Mnogo sličnosti sa R. Hesom u prošlosti. Setite se ludačkog bega u Englesku."
<BR>&nbsp;&nbsp;&nbsp;&nbsp;&nbsp;"I šta još donosi Nipon Tajms?" zapita Pol svoju ženu. "Puno zbrke i intriga. Vojne jedinice se kreću tamo-amo. Listovi su obustavljeni. Granični prelazi zatvoreni. Zaseda Rajhstag. Svi drže govore."
<BR>&nbsp;&nbsp;&nbsp;&nbsp;&nbsp;"To me podseća na fini govor doktora Gebelsa koji sam čuo", reče Robert Čildan. "Na radiju, pre oko godinu dana. Mnogo duhovite grdnje. Držao je publiku u šaci, kao i obično. Prešao je čitav spektar emocija. Nema sumnje; pošto je pravi Adolf Hitler otpao, doktor Gebels je prvi nacistički govornik."
<BR>&nbsp;&nbsp;&nbsp;&nbsp;&nbsp;"Tačno", složiše se Pol i Beti, klimajući glavama. "Doktor Gebels ima i finu decu i ženu," nastavi Čildan. "Ličnosti veoma visoke klase."
<BR>&nbsp;&nbsp;&nbsp;&nbsp;&nbsp;"Tačno", opet se složiše Pol i Beti. "Porodičan čovek, nasuprot jednom broju drugih velikih mogula tamo," reče Pol. "Sumnjivih seksualnih sklonosti."
<BR>&nbsp;&nbsp;&nbsp;&nbsp;&nbsp;"Ja ne bih pridavao značaja glasinama", reče Čildan. "Mislite na takve kao što je E. Rem? Stara priča. Već davno izbrisana."
<BR>&nbsp;&nbsp;&nbsp;&nbsp;&nbsp;"Mislim više na H. Geringa", reče Pol, polako srkućući piće koje je pažljivo zagledao. "Priče o orgijama u stilu rimskih, sa raznim odabranim fantastičnim stvarima. Da vas podiđu žmarci kad samo čujete."
<BR>&nbsp;&nbsp;&nbsp;&nbsp;&nbsp;"Laži", reče Čildan.
<BR>&nbsp;&nbsp;&nbsp;&nbsp;&nbsp;"Pa, ne vredi o tome razgovarati", reče Beti taktično i pogleda ih obojicu.
<BR>&nbsp;&nbsp;&nbsp;&nbsp;&nbsp;Popili su piće, i ona ode da ponovo napuni čaše.
<BR>&nbsp;&nbsp;&nbsp;&nbsp;&nbsp;"U političkim diskusijama uzavri mnogo krvi", reče Pol. "I to svuda. Bitno je sačuvati bistru glavu."
<BR>&nbsp;&nbsp;&nbsp;&nbsp;&nbsp;"Da", saglasi se Čildan. "Spokojstvo i red. Tako da se stvari povrate u uobičajenu stabilnost."
<BR>&nbsp;&nbsp;&nbsp;&nbsp;&nbsp;"Period posle smrti uvek je kritičan u totalitarnom društvu," reče Pol. "Nedostatak tradicije uz institucije srednje klase." Prekide rečenicu. "Možda bolje da ostavimo politiku." Nasmeši se. "Kao u starim studentskim danima."
<BR>&nbsp;&nbsp;&nbsp;&nbsp;&nbsp;Robert Čildan oseti kako mu krv navali u lice i naže se nad svoje novo piće da bi se sakrio od očiju domaćina. Kako je strašno počeo. Budalasto i glasno raspravljao o politici; bio je grub u svom neslaganju, i jedino je domaćinov spretni takt bio dovoljan da spase veče. Koliko imam da učim, mislio je Čildan. Oni su tako dražesni i uglađeni. A ja - beli varvarin. Istina je.
<BR>&nbsp;&nbsp;&nbsp;&nbsp;&nbsp;Jedno vreme zadovoljavao se srkutanjem pića, zadržavajući na licu veštački izraz uživanja. Moram potpuno da ih pratim, reče sebi. Da se uvek slažem.
<BR>&nbsp;&nbsp;&nbsp;&nbsp;&nbsp;Ipak, pomisli u panici, pamet mi se pomutila od pića. Pa umor i nervoza. Mogu li ja to? Ionako me više nikada neće pozvati; već je i suviše kasno. Oseti očajanje.
<BR>&nbsp;&nbsp;&nbsp;&nbsp;&nbsp;Beti, koja se vratila iz kuhinje, ponovo sede na ćilim. Što je privlačna, opet pomisli Robert Čildan. Vitko telo. Figure su im tako nadmoćne; ne debele, ne okruglaste. Nisu joj potrebni ni prsluče niti pojas. Moram da sakrijem želju; to po svaku cenu. A ipak je s vremena na vreme krišom bacao poglede na nju. Divne tamne boje njene kože, kose, i očiju. Mi smo polu-pečeni u poređenju sa njima. Pustili nas iz peći pre nego što smo bili gotovi. Stari domorodački mit; istina, jeste.
<BR>&nbsp;&nbsp;&nbsp;&nbsp;&nbsp;Moram da odvratim misli. Da nađem neku društvenu temu, bilo šta. Pogledom je lutao unaokolo, tražeći nekakav predmet. Tišina je teško odstupala, dok je u njemu strujalo od napetosti. Nepodnošljivo. Šta da kaže, do đavola? Nešto bezopasno. Pogled mu pade na jednu knjigu na niskom crnom ormaniću od tikovine.
<BR>
<BR>&nbsp;&nbsp;&nbsp;&nbsp;&nbsp;"Vidim da čitate Skakavac pritiska", reče. "Čujem o njemu iz mnogih usta, ali zbog pritiska posla ne mogu da posvetim pažnju." Podiže se i krenu da uzme knjigu, pažljivo ispitujući njihove izraze lica; izgledalo je da potvrđuju taj gest društvenosti, i zato nastavi. "Neka misterija? Oprostite mi zbog mog bezdanog neznanja." Prevrtao je stranice.
<BR>&nbsp;&nbsp;&nbsp;&nbsp;&nbsp;"Nije misterija", reče Pol. "Naprotiv, interesantna forma fikcije, možda u žanru naučne fantastike."
<BR>&nbsp;&nbsp;&nbsp;&nbsp;&nbsp;"Ma ne." pobuni se Beti. "Nema tu nikakve nauke. Radnja nije smeštena u budućnosti. Naučna fantastika se bavi budućnošću, posebno budućnošću u kojoj je nauka napredovala od ovog danas. Knjiga ne zadovoljava nijednu premisu."
<BR>&nbsp;&nbsp;&nbsp;&nbsp;&nbsp;"Ali", reče Pol, "govori o alternativnoj sadašnjosti. Ima mnogo takvih poznatih romana naučne fantastike." Onda objasni Robertu: "Oprostite što insistiram na ovome, ali kao što moja žena zna, dugo sam se bio oduševljavao naučnom fantastikom. Počeo sam sa tim hobijem još u detinjstvu; imao sam samo dvanaest godina. To je bilo u prvim danima rata."
<BR>&nbsp;&nbsp;&nbsp;&nbsp;&nbsp;"Shvatam," reče Robert Čildan učtivo.
<BR>&nbsp;&nbsp;&nbsp;&nbsp;&nbsp;"Da li biste hteli da pozajmite Skakavca?" zapita Pol. "Mi ćemo ga uskoro pročitati, svakako za dan dva. Pošto mi je kancelarija u gradu, nedaleko od vaše cenjene radnje, mogao bih sa zadovoljstvom da vam ga donesem za vreme ručka." Zaćutao je, pa zatim - možda, pomisli Čildan, zahvaljujući znaku od Beti - nastavi: "Vi i ja, Roberte, bismo mogli tom prilikom zajedno da ručamo."
<BR>&nbsp;&nbsp;&nbsp;&nbsp;&nbsp;"Hvala", reče Robert. To je bilo sve što je mogao da kaže. Ručak, u jednom od pomodnih restorana u centru gde dolaze poslovni ljudi. On i ovaj uglađeni moderni mladi Japanac na visokom nivou. To je bilo i suviše; oseti kako mu se muti pred očima. Ali nastavi da razgleda knjigu odobravajući glavom. "Da", reče, "ovo zaista izgleda interesantno. Baš bih voleo da je pročitam. Nastojim da budem u toku." Da li je bilo u redu da to kaže? Priznanje da ga knjiga interesuje zato što je u modi. Možda to nije bilo na nivou. Nije znao, ali je osećao da nije. "Ne može se prosuđivati po tome što je knjiga bestseler", reče. "To svi znamo. Mnogi bestseleri su strašne gluposti. Ovo, međutim..." pokoleba se, obeshrabren.
<BR>&nbsp;&nbsp;&nbsp;&nbsp;&nbsp;Beti reče: "Ništa tačnije. Prosečan ukus zaista za žaljenje."
<BR>&nbsp;&nbsp;&nbsp;&nbsp;&nbsp;"Kao i u muzici", reče Pol. "Nikakav interes za autentični američki narodni džez, kao primer Roberte, volite li recimo, Banka Džonsona i Kid Orija i slične? Rani Diksilend? Ja imam zbirku ploča takve stare muzike, originalna Dženet produkcija."
<BR>&nbsp;&nbsp;&nbsp;&nbsp;&nbsp;Robert reče: "Na žalost vrlo malo znam o crnačkoj muzici." Nisu izgledali baš zadovoljni njegovim odgovorom. "Više volim klasičnu muziku. Baha i Betovena." To je svakako bilo prihvatljivo. Sada pomalo oseti mržnju. Je li trebalo da porekne velike majstore evropske muzike, večite klasike, u prilog džeza iz Nju Orleansa iz krčmica i bistroa u crnačkoj četvrti?
<BR>&nbsp;&nbsp;&nbsp;&nbsp;&nbsp;"Možda bih mogao da pustim izbor Kraljeva ritma Nju Orleansa", započe Pol polazeći iz sobe, ali ga Beti upozori pogledom. Oklevao je, pa sleže ramenima.
<BR>&nbsp;&nbsp;&nbsp;&nbsp;&nbsp;"Večera je skoro gotova", reče ona.
<BR>&nbsp;&nbsp;&nbsp;&nbsp;&nbsp;Vrativši se, Pol opet sede. Promrmlja pomalo natumureno, kako se učini Robertu: "Džez iz Nju Orleansa, najautentičnija američka narodna muzika što postoji. Nastala na ovom kontinentu. Sve drugo je došlo iz Evrope, kao što su banalne balade sa lautama u engleskom stilu."
<BR>&nbsp;&nbsp;&nbsp;&nbsp;&nbsp;"Mi se stalno raspravljamo oko toga", reče Beti, osmehujući se na Roberta. "Ja ne delim njegovu ljubav za originalni džez."
<BR>&nbsp;&nbsp;&nbsp;&nbsp;&nbsp;Držeći i dalje knjigu Skakavac pritiska, Robert reče: "Kakvu to alternativnu sadašnjost opisuje ova knjiga?"
<BR>&nbsp;&nbsp;&nbsp;&nbsp;&nbsp;Beti, posle jednog trenutka, reče: "Sadašnjost u kojoj su Nemačka i Japan izgubili rat."
<BR>&nbsp;&nbsp;&nbsp;&nbsp;&nbsp;Svi su ćutali.
<BR>&nbsp;&nbsp;&nbsp;&nbsp;&nbsp;"Vreme da se jede", reče Beti gipko se uspravljajući na noge. "Molim dodite, dva gladna gospodina biznismena." Umiljavajući se dozva Roberta i Pola za sto, koji je već bio postavljen, sa belim stolnjakom, srebrnim priborom, porculanom, ogromnim salvetama od grubog platna složenim, kako Robert prepoznade, u koštane prstenove za salvete iz Ranog američkog perioda. I srebro je, takođe, bilo američko. Šolje i tacne su bile marke Rojal Gilbert, tamnoplave i žute. Veoma izuzetno; nije mogao a da ih ne pogleda sa divljenjem profesionalca.
<BR>&nbsp;&nbsp;&nbsp;&nbsp;&nbsp;Tanjiri nisu bili američki. Izgleda da su bili japanski; ne bi znao da kaže odakle su, pošto je to bilo izvan njegove oblasti.
<BR>&nbsp;&nbsp;&nbsp;&nbsp;&nbsp;"To je porculan Imari", reče Paul zapazivši njegovo interesovanje. "Iz Arite. Smatra se prvoklasnim proizvodom. Japan."
<BR>&nbsp;&nbsp;&nbsp;&nbsp;&nbsp;Posedaše.
<BR>&nbsp;&nbsp;&nbsp;&nbsp;&nbsp;"Kafu?" zapita Beti Roberta. "Da", reče on. "Hvala."
<BR>&nbsp;&nbsp;&nbsp;&nbsp;&nbsp;"Pred kraj obeda", reče ona odlazeći po pokretni stočić za posluživanje.
<BR>&nbsp;&nbsp;&nbsp;&nbsp;&nbsp;Ubrzo su svi jeli. Robertu je obed bio izvrstan. Bila je izuzetna kuvarica. Posebno ga je zadovoljila salata. Avokado, srce od artičoke, neki preliv od plavog sira... hvala bogu da mu nisu poslužili japanski obed, jela od mešanog zeleniša i mesa, kojih se toliko najeo od rata.
<BR>&nbsp;&nbsp;&nbsp;&nbsp;&nbsp;I hrana iz mora bez kraja. Došao je do toga da više nije mogao da podnese račiće ili ma kakve druge ljuskare. "Voleo bih da znam", reče Robert, "kako bi po njegovoj predpostavci bilo u svetu u kojem su Nemačka i Japan izgubili rat."
<BR>&nbsp;&nbsp;&nbsp;&nbsp;&nbsp;Ni Pol ni Beti ne odgovoriše neko vreme. Onda Pol najzad reče: "Vrlo komplikovane razlike. Bolje pročitati knjigu. Pokvarilo bi vam, možda, utisak da čujete."
<BR>&nbsp;&nbsp;&nbsp;&nbsp;&nbsp;"Ja imam čvrsta ubeđenja po tom pitanju", reče Robert. "Često sam o tome premišljao. Svet bi bio mnogo gori." Čuo je kako mu glas zvuči tvrdo bukvalno grubo. "Mnogo gori."
<BR>&nbsp;&nbsp;&nbsp;&nbsp;&nbsp;Izgledali su iznenađeni. Možda zbog njegovog tona. "Svuda bi vladao komunizam", nastavi Robert.
<BR>&nbsp;&nbsp;&nbsp;&nbsp;&nbsp;Pol klimnu glavom. "Autor, gospodin H. Abendsen, razmatra to pitanje, u vezi sa nezaustavljenim širenjem Sovjetske Rusije. Ali isto kao i u prvom svetskom ratu, čak i na pobedničkoj strani, drugorazredna, najvećim delom seljačka Rusija prirodno padne na stražnjicu. Predmet podsmeha, kad se setimo Japanskog rata sa njima, kada..."
<BR>&nbsp;&nbsp;&nbsp;&nbsp;&nbsp;"Morali smo da patimo, da platimo cenu", reče Robert. "Ali to smo učinili za dobru stvar. Da zaustavimo poplavu slovenskog sveta."
<BR>&nbsp;&nbsp;&nbsp;&nbsp;&nbsp;Beti tiho reče: "Lično, ne verujem ni u kakve histerične priče o 'poplavi sveta' od bilo kog naroda, slovenskog, kineskog ili japanskog." Blago je gledala u Roberta. Potpuno je vladala sobom, nije bila zaneta; ali je nameravala da izrazi svoje osećanje. Na oba obraza izbila joj je boja, tamnocrvena.
<BR>&nbsp;&nbsp;&nbsp;&nbsp;&nbsp;Jedno vreme su jeli ne razgovarajući.
<BR>&nbsp;&nbsp;&nbsp;&nbsp;&nbsp;Opet sam zabrljao, obavesti sebe Robert Čildan. Nemoguće je izbeći temu. Zato što se nalazi svuda, u knjizi koju slučajno uzmem ili kolekciji ploča, u tim koštanim prstenovima za salvete - plen koji su nagomilali osvajači. Pljačkanje mog naroda.
<BR>&nbsp;&nbsp;&nbsp;&nbsp;&nbsp;Pogledajmo činjenicama u oči. Ja pokušavam da se pretvaram da smo ovi Japanci i ja slični. Ali pogledaj: čak i kada ja glasno izrazim zadovoljstvo što su oni dobili rat, a moj narod izgubio - čak i tada nema zajedničkog jezika. Meni reči znače jedno, njima drugo. Mozgovi su im drugačiji. I duše isto. Vidiš ih kako piju iz engleskih porculanskih šolja, jedu srebrnim američkim priborom, slušaju muziku u crnačkom stilu. Sve je to na površini. Bogatstvo i moć im to omogućuju, ali sve je to erzac k'o ništa.
<BR>&nbsp;&nbsp;&nbsp;&nbsp;&nbsp;Pa čak i I Čing, knjiga kojom su nas na silu nakljukali; kineska je. Pozajmljena bog te pita kada. Koga oni prave budalom? Sebe? Kraduckaju običaje levo-desno, nose se, jedu, razgovaraju, hodaju, kao što, recimo, prožidru sa uživanjem, pečeni krompir sa pavlakom i lukcem, a to je staro američko jelo koje su takođe prisvojili. Ali niko nije namagarčen, mogu vam reći; a najmanje ja.
<BR>&nbsp;&nbsp;&nbsp;&nbsp;&nbsp;Samo su bele rase obdarene stvaralačkom sposobnošću, razmišljao je. A ipak ja, krvni pripadnik te rase, moram da udaram čelom o pod pred ovo dvoje. Kad pomislim kako bi bilo da smo mi pobedili! Smrvili bismo ih da više ne postoje. Ne bi danas bilo Japana, a blistava moć S.A.D. bi se jedina širila u celom svetu.
<BR>
<BR>&nbsp;&nbsp;&nbsp;&nbsp;&nbsp;Pomisli: moram da pročitam tog Skakavca. To mi je patriotska dužnost, sudeći po tome šta se priča.
<BR>&nbsp;&nbsp;&nbsp;&nbsp;&nbsp;Beti mu se tiho obrati: "Roberte, vi ne jedete. Je li hrana pogrešno pripremljena?"
<BR>&nbsp;&nbsp;&nbsp;&nbsp;&nbsp;On odmah uze punu viljušku salate. "Ne", reče. "Zapravo ukusniji obed nisam jeo već godinama."
<BR>&nbsp;&nbsp;&nbsp;&nbsp;&nbsp;"Hvala", reče ona, očigledno zadovoljna. "Trudim se što više mogu da budem autentična... recimo, pažljivo pazarim u maleckim američkim tržnicama u Mišn stritu. Čujem da je to pravi Makkoj."
<BR>&nbsp;&nbsp;&nbsp;&nbsp;&nbsp;Savršeno kuvaš domaću hranu, mislio je Robert Čildan. Istina je ono što kažu: vaše sposobnosti podražavanja su ogromne. Pita sa jabukama, koka-kola, šetnja posle bioskopa, Glen Miler... mogli biste da od lima konzerve i pirinčanog papira sklopite čitavu veštačku Ameriku. Papirnata mama u kuhinji, papirnati tata koji čita novine. Papirno štene kraj njegovih nogu. Sve.
<BR>&nbsp;&nbsp;&nbsp;&nbsp;&nbsp;Pol ga je ćuteći posmatrao. Robert Čildan, primetivši odjednom čovekovu pažnju, prekide svoj lanac misli i prionu na hranu. Može li da mi čita misli? pitao se. Da vidi šta ja stvarno mislim? Znam da nisam pokazao. Zadržao sam izraz kakav treba. Valjda ne bi mogao da pogodi.
<BR>&nbsp;&nbsp;&nbsp;&nbsp;&nbsp;"Roberte", reče Pol, "pošto ste ovde rođeni i odrasli, govorite idiomom S.A.D., možda biste mogli da mi pomognete oko jedne knjige koja mi je zadala izvesne muke. Roman iz 1930-tih godina, od američkog autora."
<BR>&nbsp;&nbsp;&nbsp;&nbsp;&nbsp;Robert se lako nakloni.
<BR>&nbsp;&nbsp;&nbsp;&nbsp;&nbsp;"Knjigu", reče Pol, "koja je vrlo retka, i čiji primerak ništa manje nego posedujem, napisao je Nataniel Vest. Naslov je Mis Lounliharts. <EM>Gospođica usamljena srca; prim. prev.</EM> Pročitao sam je sa uživanjem, ali ne shvatam u potpunosti šta N. Vest misli." Sa nadom je gledao u Roberta.
<BR>&nbsp;&nbsp;&nbsp;&nbsp;&nbsp;Robert Čildan priznade: "Ja - bojim se da nisam čitao tu knjigu." Nisam, pomisli, čak ni čuo za nju.
<BR>&nbsp;&nbsp;&nbsp;&nbsp;&nbsp;U Polovom izrazu lica oseti se razočaranje. "Šteta. To je kratka knjižica. Priča o čoveku koji vodi rubriku u dnevnom listu; ima stalno probleme sa srcem, sve dok očigledno ne poludi od bola i uobrazi da je Isus Hrist. Sećate se? Možda ste davno čitali."
<BR>&nbsp;&nbsp;&nbsp;&nbsp;&nbsp;"Ne", reče Robert.
<BR>&nbsp;&nbsp;&nbsp;&nbsp;&nbsp;"Daje čudno gledište o pitanju", reče Pol. "Veoma originalan uvid u značenje bola bez razloga, problem sa kojim se nose sve religije. Religije kao što je hrišćanska često tvrde da mora postojati greh kao objašnjenje bola. Izgleda da N. Vest dodaje obaveznije gledište o ovome, iznad starijih pojmova. N. Vest je možda video da patnja može postojati bez uzroka, zato što je bio Jevrejin."
<BR>&nbsp;&nbsp;&nbsp;&nbsp;&nbsp;Robert reče: "Da su Nemačka i Japan izgubili rat, danas bi Jevreji vladali svetom. Preko Moskve i Volstrita." Dvoje Japanaca, čovek i njegova žena, kao da se zgrčiše.
<BR>&nbsp;&nbsp;&nbsp;&nbsp;&nbsp;Izgledalo je da blede, hlade se, tonu u sebe. I sama soba se ohladi. Robert Čildan se oseti sam. Jeo je sam, ne više u njihovom društvu. Šta je sada učinio? Šta su pogrešno shvatili? Njihova glupa nesposobnost da shvate tuđ jezik, misao Zapada. Umakao im je i to su mu uzeli za zlo. Kakva tragedija, mislio je jedući i dalje. A ipak - šta bi se moglo učiniti?
<BR>&nbsp;&nbsp;&nbsp;&nbsp;&nbsp;Ranija jasnoća - od pre samo jednog trena - morala se potpuno iskoristiti. Pun opseg do sada se nije video. Robert Čildan se više nije baš toliko loše osećao kao pre, jer je besmislen san počeo da mu se razilazi iz glave. Pojavio sam se ovde sa takvim očekivanjem, podseti se on. Udarila mi u glavu mladalačka romantična izmaglica dok sam se peo uz stepenice. Ali stvarnost se ne može ignorisati; moramo odrasti.
<BR>&nbsp;&nbsp;&nbsp;&nbsp;&nbsp;A ovo je prava droga, baš ovde. Ovi Ljudi nisu baš tačno ljudski. Oni oblače haljine ali su kao nakinđureni majmuni u cirkusu. Pametni su i mogu da uče, ali to je sve.
<BR>&nbsp;&nbsp;&nbsp;&nbsp;&nbsp;Zašto im ja onda ugađam? Jedino zato što su pobedili? Ovaj susret otkriva veliki nedostatak u mom karakteru. Ali tako to ide. Imam patetičnu tendenciju da... pa, da tako kažemo nepogrešivo odaberem manje od dva zla. Kao krava kada ugleda valov; jurnem bez predumišljaja.
<BR>&nbsp;&nbsp;&nbsp;&nbsp;&nbsp;Ja sam se držao spoljnih znakova zato što je to bezbednije; na kraju krajeva, ovo su pobednici... oni naređuju. A ja ću tako nastaviti, valjda. Jer zašto da sebe unesrećujem? Oni čitaju američku knjigu i žele da im je objasnim; nadaju se da ja, beli čovek, mogu da im dam odgovor. I ja pokušavam! Ali u ovom slučaju to ne mogu, iako bih, da sam je pročitao, bez sumnje mogao.
<BR>&nbsp;&nbsp;&nbsp;&nbsp;&nbsp;"Možda ću jednog dana pogledati tu Mis Lounliharts", reče on Polu. "Pa vam onda mogu objasniti."
<BR>&nbsp;&nbsp;&nbsp;&nbsp;&nbsp;Pol ovlaš klimnu glavom.
<BR>&nbsp;&nbsp;&nbsp;&nbsp;&nbsp;"Međutim, sada sam i suviše zauzet poslom", reče Robert. "Kasnije, možda... Siguran sam da mi neće biti potrebno mnogo vremena."
<BR>&nbsp;&nbsp;&nbsp;&nbsp;&nbsp;"Ne", promrmlja Pol. "Vrlo kratka knjiga." I on i Beti izgledaju tužno, pomisli Robert Čildan. Pitao se da li i oni osećaju nepremostivi jaz između sebe i njega. Nadam se, mislio je dalje. Zaslužuju da ga osete. Šteta - što baš moraju sami da iščeprkaju poruku knjige.
<BR>&nbsp;&nbsp;&nbsp;&nbsp;&nbsp;Jeo je sa većim uživanjem.
<BR>&nbsp;&nbsp;&nbsp;&nbsp;&nbsp;Nikakvo dalje trvenje više nije kvarilo veče. Kada je u deset časova odlazio iz stana Kasurinih, Robert Čildan je još imao onaj osećaj poverenja koji ga je obuzeo za vreme obeda.
<BR>&nbsp;&nbsp;&nbsp;&nbsp;&nbsp;Silazio je u zaokretima stepeništem stambene zgrade uopšte se ne obazirući na pojedine stanare Japance koji bi, na putu u javna kupatila i nazad, mogli da ga primete i zablenu se u njega. Izade na mračan večernji trotoar, onda rukom pozva jedan pedikab koji je prolazio. Zatim je bio na putu kući.
<BR>&nbsp;&nbsp;&nbsp;&nbsp;&nbsp;Uvek sam se pitao kako bi izgledalo da se sa nekim mušterijama sastanem privatno. Na kraju krajeva, nije tako loše. I, mislio je, ovo iskustvo mi može i pomoći u mom poslu.
<BR>&nbsp;&nbsp;&nbsp;&nbsp;&nbsp;Deluje kao terapija, sastati se sa tim ljudima koji su te zastrašili. I otkriti kakvi su u stvari. Onda više nema zaplašenosti.
<BR>&nbsp;&nbsp;&nbsp;&nbsp;&nbsp;Tako razmišljajući, stiže u svoj kraj i najzad do svojih vrata. Plati Činku vozaču pedikaba i pope se uz poznate stepenice.
<BR>&nbsp;&nbsp;&nbsp;&nbsp;&nbsp;Tamo je, u prednjoj sobi, sedeo čovek koga nije poznavao. Belac u kaputu, sedeo je na kauču i čitao novine. Dok je Robert Čildan stajao zaprepašćen u vratima, čovek spusti novine, diže se natenane, i posegnu u džep na grudima. Izvadi lisnicu i pokaza je.
<BR>&nbsp;&nbsp;&nbsp;&nbsp;&nbsp;"Kempeitai."
<BR>&nbsp;&nbsp;&nbsp;&nbsp;&nbsp;Bio je pinok. Službenik Sakramenta i njegove Državne policije koju su postavile japanske okupacione vlasti. Strava! "Vi ste R. Čildan?"
<BR>&nbsp;&nbsp;&nbsp;&nbsp;&nbsp;"Da, gospodine", reče on. Srce mu je udaralo da iskoči. "Nedavno", reče policajac, pogledajući po spojenim papirima koje je izvukao iz tašne na kauču, "vas je posetio čovek, belac, koji je rekao da predstavlja jednog oficira Imperijalne mornarice. Naknadna istraga je pokazala da to nije tako. Nije postojao takav oficir. Niti takav brod." Posmatrao je Čildana.
<BR>&nbsp;&nbsp;&nbsp;&nbsp;&nbsp;"To je tačno", reče Čildan.
<BR>&nbsp;&nbsp;&nbsp;&nbsp;&nbsp;"Imam izveštaj", nastavi policajac, "o jednoj podvali u oblasti Zaliva. Taj tip je očigledno umešan. Da li biste ga opisali?"
<BR>&nbsp;&nbsp;&nbsp;&nbsp;&nbsp;"Mali, prilično tamnoput", započe Čildan.
<BR>&nbsp;&nbsp;&nbsp;&nbsp;&nbsp;"Jevrejin?"
<BR>&nbsp;&nbsp;&nbsp;&nbsp;&nbsp;"Da!" reče Čildan. "Sad, kad razmislim. Iako sam to tada prevideo."
<BR>&nbsp;&nbsp;&nbsp;&nbsp;&nbsp;"Evo fotografije." Čovek iz Kempeitaia mu je dodade.
<BR>&nbsp;&nbsp;&nbsp;&nbsp;&nbsp;"To je on", reče Čildan prepoznavši ga bez ikakve sumnje. Pomalo je bio zapanjen sposobnostima Kempeitaia za otkrivanje stvari. "Kako ste ga pronašli? Ja to nisam prijavio, već sam telefonirao mom posredniku, Reju Kalvinu, i rekao mu..."
<BR>&nbsp;&nbsp;&nbsp;&nbsp;&nbsp;Policajac ga ućutka pokretom ruke. "Imam za vas jednu hartiju da potpišete, i to je sve. Nećete morati da se pojavite na sudu; ovo je zakonska formalnost kojom se završava vaša umešanost. Pruži Čildanu hartiju i pero. "Ovo je izjava da vam se taj čovek obratio i da je pokušao da vas obmane lažnim predstavljanjem i tako dalje. "Pročitajte." Policajac zavrnu manžetnu i pogleda na sat dok je Robert Čildan čitao hartiju. "Je li u suštini tačno?"
<BR>&nbsp;&nbsp;&nbsp;&nbsp;&nbsp;Bilo je - u suštini. Robert Čildan nije imao vremena da hartiji pokloni temeljnu pažnju, a u svakom slučaju je bio pomalo zbunjen u vezi sa onim što se toga dana dogodilo. Ali je znao da se čovek lažno predstavio i da je bila u pitanju neka obmana; i, kao što reče čovek iz Kempeitaia, tip je bio Jevrejin. Robert Čildan baci pogled na ime ispod fotografije čoveka. Frenk Frink. Rođen Frenk Fink. Da, svakako je bio Jevrejin. Svako je mogao pogoditi, kad se nosi ime kao što je Fink. A on ga je promenio.
<BR>&nbsp;&nbsp;&nbsp;&nbsp;&nbsp;Čildan potpisa hartiju.
<BR>&nbsp;&nbsp;&nbsp;&nbsp;&nbsp;"Hvala", reče policajac. Pokupi svoje stvari, dotače se šešira, požele Čildanu laku noć, i ode. Ceo posao je trajao samo trenutak.
<BR>&nbsp;&nbsp;&nbsp;&nbsp;&nbsp;Rekao bih da su ga uhvatili, pomisli Čildan. Šta god da je smerao.
<BR>&nbsp;&nbsp;&nbsp;&nbsp;&nbsp;Veliko olakšanje. Brzo rade, zaista.
<BR>&nbsp;&nbsp;&nbsp;&nbsp;&nbsp;Živimo u društvu od reda i zakona, gde Jevreji ne mogu da isteruju svoje podmuklosti na nevinima. Zaštićeni smo. Ne znam zašto nisam prepoznao rasne karakteristike kada sam ga video. Očigledno da me je lako prevariti.
<BR>&nbsp;&nbsp;&nbsp;&nbsp;&nbsp;Onda zaključi, ja jednostavno nisam sposoban za prevaru i zbog toga sam bespomoćan. Da nema zakona, bio bih im prepušten na milost i nemilost. Mogao je da me ubedi u bilo šta. To je kao neka hipnoza. Oni mogu da zavladaju čitavim društvom.
<BR>&nbsp;&nbsp;&nbsp;&nbsp;&nbsp;Sutra ću morati da izađem i da kupim tog Skakavca, reče sam sebi. Biće zanimljivo videti kako autor prikazuje svet kojim upravljaju Jevreji i komunisti, dok je Rajh u ruševinama, Japan bez sumnje ruska provincija; u stvari, svet u kome se Rusija prostire od Atlantskog okeana do Pacifika. Pitam se da li on - kako li se već zove - slika rat između Rusije i S.A.D? Zanimljiva knjiga. Čudno da se niko nije dosetio da je ranije napiše.
<BR>&nbsp;&nbsp;&nbsp;&nbsp;&nbsp;Razmišljao je: ona treba da nam pomogne da shvatimo koliko imamo sreće. Uprkos očiglednih nedostataka... moglo bi nam biti daleko gore. Ta knjiga ističe veliku moralnu pouku. Da, ovde su na vlasti Japovi, a mi smo poražena nacija. Ali mi moramo gledati ispred sebe; moramo graditi. Iz ovoga proizilaze velike stvari, kao što je kolonizacija planeta.
<BR>&nbsp;&nbsp;&nbsp;&nbsp;&nbsp;Sada treba da budu vesti, seti se on. Sede i otvori radio. Možda je izabran novi kancelar Rajha. Uzbudeno je očekivao. Meni najdinamičniji izgleda taj Sais-Inkvart. Po svoj prilici najsposobniji za sprovodenje smelih programa.
<BR>&nbsp;&nbsp;&nbsp;&nbsp;&nbsp;Kad bih mogao da budem tamo, mislio je. Možda ću jednog dana biti dovoljno bogat da otputujem u Evropu i vidim sve što je učinjeno. Šteta da se propusti. Zaglibiti se ovde na Zapadnoj obali gde se ništa ne događa. Istorija nas zaobilazi.
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
