<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>15.
<P>&nbsp;&nbsp;&nbsp;&nbsp;&nbsp;Kapetan Rudolf Vegener koji je trenutno putovao pod lažnim imenom Konrad Golc, trgovac medicinskim materijalom na veliko, virio je kroz prozor raketnog broda Lufthanze Meg-E. Ispred njega je Evropa. Kako brzo, pomisli on. Sletećemo na Tempelhof za oko sedam minuta.
<BR>&nbsp;&nbsp;&nbsp;&nbsp;&nbsp;Pitam se šta sam postigao, mislio je posmatrajući masu zemlje kako se povećava. Zavisi od generala Tedekija, sada. Od onoga što on može da učini na Haum Ajlendsu. Ali smo im bar preneli informaciju. Učinili smo što smo mogli.
<BR>&nbsp;&nbsp;&nbsp;&nbsp;&nbsp;Mislio je, ali nema razloga za optimizam. Verovatno Japanci ne mogu ništa da učine da promene kurs nemačke unutrašnje politike. Na vlasti je Gebelsova vlada, i verovatno će ostati. Pošto se konsoliduje, opet će se prihvatiti ideje Maslačka. I još jedan veliki deo planete biće uništen, sa svojim stanovništvom, radi jednog sumanutog, fanatičnog ideala.
<BR>&nbsp;&nbsp;&nbsp;&nbsp;&nbsp;A ako je najzad oni, Nacisti, razore celu? Satru je u sterilni pepeo? Mogli bi to oni; imaju hidrogensku bombu. I nema sumnje da bi hteli; mišljenje im je usmereno ka onom Gotterdammerungu. <EM>Sumrak bogova (nem.); prim. prev.</EM> Možda oni za tim i žude, i nastoje da postignu, konačan pokolj za sve.
<BR>&nbsp;&nbsp;&nbsp;&nbsp;&nbsp;I šta će to ostaviti za sobom, to Treće svetsko ludilo? Da li će okončati celokupan život, svake vrste, svuda? Kada naša planeta postane mrtva planeta, uništena našim sopstvenim rukama?
<BR>&nbsp;&nbsp;&nbsp;&nbsp;&nbsp;Nije mogao da poveruje u to. Čak ako i sav život na našoj planeti bude uništen, mora da negde postoji drugi život o kome ništa ne znamo. Nemoguće je da je naš svet jedini svet; mora da postoji svet za svetom koji mi ne vidimo, u nekoj oblasti ili dimenziji koju jednostavno ne opažamo.
<BR>&nbsp;&nbsp;&nbsp;&nbsp;&nbsp;Čak iako to ne mogu da dokažem, čak ako i nije logično - ja to verujem, reče za sebe.
<BR>&nbsp;&nbsp;&nbsp;&nbsp;&nbsp;Iz zvučnika se začu: "Meine Damen und Herren. Ac htung, bitte." <EM>"Moje dame i gospodo. Pažnja, molim." (nem.); prim. prev.</EM>
<BR>&nbsp;&nbsp;&nbsp;&nbsp;&nbsp;Približavamo se trenutku sletanja, reče za sebe Kapetan Vegener. Gotovo sigurno će me sačekati Ziherhajtsdinst. Pitanje je: koja će policijska frakcija biti zastupljena? Gebelsovci? Ili Hajdrihovci? Pod predpostavkom da je General S.S. Hajdrih još živ. Dok sam ja bio na ovom brodu, mogli su ga skleptati i ubiti. U totalitarnom društvu, u prelaznom periodu stvari se brzo događaju. Postojali su, u nacističkoj Nemačkoj, otrcani spiskovi imena nad kojima su ljudi već mozgali...
<BR>&nbsp;&nbsp;&nbsp;&nbsp;&nbsp;Nekoliko minuta kasnije, kada je raketni brod pristao, on se nađe na nogama, krećući se ka izlazu sa kaputom preko ruke. Iza i ispred njega, zabrinuti putnici. Ovog puta nema nikakvog mladog nacističkog umetnika, seti se Vegener. Nema nikakvog Locea da me jedi svojim kretenskim stanovištem.
<BR>&nbsp;&nbsp;&nbsp;&nbsp;&nbsp;Jedan uniformisani službenik vazduhoplovnog saobraćaja - obučen, primeti Vegener, kao sam maršal Rajha - pomagao im je svima da, jedan po jedan, siđu rampom na tle. Tamo je, kraj prolaza za putnike, stajala grupica crnokošuljaša. Za mene? Vegener poče polako da se udaljuje od parkiranog raketnog broda. Na drugom mestu su muškarci i žene čekali, mahali, zvali... čak i nekakva deca.
<BR>&nbsp;&nbsp;&nbsp;&nbsp;&nbsp;Jedan od crnokošuljaša, plav čovek pljosnatog ukočenog lica, sa oznakama S.S. - Vafen, pristupi žustro Vegeneru, zvecnuvši sastavi pete svojih čizama i salutira. "Ich bitte mich zu entschuldigen. Sind Sie nicht Kapitan Rudolf Wegener, von der Abwehr?" <EM>"Molim vas da me da me izvinite. Da niste Vi Kapetan Rudolf Vegener, iz Abwehra?" (nem.); prim. prev.</EM>
<BR>&nbsp;&nbsp;&nbsp;&nbsp;&nbsp;"Žao mi je", odgovori Vegener, "ja sam Konrad Golc. Zastupam Medicinski materijal A.G. Hemikalien." Onda krenu da prođe.
<BR>&nbsp;&nbsp;&nbsp;&nbsp;&nbsp;Druga dva crnokošuljaša, takođe S.S. Vafen, pođoše prema njemu. Trojica od njih mu se postaviše sa strane, tako da je, iako nastavi ravnomernim korakom u istom pravcu, odjednom i stvarno bio pod stražom. Dvojica od S.S. Vafenovaca su nosili mašinke ispod ogrtača.
<BR>&nbsp;&nbsp;&nbsp;&nbsp;&nbsp;"Vi ste Vegener", reče jedan od njih dok su ulazili u zgradu.
<BR>&nbsp;&nbsp;&nbsp;&nbsp;&nbsp;On ne reče ništa.
<BR>&nbsp;&nbsp;&nbsp;&nbsp;&nbsp;"Imamo kola", nastavi Vafen-esesovac. "Naloženo nam je da sačekamo vaš raketni brod, stupimo u kontakt sa vama, i odmah vas odvedemo Generalu S.S. Hajdrihu koji je sa Sep Ditrihom u Štabu Odreda telesne garde. Posebno ne smemo da dozvolimo da vam se približe osobe iz Vermahta ili Partaja."
<BR>&nbsp;&nbsp;&nbsp;&nbsp;&nbsp;Znači neće me ubiti, reče za sebe Vegener. Hajdrih je živ, i na sigurnom mestu, i nastoji da pojača svoju poziciju prema Gebelsovoj vladi.
<BR>&nbsp;&nbsp;&nbsp;&nbsp;&nbsp;Možda će Gebelsova vlada ipak pasti, mislio je dok su ga uvodili u S.S. Daimler sedan koji ih je čekao. Odred S.S. Vafen smenjen iznenada noću; stražari u Rajhskancelariji oslobođeni dužnosti, zamenjeni. Berlinske policijske stanice odjednom bljuju naoružane esesovce u svim pravcima, isključene radio stanice i struja, Tempelhof zatvoren. Tutnjava teških topova u tami, na glavnim ulicama.
<BR>&nbsp;&nbsp;&nbsp;&nbsp;&nbsp;Ali zar je to važno? Čak i ako se doktor Gebels ukloni sa položaja a operacija Maslačak otkaže? Oni će i dalje postojati, crnokošuljaši, Partaj, zavere, ako ne na Orijentu, onda negde drugde. Na Marsu i Veneri.
<BR>&nbsp;&nbsp;&nbsp;&nbsp;&nbsp;Nije čudo što gospodin Tagomi nije mogao dalje, mislio je. Strašna dilema naših života. Što god se dogodi, zlo je neuporedivo. Onda, zašto se boriti? Zašto birati? Ako su sve alternative iste...
<BR>&nbsp;&nbsp;&nbsp;&nbsp;&nbsp;Očigledno da napredujemo kao što smo uvek činili. Iz dana u dan. U ovom trenutku radimo protiv Operacije Maslačak. Kasnije, u jednom drugom trenutku radićemo da potučemo policiju. Ali ne možemo sve to učiniti odjednom; to ide redom. Proces koji se odvija. Jedino izborom na svakom koraku možemo upravljati krajem.
<BR>&nbsp;&nbsp;&nbsp;&nbsp;&nbsp;Mislio je - samo se možemo nadati. I pokušavati.
<BR>&nbsp;&nbsp;&nbsp;&nbsp;&nbsp;Na nekom drugom svetu, možda je drugačije. Bolje. Postoje jasno određene dobre i loše mogućnosti. Ne ove opskurne mešavine, ovi spojevi, bez pravog alata kojim bi se razmrsili sastavni delovi.
<BR>&nbsp;&nbsp;&nbsp;&nbsp;&nbsp;Nemamo idealan svet, onakav kakav bismo želeli, gde je moralnost laka zato što je spoznaja laka. Gde čovek može da čini pravo bez ikakvog napora zato što može da otkrije očigledno.
<BR>&nbsp;&nbsp;&nbsp;&nbsp;&nbsp;Daimler krenu, sa kapetanom Vegenerom na zadnjem sedištu, po jedan crnokošuljaš sa svake strane, mašinka na krilu. Za volanom crnokošuljaš.
<BR>&nbsp;&nbsp;&nbsp;&nbsp;&nbsp;A šta ako je prevara čak i sada, mislio je Vegener dok se u sedan kretao velikom brzinom kroz berlinski saobraćaj. Ne vode me generalu S.S. Hajdrihu u štab Odreda telesne garde; vode me u partajski zatvor, da me tamo ubogalje i konačno dotuku, ali ja sam izabrao; izabrao sam da se vratim u Nemačku; izabrao sam da rizikujem da me uhvate pre nego što stignem do ljudi iz Abvera i dobijem zaštitu.
<BR>&nbsp;&nbsp;&nbsp;&nbsp;&nbsp;Smrt u svakom trenutku, jedan put koji nam je otvoren u bilo kojoj tački: mi je konačno biramo, uprkos sebi. Ili dižemo ruke i namerno je prihvatamo. Gledao je berlinske kuće kako promiču. Moj sopstveni Volk, <EM>Narod (nem.); prim. prev.</EM> pomisli; ti i ja, opet zajedno.
<BR>&nbsp;&nbsp;&nbsp;&nbsp;&nbsp;Trojici esesovaca reče: "Kako stoje stvari? Ima li odskora nešto novo u političkoj situaciji? Nekoliko nedelja sam izvan zemlje, zapravo od pre Bormanove smrti."
<BR>&nbsp;&nbsp;&nbsp;&nbsp;&nbsp;Čovek sa desne strane odgovori: "Ima, naravno, histerične podrške rulje malom doktoru. Gomila ga je popela na položaj. Međutim, nije verovatno da će trezveniji elementi, kada preovladaju, želeti da podržavaju bogalja i demagoga koji zavisi od zapaljivanja mase svojim lažima i začaravanjem."
<BR>&nbsp;&nbsp;&nbsp;&nbsp;&nbsp;"Razumem", reče Vegener.
<BR>&nbsp;&nbsp;&nbsp;&nbsp;&nbsp;Nastavlja se, mislio je. Ubilačka mržnja. Možda je seme tamo, u tome. Oni će najzad pojesti jedan drugog, i ostaviti nas ostale tu i tamo po svetu, žive. Dovoljno nas da opet gradimo i nadamo se i napravimo nekoliko jednostavnih planova.
<BR>
<BR>&nbsp;&nbsp;&nbsp;&nbsp;&nbsp;U jedan sat po podne, Julijana Frink stiže u Čejen u Vajomingu. U poslovnom delu grada, preko puta ogromnog starog železničkog depoa, zaustavi se kod jedne trafike i kupi dva podnevna lista. Parkirana uz ivičnjak, tražila je sve dok najzad ne nađe vest.
<BR>
<BR>&nbsp;&nbsp;&nbsp;&nbsp;&nbsp;Odmor se završio fatalnim kasapljenjem.
<BR>&nbsp;&nbsp;&nbsp;&nbsp;&nbsp;Tražena radi saslušanja u vezi sa kobnim iskasapljenjem njenog muža u njihovim besnim sobama u hotelu predsednik Garner u Denveru, gospođa Džo Činadela iz Kenon Sitija je, prema rečima službenika hotela, otišla odmah posle onoga što mora da je predstavljalo tragični vrhunac bračne svađe. Nožiće za brijanje u sobi, koje, kakva ironija, hotel stavlja za upotrebu svojih gostiju, verovatno je upotrebila gospođa Ćinadela, opisana kao crnomanjasta, privlačna, lepo obučena i vitka; oko trideset godina, da bi prerezala grlo svom mužu, čije je telo našao Teodor Feris, hotelski nameštenik koji je uzeo košulje od Ćinadele samo pola časa ranije i vraćao ih kao što mu je naloženo, da bi naišao na jezivu scenu. U apartmanu su se, izjavljuje policija, videli tragovi borbe, što ukazuje na to da je žestoka svađa...
<BR>&nbsp;&nbsp;&nbsp;&nbsp;&nbsp;Znači mrtav je, pomisli Julijana savijajući novine. I ne samo to, nego nemaju moje pravo ime; ne znaju ko sam, niti išta o meni.
<BR>&nbsp;&nbsp;&nbsp;&nbsp;&nbsp;Sada mnogo manje zabrinuta, vozila je dalje dok nije našla pogodan motel; tu sredi za sobu i unese svoje stvari iz kola. Od sada pa nadalje ne moram da žurim, reče sebi. Mogu čak i da čekam do večeri pa da odem do Abendsenovih; tako će moći da nosim moju novu haljinu. Ne bi vredelo da se pojavim u njoj preko dana - takva svečana haljina prosto se ne oblači pre večere.
<BR>&nbsp;&nbsp;&nbsp;&nbsp;&nbsp;A mogu i da završim knjigu.
<BR>&nbsp;&nbsp;&nbsp;&nbsp;&nbsp;Udobno se smesti u sobi, upali radio, dobi kafu iz motelskog restorana; sede naslonjena na uredno namešten krevet, sa novim nečitanim čistim primerkom Skakavca koga je kupila u hotelskoj knjižari u Denveru.
<BR>&nbsp;&nbsp;&nbsp;&nbsp;&nbsp;U šest i petnaest uveče završi knjigu. Pitam se da li je Džo stigao do kraja knjige? mislila se. U njoj ima toliko mnogo više od onoga što je on shvatio. Šta je to Abendsen želeo da kaže? Ništa o svom kobajagi svetu. Jesam li ja jedina koja zna? Kladim se da jesam; niko drugi stvarno ne razume Skakavca osim mene - samo zamišljaju da razumeju.
<BR>&nbsp;&nbsp;&nbsp;&nbsp;&nbsp;Još se pomalo tresući, odloži knjigu u kofer pa zatim obuče kaput i izađe iz sobe da potraži gde da večera. Vazduh je dobro mirisao, a firme i svetla Čejena izgledali su posebno uzbudljivi. Ispred jednog bara svađale su se dve lepe, crnokose indijanske prostitutke - ona uspori hod da bi ih gledala. Mnogo automobila, blistavih, jurilo je ulicama; čitav prizor odisao je svetlošću i očekivanjem, nadom da će se dogoditi nekakav srećan i važan događaj, a na razmatranjem prohujalog... prošlog, mislila je, ustajalog i sumornog, iskorišćenog i odbačenog.
<BR>&nbsp;&nbsp;&nbsp;&nbsp;&nbsp;U jednom skupom francuskom restoranu - gde je čovek u belom parkirao kola gostiju, i na svakom stolu gorela sveća u ogromnoj čaši za vino, a puter se služio ne u kockicama već ulupan u okrugle blede loptice - pojede večeru sa uživanjem, i onda, pošto je imala još puno vremena, odšeta nazad do motela. Novčanice Rajhsbanke su već gotovo nestale, ali nju nije bilo briga; to nije imalo značaja. Ispričao nam je o našem sopstvenom svetu, mislila je otključavajući vrata svoje motelske sobe. O ovome što nas sada okružuje. U sobi, opet otvori radio. On želi da ga vidimo onakvog kakav jeste. I ja ga i vidim, i to svakog trenutka sve više.
<BR>&nbsp;&nbsp;&nbsp;&nbsp;&nbsp;Izvadivši plavu italijansku haljinu iz kutije, položi je brižljivo na krevet. Nije uopšte bila oštećena; bilo je potrebno samo da se temeljno iščetka da se skinu končići i dlačice. Ali kada otvori ostale pakete otkri da nije ponela nijedan od novih polu-prslučića iz Denvera.
<BR>&nbsp;&nbsp;&nbsp;&nbsp;&nbsp;"Boga mu božijeg", reče skljokavši se u stolicu. Zapali cigaretu, i jedno vreme je sedela i pušila.
<BR>&nbsp;&nbsp;&nbsp;&nbsp;&nbsp;Možda bi mogla da je nosi sa običnim prslučetom. Smaknu bluzu i suknju, i navuče haljinu. Ali Bretele su se videle, kao i gornji deo korpica, znači to neće ići. Ili možda, mislila je, mogu da idem i bez prslučeta... Već godinama to nije probala... to je podseti na stare dane u srednjoj školi kada je imala veoma malu bistu; onda se čak i brinula zbog toga. Ali dalje sazrevanje i džudo učinila su da nosi veličinu trideset osam. Ipak, proba haljinu bez prslučeta, stojeći na stolici u kupatilu da bi se videla u ogledalu na ormančiću.
<BR>&nbsp;&nbsp;&nbsp;&nbsp;&nbsp;Haljina je izgledala zapanjujuće, ali blagi bože, bila je suviše riskantna. Trebalo je samo da se nagne da ugasi cigaretu ili uzme piće - i eto nesreće.
<BR>&nbsp;&nbsp;&nbsp;&nbsp;&nbsp;Broš! Mogla bi da nosi haljinu bez prslučeta i da prikupi prednji deo. Izručivši sadržaj svoje kutije sa nakitom na krevet, rasprostre broševe, uspomene koje je čuvala godinama, koje joj je dao Frenk ili drugi muškarci pre njihovog venčanja, kao i novi broš koji joj je Džo dao u Denveru. Da odgovarao bi mali srebrni broš iz Meksika, u obliku konja; nadje mu tačno mesto. Tako najzad može da nosi haljinu.
<BR>&nbsp;&nbsp;&nbsp;&nbsp;&nbsp;Drago mi je da imam bilo šta sada, mislila je za sebe. Toliko mnogo se pokvarilo; ionako je tako malo ostalo od divnih planova.
<BR>&nbsp;&nbsp;&nbsp;&nbsp;&nbsp;Dugo je četkala kosu, tako da joj je pucketala i sijala se, i posle toga je samo trebalo da odabere cipele i minđuše. Zatim obuče svoj novi kaput, uze kožnu tašnu - ručni rad, i pođe.
<BR>&nbsp;&nbsp;&nbsp;&nbsp;&nbsp;Umesto da vozi stari Studebaker, zamoli vlasnika motela da joj telefonom pozove taksi. Dok je čekala u kancelariji motela, odjednom joj dođe da pozove Frenka. Zašto joj je to palo na pamet nije mogla da dokuči, tek ideja je bila tu. Zašto da ne? zapita se. Mogla bi da poništi optužbe; mogla bi da se oslobodi troškova; bio bi duboko dirnut kada mu se javi, i srećan da plati.
<BR>&nbsp;&nbsp;&nbsp;&nbsp;&nbsp;Stojeći iza stola u kancelariji, držala je slušalicu na uvu, slušajući sa radošću razgovor telefonista na međugradskim linijama koji su pokušavali da joj uspostave vezu. Čula je telefonistu iz San Franciska, iz daljine, kako dobija informaciju za broj, zatim puno krckanja i pucketanja, i najzad sam telefon kako zvoni. Dok je čekala, pogledala je da li dolazi taksi; trebalo bi da bude ovde svakog časa, mislila je. Ali neće imati ništa protiv da sačeka; oni s tim računaju.
<BR>&nbsp;&nbsp;&nbsp;&nbsp;&nbsp;"Vaša stranka ne odgovara", reče joj najzad čejenski telefonista. "Obnovićemo poziv opet kasnije i..."
<BR>&nbsp;&nbsp;&nbsp;&nbsp;&nbsp;"Ne", reče Julijana, vrteći glavom. To je ionako bio samo jedan hir. "Neću biti ovde. Hvala." Obesi slušalicu - vlasnik motela je stajao u blizini da pazi da mu se ne naplati ništa greškom - i brzo izađe iz kancelarije, na prohladnu, mračnu ulicu, da tamo stoji i čeka.
<BR>&nbsp;&nbsp;&nbsp;&nbsp;&nbsp;Iz saobraćaja se izdvoji sjajan nov taksi, pritera uz ivičnjak i stade; vrata se otvoriše, vozač iskoči i požuri oko kola. Trenutak kasnije, Julijana se vozila u raskoši u zadnjem delu taksija, preko Čejena ka kući Abendsenovih. Abendsenova kuća je bila osvetljena, i iz nje su se čuli muzika i glasovi. To je bila jednospratna kuća od štukoa sa mnogo šiblja i prilično velikom baštom uglavnom od ruža puzavica. Prolazeći stazom od kamenih ploča, mislila je, zar sam stvarno tu? Je li ovo Visoki dvorac? A glasine i priče? Kuća je bila obična, dobro održavana, bašta negovana. Čak je na dugoj cementnoj stazi za kola bio parkiran dečji tricikl.
<BR>&nbsp;&nbsp;&nbsp;&nbsp;&nbsp;Možda je pogrešni Abendsen? Adresu je uzela iz Čejenskog telefonskog imenika, ali se ona slagala sa brojem koji je predhodne večeri pozvala iz Grilija.
<BR>&nbsp;&nbsp;&nbsp;&nbsp;&nbsp;Stupi na trem sa ogradom od kovanog gvožđa i pritisnu zvonce. Kroz poluotvorena vrata mogla je da vidi dnevnu sobu, jedan broj ljudi kako stoje unaokolo, roletne na prozorima, klavir, kamin, police sa knjigama... lepo namešteno, pomisli. Prijem? Ali nisu bili svečano obučeni.
<BR>&nbsp;&nbsp;&nbsp;&nbsp;&nbsp;Dečak, razbarušen, od oko trinaest godina, u majici i farmerkama, naglo širom otvori vrata. "Da?"
<BR>&nbsp;&nbsp;&nbsp;&nbsp;&nbsp;Ona reče: "Da li je - gospodin Abendsen kod kuće? Je li zauzet?"
<BR>&nbsp;&nbsp;&nbsp;&nbsp;&nbsp;Obraćajući se nekom iza sebe u kući, dečko pozva: "Mama, ona hoće da vidi tatu."
<BR>&nbsp;&nbsp;&nbsp;&nbsp;&nbsp;Pored dečka se pojavi žena crvenkasto-smeđe kose, možda od trideset pet godina, sa tvrdim sivim očima i osmehom tako potpuno merodavnim i neumoljivim da Julijana vide da se nalazi licem u lice sa Karolinom Abendsen.
<BR>&nbsp;&nbsp;&nbsp;&nbsp;&nbsp;"Ja sam zvala sinoć", reče Julijana.
<BR>&nbsp;&nbsp;&nbsp;&nbsp;&nbsp;"Oh da, naravno." Osmeh joj postade širi. Imala je savršene pravilne bele zube; Irkinja, zaključi Julijana. Samo irska krv može toj vilici dati takvu ženstvenost. "Dajte mi vašu tašnu i kaput. Vrlo dobro što ste došli sada; tu nam je nekoliko prijatelja. Kakva divna haljina... Kuća Kerubini, je l' te?" Povede Julijanu preko dnevne sobe do jedne spavaće sobe gde položi Julijanine stvari sa ostalim stvarima na krevet. "Moj muž je tu negde. Potražite visokog čoveka sa naočarima, pije staromodno piće." Inteligentna svetlost u njenim očima izli se na Julijanu; usne joj zadrhtaše - između nas je toliko mnogo razumevanja, shvati Julijana. Zar to nije čudesno?
<BR>&nbsp;&nbsp;&nbsp;&nbsp;&nbsp;"Dugo sam vozila", reče Julijana.
<BR>&nbsp;&nbsp;&nbsp;&nbsp;&nbsp;"Da, jeste. Sad ga vidim." Karolina Abendsen je povede nazad u dnevnu sobu, ka jednoj grupi ljudi. "Dragi", pozva, "dođi ovamo. Ovo je jedna od tvojih čitateljki koja jako želi da ti kaže nekoliko reči."
<BR>&nbsp;&nbsp;&nbsp;&nbsp;&nbsp;Jedan čovek iz grupe se pokrenu, izdvoji i priđe noseći svoje piće. Julijana vide ogromnog visokog čoveka sa crnom kovrdžavom kosom; koža mu je, isto tako, bila tamna, a oči su izgledale crvenkaste ili smeđe, veoma tople boje iza naočara. Nosio je po meri šiveno, skupo odelo od prirodnog vlakna, možda od engleske vune; odelo je povećavalo njegova široka robusna ramena, nemajući svoje linije. U svom životu nikada nije videla baš takvo odelo; zagleda se, fascinirana.
<BR>&nbsp;&nbsp;&nbsp;&nbsp;&nbsp;Karolina reče: "Gospođa Frink je vozila svoje od Kenon Sitija iz Kolorada, samo da s tobom razgovara o Skakavcu."
<BR>&nbsp;&nbsp;&nbsp;&nbsp;&nbsp;"Mislila sam da stanujete u tvrđavi", reče Julijana. Sagnuvši se da je pogleda, Hotorn Abendsen se zamišljeno osmehnu. "Da, stanovali smo. Ali smo morali da se penjemo do nje liftom, pa sam dobio fobiju. Bio sam prilično pijan kada sam dobio fobiju ali koliko se ja sećam, a i pričaju; odbio sam da stojim u liftu jer sam rekao da kabl lifta vuče Isus Hristos, a mi idemo skroz. I bio sam rešen da ne stojim."
<BR>&nbsp;&nbsp;&nbsp;&nbsp;&nbsp;Ona ne shvati.
<BR>&nbsp;&nbsp;&nbsp;&nbsp;&nbsp;Karolina objasni: "Hot govori, od kada ga znam, da će sesti kada konačno vidi Hrista; neće stajati."
<BR>&nbsp;&nbsp;&nbsp;&nbsp;&nbsp;Himna, seti se Julijana. "Tako ste digli ruke od Visokog dvorca i preselili se nazad u grad", reče.
<BR>&nbsp;&nbsp;&nbsp;&nbsp;&nbsp;"Hteo bih da vam sipam piće", reče Hotorn.
<BR>&nbsp;&nbsp;&nbsp;&nbsp;&nbsp;"Važi", reče ona. "Ali ne starinsko." Već je pogledom uhvatila sto sa nekoliko boca viskija, hors d'oeuvres, čašama, ledom, mikserom, trešnjama i kriškama pomorandže. Krenu ka stolu, Abendsen sa njom. "Samo I. V. Harpera na ledu", reče ona. "To uvek volim. Znate li proročansku knjigu?"
<BR>&nbsp;&nbsp;&nbsp;&nbsp;&nbsp;"Ne", reče Hotorn pripremajući joj piće.
<BR>&nbsp;&nbsp;&nbsp;&nbsp;&nbsp;Zapanjena, ona reče: "Knjigu promena?"
<BR>&nbsp;&nbsp;&nbsp;&nbsp;&nbsp;"Ne znam, ne", ponovi on. Pruži joj piće.
<BR>&nbsp;&nbsp;&nbsp;&nbsp;&nbsp;Karolina Abendsen reče: "Nemoj je zadirkivati."
<BR>&nbsp;&nbsp;&nbsp;&nbsp;&nbsp;"Pročitala sam vašu knjigu", reče Julijana. "U stvari, završila sam je večeras. Kako ste znali sve to, o drugom svetu o kojem ste pisali?"
<BR>&nbsp;&nbsp;&nbsp;&nbsp;&nbsp;Hotorn ne reče ništa; trljao je zglavkom gornju usnu, zagledan negde pored nje i namršten.
<BR>&nbsp;&nbsp;&nbsp;&nbsp;&nbsp;"Jeste li koristili proročanstvo?" zapita Julijana.
<BR>&nbsp;&nbsp;&nbsp;&nbsp;&nbsp;Hotorn je okrznu pogledom.
<BR>&nbsp;&nbsp;&nbsp;&nbsp;&nbsp;"Ne želim da se zavitlavate ili šalite", reče Julijana. "Ispričajte mi ne praveći duhovitost od toga."
<BR>&nbsp;&nbsp;&nbsp;&nbsp;&nbsp;Grizući usnu, Hotorn je gledao u pod; obavi ruke oko sebe, stade da se klati napred-nazad na petama. Ostali u blizini u sobi su bili zaćutali, i Julijana zapazi da su promenili ponašanje. Nije ih obradovalo, sada, to što je ona rekla. Ali ona ne pokuša da to povuče ili zamaskira; nije se pretvarala. Stvar je bila i suviše značajna. A ona je prešla predug put i učinila previše mnogo da bi od njega prihvatila išta manje od istine.
<BR>&nbsp;&nbsp;&nbsp;&nbsp;&nbsp;"Na to pitanje je - teško odgovoriti", najzad reče Abendsen.
<BR>&nbsp;&nbsp;&nbsp;&nbsp;&nbsp;"Ne, nije", reče Julijana.
<BR>&nbsp;&nbsp;&nbsp;&nbsp;&nbsp;Sada su svi u sobi zaćutali; svi su gledali u Julijanu koja je stajala sa Karolinom i Hotornom Abendsenom.
<BR>&nbsp;&nbsp;&nbsp;&nbsp;&nbsp;"Žao mi je", reče Abendsen, "ne mogu tako odmah da odgovorim. Moraćete to da prihvatite."
<BR>&nbsp;&nbsp;&nbsp;&nbsp;&nbsp;"Zašto ste onda napisali knjigu?" zapita Julijana.
<BR>&nbsp;&nbsp;&nbsp;&nbsp;&nbsp;Pokazujući svojom čašom, Abendsen reče: "Šta znači taj broš na vašoj haljini? Odbija opasne duše - duhove nepromenljivog sveta? Ili samo prikuplja i pridržava sve?"
<BR>&nbsp;&nbsp;&nbsp;&nbsp;&nbsp;"Zašto menjate temu?" reče Julijana. "Izvrdavate odgovor na ono što sam vas pitala i pravite ovakvu besmislenu opasku? To je detinjasto."
<BR>&nbsp;&nbsp;&nbsp;&nbsp;&nbsp;Hotorn Abendsen reče: "Svako ima - tehničke tajne. Vi imate vaše; ja svoje. Trebalo bi da pročitate moiju knjigu i prihvatite sve onako kako stoji, baš kao što i ja prihvatam ono što vidim..." Opet pokaza čašom na nju. "Ne pitajući da li je ona ispod prava je l' te, ili napravljena sa žicama i šipkama i sunđerastom postavom. Zar to nije u sklopu verovanja u prirodu ljudi i u ono što vidite uopšte?" Izgleda pomisli ona, iznerviran i uzrujan, ne više uglađen, ne više domaćin. A Karolina je, primeti ona krajičkom oka, imala izraz napete ozlojeđenosti; usne su joj bile stisnute, i potpuno je prestala da se smeši.
<BR>&nbsp;&nbsp;&nbsp;&nbsp;&nbsp;"U vašoj knjizi ste", reče Julijana, "pokazali da postoji izlaz. Zar niste to mislili?"
<BR>&nbsp;&nbsp;&nbsp;&nbsp;&nbsp;"Izlaz", ponovi on sa ironijom kao odjek.
<BR>&nbsp;&nbsp;&nbsp;&nbsp;&nbsp;Julijana reče: "Učinili ste mnogo za mene; sada vidim da nemam čega da se bojim, nemam šta da želim ili mrzim ili izbegavam, ovde, ili od čega da bežim. Ili šta da postižem."
<BR>
<BR>&nbsp;&nbsp;&nbsp;&nbsp;&nbsp;Gledao ju je, njišući svoju čašu, proučavajući. "Ima mnogo toga na ovom svetu što se ne isplati, po mom mišljenju."
<BR>&nbsp;&nbsp;&nbsp;&nbsp;&nbsp;"Razumem šta se dešava u vašoj glavi", reče Julijana. Za nju je to bio stari poznati izraz na licu muškarca, ali je ne uznemiri što ga je tu videla. Više se nije osećala kao nekad. "U dosjeu Gestapoa je stajalo da vas privlače ovakve žene."
<BR>&nbsp;&nbsp;&nbsp;&nbsp;&nbsp;Abendsen reče, tek malčice promenivši izraz, "Gestapoa nema od 1947."
<BR>&nbsp;&nbsp;&nbsp;&nbsp;&nbsp;"Onda S. B... ili već šta je."
<BR>&nbsp;&nbsp;&nbsp;&nbsp;&nbsp;"Da li biste objasnili?" reče Karolina žustrim glasom.
<BR>&nbsp;&nbsp;&nbsp;&nbsp;&nbsp;"Želim da objasnim", reče Julijana. "Dovezla sam se do Denvera sa jednim od njih. Oni će se konačno ovde pojaviti. Treba da odete negde gde ne mogu da vas nađu, umesto što držite ovako otvorenu kuću i dozvoljavate svakom da ušeta, kao što sam ja učinila. Sledeći koji dođe dovde - neće biti nikoga kao što sam ja da ga zaustavi."
<BR>&nbsp;&nbsp;&nbsp;&nbsp;&nbsp;"Kažete 'sledeći' ", reče Abendsen posle kratkog ćutanja. "Šta se desilo sa onim sa kojim ste se dovezli do Denvera? Zašto se on neće ovde pojaviti?"
<BR>&nbsp;&nbsp;&nbsp;&nbsp;&nbsp;Ona reče: "Prerezala sam mu vrat."
<BR>&nbsp;&nbsp;&nbsp;&nbsp;&nbsp;"To je baš nešto", reče Hotorn. "Da ti to kaže jedna devojka, devojka koju nikada pre u životu nisi video."
<BR>&nbsp;&nbsp;&nbsp;&nbsp;&nbsp;"Zar mi ne verujete?"
<BR>&nbsp;&nbsp;&nbsp;&nbsp;&nbsp;On klimnu glavom. "Sigurno." Nasmeši joj se stidljivo, nežno, beznadežno. Izgleda da mu čak nije ni padalo na pamet da joj ne veruje. "Hvala", reče.
<BR>&nbsp;&nbsp;&nbsp;&nbsp;&nbsp;"Molim vas, sakrijte se od njih", reče.
<BR>&nbsp;&nbsp;&nbsp;&nbsp;&nbsp;"Pa", reče on, "to smo pokušali, kao što znate. Kao što ste pročitali na omotu knjige... o svem oružju i žici pod naponom. I dali smo da se to napiše da bi izgledalo kako i dalje preduzimamo mere predostrožnosti." Glas mu je bio izmoren, suv.
<BR>&nbsp;&nbsp;&nbsp;&nbsp;&nbsp;"Mogao bi bar da nosiš neko oružje", reče njegova žena. "Znam da će te jednog dana neko koga pozoveš u kuću da pričaš s njim ubiti, neki nacistički stručnjak, da ti se osveti; a ti ćeš baš ovako filozofirati. Predviđam to."
<BR>&nbsp;&nbsp;&nbsp;&nbsp;&nbsp;"Mogu te uhvatiti", reče Hotorn, "ako hoće. Bila žica pod naponom i Visoki zamak ili ne."
<BR>&nbsp;&nbsp;&nbsp;&nbsp;&nbsp;Takav si fatalista, pomisli Julijana. Pomiren sa svojim sopstvenim uništenjem. Da li i to znaš, onako kako si poznavao svet u svojoj knjizi?
<BR>&nbsp;&nbsp;&nbsp;&nbsp;&nbsp;Julijana reče: "Proročanstvo je napisalo vašu knjigu. Zar nije?"
<BR>&nbsp;&nbsp;&nbsp;&nbsp;&nbsp;Horton reče: "Želite li istinu?"
<BR>&nbsp;&nbsp;&nbsp;&nbsp;&nbsp;"Želim je i imam pravo na nju", reče ona, "zbog onoga što sam učinila. Zar nije tako? Znate da jeste."
<BR>&nbsp;&nbsp;&nbsp;&nbsp;&nbsp;"Proročanstvo je", reče Abendsen, "bilo u dubokom snu sve vreme dok se pisala ta knjiga. U dubokom snu u uglu kancelarije." Oči mu nisu izražavale veselje; umesto toga, lice mu je izgledalo izduženije, turobnije nego ikad.
<BR>&nbsp;&nbsp;&nbsp;&nbsp;&nbsp;"Kaži joj", reče Karolina. "Ona je u pravu; ima pravo da zna, zbog onoga što je učinila za tebe." Obrati se Julijani: "Onda ću vam ja reći, gospođo Frink. Hot je odabirao rešenja. Hiljade rešenja. Pomoću redova. Istorijski period. Temu. Likove. Zaplet. Bile su mu potrebne godine za to. Hot je čak pitao proročanstvo kakav uspeh će knjiga imati. Reklo mu je da će doživeti veoma veliki uspeh, prvi stvarni uspeh u njegovoj karijeri. Bili ste u pravu. Mora da i sami dosta koristite proročanstvo kada ste znali."
<BR>&nbsp;&nbsp;&nbsp;&nbsp;&nbsp;Julijana reče: "Pitam se zašto bi proročanstvo napisalo roman. Jeste li ikad pomislili da ga to pitate? I zašto roman o tome kako su Nemci i Japanci izgubili rat? Zašto baš tu priču a ne neku drugu? Šta je to što ono ne može da nam kaže direktno, kao što je pre uvek govorilo? Ovo mora da je drugačije, zar ne mislite tako?"
<BR>&nbsp;&nbsp;&nbsp;&nbsp;&nbsp;Ni Hotorn ni Karolina ne rekoše ništa.
<BR>&nbsp;&nbsp;&nbsp;&nbsp;&nbsp;"Ono i ja smo", reče najzad Hotorn, "davno postigli sporazum oko autorskih prava. Ako ga ja pitam zašto je napisalo Skakavca, završiću time što ću mu predati svoj deo. To pitanje znači da ja nisam uradio ništa osim kucanja, a to nije ni istina ni pošteno."
<BR>&nbsp;&nbsp;&nbsp;&nbsp;&nbsp;"Ja ću ga pitati", reče Karolina, "ako ti nećeš."
<BR>&nbsp;&nbsp;&nbsp;&nbsp;&nbsp;"To nije pitanje koje postavljaš ti", reče Hotorn. "Neka ona pita." Julijani reče: "Vi imate - natprirodan um. Jeste li svesni toga?"
<BR>&nbsp;&nbsp;&nbsp;&nbsp;&nbsp;Julijana reče: "Gde je vaš primerak? Moj je u kolima, kod motela, doneću ga ako mi ne dopustite da koristim vaš."
<BR>&nbsp;&nbsp;&nbsp;&nbsp;&nbsp;Okrenuviši se, Hotorn pođe. Ona i Karolina pođoše za njim, kroz sobu punu sveta, ka jednim zatvorenim vratima. Kod vrata ih ostavi. Kada se opet pojavi, svi su videli dve jednake knjige sa crnim koricama.
<BR>&nbsp;&nbsp;&nbsp;&nbsp;&nbsp;"Ja ne upotrebljavam strukove hajdučice", reče Julijani. "Ne mogu da im uhvatim smisao; Stalno ih ispuštam." Julijana sede za stočić u uglu. "Moram da imam hartiju za pisanje i olovku."
<BR>&nbsp;&nbsp;&nbsp;&nbsp;&nbsp;Jedan od gostiju joj donese hartiju i olovku. Ljudi u sobi priđoše i napraviše krug oko nje i Abendsenovih, da slušaju i gledaju.
<BR>&nbsp;&nbsp;&nbsp;&nbsp;&nbsp;"Možete pitanje reći glasno", reče Hotorn. "Ovde nemamo tajni."
<BR>&nbsp;&nbsp;&nbsp;&nbsp;&nbsp;Julijana reče: "Proročanska knjigo, zašto si napisala Skakavac pritiska? Šta treba da saznamo?"
<BR>&nbsp;&nbsp;&nbsp;&nbsp;&nbsp;"Postavljate pitanje na uznemirujuće praznoveran način", reče Hotorn. Ali čučnu da bi pratio bacanje novčića. "Hajdete", reče; pruži joj tri kineska novčića od mesinga, sa rupama u sredini: "Ja obično upotrebljavam ove."
<BR>&nbsp;&nbsp;&nbsp;&nbsp;&nbsp;Ona poče da baca novčiće; osećala se spokojna i veoma prisebna. Hotorn je zapisivao redove umesto nje. Kada je bacila novčiće šest puta, zagleda se dole i reče:
<BR>&nbsp;&nbsp;&nbsp;&nbsp;&nbsp;"Sunce na vrhu. Tui pri dnu. Prazno u centru."
<BR>&nbsp;&nbsp;&nbsp;&nbsp;&nbsp;"Znate li koji je to heksagram?" reče ona, "a da ne upotrebite tablicu?"
<BR>&nbsp;&nbsp;&nbsp;&nbsp;&nbsp;"Da", reče Hotorn.
<BR>&nbsp;&nbsp;&nbsp;&nbsp;&nbsp;"To je Čung Fu", reče Julijana. "Unutarnja istina. I ja znam bez tablice. I znam šta to znači."
<BR>&nbsp;&nbsp;&nbsp;&nbsp;&nbsp;Digavši glavu, Hotorn stade da je posmatra. Sada je imao gotovo divlji izraz. "To znači, je li tako, da je moja knjiga istinita?"
<BR>&nbsp;&nbsp;&nbsp;&nbsp;&nbsp;"Da," reče ona.
<BR>&nbsp;&nbsp;&nbsp;&nbsp;&nbsp;Razljućen, on reče: "Nemačka i Japan su izgubili rat?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;Hotorn onda zatvori obe knjige i podiže se na noge; ne reče ništa.
<BR>&nbsp;&nbsp;&nbsp;&nbsp;&nbsp;"Čak ni vi nećete to da vidite", reče Julijana.
<BR>&nbsp;&nbsp;&nbsp;&nbsp;&nbsp;On je razmišljao jedno vreme. Pogled mu je postao prazan. Okrenut u sebe, shvati ona. Preokupiran, sobom... i onda mu se oči opet razbistriše; zagunđa, trže se.
<BR>&nbsp;&nbsp;&nbsp;&nbsp;&nbsp;"Ni u šta nisam siguran", reče on.
<BR>&nbsp;&nbsp;&nbsp;&nbsp;&nbsp;"Verujte", reče Julijana. On odrečno zavrte glavom.
<BR>&nbsp;&nbsp;&nbsp;&nbsp;&nbsp;"Zar ne možete?" reče ona. "Jeste li sigurni?"
<BR>&nbsp;&nbsp;&nbsp;&nbsp;&nbsp;Hotorn Abendsen reče: "Želite li da vam potpišem primerak Skakavca?"
<BR>&nbsp;&nbsp;&nbsp;&nbsp;&nbsp;Ona se takođe podiže. "Ja bih da pođem", reče. "Najlepše vam hvala. Izvinite, ako sam vam pokvarila veče. Ljubazno od vas što ste me pustili da uđem." Prolazeći pored njega i Karoline, uputi se kroz krug ljudi, iz dnevne sobe pa u spavaću sobu gde su joj bili kaput i tašna.
<BR>&nbsp;&nbsp;&nbsp;&nbsp;&nbsp;Dok je oblačila kaput, Hotorn se pojavi iza nje. "Želite li da znate šta ste?" Okrenu se Karolini koja je stajala pored njega. "Ova devojka je demon. Mali htonični <EM>Koji pripada zemlji, podzemni (grčki); prim. prev.</EM> duh koji..." Podiže ruku i protrlja obrvu, pomerivši malo naočare sa njihovog mesta. "Koji neumorno luta licem zemlje." Vrati naočare na mesto. "Ona postupa po instinktu, jednostavno izražavajući svoje biće. Ona nije mislila da se ovde pojavi i učini zlo; to joj se jednostavno desilo, kao što nas zadesi vreme. Drago mi je što je došla. Nije mi žao što sam ovo saznao, ovo otkriće koje je ona doživela kroz knjigu. Ona nije znala šta će ovde raditi ili saznati. Mislim da smo svi mi srećni. Nemojmo se ljutiti zbog toga; okej?"
<BR>&nbsp;&nbsp;&nbsp;&nbsp;&nbsp;Karolina reče: "Ona je strašno, strašno razorna."
<BR>&nbsp;&nbsp;&nbsp;&nbsp;&nbsp;"Takva je i stvarnost", reče Hotorn. Pruži ruku Julijani. "Hvala za ono što ste učinili u Denveru", reče.
<BR>&nbsp;&nbsp;&nbsp;&nbsp;&nbsp;Ona se rukova s njim. "Laku noć", reče. "Učinite kao što kaže vaša žena. Nosite bar neko malo oružje."
<BR>&nbsp;&nbsp;&nbsp;&nbsp;&nbsp;"Ne", reče on. "Odlučio sam to još davno. Neću dozvoliti da me to uznemirava. Tu i tamo mogu da se oslonim na proročanstvo, ako me zaista uhvati nervoza, naročito kasno noću. To nije loše u takvoj situaciji." Osmehnu se. "U stvari jedina stvar koja me još brine je to što znam da sve te propalice što stoje tu unaokolo slušajući i sve shvatajući ispijaju sve piće u kući dok mi razgovaramo." Zatim se okrete i ode, nazad do stola da nađe svežeg leda za svoje piće.
<BR>&nbsp;&nbsp;&nbsp;&nbsp;&nbsp;"Gde ćete sada kad ste završili ovde?" reče Karolina.
<BR>&nbsp;&nbsp;&nbsp;&nbsp;&nbsp;"Ne znam." Problem je nije mučio: mora da sam mu pomalo slična, mislila je; neću dopustiti da me brinu izvesne stvari ma kako bile značajne. "Možda ću se vratiti svom mužu Frenku. Pokušala sam večeras da mu telefoniram; možda ću opet probati. Videću kako se budem osećala kasnije."
<BR>&nbsp;&nbsp;&nbsp;&nbsp;&nbsp;"Uprkos toga što ste učinili za nas, ili što kažete da ste učinili..."
<BR>&nbsp;&nbsp;&nbsp;&nbsp;&nbsp;"Želeli biste da nikada nisam došla u ovu kuću", reče Julijana.
<BR>&nbsp;&nbsp;&nbsp;&nbsp;&nbsp;"Ako ste spasli Hotornov život strašno je od moje strane, ali ja sam tako uznemirena; ne mogu sve to da shvatim, to što ste vi rekli i što je Hotorn rekao."
<BR>&nbsp;&nbsp;&nbsp;&nbsp;&nbsp;"Što je to čudno", reče. "Nikada ne bih pomislila da će vas istina naljutiti." Istina, mislila je. Strašna kao smrt. Ali teže ju je naći. Ja imam sreće. "Mislila sam da ćete biti isto tako zadovoljni i uzbuđeni kao što sam i ja. To je nesporazum, zar ne?" Ona se nasmeši, i gospođa Abendsen, poćutavši, uspe da joj uzvrati osmeh. "Pa, sad, laku noć."
<BR>&nbsp;&nbsp;&nbsp;&nbsp;&nbsp;Trenutak kasnije; Julijana je ponovo gazila svojim stopama nazad stazom od kamenih ploča, ulazeći u mrlje svetlosti koje su dolazile iz dnevne sobe, zatim u senke iza travnjaka oko kuće, dok ne izađe na crni trotoar.
<BR>&nbsp;&nbsp;&nbsp;&nbsp;&nbsp;Išla je dalje ne osvrćući se na Abendsenovu kuću, tražeći ulicama neki taksi ili kola, u pokretu, svetla i živa, da je vrate u njen motel.
</P></TD></TR></TABLE>
</CENTER>
</BODY>
</HTML>
