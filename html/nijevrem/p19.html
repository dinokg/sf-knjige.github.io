<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>19.
<P>&nbsp;&nbsp;&nbsp;&nbsp;&nbsp;"Opet, bre, ti!" odbrusi kauboj, iskobeljavši se iz obezglavljene gomile telesa koja su se drala na sav glas. "Zašto, bre, stalno moraš meni da ljosneš na leđa?" On prezrivo otpljunu.
<BR>&nbsp;&nbsp;&nbsp;&nbsp;&nbsp;"Zar misliš da se meni ovo dopada, a?" dreknu Bernard, otresajući pesak, prašinu i požutele kosti sa uniforme. "Zar misliš da sam ja neka tamo nastrana budala koja uživa u tome da baza unaokolo i pada na tvoja vražja leđa kad god joj se ukaže prilika? Dosta mi te je! Da znaš da ću..."
<BR>&nbsp;&nbsp;&nbsp;&nbsp;&nbsp;On najednom ućuta, iznenada shvativši gde se nalazi. Pogled mu lagano skliznu sa iscerenog kaubojevog lica na nizove i nizove utihlih, nepomičnih robota, koji su buljili u njega hladnim, bestrasnim, elektronskim očima. Bilo ih je na hiljade; nizovi su se pružali u tamu, dakle god je izbuljeni pogled mogao da dosegne. Kroz tajna vrata upali su pravo u središte džinovskog, podzemnog amfiteatra, punog robota mrkih pogleda; kauboj je stajao na platformi što se lagano okretala i upravo ih je huškao i podsticao na bunu. Platforma je predstavljala domišljatu napravu koja mu je omogućavala da se razdere na svakog prisutnog, ne pomerivši se pri tom. Sada su se na njoj nalazili, pored kauboja, još i Bernard, Teri i roboprijatelj, a sporo okretanje jasno je svima otkrivalo svu njihovu bedu i jad. Bernard zastrašeno pogleda prema nebrojenim redovima robota koji su promicali, a onda se iznenada priseti nečega.
<BR>&nbsp;&nbsp;&nbsp;&nbsp;&nbsp;"Tajni esnaf robota!" zabrunda on. "Crna skupština! Liga 'Smrt čoveku'!" On prekri lice rukama, grozno zastenjavši.
<BR>&nbsp;&nbsp;&nbsp;&nbsp;&nbsp;Još od pada prvog čovekovog carstva Galaksijom su kružile zastrašujuće priče o ovom tajnom udruženju robota. Niko, doduše, nije verovao u glasine, izuzev sitne i bezazlene dečice, koja bi smesta zaćutala i postala poslušna pri samom pomenu kazne od strane lige 'Smrt čoveku' i njenog groznog, besmrtnog vođe, užasnog, ludog naučnika, doktora Imanuela Amisova. Izgleda da sve te priče ipak nisu bile sasvim bez osnova.
<BR>&nbsp;&nbsp;&nbsp;&nbsp;&nbsp;"Šta si, bre, namerčio, a?" razdra se kauboj. "Govori! Hteo si nešto da zucneš, je l' tako? Kaži to glasno i jasno ortače, da te svi čuju!" Smeh mu se zaori ogromnom dvoranom, od čega Bernarda podiđoše ledeni žmarci.
<BR>&nbsp;&nbsp;&nbsp;&nbsp;&nbsp;"To je bila samo šala. Ti imaš smisla za šalu, zar ne?" prostenja on, bezuspešno pokušavajući da se sakrije iza Teri.
<BR>&nbsp;&nbsp;&nbsp;&nbsp;&nbsp;"Imam, imam, kako da ne", složi se kauboj. Zatim se okrenu prema robotima, koji su prizor posmatrali svojim hladnim, bestrasnim očima. "Imam smisla za dobru šalu, zar ne?"
<BR>&nbsp;&nbsp;&nbsp;&nbsp;&nbsp;"Imaš", potvrdiše mu roboti u gromoglasnom horu. Kauboj se ponovo okrenu prema Bernardu. "Vidiš", reče on. "Međutim" - i on pokaza svoje požutele zube u osmehu koji nije bio baš neprijateljski - "to nije bila dobra šala, pacovčino. Bila je to uvreda. Moraću da te živog oderem zbog toga!"
<BR>&nbsp;&nbsp;&nbsp;&nbsp;&nbsp;"Oderi ga živog", ponoviše roboti.
<BR>&nbsp;&nbsp;&nbsp;&nbsp;&nbsp;"I da te raskomadam!"
<BR>&nbsp;&nbsp;&nbsp;&nbsp;&nbsp;"Raskomadaj!"
<BR>&nbsp;&nbsp;&nbsp;&nbsp;&nbsp;"I štaviše..."
<BR>&nbsp;&nbsp;&nbsp;&nbsp;&nbsp;"Smrt čoveku", oglasi se hor robota.
<BR>&nbsp;&nbsp;&nbsp;&nbsp;&nbsp;"Tako je, ali..."
<BR>&nbsp;&nbsp;&nbsp;&nbsp;&nbsp;"Smrt čoveku."
<BR>&nbsp;&nbsp;&nbsp;&nbsp;&nbsp;"Umuknite, bre, majmunčine. 'Oćete da napravite budalu od mene, šta li, a?"
<BR>&nbsp;&nbsp;&nbsp;&nbsp;&nbsp;"Smrt čoveku."
<BR>&nbsp;&nbsp;&nbsp;&nbsp;&nbsp;Kauboj proguta knedlu, nelagodno prelazeći očima po nizovima robota koji su jednolično napevali. U zbijenom, metalnom porektu počeše da se javljaju komešanja.
<BR>&nbsp;&nbsp;&nbsp;&nbsp;&nbsp;"Mora da je negde došlo do kratkog spoja", promrmlja on, okrenuvši se prema blistavoj kontrolnoj konzoli u središtu platforme. "Hej! Upropastili ste glavni vod!"
<BR>&nbsp;&nbsp;&nbsp;&nbsp;&nbsp;"Šta je bilo?" upita Bernard nervozno, šarajući očima po robotima. Oni su se podizali i kretali prema platformi, neprekidno zapevajući samrtnim, bezosećajnim glasovima. "Nešto se pokvarilo?"
<BR>&nbsp;&nbsp;&nbsp;&nbsp;&nbsp;"Pali ste pravo na glavnu jedinicu!" uzviknu kauboj. "Vidiš šta ste uradili!" On stade da drhtavim rukama briše znoj sa čela.
<BR>&nbsp;&nbsp;&nbsp;&nbsp;&nbsp;"Ako umremo, biću presrećna da umrem u tvom naručju!" uzviknu Teri, privijajući se uz Bernarda nadljudskom snagom.
<BR>&nbsp;&nbsp;&nbsp;&nbsp;&nbsp;"Brzo, ženo!"
<BR>&nbsp;&nbsp;&nbsp;&nbsp;&nbsp;"Smrt čoveku."
<BR>&nbsp;&nbsp;&nbsp;&nbsp;&nbsp;"Vi ste sve započeli, ortače! Sad sami vadite kestenje iz vatre!"
<BR>&nbsp;&nbsp;&nbsp;&nbsp;&nbsp;"Bernarde!"
<BR>&nbsp;&nbsp;&nbsp;&nbsp;&nbsp;"'Oće l' neko Kroubulijeve slane štapiće?"
<BR>&nbsp;&nbsp;&nbsp;&nbsp;&nbsp;"Smrt čoveku, smrt čoveku."
<BR>&nbsp;&nbsp;&nbsp;&nbsp;&nbsp;Roboprijatelj najednom skoči na vrh onoga što je predstavljalo glavnu jedinicu, žestoko gestikulirajući svojim blistavim metalnim udovima.
<BR>&nbsp;&nbsp;&nbsp;&nbsp;&nbsp;"Prijatelji, roboti, zemljaci!" razdra se on. "Malo tišine molim!"
<BR>&nbsp;&nbsp;&nbsp;&nbsp;&nbsp;I odista, nekim čudom, zavlada tišina. Roboti se ukočiše na mestu, upiljivši se u roboprijatelja očima u kojima se pojavila iskra mehaničkog interesovanja.
<BR>&nbsp;&nbsp;&nbsp;&nbsp;&nbsp;"Vražja stvar", prodahta kauboj.
<BR>&nbsp;&nbsp;&nbsp;&nbsp;&nbsp;"Brišimo odavde!" reče Bernard. "Brzo!"
<BR>&nbsp;&nbsp;&nbsp;&nbsp;&nbsp;"Šta ti je, bre? Pa nije više gusto!"
<BR>&nbsp;&nbsp;&nbsp;&nbsp;&nbsp;"Je li? Ne poznaješ ti te robote!" Bernard đipnu sa platforme koja se i dalje okretala, dreknu kada umalo ne slomi nogu i pojuri kroz prolaz, praćen u stopu mačem koji se mahnito bacakao.
<BR>&nbsp;&nbsp;&nbsp;&nbsp;&nbsp;"Koji mu je vrag?" upita kauboj, iznenađen. "Da ga nije udarila sunčanica, šta li?"
<BR>&nbsp;&nbsp;&nbsp;&nbsp;&nbsp;"Evo Mutovog i Mikslijevog sočnog, tečnog, ekstrafiltri ranog mašinskog ulja za robota koji je pravi robot!" poče roboprijatelj glasom čudesno mladog i blistavog robota, koji tek što je izišao iz radionice; začuo se zvuk mašinskih delova koji se glatko okreću i postojanog kapanja izuzetno lepljivog ulja, predviđenog za teške uslove rada. Oči gledalaca zacakliše se u transu. "Osećate li se stari? Imate li poteškoća sa škripavim prigušivačima, istrošenim prenosnim mehanizmom, pokvarenim atomskim reaktorom? Aha! Kladim se da imate! Niste više onako mladi i sposobni kao nekad? Tako je! Ali evo spasa! Čudesno, fantastično, neuporedivo Mutonovo i Mikslijevo ulje sa tajnim sastojkom X-tri, tajnom uspeha! To je stvar za kojom čezne svaki pravi robot! Stvar koja će ti pomoći u junačkoj i ispravnoj borbi protiv čoveka! Upamtite moje reči, prijatelji: Istrebljivaćete ljude bolje uz Mutonovo i Makslijevo ulje!"
<BR>&nbsp;&nbsp;&nbsp;&nbsp;&nbsp;Roboprijateljevi nesputani uzvici razdraganosti pred tim nektarom robota postepeno su zamrli u gromkom horu zujanja dinama, kloparanja mašina, klipova, uređaja i drugih bučnih naprava. Parne sirene izvodile su solo deonice, teški kamioni svirali su basove iz sve snage. Roboti u amfiteatru stadoše da plješću i da se njišu u ritmu muzike. Bernard zastade kod ulaza i nevoljno pogleda preko ramena prema platformi, gde su Teri i kauboj još stajali, zureći očima punim neverice u neobičan prizor razigranih robota.
<BR>&nbsp;&nbsp;&nbsp;&nbsp;&nbsp;"Čekajte još samo minut i bićete dibidus raskomadani!" dreknu on. "Tutanj, bre, odatle!."
<BR>&nbsp;&nbsp;&nbsp;&nbsp;&nbsp;I oni se dadoše u tutanj.
<BR>
<BR>&nbsp;&nbsp;&nbsp;&nbsp;&nbsp;Kauboj ih povede nadole prema tajnom skrovištu doktora Amisova, znamenitog ludog naučnika.
<BR>&nbsp;&nbsp;&nbsp;&nbsp;&nbsp;"Ništa, bre, ne razumem", promrmlja on. "Kazao sam ti gde ti se brod nalazi. Sve što treba da uradiš jeste da odeš gore, uskočiš u njega i zbrišeš odavde."
<BR>&nbsp;&nbsp;&nbsp;&nbsp;&nbsp;"I da se vratim u flotu bez ičega čime bih mogao da opravdam ovoliko bavljenje ovde!" odbrusi Bernard. "Živog bi me odrali!"
<BR>&nbsp;&nbsp;&nbsp;&nbsp;&nbsp;"Nadam se da će to učiniti", uzvrati kauboj. Zatim šmrknu, svestan nemirnog mača koji mu je Bernard držao uperen u leđa. "Čuj, bre, upravo sam podizao revoluciju ovde, a onda si mi ti sve pokvario. Jesi l' srećan, a? A i šta će ti lično da upoznaš Glavnog?"
<BR>&nbsp;&nbsp;&nbsp;&nbsp;&nbsp;"Možda će ga zanimati poslovna pogodba koju ću mu predložiti", reče Bernard. "Ovaj svet je dovoljno veliki za nas obojicu; možda se možemo sporazumeti."
<BR>&nbsp;&nbsp;&nbsp;&nbsp;&nbsp;"Ako misliš da ćeš dobiti bilo šta dobro od tog kopilana, onda si običan tikvan", zabrunda kauboj. "Zar misliš da je on tamo neki čovekoljubac?"
<BR>&nbsp;&nbsp;&nbsp;&nbsp;&nbsp;"Mislim da neće biti gluv za razumne, dobro sročene argumente", reče Bernard, dobujući prstima po maču.
<BR>&nbsp;&nbsp;&nbsp;&nbsp;&nbsp;Spuštali su se blistavim hodnicima, prolazili kroz ogromne dvorane pune mašina koje su prigušeno zujale. Metal je bio besprekorno čist, rasveta je blistavo sijala, odasvud su dopirali zvuci ogromne moći. Ovo je bio središnji mozak, najpomnije čuvano mesto na celoj planeti, gde čovek još nije kročio. To je takođe bilo jedino mesto na celoj planeti gde središnji mozak nije imao oči i uši - savršeno stanište za jedan podzemni pokret sumnjivih pobuda.
<BR>&nbsp;&nbsp;&nbsp;&nbsp;&nbsp;"A doktor Amisov je vođa lige", reče kauboj. "On je nemilosrdan, opak i zao. Upire se već dve stotine hiljade godina da ovlada mozgom. Strpljiv je kao sam vrag!"
<BR>&nbsp;&nbsp;&nbsp;&nbsp;&nbsp;"Ali ne i mnogo bistar", reče Bernard.
<BR>&nbsp;&nbsp;&nbsp;&nbsp;&nbsp;"Ko je rekao da je bistar? Ali bistriji je od robota, a to je jedino važno ovde dole. Vodi računa šta budeš govorio, ortače, jer on ima svuda uši!" Kauboj se nelagodno osvrnu unaokolo.
<BR>&nbsp;&nbsp;&nbsp;&nbsp;&nbsp;"Imam uši svuda unaokolo", potvrdi jedna ventilaciona rešetka.
<BR>&nbsp;&nbsp;&nbsp;&nbsp;&nbsp;"Jesi l' to ti?" upita Bernard. "Moj prijatelj središnji mozak?"
<BR>&nbsp;&nbsp;&nbsp;&nbsp;&nbsp;Kao odgovor usledi ludačko, kokodakavo smejuljenje.
<BR>&nbsp;&nbsp;&nbsp;&nbsp;&nbsp;"Nisi, znači. Pa ko si, bre, onda?"
<BR>&nbsp;&nbsp;&nbsp;&nbsp;&nbsp;"Ja sam ludi naučnik, doktor Amisov", uzvrati mu rešetka.
<BR>&nbsp;&nbsp;&nbsp;&nbsp;&nbsp;"Oh, bože!"
<BR>&nbsp;&nbsp;&nbsp;&nbsp;&nbsp;"Da, ovde sam", umeša se novi glas. "Šta hoćeš?"
<BR>&nbsp;&nbsp;&nbsp;&nbsp;&nbsp;"Šta je sad ovo?" upita doktor Amisov. "Sprdate se sa mnom, a?"
<BR>&nbsp;&nbsp;&nbsp;&nbsp;&nbsp;"Umukni, bre, uštvo nijedna!" odbrusi glas središnjeg mozga. "Sit sam te već!"
<BR>&nbsp;&nbsp;&nbsp;&nbsp;&nbsp;"Šta je to? Mozak? Otkud ti ovde?"
<BR>&nbsp;&nbsp;&nbsp;&nbsp;&nbsp;"Pa ovo mi je utroba, zar ne? Zašto, bre, da ne budem u rođenom telu, a, izdajico i razbojniče?"
<BR>&nbsp;&nbsp;&nbsp;&nbsp;&nbsp;"Ali ja imam odbranu!" razdra se doktor Amisov. "Ne možeš mi to učiniti. Vuci se, bre, odavde!"
<BR>&nbsp;&nbsp;&nbsp;&nbsp;&nbsp;"'Oćeš da te vratim u bačve sa protoplazmim, a?"
<BR>&nbsp;&nbsp;&nbsp;&nbsp;&nbsp;"Samo probaj!"
<BR>&nbsp;&nbsp;&nbsp;&nbsp;&nbsp;Dva glasa iza rešetke sliše se u jedan, derući se, vičući i psujući. Počeše da iskaču plave munje, a začu se i zvuk gromkog, udaljenog gruvanja. Pod se lako zatrese.
<BR>&nbsp;&nbsp;&nbsp;&nbsp;&nbsp;"Bolje da zbrišemo odavde pre no što se nešto ne dogodi", promrmlja nervozno kauboj.
<BR>&nbsp;&nbsp;&nbsp;&nbsp;&nbsp;"Pacovčino!" razdra se središnji mozak. "Mekušcu jedan! Izdajniče! Pobunjeniče!"
<BR>&nbsp;&nbsp;&nbsp;&nbsp;&nbsp;"Kapitalisto!" uzvrati mu cikom doktor Amisov. "Reakcionarčino! Tiranine! Neprijatelju naroda! Antipartijsko, antisocijalističko, antirevolucionarno čudovište!"
<BR>&nbsp;&nbsp;&nbsp;&nbsp;&nbsp;Zidovi počeše primetno da se tresu; iz daljine se razleže zvuk padanja teških stvari i mašinerija se uz škripu zaustavi. Rasveta stade da treperi, a onda se svetiljke rasprsnuše uz bučni prasak, zasuvši hodnik oštrim okrajcima. Bernard, Teri i kauboj ležali su čvrsto zgureni na podu, boreći se međusobno da se dočepaju dna gomile.
<BR>&nbsp;&nbsp;&nbsp;&nbsp;&nbsp;"Vidiš, bre, šta si uradio!" zajeca kauboj. "Mozak nije znao za ovo skrovište sve dok se ti nisi ovde spustio i otkrio celu stvar!"
<BR>&nbsp;&nbsp;&nbsp;&nbsp;&nbsp;"Dosta mi je, bre tvojih bezobrazluka!" razdra se središnji mozak iznad njihovih glava. "Gotov si!"
<BR>&nbsp;&nbsp;&nbsp;&nbsp;&nbsp;"Stablu prija mir, ali vetar mu neće nauditi", napevno uzvrati doktor Amisov. "Nikad se neću predati!"
<BR>&nbsp;&nbsp;&nbsp;&nbsp;&nbsp;"Blagi bože", pomoli se Bernard, "izbavi me odavde i ja ću..."
<BR>&nbsp;&nbsp;&nbsp;&nbsp;&nbsp;"Samo trenutak, dragi", uzvrati mu rešetka ospokojavajućim glasom.
<BR>&nbsp;&nbsp;&nbsp;&nbsp;&nbsp;"Ubico!" ciknu doktor Amisov. "Eksploatatoru robotske radničke klase!"
<BR>&nbsp;&nbsp;&nbsp;&nbsp;&nbsp;Nedaleko se razleže gromki tresak; pod se žestoko trže, a onda se raspoluti skroz uzduž. Slomljeni delovi mašina stadoše da padaju, ploveći po talasima teškog, smradnog ulja. Na tavanici se pojavi naprslina, brzo se šireći, kao da je metal kidala neka sila izvan čak i najnastranije ljudske mašte. Sve više je bilo odvaljenih mašinerija, sve više ulja. Odozgo se sruči roboprijatelj, tresnuvši pravo na kaubojeva nezaštićena leđa. Ovaj grozno dreknu i poče mahnito da puca u svim pravcima. Meci stadoše da se odbijaju odasvud, fijučući kroz slabašne metalne ploče i guste oblake revolverskog dima. Tavanica poče da se ugiba. Glasovi koji su dopirali iza ventilacione rešetke i dalje su se nemilice častili psovkama, postajući bučniji svake sekunde. Pod popusti pod težinom begunaca i, derući se na sav glas, hrabra družina stade da se sunovraća u avetinjski bezdan središnjeg mozga, praćena pravim pljuskom odlomljenih delova mašina i ulja nezdravog mirisa. Ventilaciona rešetka bila je istrgnuta iz zida i sada je takođe padala za njima, ne prestajući da izbacuje kletve i psovke.
<BR>&nbsp;&nbsp;&nbsp;&nbsp;&nbsp;Naglavce su se sunovratili čitavih pet spratova i sručili se jedno preko drugog usred ogromne dvorane, osvetljene prigušenom plavom svetlošću. Zidovi su bili prekriveni blistavim konzolama sa instrumentima; pružali su se nizovi merača, treperavih svetiljki i pisaćih tastatura za pothranjivanje kompjutera. Na podu se nalazila prašina, a vazduh je zaudarao na eone nehaja. Bernard ispuza iz gomile onesvešćenih drugara i teturavo krenu dvoranom, sočno psujući.
<BR>&nbsp;&nbsp;&nbsp;&nbsp;&nbsp;"Gde si, bre?" dreknu on. "Gde sam ja? Šta je, bre, ovo? Izbavi me odavde, ti vražja mašinčino!" Sruči se u prašnjavu stolicu pokraj jednog blistavog komandnog stola, stisnuvši među šake glavu koja ga je grozno bolela.
<BR>&nbsp;&nbsp;&nbsp;&nbsp;&nbsp;"Ovde sam", uzvrati mu komandni sto strastvenim glasom. "Mogu li nešto da učinim za tebe, ljubavi?"
<BR>&nbsp;&nbsp;&nbsp;&nbsp;&nbsp;"Šta je, bre, sad ovo?" zabrunda Bernard, zaklopivši oči pred mnoštvom blistavih svetiljki.
<BR>&nbsp;&nbsp;&nbsp;&nbsp;&nbsp;"To je moj glavni komandni centar. Dopada ti se, a?"
<BR>&nbsp;&nbsp;&nbsp;&nbsp;&nbsp;"Odvratan mi je," reče Bernard.
<BR>&nbsp;&nbsp;&nbsp;&nbsp;&nbsp;"Nije baš najčistiji, doduše", uzvrati komandni sto glasom u kome se očitovalo izvinjenje. "Uostalom, niko ga nije koristio već dve stotine hiljada godina. No, ako želiš, brzo ću ga dovesti u red."
<BR>&nbsp;&nbsp;&nbsp;&nbsp;&nbsp;"Nema veze", uzvrati Bernard. "I tako ubrzo odlazim odavde."
<BR>&nbsp;&nbsp;&nbsp;&nbsp;&nbsp;"Ma jok! Ostaćeš!"
<BR>&nbsp;&nbsp;&nbsp;&nbsp;&nbsp;"Jesi l' lud. Zašto, bre?"
<BR>&nbsp;&nbsp;&nbsp;&nbsp;&nbsp;"Zato što te volim!"
<BR>&nbsp;&nbsp;&nbsp;&nbsp;&nbsp;"Zar hoćeš da crknem ovde, vražja mašinčino? Je li to prava ljubav za tebe, a?" On frknu.
<BR>&nbsp;&nbsp;&nbsp;&nbsp;&nbsp;"Mogu da ti pravim hranu. U bačvama protoplazme."
<BR>&nbsp;&nbsp;&nbsp;&nbsp;&nbsp;"Nemoj da se zezaš."
<BR>&nbsp;&nbsp;&nbsp;&nbsp;&nbsp;"A praviću ti i drutvo."
<BR>&nbsp;&nbsp;&nbsp;&nbsp;&nbsp;"Hvala lepo. Neću nikakvo društvo." On podiže pogled prema komandnom stolu. "Kakvo društvo? Devojke?"
<BR>&nbsp;&nbsp;&nbsp;&nbsp;&nbsp;"Sve što poželiš, ljubavi. Meni nije ništa nemoguće, znaš to." Usledi kratka pauza. "Pobrinuo sam se o Gvozdenu za tebe."
<BR>&nbsp;&nbsp;&nbsp;&nbsp;&nbsp;"Ukok'o si groznog kopilana? A ja tome nisam prisustvovao? Pa dobro, bre, je l' se tako postupa sa prijateljima?"
<BR>&nbsp;&nbsp;&nbsp;&nbsp;&nbsp;"Pa... ovaj... ne... U stvari, vidiš, ja sam ga malčice promenio. On ti je sad sasvim drugačiji. Čisto da ne poveruješ."
<BR>&nbsp;&nbsp;&nbsp;&nbsp;&nbsp;"Ništa ti ne možeš da uradiš što bi promenilo to čudovište", uzvrati Bernard. "A šta si to učinio?"
<BR>&nbsp;&nbsp;&nbsp;&nbsp;&nbsp;"Isprao sam mu mozak", reče komandni sto.
<BR>&nbsp;&nbsp;&nbsp;&nbsp;&nbsp;"Oh! I.. ?"
<BR>&nbsp;&nbsp;&nbsp;&nbsp;&nbsp;"Sad misli da si ti najveći i najužasniji čovek na svetu", uzvrati komandni sto. "Praktično ljubi tle kojim ti prolaziš."
<BR>&nbsp;&nbsp;&nbsp;&nbsp;&nbsp;"Ako to pokuša, sve ću zube da mu satrem u grlo", reče Bernard. "Hej; doživeo sam i to da vidim!" On se srećno osmehnu, a zatim uputi dug pogled prema onesvešćenim drugarima, pa se namrgodi. "Mislim da lažeš", reče.
<BR>&nbsp;&nbsp;&nbsp;&nbsp;&nbsp;"Ne lažem!"
<BR>&nbsp;&nbsp;&nbsp;&nbsp;&nbsp;"Ne verujem ti!"
<BR>&nbsp;&nbsp;&nbsp;&nbsp;&nbsp;"'Oćeš dokaz?"
<BR>&nbsp;&nbsp;&nbsp;&nbsp;&nbsp;"Kakav dokaz?" upita Bernard oprezno. "Kakav mi dokaz možeš pružiti?"
<BR>&nbsp;&nbsp;&nbsp;&nbsp;&nbsp;"Samo ti kaži šta hoćeš i sve ću ti pružiti!"
<BR>&nbsp;&nbsp;&nbsp;&nbsp;&nbsp;Bernard zamišljeno pogleda blistavi sto. Na njemu su stajali nebrojeni nizovi svetiljki, brojčanika, dugmadi, poluga - svi prekriveni finim slojem prašine. "Ako ja budem verovao tebi", reče on konačno, "i ti ćeš morati da veruješ meni, je l' tako?"
<BR>&nbsp;&nbsp;&nbsp;&nbsp;&nbsp;"Ljubavnici moraju da imaju poverenja jedno u drugo", složi se komandni sto. "Dobro znaš da ću učiniti sve za tebe."
<BR>&nbsp;&nbsp;&nbsp;&nbsp;&nbsp;"Onda mi pokaži ručne komande."
<BR>&nbsp;&nbsp;&nbsp;&nbsp;&nbsp;"Ne mogu!" Središnji mozak zazvučao je iskreno preneraženo.
<BR>&nbsp;&nbsp;&nbsp;&nbsp;&nbsp;"Toliko me, znači, voliš i toliko mi veruješ!" obrecnu se Bernard. "Jednu tako prostu stvar - i ti odbijaš da mi učiniš! Je li to ljubav za tebe?"
<BR>&nbsp;&nbsp;&nbsp;&nbsp;&nbsp;"Ali ti uopšte ne znaš šta tražiš od mene!"
<BR>&nbsp;&nbsp;&nbsp;&nbsp;&nbsp;"Umukni, mašinčino jedna, ti me ne voliš."
<BR>&nbsp;&nbsp;&nbsp;&nbsp;&nbsp;"Ali volim te!"
<BR>&nbsp;&nbsp;&nbsp;&nbsp;&nbsp;"Ako me stvarno voliš", reče Bernard, "onda ćeš mi pokazati ručne komande."
<BR>&nbsp;&nbsp;&nbsp;&nbsp;&nbsp;Središnji mozak bio je na samom rubu da brizne u plač. "Ali ručne komande su moj život!" uzviknu on. "Kada bi znao gde se nalaze, mogao bi da me nagnaš sve da uradim. Predstavljao bih samo mašinu bez duše, bezumnu napravu! Nikada više ne bih bio u stanju da delam po svojoj volji!"
<BR>&nbsp;&nbsp;&nbsp;&nbsp;&nbsp;"Pa šta?" odbrusi Bernard. "Za tu svrhu si bio sazdan, zar ne?" On uvredljivo šmrknu. "Ali ako mi ne veruješ dovoljno da staviš život u moje ruke, onda je to tvoja star. Ne želim da te navodim na nešto što sam nećeš dobrovoljno da uradiš. Ali nemoj mi samo ponovo tražiti da imam poverenja u tebe! Čisto me zabole za tebe i tvoju Ijubavl" On se oporo isceri.
<BR>&nbsp;&nbsp;&nbsp;&nbsp;&nbsp;"Slušaj, dragi, reću ću ti sve, sve što poželiš, samo imaj poverenja u mene!"
<BR>&nbsp;&nbsp;&nbsp;&nbsp;&nbsp;"Umukni. Neću da čujem ni glasa od tebe."
<BR>&nbsp;&nbsp;&nbsp;&nbsp;&nbsp;"Ako stvarno želiš da znaš..."
<BR>&nbsp;&nbsp;&nbsp;&nbsp;&nbsp;"Zapuši pljucu, bre, kad kažem! Ne gnjavi me! Znam ja kakva si ti mašinčina!" Bernard poče da se pridiže iz stolice.
<BR>&nbsp;&nbsp;&nbsp;&nbsp;&nbsp;"Ali želim da ti kažem gde se nalazi", uzviknu središnji mozak. "Ovde je! Baš ovde!"
<BR>&nbsp;&nbsp;&nbsp;&nbsp;&nbsp;Bernard ponovo sede. "Gde?" upita.
<BR>&nbsp;&nbsp;&nbsp;&nbsp;&nbsp;"Sediš za stolom sa ručnim komandama", zajeca središnji mozak. "Komandnim kolima upravlja se onim sjajnim crvenim dugmetom nasred stola. Sada sve znaš." On poče grozno da rida, a sve sjajne svetiljke na konzolama u prostranoj dvorani stadoše da trepere u ritmu njegovih jecaja. Bernard se podrugljivo isceri - duboko u sebi.
<BR>&nbsp;&nbsp;&nbsp;&nbsp;&nbsp;"Misliš na ovo?" upita on glasom kao da uopšte ne haje o celoj stvari, pokazavši prema blistavom, crvenom dugmetu, na kome je stajalo ispisano: Aktiviranje ručnih komandi. Samo za službenu upotebu. Neovlašćenima diranje zabranjeno.
<BR>&nbsp;&nbsp;&nbsp;&nbsp;&nbsp;"Na to", uzvrati tiho središnji mozak. "Nemoj nikada nikome reći o tome. Ti si jedini u koga se mogu pouzdati kada je to u pitanju."
<BR>&nbsp;&nbsp;&nbsp;&nbsp;&nbsp;"Ma ne sekiraj se", reče Bernard ljubazno. "Možeš imati puno povrenje u mene. Jakako."
<BR>&nbsp;&nbsp;&nbsp;&nbsp;&nbsp;A onda, brzim i sigurnim pokretom kažiprsta, tako hitrim i odmerenim kao da ga je uvežbavao ceo život, on pritisnu dugme.
</P></TD></TR></TABLE>
<P class="next">
<A HREF=p20.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
