<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6.
<P>&nbsp;&nbsp;&nbsp;&nbsp;&nbsp;Bernard ni u snu ne bi pomislio da jedan čovek može biti toliko veliki. Morao je da povije glavu unazad pod prilično nelagodnim i čak ponižavajućim uglom kako bi ga pogledao u oči, što ga je ispunilo osećanjem podređenosti, a shodno tome i otvoreno neprijateljskim držanjem. Čovek se uzdizao pred njim na mesečini, netremice motreći Bernarda hladnim očima. Njegovo rasklimano obličje dostizalo je visinu od šest stoga, a mršavo lice bilo je opaljeno suncem. Imao je prljave i sive čizme, izbledele pantalone, a šešir koji mu se nalazio na potiljku jamačno je video i bolje dane - ali revolveri koji su mu stajali nisko na bedrima bili su u zlosutno dobrom stanju, presijavajući se pogubno crnim sjajem. Bernard ga pomno osmotri odozdo, zastenjavši u sebi.
<BR>&nbsp;&nbsp;&nbsp;&nbsp;&nbsp;Roboprijatelj, koji umalo nije zaždio od straha kada je primetio čoveka, sada je obigravao oko obojice u širokim krugovima, obasipajući ih psovkama, pomešanim sa gromopucateljnim parolama i ulagivanjima. Iz njega je dopirala vojna muzika, koja se naizmenice smenjivala sa prigušenim ženskim glasovim koji su uzdizali vrline restorana Slatke Moli i njene ni izdaleka tako vrle devojke. Čoveku se sve to očigledno nije mnogo dopalo.
<BR>&nbsp;&nbsp;&nbsp;&nbsp;&nbsp;"Dižeš silnu buku", odbrusi on. "Šta je, ne dopada ti se predeo, a?"
<BR>&nbsp;&nbsp;&nbsp;&nbsp;&nbsp;"Samo me svrbi prst na obaraču", uzvrati mu Bernard osorno. "Da se nisi uplašio?" On ga pogleda popreko, osećajući kako ga vrat sve više boli. "Uostalom, ko si ti?"
<BR>&nbsp;&nbsp;&nbsp;&nbsp;&nbsp;"Čini mi se da sam ovde ja taj koji postavlja pitanja", reče čovek, zamišljeno prešavši prstima po revolverima. "Običan kauboj kao ja nije baš navikao na tako bučan nastup; urođena radoznalost, šta ćeš. Šta si, dakle, naumio, cenjena junačino?"
<BR>&nbsp;&nbsp;&nbsp;&nbsp;&nbsp;"Nemoj samo stajati i brbljati sa njim!" kriknu roboprijatelj. "Ukokaj ga! Čuješ li? Ukokaj ga!"
<BR>&nbsp;&nbsp;&nbsp;&nbsp;&nbsp;"Učinilo mi se da ovde ima nekoga", reče Bernard. "To je sve. Nisam hteo da te uplašim."
<BR>&nbsp;&nbsp;&nbsp;&nbsp;&nbsp;"Oran si za kavgu, prijaško", reče kauboj, pokazavši mu usiljen osmeh izjedenih zuba.
<BR>&nbsp;&nbsp;&nbsp;&nbsp;&nbsp;"Nego šta", složi se Bernard.
<BR>&nbsp;&nbsp;&nbsp;&nbsp;&nbsp;"Ukokaj kulova!" doviknu mu roboprijatelj histeričnim glasom. "Ukokaj ga! Ukokaj ga!"
<BR>&nbsp;&nbsp;&nbsp;&nbsp;&nbsp;Kauboj naglo posegnu prema revolverima. Roboprijatelj ciknu, dade se u trk poput zaplašenog pacova i sakri se iza jednog izanđalog površinskog vozila, drhteći od straha.
<BR>&nbsp;&nbsp;&nbsp;&nbsp;&nbsp;"Imaš mnogo dosadnog ortaka, lafe", reče kauboj, opustivši se. "Bolje mu kaži da malo pripazi kako se ophodi, da ga ja ne bih tome naučio. Jasno?"
<BR>&nbsp;&nbsp;&nbsp;&nbsp;&nbsp;"Nisam siguran da mi se baš dopada tvoj ton, stranče", reče Bernard, oštro motreći kauboja.
<BR>&nbsp;&nbsp;&nbsp;&nbsp;&nbsp;"Ukokaj ga!" reče roboprijatelj blagim glasom. Revolveri se munjevito pojaviše u rukama obojice. Dva reska zvuka sliše se u jedan dok su blistave cevi strelovito izletale iz futrole. Iza površinskog vozila razlegoše se sumorni taktovi iz filma 'Tačno u podne'.
<BR>&nbsp;&nbsp;&nbsp;&nbsp;&nbsp;"Hteo si kavgu, a? E sad si se - jao! - namerio na pravog čoveka", prodahta Bernard.
<BR>&nbsp;&nbsp;&nbsp;&nbsp;&nbsp;"Je li?" frknu kauboj.
<BR>&nbsp;&nbsp;&nbsp;&nbsp;&nbsp;"Aha!"
<BR>&nbsp;&nbsp;&nbsp;&nbsp;&nbsp;"Je Ii?"
<BR>&nbsp;&nbsp;&nbsp;&nbsp;&nbsp;"Aha!"
<BR>&nbsp;&nbsp;&nbsp;&nbsp;&nbsp;Ostali su nepomični skoro pun minut, dok su im se nosevi dodirivali, a onda, zadovoljni, odložiše oružje, motreći se sa uzajamnim poštovanjem.
<BR>&nbsp;&nbsp;&nbsp;&nbsp;&nbsp;"Imaš petlju", reče kauboj preko volje.
<BR>&nbsp;&nbsp;&nbsp;&nbsp;&nbsp;"Nisi ni ti za bacanje", uzvrati Bernard. "To ti moram priznati."
<BR>&nbsp;&nbsp;&nbsp;&nbsp;&nbsp;"Nego šta, ortače." Kauboj zavuče ruku u džep na prsima i izvadi cigaretu. Duboko je povukao, a zatim ispustio oblak oporog dima, posmatrajući Bernarda kroz skupljene očne kapke.
<BR>&nbsp;&nbsp;&nbsp;&nbsp;&nbsp;"Ovo je teška zemlja, ortače", reče on polako. "Čini mi se da ti nedostaje pomagač. Ja imam roštilj, ako ti je potreban."
<BR>&nbsp;&nbsp;&nbsp;&nbsp;&nbsp;"Možda jeste. Jesi li voljan?"
<BR>&nbsp;&nbsp;&nbsp;&nbsp;&nbsp;"Nisam ja za iznajmljivanje, ako si to mislio, ali spreman sam da se upustim u pustolovine sa pravim ortakom."
<BR>&nbsp;&nbsp;&nbsp;&nbsp;&nbsp;On baci brz pogled prema površinskom vozilu iza koga se roboprijatelj i dalje krio, ohrabrujući se rodoljubivom muzikom i reklamama. "Ortak ti baš ne izgleda poverljivo - moram ti to reći. Čini mi se da ti fali neko drugi." On prezrivo pljunu na tle.
<BR>&nbsp;&nbsp;&nbsp;&nbsp;&nbsp;"Ma prava je ništarija", uzvrati Bernard. "Ali zalepio se za mene." On s nadom pogleda kauboja smrknutog izgleda.
<BR>&nbsp;&nbsp;&nbsp;&nbsp;&nbsp;"Moglo bi mu se nešto desiti", reče kauboj značajno.
<BR>&nbsp;&nbsp;&nbsp;&nbsp;&nbsp;"Sigurno ne bih mnogo mario zbog toga", zabrunda Bernard, a na čvrstim, stisnutim usnama pojavi mu se opori smešak. "Mislim da bih ipak imao nešto za tebe", reče on. "A sad se pripravi, momče, jer bi ovo mogla da bude i te kakva novost za tebe..."
<BR>&nbsp;&nbsp;&nbsp;&nbsp;&nbsp;Oni krenuše niz utihlu ulicu, a Bernard položi prijateljsku ruku na visoko kaubojevo rame. Krupni muškarac uhvati korak sa njim i oni skupa nestadoše među sumornim ruševinama. Roboprijatelj gegavo krenu za njima, ispuštajući ljutite zvuke, ali ga ubrzo ućutka preteće škljocanje revolvera. Obuzet panikom i silnim strahom on u trenutku zamuknu i noć najednom postade veoma, veoma tiha; narušavalo ju je jedino prigušeno kričanje nekog čudovišnog stvorenja koje je lagano letelo vazduhom.
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
