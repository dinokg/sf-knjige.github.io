<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10.
<P>&nbsp;&nbsp;&nbsp;&nbsp;&nbsp;"Sjaši, bre, sa mene", razdra se kauboj, žestoko nasrnuvši na Bernarda rukama, nogama, čizmama i mamuzama. "Govedo jedno! Puzavče jedan! Ti..." Tog časa prepoznade Bernarda i bes mu namah splasnu. "Oh, pa to si ti! Odakle si, do vraga, dospeo ovamo?"
<BR>&nbsp;&nbsp;&nbsp;&nbsp;&nbsp;Bernard je morao da uloži izvestan napor da bi se iskobeljao iz klupka sa kaubojem, psujući pri tom na pasje ime.
<BR>&nbsp;&nbsp;&nbsp;&nbsp;&nbsp;"Zar misliš da se meni ovo dopada?" upita on. "Misliš da ja uživam u ovome, šta li? Misliš da sam od drveta, a? Sklanjaj mi tu vražju mamuzu sa uha!"
<BR>&nbsp;&nbsp;&nbsp;&nbsp;&nbsp;"To mi je, znači, hvala", zabrunda kauboj, "što sam bio fin prema jednoj vojničini. Ne udaraj se, bre, u jaja, zar hoćeš da postanem evnuh?"
<BR>&nbsp;&nbsp;&nbsp;&nbsp;&nbsp;"Umukni, prikazo!" zabrunda Bernard, a onda proguta knedlu kada se nađe pred neumoljivom cevi izlizanog šestometnog revolvera.
<BR>&nbsp;&nbsp;&nbsp;&nbsp;&nbsp;Oni se razmrsiše, dok su im se u glavi rojile crne misli. Kada su to učinili, krenuše niz pust hodnik koji je vodio od službenog ulaza, ispitujući svako svoje rane i uglavnom jadikujući nad zlosrećnom sudbinom.
<BR>&nbsp;&nbsp;&nbsp;&nbsp;&nbsp;"Mislio sam da si rikn'o, šta li", reče Bernard. "Nisam još nikog video da je bio tako dibidus zadavljen k'o ti gore. Sav si, bre, pomodreo."
<BR>&nbsp;&nbsp;&nbsp;&nbsp;&nbsp;"Umalo nisam odapeo", reče mu kauboj, "dok si ti samo stajao i buljio kako me onaj davi i kako sav plavim. E jesam jakog ortaka dobio! Kukavice, bre, jedna!" On opipa jedno od slomljenih rebara i trže se od bola.
<BR>&nbsp;&nbsp;&nbsp;&nbsp;&nbsp;"Otkud sam mog'o da znam da će da te napadne?"
<BR>&nbsp;&nbsp;&nbsp;&nbsp;&nbsp;"Pa, kad sam sav pomodreo, bilo je jasno da mi je potrebna pomoć", uzvrati kauboj. "Ali od tebe je sigurno nisam dobio. Zašto ga, bre, nisi razneo na komade tim tvojim smešnim pištoljem?"
<BR>&nbsp;&nbsp;&nbsp;&nbsp;&nbsp;"Nisam imao vremena. Gde, do vraga, vodi ovaj vražji hodnik?"
<BR>&nbsp;&nbsp;&nbsp;&nbsp;&nbsp;"Mislio sam da to ti znaš!"
<BR>&nbsp;&nbsp;&nbsp;&nbsp;&nbsp;"Ja? Ma nemam blagog pojma!"
<BR>&nbsp;&nbsp;&nbsp;&nbsp;&nbsp;"Pa šta onda radiš ovde dole?"
<BR>&nbsp;&nbsp;&nbsp;&nbsp;&nbsp;"Oh, bože!"
<BR>&nbsp;&nbsp;&nbsp;&nbsp;&nbsp;"Ne gnjavi me; tikvane", uzvrati mu središnji mozak sa jednog komunikacionog ekrana prekrivenog prašinom. "Uhvaćeni smo u stupicu u ovom vražjem hodniku", reče kauboj, pobledivši.
<BR>&nbsp;&nbsp;&nbsp;&nbsp;&nbsp;"A nema izlaza napolje!" prošaputa Bernard.
<BR>&nbsp;&nbsp;&nbsp;&nbsp;&nbsp;"Hehehehehe!" zakikota se komunikacioni ekran.
<BR>&nbsp;&nbsp;&nbsp;&nbsp;&nbsp;"Do samog vražjeg kraja vražjeg vremena", reče Bernard.
<BR>&nbsp;&nbsp;&nbsp;&nbsp;&nbsp;"Amin", dodade komunikacioni ekran pobožno.
<BR>&nbsp;&nbsp;&nbsp;&nbsp;&nbsp;Oni zastaše i zamišljeno baciše pogled niz hodnik, koji se sa obe strane pružao neodredljivo dugo. Inčima debeo sloj prašine prekrivao je pod, narušen jedino tragovima njihovih stopala. Ovuda očigledno niko nije prošao već veoma dugo. Oni izmenjaše pogled. Dugo, veoma dugo niko nije progovorio ni reči. Konačno, Bernard uzdahnu. "Znam da ću umreti na ovom ubogom mestu", reče on. Zatim ponovo uzdahnu, uputivši kauboju pogled pun zlobe. "Za sve si ti kriv. Hajdemo." On se okrenu i stade da šljapka kroz prašinčinu debelu do članaka, mrzeći sve i svakog.
<BR>&nbsp;&nbsp;&nbsp;&nbsp;&nbsp;Ispostavilo se da postoji jedan pravac kretanja: nadole. I oni krenuše nadole, sve dok jednolični metalni zidovi postepeno nisu ustupili mesto zidovima od cigle, drveta i trošnog maltera, a potom, konačno, od grubo tesanog kamena. Atomska rasveta na tavanici takođe je bila zamenjena arhaičnim električnim svetiljkama, a zatim treperavim petrolejkama i konačno rasplamsalim bakljama, postavljenim u ležišta u kamenim zidovima, odakle su bacale sablasni, lelujavi sjaj po memljivom hodniku. Sa tavanice je kapala hladna voda, a čulo se i cijukanje pacova. Ponekad bi u daljini spazili kako promiču neka čudovišna obličja, a nelagodnu tišinu jednom je prekinuo prodorni krik, koji je zamro u užasnom krkljajnu. No, oni su se i dalje spuštali, zato što drugog puta naprosto nije bilo. Bernard baci pogled na rasplamsale baklje i na pod, čiju su inčima duboku prašinu narušili jedino tragovi njihovih stopala, i zamisli se.
<BR>&nbsp;&nbsp;&nbsp;&nbsp;&nbsp;"Za sve je kriv taj vražji središnji mozak", zabrunda kauboj. "Nagutao se ušljivih priča strave i užasa, to ti je. Ni ne slutiš kakve je sve stvari napravio." On baci podozriv pogled niz hodnik, gde je jedno neverovatno čudovište odvlačilo neko delimično proždrato obličje u smrdljivu jazbinu u tlu. Ono se veselo zacereka, a sline mu pođoše niz gubicu. Bernard zadrhta.
<BR>&nbsp;&nbsp;&nbsp;&nbsp;&nbsp;"Ah, ti vražji kalemovi iz biblioteke", nastavi kauboj. "Sve same nastranosti, a središnji mozak odatle pozajmljuje svoje šašave zamisli, znaš. Pročita neku priču i odmah odjuri do bačvi sa protoplazmom da načini vražje čudovište prema tom modelu. A ljubavne priče - prosto je poludeo za tim limunadama, izopačena budala. Planeta vrvi od vrlih devojaka, koje traže svog princa iz bajke. Sasvim je šiznuo." On prezrivo otpljunu na pod.
<BR>&nbsp;&nbsp;&nbsp;&nbsp;&nbsp;"Bačve sa protoplazmom?" upita Bernard.
<BR>&nbsp;&nbsp;&nbsp;&nbsp;&nbsp;"Aha. Ima ih mnogo; napravljene su za odbranu ili tako nešto. Pa šta?"
<BR>&nbsp;&nbsp;&nbsp;&nbsp;&nbsp;"Onda su to samo androidi", reče Bernard, "Bačve sa protoplazmom, e jeste mi jaka stvar!"
<BR>&nbsp;&nbsp;&nbsp;&nbsp;&nbsp;"Slušaj, ti", uzvrati kauboj. "I ja potičem iz bačvi sa protoplazmom, pa šta mi fali? To je bar čist način dolaska na svet. Jesi li ikada sreo nekoga koga je rodila žena?"
<BR>&nbsp;&nbsp;&nbsp;&nbsp;&nbsp;"Mene je rodila žena."
<BR>&nbsp;&nbsp;&nbsp;&nbsp;&nbsp;"Fuj! Gadiš mi se!"
<BR>&nbsp;&nbsp;&nbsp;&nbsp;&nbsp;"Je l' ti to nešto prebacuješ mojoj majci?"
<BR>&nbsp;&nbsp;&nbsp;&nbsp;&nbsp;"Samo biraj reči, momče, inače ću sad da te posuvratim. Baš si ti neki nastran tip! Majka!" On stade žestoko da povraća.
<BR>&nbsp;&nbsp;&nbsp;&nbsp;&nbsp;"To je mnogo boije nego da iscuriš iz slavine u zidu", odvrati Bernard, "ti gromuljice od protoplazme!"
<BR>&nbsp;&nbsp;&nbsp;&nbsp;&nbsp;"Bolje i to nego da povalim rođenu kevu!" (Bla-bla).
<BR>&nbsp;&nbsp;&nbsp;&nbsp;&nbsp;"Još jednu reč i tako mi boga, ja ću te..."
<BR>&nbsp;&nbsp;&nbsp;&nbsp;&nbsp;"Umukni!" razdra se drenažirani zid iza njih.
<BR>&nbsp;&nbsp;&nbsp;&nbsp;&nbsp;Oni nastaviše u zlosutnoj tišini, ulažući silne napore da ne obraćaju pažnju jedan na drugoga.
<BR>
<BR>&nbsp;&nbsp;&nbsp;&nbsp;&nbsp;Hodnik se neumorno prostirao, postajući prljaviji sa svakim korakom. Na pravilnim razmacima počela su da se javljaju masivna hrastova vrata, postavljena u skliske zidove, a iz malih otvora sa rešetkama dopirali su zastrašujući i jezivi zvuci, koje je bolje ne opisivati. Neki su ličili na jecaje, ili pre na navijanje i odvijanje krljušnih obličja na kamenim podovima; uz to su se još razlegala cvilenja, razni škripavi zvuci i pištenja, što je Bernarda i kauboja nagnalo da se pribiju jedan uz drugoga, sve dok im se noge nisu preplele, tako da su pali jedan preko drugog, psujući, boreći se za život i moleći milost glasovima koji su podrhtavali od užasa, dok se silna prašina dizala svuda unaokolo, svetlucajući pri treperavom sjaju blistavih baklji. Situacija je postala krajnje nelagodna, a Bernard je bio uveren da je kauboj to namerno učinio.
<BR>&nbsp;&nbsp;&nbsp;&nbsp;&nbsp;"Namerno si to učinio", odbrusi on, teturavo se pridižući na noge i naslonivši se na jedna od vrata. "Platićeš mi za ovo! Ja ću te aaaaaaaghh..."
<BR>&nbsp;&nbsp;&nbsp;&nbsp;&nbsp;"Šta ćeš ti?" upita kauboj, sa zanimanjem posmatrajući neverovatno prljavu ručerdu, koja se provukla kroz šipke na prozorčetu vrata i sada polako davila Bernarda. Kako je snažna mišica sve više stezala Bernardov vrat, približavajući ga smrti, čuo se ludački, pucketavi smeh. "Hajde", reče kauboj izazovno. "Šta ono beše naumio da mi uradiš? Da se nisi možda uprpio, šta li?" On se grozno isceri, pocupnuvši pri tom.
<BR>&nbsp;&nbsp;&nbsp;&nbsp;&nbsp;"Gaaarghhhh!" krkljao je Bernard, mahnito se upirući da se iskobelja iz neumoljivog stiska sumanutog zatvorenika.
<BR>&nbsp;&nbsp;&nbsp;&nbsp;&nbsp;"Hajde, govori!" reče mu kauboj. "Nešto te slabo čujem!"
<BR>&nbsp;&nbsp;&nbsp;&nbsp;&nbsp;"Ukokaj ga!" uspe nekako Bernard da prostenje. "Zar ne vidiš da me ubija?"
<BR>&nbsp;&nbsp;&nbsp;&nbsp;&nbsp;Kauboj se osloni o naspramni zid i zavuče ruku u džep na prsima, tražeći cigarete. "Pa mor'o bi najpre malo da promislim", otegnu on, natenane paleći cigaretu. "Stvarno 'oćeš da ukokam tog momka?" On prekorno odmahnu glavom. "Nema ni govora, ortače. Šta ti misliš o meni, a? Da sam ubica?"
<BR>&nbsp;&nbsp;&nbsp;&nbsp;&nbsp;"Uhhrrm ghrrzzšššt?" uzvrati Bernard, žestoko se otimajući čeličnoj mišici; činio je to obema rukama, a umalo nije uspeo da zatvorenika zakači i čizmom.
<BR>&nbsp;&nbsp;&nbsp;&nbsp;&nbsp;Kauboj se potpuno oklembesi, uvlačeći duboke i dokone dimove.
<BR>&nbsp;&nbsp;&nbsp;&nbsp;&nbsp;"Nemoj samo pogrešno da me shvatiš, ortače", nastavi on. "Stvarno mi je jasno da si u gadnom škripcu." On tanano uzdahnu. "Zbog toga mi je teže nego tebi", reče on. "Veruj mi."
<BR>&nbsp;&nbsp;&nbsp;&nbsp;&nbsp;"Ozbiljno?" upita Bernard. "Ne šališ se?"
<BR>&nbsp;&nbsp;&nbsp;&nbsp;&nbsp;"Ma kakvi! Hoću da kažem - s obzirom na tvoje poreklo, kako si i mogao drugačije da reaguješ u ovoj situaciji? Što se mene tiče, ja sam u duši miroljubiv, tako da je neosnovano da očekuješ da ti priteknem u pomoć? Zar u Svetom pismu lepo ne piše da će onaj ko živi od mača, od mača i stradati? E sad je kucnuo čas da to iskusiš, lafe, jer ja neću ni prstom mrdnuti da te izbavim!" On veselo zazvižda. "Hej! kladim se da ne možeš da budeš modriji nego što si sada, ortače! Samo da se vidiš! Neverovatno!"
<BR>&nbsp;&nbsp;&nbsp;&nbsp;&nbsp;"Ali ovaj me ubija!" propišta Bernard.
<BR>&nbsp;&nbsp;&nbsp;&nbsp;&nbsp;"Postaješ mi nešto filosofski nastrojen, ortače. Otkud, molim te, znaš da te ubija? Nije li to pre još jedan od tvojih brzopletih zaključaka, koji si tek tako bubnuo, uopšte ne razmišljajući o razlozima ovakvog delanja tog ubogog siromaha? Šta ti znaš o njegovoj duši, a? Možda je ovo njegov način za uspostavljanje kontakta sa srodnim dušicama. Uostalom, zar svi nećemo umreti, pre ili kasnije?"
<BR>&nbsp;&nbsp;&nbsp;&nbsp;&nbsp;Bernard se sav udubio u ujedanje ruke, tako da ništa nije uzvratio osim kratkotrajnog brundanja punog mržnje. Kauboj se zamišljeno zagleda u sjajni vrh cigarete.
<BR>&nbsp;&nbsp;&nbsp;&nbsp;&nbsp;"Aha", reče on, "nasilje, tako je; to je koren sveg zla. I ti sad hoćeš da upravim svu srdžbu na ovog sirotog čoveka, čije pobude ne znam i koji mi ništa nije učinio. Ti si rđav momak, partneru, i ja te se stidim." On zatrese glavom.
<BR>&nbsp;&nbsp;&nbsp;&nbsp;&nbsp;Iz ćelije se razleže zaglušujuća tutnjava i Bernard polete preko hodnika, sa krvavim dronjcima u ustima i ubilačkim sjajem u očima. Tresnuo je o zid uz tup udarac i ostao da leži na podu, boreći se da dođe do daha, dok je izgrizena ruka mahala sa prozorčića vrata u pratnji besne rike.
<BR>&nbsp;&nbsp;&nbsp;&nbsp;&nbsp;Polako se pridižući, Bernard je žestoko psovao; a onda krenu prema kauboju, držeći pištolj u ruci; na licu mu je stajao izraz pun očekivanja. "Ti si filosof, a? Miroljubiv tip, je li? Stojiš tu mrtav 'ladan i trućaš, dok me ona budala ubija? Znaš li šta ću sad da ti uradim?" On se grozno isceri pokazavši niz okrvavljenih zuba.
<BR>&nbsp;&nbsp;&nbsp;&nbsp;&nbsp;"Slušaj me dobro!" poče kauboj slabašnim glasom; stao je da uzmiče, ali je ubrzo naišao na zid. "Zašto me - joj - ne saslušaš, ortače?"
<BR>&nbsp;&nbsp;&nbsp;&nbsp;&nbsp;"Glasnije!" zabrunda Bernard. "Nešto te slabo čujem!"
<BR>&nbsp;&nbsp;&nbsp;&nbsp;&nbsp;"Upravniče zatvora!" pozva zatvorenik iz njih. "Upravniče zatvora! Hej - pa ti nisi upravnik zatvora!"
<BR>&nbsp;&nbsp;&nbsp;&nbsp;&nbsp;"Umukni!" odbrusi mu Bernard. "Sad će i na tebe da dođe red: samo još trenutak, da prethodno sredim ovog nitkova!"
<BR>&nbsp;&nbsp;&nbsp;&nbsp;&nbsp;"Izvinite, pogrešio sam", reče zatvorenik skrušenim glasom. "Pomislio sam od vas da je upravnik zatvora. Ja sam samo bezimeni zatvorenik, osuđen da skonča u ovoj ćeliji, ali nekada sam bio poznat pod imenom Edmon Dantes. Žao, mi je što sam vas napao, ali silno mi se žuri da se izbavim odavde i da se domognem opatovog blaga, kako bih postao najbogatiji čovek na svetu i počeo da ubijam neprijatelje jednog za drugim na najužasniji mogući način, zato što su mi uništili život. Da slučajno nemate neki ključ uza se?"
<BR>&nbsp;&nbsp;&nbsp;&nbsp;&nbsp;"Ovo je grof Monte Kristo", reče kauboj. "Ne obaziri se na njega."
<BR>&nbsp;&nbsp;&nbsp;&nbsp;&nbsp;Bernard preču ovo upozorenje "Postoji li neki izlaz iz ovog ušljivog mesta?" upita on.
<BR>&nbsp;&nbsp;&nbsp;&nbsp;&nbsp;"Postoji jedan", uzvrati navodni grof Monte Kristo, uhvativši šipke koščatim rukama i osmehujući se krdžavim zubima kroz prepletenu masu kose i brade koja mu je prekrivala lice. "Kad neko ovde umre upravnik zatvora dolazi da leš zašije u platnenu vreću, koju potom bacaju u more. Ja sam skovao ovakav plan: kada opat bude umro, ja ću zauzeti njegovo mesto u vreći, shvatate, a onda će upravnik zatvora narediti da me bace, ja ću se iskobeljati iz vreće, shvatate, i plivaću poput ribe, a onda ću naći mesto na kakvom dobrom brodu koji će se ukotviti baš blizu ostrva Monte Kristo, pa ću se odšunjati preko, je l' tako, i otkriću one sanduke pune zlata i dragulja, a onda ću se vratiti i počeću da se ludo provodim, shvatate? A prva stvar koju ću uraditi biće da odem do onog bankara sa priznanicom i reći ću mu da..."
<BR>&nbsp;&nbsp;&nbsp;&nbsp;&nbsp;Bernard kriknu: "Zar misliš da sam ovde da bih slušao priču tvog života. Želim da se izbavim odavde!"
<BR>&nbsp;&nbsp;&nbsp;&nbsp;&nbsp;"Pa, sad, ima samo jedno mesto u opatovoj vreći", reče grof. "A ne možeš biti tako zao da mi ga preuzmeš, zar ne?"
<BR>&nbsp;&nbsp;&nbsp;&nbsp;&nbsp;"Samo se ti nadaj", ospokoji ga Bernard. "Gde je ta vražja vreća?"
<BR>&nbsp;&nbsp;&nbsp;&nbsp;&nbsp;"...a onda će te baciti u more sa visine od tri stotine stopa, a dole su grebeni, a talasi će te bacati na oštre litice, a platno je čvrsto kao sam vrag i ti ćeš ispustiti nož, a onda će ti voda pokuljati u pluća i ceo će ti život minuti pred očima i ubrzo ćeš biti srećan da umreš, a onda će se pojaviti rakovi i počeće da te proždiru, kao i jegulje, i polako ćeš se raspadati, a tada..."
<BR>&nbsp;&nbsp;&nbsp;&nbsp;&nbsp;"Središnji mozgu!" zaurla Bernard. "Gde si? Želim da iziđem odavde! Izbavi me!"
<BR>&nbsp;&nbsp;&nbsp;&nbsp;&nbsp;Jedan odeljak vlažnog zida, prekriven gljivama, skliznu u stranu, udarivši Bernarda otpozadi i bacivši ga na pod prekriven prašinom. Iz otvora blesnu divna atomska svetlost. Bernard se pridiže na noge, a onda krenu, teturavo i zaslepljeno, prema tajnim vratima, jecajući od radosti. Došao je do njih u pravi čas da ga pravo u lice zapljusne gromovit talas vojne muzike, što ga ponovo baci na pod i on se po drugi put za deset sekundi nađe u ponižavajućem položaju u prašini. Na vidiku se pojavi roboprijatelj, ponosno mašući carskom zastavom i emitujući moćnu melodiju himne svemirske mornarice.
<BR>&nbsp;&nbsp;&nbsp;&nbsp;&nbsp;Pevao je pohotljivo, dajući takt sa četiri čelične noge, koje su cupkale po prašini. Zaslepljujući oblaci dizali su se u vazduh, da bi na njima bili projektovani prizori vojnika iznurenih borbom, koji su se osvežavali iz penušavih krigli piva Tri zvezde, od čega je svakom posmatraču voda polazila na usta; o vrlinama dotičnog piva još je puno lepih reči izgovorio pomalo prigušen glas neke mlade i divne žene.
<BR>&nbsp;&nbsp;&nbsp;&nbsp;&nbsp;"Tako mi Jupitera!" uzviknu kauboj. "Spaseni smo! Dolazi konjica! Kapije su otvorene! Uspeli smo, ortače! Slobodni smo!" On zaigra od sreće, smejući se mahnito radosno i neobuzdano pucajući revolverima u vazduh.
<BR>&nbsp;&nbsp;&nbsp;&nbsp;&nbsp;"Propali smo", promuca Bernard, pošto je krajičkom oka spazio jedno vitko obličje u belom kako se pomalja kroz prašinu; lice mu iskrivi grimasa užasa.
<BR>&nbsp;&nbsp;&nbsp;&nbsp;&nbsp;"Bernarde!" uzviknu Teri trijumfalno. "Najzad sam te pronašla! Moj ljubljeni! Moj mužu! Sada nas više ništa neće razdvojiti!" Ona potrča ka njemu, pridiže ga na noge i, pošto mu je sputala ruke uvežbanim džudo zahvatom, stade da ga obasipa plamenim poljupcima. Iza njih, roboprijatelj i kuboj brisali su oči i rukovali se, posmatrajući srećno prizor. Odlomci iz Mendelsonovog 'Svadbenog marša' mešali su se sa talasima vojne muzike.
<BR>&nbsp;&nbsp;&nbsp;&nbsp;&nbsp;"Volim te", prošaputa Teri, strastveno grickajući Bernardovo nevoljno uho, "a i ti voliš mene... postoji li nešto lepše na svetu od naše ljubavi?" Ona poče da mu plače na ramenu, ophrvana plimom osećanja.
<BR>&nbsp;&nbsp;&nbsp;&nbsp;&nbsp;"Za ime božje, izbavi me odavde!" prodahta Bernard, sa bolnom grimasom na licu zbog džudo zahvata kojim mu je Teri iskrenula ruku. On pokuša da je udari nogom, ali ona ga vešto prikova za tle, gotovo mu slomivši ruku pri tom.
<BR>&nbsp;&nbsp;&nbsp;&nbsp;&nbsp;"Volim te, Bernarde", reče bolničarka mazno, pripijajući se uz njega uzdrhtalim telom.
<BR>&nbsp;&nbsp;&nbsp;&nbsp;&nbsp;"Bože!" zaurla Bernard. "Gde si? Zašto mi ne pomogneš?"
<BR>&nbsp;&nbsp;&nbsp;&nbsp;&nbsp;"Zar ne vidiš šta mi rade?"
<BR>&nbsp;&nbsp;&nbsp;&nbsp;&nbsp;"Ovde sam, ovde sam", odvrati mu središnji mozak iza jedne ventilacione rešetke. "Šta hoćeš?"
<BR>&nbsp;&nbsp;&nbsp;&nbsp;&nbsp;"Samo me izbavi odavde", zavapi Bernard, "i ne postavljaj glupa pitanja."
<BR>&nbsp;&nbsp;&nbsp;&nbsp;&nbsp;"Ali mislio sam da ćeš se oženiti tom dražesnom devojkom?"
<BR>&nbsp;&nbsp;&nbsp;&nbsp;&nbsp;"Neću!"
<BR>&nbsp;&nbsp;&nbsp;&nbsp;&nbsp;"Hoće!" razdra se kauboj. "Uhvatio ju je za grudi, sada se mora oženiti njome!"
<BR>&nbsp;&nbsp;&nbsp;&nbsp;&nbsp;"Nisam je ni pipnuo!" povika Bernard. "Zar misliš da sam toliko nastran?" On naglo zaćuta, izbuljivši oči u biistavu cev pištolja koju mu je kauboj uneo u lice.
<BR>&nbsp;&nbsp;&nbsp;&nbsp;&nbsp;"Oduvek sam želeo da budem kum na pravoj, staromodnoj svadbi", zabrunda kauboj. "Nemoj slučajno da pokušaš da mi to sad uskratiš, jesi čuo?"
<BR>&nbsp;&nbsp;&nbsp;&nbsp;&nbsp;"Molim te, sklanjaj mi tu stvar sa lica", prošapta Bernard. "Od toga načisto poživčanim."
<BR>&nbsp;&nbsp;&nbsp;&nbsp;&nbsp;"Pristaješ, znači, da se oženiš ovom ljupkom devojkom?"
<BR>&nbsp;&nbsp;&nbsp;&nbsp;&nbsp;"Naravno da pristaje!" uzviknu Teri uvređeno. "Pa mi se volimo!"
<BR>&nbsp;&nbsp;&nbsp;&nbsp;&nbsp;"Blagi bože!" zavapi Bernard.
<BR>&nbsp;&nbsp;&nbsp;&nbsp;&nbsp;"Uvek ću se naći u blizini kada ti budem potreban; ništa se ne boj", uzvrati mu ventilaciona rešetka. "A sada, dragi moji mladi ljubavnici, očekuje vas sveta bračna veza. Pristaješ li..."
<BR>&nbsp;&nbsp;&nbsp;&nbsp;&nbsp;"Da!" uskliknu Teri srećno, porumenevši sve do besprekorno uštikarnog okovratnika svoje uniforme. Niz obraz joj poteče jedna suza radosnica.
<BR>&nbsp;&nbsp;&nbsp;&nbsp;&nbsp;"Tišina, bre, ženo! Još nisam tebe pitao! Pristaješ li, Bernarde Rordine, da uzmeš ovu ženu, Teri Čisholm, iz Sunčane kuće, za zakonitu suprugu u dobru i zlu? Bolje ti je da odgovoriš potvrdno!"
<BR>&nbsp;&nbsp;&nbsp;&nbsp;&nbsp;"Aha", uzvrati Bernard, netremice zureći u preteći revolver.
<BR>&nbsp;&nbsp;&nbsp;&nbsp;&nbsp;"A ti, ženo?"
<BR>&nbsp;&nbsp;&nbsp;&nbsp;&nbsp;"Da!"
<BR>&nbsp;&nbsp;&nbsp;&nbsp;&nbsp;"Onda vas proglašavam mužem i ženom i neka se svevišnji smiluje vašim dušama."
<BR>&nbsp;&nbsp;&nbsp;&nbsp;&nbsp;Poče veselje. Rasu se pljusak konfeta, praćen zaglušujućom tutnjavom Mendelsonovog 'Svadbenog marša'; roboprijatelj i kauboj dali su se u pevanje, priljubivši glave, dok su im se niz lica slivale suze radosnice; grof Monte Kristo poskakivao je od sreće po ćeliji, udarajući pri tom po rešetkama na prozorčiću vrata plehanom zdelom za hranu i zavijajući kao manijak; Teri je plakala na Bernardovom ramenu. Usledila je i govorancija brodskog sveštenika, koji je stao svima da priča kako bi mladi par trebalo da bude srećan, preporučivši mu pri tom da izrodi čopor snažne dečice za dobrobit carskih marinskih korpusa; zaorile su se trube, a bilo je i reklama za pivo, pelene i kontraceptivna sredstva, povremeno prožetih objašnjenjima mladoženjinih bračnih prava, odnosno najboljih načina da ih ostvari. Moglo se čuti škripanje krevetskih opruga, praćeno silnim, radosnim dahtanjem i stenjanjem, dok je mornarički duvački orkestar svirao bojnu himnu, a jedan oficir čeličnog glasa pričao Bernardu o drevnom zakonu Droit du seigneur, prema kome je prva bračna noć bila rezervisana za prvog oficira, što Bernard nikako ne bi smeo da izgubi iz vida. Za to vreme, on je ležao jadno sklupčan na podu, boreći se protiv Terinih strastvenih zagrljaja i želeći da je mrtav. Činilo mu se da ga nije mogla zadesiti crnja sudbina. Ovo je bio smak sveta. A onda se još seti da mu Gvozden hita u susret i suze mu navreše na oči.
<BR>&nbsp;&nbsp;&nbsp;&nbsp;&nbsp;U pozadini, roboprijatelj je častio sve redom šampanjcem 'Veuve Clicqot'. U meduvremenu, okupilo se prilično ljudi, koji su pevali, vikali i častili se pićima na Bernardov račun. Bernard je hteo da se upuca, ali Teri mu je i dalje držala ruku neumoljivim džudo zahvatom.
<BR>&nbsp;&nbsp;&nbsp;&nbsp;&nbsp;"Nije li divno konačno biti venčan!" zajeca ona. "Stari, dobri središnji mozak već se postarao oko našeg medenog meseca. Bićemo gosti jednog pravog grofa i ostaćemo u njegovom zamku sve dok sami ne steknemo kućicu, jedno pravo ljubavno gnezdašce. U dnevnoj sobi imaćemo cicane zavese i kolonijalni nameštaj, a nedeljom ćemo posećivati moju majku na selu i..."
<BR>&nbsp;&nbsp;&nbsp;&nbsp;&nbsp;"Da sam bar mrtav", prošaputa Bernard, zaklopivši oči.
<BR>&nbsp;&nbsp;&nbsp;&nbsp;&nbsp;"Zar već?" upita središnji mozak, iznenađeno. "A nisi venčan ni pun minut!"
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
