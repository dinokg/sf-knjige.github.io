<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7.
<P>&nbsp;&nbsp;&nbsp;&nbsp;&nbsp;Bernard i kauboj išli su širokom ulicom, duž koje su se nizale ruševine i koja je svojevremeno bila poznata pod nazivom Guvernerov bulevar. Zarđali znaci i dalje su ih pozivali, obećavajući im razna zadovoljstva, po kojima je ova ulica bila čuvena u davna vremena. Puni mesec bacao je avetinjski sjaj na nizove mašina za igru, koje su, mutno se sjajeći, strpljivo čekale nekog novog naivčinu, na automate za ruski rulet (pare ili život u novom izdanju!), na kabine za samoseks (samo za odrasle), na palate za lobotomiju, kao i na moćne šiljate lukove ispod kojih se stupalo u arene, gde su mladi muškarci i žene, kojima je život dojadio, mogli da iskuse poslednja zadovoljstva sa nekim čudovišnim stvorenjem koje je zajemčeno bilo nepobedivo; kapije arena primamljivo su stajale poluotvorene, klimajući se na zarđalim šarkama. Mestimično su na pločniku ležali roboti-vapci, čije su snažne metalne ruke još stajale ukrućene u činu ubeđivanja nekog nevoljnog prolaznika da prisustvuje predstavi. Vetar je sumorno hujao mračnim ulicama, po kojima se još moglo čuti umorno tap-tap-tap nemoguće visokih potpetica robokurvi, koje su i dalje hodale ulicama nakon dve stotine hiljada neunosnih godina, i dalje njišući metalnim bedrima i obećavajući proletnim senkama iscrpljujuće bludničenje.
<BR>&nbsp;&nbsp;&nbsp;&nbsp;&nbsp;Noć je bila spokojna, a tišinu bi narušio samo povremeni cvrkut noćnih ptica. Iz daljine je dopiralo usamljeno cvilenje roboprijatelja, koji je svoju tugu i očaj saopštavao hladnom i nesaosećajnom svetu. Postojao je izvestan gorak prizvuk u njegovim tugovankama, koji je čoveka ispunjavao setom i nagonio ga da razmišlja o vlastitoj smrtnosti, odnosno o stvarima koje bolje da nisu bile počinjene, kao i o drugim neprijatnostima. Bio je to zvuk od koga bi žmarci podišli svakoga ko nema sasvim čistu savest; šuplje, izmučeno cvilenje bezimenog užasa iz nedokučivih ponora jedne uklete duše. Bernard i kauboj koračali su niz ulicu, a žmarci su ih podilazili savršeno saglasno.
<BR>&nbsp;&nbsp;&nbsp;&nbsp;&nbsp;"Od početka sam video da si čova posebnog kova", reče kauboj. "Već na prvi pogled. 'Oćeš, dakle, malo da procunjaš okolo za tu tvoju flotu? Pa, mogu ti reći, ortače, da sam ja pravi čovek da pođem s tobom. Razumem se ja u te stvari; možeš se pouzdati!" On žestoko otpljunu na tle. "Kažem ti da ovo nije mesto u kome bi se stranac snašao. Sve vrvi od opakih stvorenja, svaka vražja nakaza koja ti dođe na um nalazi se ovde - samo pomisli na nju i već je stigla da ti siše krv."
<BR>&nbsp;&nbsp;&nbsp;&nbsp;&nbsp;On zastade i podrozrivo baci pogled niz mračnu ulicu, a onda za svaki slučaj ispali tri hica u tamu i nastavi put, držeći prijateljsku ruku oko Bernardovih opuštenih ramena." Za sve je kriv kvar onog vražjeg središnjeg mozga, shvataš? Baš je izopačen!" On ponovo otpljunu, sa gađenjem.
<BR>&nbsp;&nbsp;&nbsp;&nbsp;&nbsp;"Prevaren sam", reče Bernard. "Niko mi nije kazao da ovde ima čudovišta!"
<BR>&nbsp;&nbsp;&nbsp;&nbsp;&nbsp;"Pa, ne možeš očekivati da će ti tako nešto kazati unapred, zar ne? Zar misliš da bi iko ko je pri zdravoj pameti došao ovamo kada bi znao stanje stvari?"
<BR>&nbsp;&nbsp;&nbsp;&nbsp;&nbsp;"Poslali su me ovamo da crknem", reče Bernard glasom u kome se očitavalo samosažaljenje.
<BR>&nbsp;&nbsp;&nbsp;&nbsp;&nbsp;"Sigurno da su te poslali ovamo da crkneš", složi se kauboj. "Pa šta s tim?"
<BR>&nbsp;&nbsp;&nbsp;&nbsp;&nbsp;"Nije pošteno."
<BR>&nbsp;&nbsp;&nbsp;&nbsp;&nbsp;"Ništa nije pošteno. U vojnoj si službi, je l' da? Lud si ako očekuješ da budu pošteni prema tebi!" On zastade za trenutak da bi otvorio brzu paljbu u jednu bočnu uličicu, a zatim opet uhvati korak sa Bernardom, ponovo napunivši revolvere koji su se još dimili. "Osim toga, ni oni nisu mnogo znali o situaciji. Vražji mozak priredio im je lepo iznenađenje. Ne bi oni uopšte ušli u sunčev sistem da su znali šta se ovde zbiva." On prezrivo pogleda Bernarda. "Uostalom, što si se toliko uzbudio? Da ne očekuješ možda da večno živiš?" On se oporo nasmeja. "Reći ću ti nešto, ortače: opasnost - to je ono što život čini vrednim življenja! Pljuni Uvaženoj Smrti u oči, ortače, i živi!" On veselo opsova i zapea:
<BR>
<BR>&nbsp;&nbsp;&nbsp;&nbsp;&nbsp;"Moj ortak nosi ime Smrt,
<BR>&nbsp;&nbsp;&nbsp;&nbsp;&nbsp;Visok je i taman on;
<BR>&nbsp;&nbsp;&nbsp;&nbsp;&nbsp;Da zgrabi mene hoće sad,
<BR>&nbsp;&nbsp;&nbsp;&nbsp;&nbsp;al' ne dam mu se ja!"
<BR>
<BR>&nbsp;&nbsp;&nbsp;&nbsp;&nbsp;"Neću da pljunem Smrti u oči", reče Bernard zlovoljno. "Sve što želim jeste da izvučem glavu odavde!"
<BR>&nbsp;&nbsp;&nbsp;&nbsp;&nbsp;"E to nikako neće moći", reče mu kauboj. "Zato bolje nauči da pljuješ - i to brzo!"
<BR>&nbsp;&nbsp;&nbsp;&nbsp;&nbsp;On zastade kod još jedne bočne uličice, osu i tamo kišu metaka, a onda se podozrivo upilji u tamu, kao da iščekuje nešto.
<BR>&nbsp;&nbsp;&nbsp;&nbsp;&nbsp;"Ima li nekog?" upita on.
<BR>&nbsp;&nbsp;&nbsp;&nbsp;&nbsp;Iz mraka stade da dopire krkljavi zvuk samrtnog ropca. On se zadovoljno isceri i krenu u pomrčinu. "Sačekaj me ovde", reče. "Odmah se vraćam."
<BR>&nbsp;&nbsp;&nbsp;&nbsp;&nbsp;Nestade ga. Trenutak kasnije, zvuk samrtnog ropca poče da se meša sa šumom snažnog mokrenja. Bernard zamišljeno nastavi niz ulicu.
<BR>
<BR>&nbsp;&nbsp;&nbsp;&nbsp;&nbsp;Slučaj je hteo da se uskoro obreo pred glavnom znamenitosti Guvernerovog bulevara - u stvari, pred glasnom znamenitosti cele planete - palatom zadovoljstva Zlatni Krik, koja je nadaleko bila poznata u starom renonskom carstvu po neverovatnim uživanjima koja su stajala na raspolaganju uvaženim i izopačenim gostima, spremnim da plate astronomsku cenu. Stotine miliona seljačina zabalavilo bi pri pomisli da će provesti nezaboravnu noć, potrošivši pri tom sav svoj mukotrpno ušteđen novac, u zamračenim prostorijama ove palate, gde se (tako se bar pričalo) sve moglo dobiti, bez obzira na to koliko odvratno i podlo bilo, uz puko predočavanje kreditne kartice. Nekim od tih gedžovana konačno je uspevalo da stignu do Zlatnog Krika, a oni koji bi prošli pored nizova jednorukih bandita što su stajali pokraj ulaza na kraju bi došli u priliku da dožive svoje najzapretenije i najskrovitije mladalačke snove. Svi ti srećnici vraćali bi se skrhani, ako bi se uopšte vratili, da bi po povratku u svoju ubogost shvatili da su proćerdali sve što su imali, imanja, kuće i novac u banci, za trenutak potpunog blaženstva u privlačnom naručju kakve pohotljive žene koja je zapanjujuće podsećala na neku njihovu nedokučivu rođaku. Sve je bilo dostupno među tim zidovima, sve dok ste bili spremni da plaćate za to. Sve.
<BR>&nbsp;&nbsp;&nbsp;&nbsp;&nbsp;Bernard zastade u mestu na ulazu u tu znamenitu zgradu, našaviši se pod dejstvom neodoljivog subsoničnog poziva nekog mehanizma koji je još funkcionisao. On podozrivo pogleda prema raskošnim vratima, gde se, ispisan krupnim, pozlaćenim slovima, i dalje nalazio moto Zlatnog Krika.
<BR>&nbsp;&nbsp;&nbsp;&nbsp;&nbsp;Ako imaš love - mi imamo sve za tebe! - stajalo je ispisano, a stvar je bila potkrepljena pohotljivo talasastim subsoničnim zovom. Postojala su i ustrojstva trodimenzionalnih projekcija, veoma dinamičnih, koja su opisivala neka od najbezazlenijih zadovoljstava što su bila dostupna unutra. Bernard poče da se znoji. Prizori počeše da promiču njegovim umom, prizori prepletenih, divnih udova, bluza zategnutih krupnim dojkama, raspaljenim ženama, jednom lepšom i poželjnijom od druge, čitava kavalkada neslućenih poroka i ponižavajućih zadovoljstava, koji su natkriljavali i samu maštu. Usta mu sama zastenjaše plimom pohote.
<BR>&nbsp;&nbsp;&nbsp;&nbsp;&nbsp;"Psst! Vojniče - voliš li one slike?"
<BR>&nbsp;&nbsp;&nbsp;&nbsp;&nbsp;Glas je dopro iz neprozirne senke kod ulaza. Bernard se osvrnu, još pod dejstvom čarobnog zagrljaja subsonika, i ošamućeno se zabulji u robota koji istupi na mesečinu, ispružajući metalne udove. Njegovo pomicanje pratila su nebrojena škriputanja i tandrkanja, jedno oko mu je nedostajalo, a nešto kao da mu nije bilo u redu ni sa grudnom pločom. Inače, ako se izuzme rđa, nalazio se u prilično dobrom stanju.
<BR>&nbsp;&nbsp;&nbsp;&nbsp;&nbsp;"Kladim se da ti se glavom vrzmaju dugačke ženske noge", reče on, namignuvši Bernardu u znak razumevanja, što je zazvučalo veoma škripavo.
<BR>&nbsp;&nbsp;&nbsp;&nbsp;&nbsp;"Ko si ti?" upita Bernard.
<BR>&nbsp;&nbsp;&nbsp;&nbsp;&nbsp;"...A da i ne pomenem nezamislive poroke i ponižavajuća zadovoljstva, za koje ti nesumnjivo nikada nisi arrrrk!" Začulo se bučno kloparanje zupčanika i neka lomnjava. Robot se blago trže, a zatim ponovo uspostavi ravnotežu na prilično bučan način.
<BR>&nbsp;&nbsp;&nbsp;&nbsp;&nbsp;"Milo mi je što si to kazao!" izbaci on, srdačno potapšavši čeličnom rukom Bernarda po leđima. "Dobro, da vidimo čime bi voleo da počneš? Šta kažeš za jednu plavušu? Ili možda crnku? Ili bi uzeo jednu na brzaka, kao aperativ, a?" On uputi pohotljiv pogled Beranrdu - u meri u kojoj je jedan robot uopšte bio kadar za teko nešto, što nije bilo malo.
<BR>&nbsp;&nbsp;&nbsp;&nbsp;&nbsp;"Hoćeš da kažeš da ovde ima devojaka?" prodahta Bernard. "Pravih devojaka?"
<BR>&nbsp;&nbsp;&nbsp;&nbsp;&nbsp;"Gotovo pravih. Uopšte nećeš osetiti razliku." Robot se naže prema Bernardu, tako da je ovaj mogao da mu razabere svaku pojedinost na glavi koja se raspadala. "Negde moramo početi, zar ne? Ličiš mi na pristojnog momka koji želi nešto naročito - hoćeš li, na primer, da bludničiš sa sestrom? Daj mi samo njenu sliku, bilo kakvu, i za petnaest minuta ona će biti spremna za tebe. Vezana u lance, ako ti se tako prohte, i bačena u finu, ljigavu, memljivu tamnicu, gde ćete biti samo vas dvoje, a ona će se boriti kao luda i počeće da se dere na sav glas kada ti uđeš unutra i zaključaš vrata za sobom, dok na sebi ima samo dronjke (ili crne čarape i visoke potpetice, ondosno čizme za mamuzama, ako ti se to više dopada), a onda će početi da se grči i uvija na ljigavom podu i pokušaće da ti iskopa oči, ali, naravno, lancima je vezana za zid, tako da ćeš je ti bez po muke savladati i..."
<BR>&nbsp;&nbsp;&nbsp;&nbsp;&nbsp;"Ali ja uopšte nemam sestru", reče Bernard.
<BR>&nbsp;&nbsp;&nbsp;&nbsp;&nbsp;"Pa šta s tim? Možeš da povališ majku ako želiš. A majku imaš, zar ne?"
<BR>&nbsp;&nbsp;&nbsp;&nbsp;&nbsp;"Uopšte ne želim da povalim majku."
<BR>&nbsp;&nbsp;&nbsp;&nbsp;&nbsp;"A brata?"
<BR>&nbsp;&nbsp;&nbsp;&nbsp;&nbsp;"Ne!"
<BR>&nbsp;&nbsp;&nbsp;&nbsp;&nbsp;"A, shvatam: babu?"
<BR>&nbsp;&nbsp;&nbsp;&nbsp;&nbsp;"Ne! Ne! Ne!"
<BR>&nbsp;&nbsp;&nbsp;&nbsp;&nbsp;"Slušaj", reče robot sa blagim prizvukom nestrpljenja, "ovde sam da ti pomognem, tako da bi trebalo bar malo da mi olakšaš posao. Šta ima rđavog u tome ako povališ vlastitu sestru. Mnogi to rade."
<BR>&nbsp;&nbsp;&nbsp;&nbsp;&nbsp;"Stvar mi se ne dopada - to je sve. Zašto mi samo ne pribaviš jednu curu i zaboraviš na ostatak?"
<BR>&nbsp;&nbsp;&nbsp;&nbsp;&nbsp;"Hoćeš da je bičuješ?" upita robot s probuđenom nadom. "Imamo predivnu odaju za mučenje dole u podrumu - ona je vezana za stalak, shvataš, i izvija se i grči poput crva, a onda počne da se dere na sav glas kada uđeš unutra i zaključaš vrata za sobom, a na sebi ima samo dronjke, dok ti držiš u ruci bičetinu i..."
<BR>&nbsp;&nbsp;&nbsp;&nbsp;&nbsp;"Dosta!"
<BR>&nbsp;&nbsp;&nbsp;&nbsp;&nbsp;"Čuj, bre, šta ti misliš, šta je ovo? Manastir? Razočarao si me, momče. Stvarno si me razočarao!"
<BR>&nbsp;&nbsp;&nbsp;&nbsp;&nbsp;On tužno odmahnu zarđalom glavom, očigledno razmišljajući o užasima ovih nemoralnih vremena i prisećajući se davnih, srećnih dana, kada je život bio čist i jednostavan, a mladići poznavali čari života. Bernard poče da se oseća postiđeno.
<BR>&nbsp;&nbsp;&nbsp;&nbsp;&nbsp;Najednom se pojavi kauboj. U obe kosmate šake držao je po jedan revolver ružnog izgleda i motrio robota podjednako ružnim očima. "Šta se ovde zbiva?" upita on.
<BR>&nbsp;&nbsp;&nbsp;&nbsp;&nbsp;"Hoćeš li da povališ sestru?" upita robot učtivo. "Samo mi daj njenu sliku, bilo koju, i za petnaest minuta biće spremna za tebe! Šta kažeš, a?"
<BR>&nbsp;&nbsp;&nbsp;&nbsp;&nbsp;"Mrzim svoju sestru", odbrusi kauboj, zapevši okidače na pištoljima.
<BR>&nbsp;&nbsp;&nbsp;&nbsp;&nbsp;"Dobićeš bič pride", obeća mu robot. "Dakle, momče, nije li..." On škriputavo koraknu prema kauboju, koji istog trena povuče oba oroza. Bernard se, sigurnosti radi, pribi u ulaz, a vazduh se trenutno ispuni revolverskim dimom i fijukanjem hitaca. Postojano praskanje olovnih metaka koji su pljuštali po zarđalom čeliku nadjača ubeđujući glas i kaubojev histeričan smeh. Bernard se čvršće pribi u senku ulaza, žmirnuvši svaki put kada bi neko zalutalo tane resko pogodilo zid samo nekoliko inča od njegove glave.
<BR>
<BR>&nbsp;&nbsp;&nbsp;&nbsp;&nbsp;Kada se dim razišao, robot je i dalje stajao, što je već samo po sebi predstavljalo čudo. Uz to, on je polako davio kauboja, što je bilo sasvim nemoguće, budući da su se time očigledno narušavali temeljni zakoni robotike.
<BR>&nbsp;&nbsp;&nbsp;&nbsp;&nbsp;"Hej, ne možeš to učiniti!" povika Bernard. "Zar ne shvataš šta radiš?"
<BR>&nbsp;&nbsp;&nbsp;&nbsp;&nbsp;"Polako davim ovog kauboja", uzvrati mu robot srećno. "Zar misliš da sam obnevideo, šta li?"
<BR>&nbsp;&nbsp;&nbsp;&nbsp;&nbsp;"Ali prvi zakon robotike! Ne smeš to!"
<BR>&nbsp;&nbsp;&nbsp;&nbsp;&nbsp;"Da ti nisi neki advokat?" odbrusi robot. "Samo lakše sa mnom, lafe, ja ovde radim!" I on nastavi veselo da davi kauboja, koji je u međuvremenu sasvim pomodreo u licu, a već su počeli da se javljaju i znaci samrtnog ropca.
<BR>&nbsp;&nbsp;&nbsp;&nbsp;&nbsp;"Poludeo si!" reče Bernard, ustuknuvši.
<BR>&nbsp;&nbsp;&nbsp;&nbsp;&nbsp;"Kada dugo radiš na jednom ovakvom mestu, moraš da poludiš", uzvrati mu robot. "Hej, da ti ovaj lupež nije neki prijatelj možda?"
<BR>&nbsp;&nbsp;&nbsp;&nbsp;&nbsp;"U neku ruku."
<BR>&nbsp;&nbsp;&nbsp;&nbsp;&nbsp;"Upao si u rđavo društvo, lafe." On nevoljno popusti stisak oko kaubojevog vrata, pogleda ga pravo u prazne oči, a onda ga stručno tresnu ispod uha. Kauboj se skljoka poput vreće, čizme su mu nekoliko sekundi udarale po pločniku u veselom ritmu, a onda se sasvim primiri. Bernard proguta knedlu. "Je li mrtav?"
<BR>&nbsp;&nbsp;&nbsp;&nbsp;&nbsp;"Razume se da nije! Zar nisi čuo za privi zakon robotike? Nisam u stanju da ubijem ljudsko biće, pa čak ni ništarije poput vas. Zar misliš da sam lud?"
<BR>&nbsp;&nbsp;&nbsp;&nbsp;&nbsp;"Meni izgleda sasvim mrtav", primeti Bernard.
<BR>&nbsp;&nbsp;&nbsp;&nbsp;&nbsp;"Ima dobre izglede da odapne", uzvrati robot vedro, "ako što pre ne stigne u respirator. Pa čak i ako mu to uspe, taj njegov ptičiji mozak toliko je već bio bez kiseonika da će, kada se povrati, biti još veći zvekan nego ranije. Doduše, teško da će neko zapaziti razliku." On žestoko udari nogom kauboja dva-tri puta, a onda krenu prema Bernardu. "VašIjiva bitanga", reče on sa gađenjem. "Naletimo na mnogo takvih svakoga dana."
<BR>&nbsp;&nbsp;&nbsp;&nbsp;&nbsp;"Ali ubio si ga", reče Bernard, povlačeći se, a oči mu se ispuniše strahom. "Samo što nije umro!"
<BR>&nbsp;&nbsp;&nbsp;&nbsp;&nbsp;"Ako sam neće ponovo da diše", reče robot, "šta mu ja tu mogu. To je njegova vraška stvar."
<BR>&nbsp;&nbsp;&nbsp;&nbsp;&nbsp;Bernard ništa nije odgovorio zato što je najednom shvatio da se obreo unutar zgrade. Robot je nešto petljao po kontrolama na svojoj grudnoj ploči. Subsonični priziv pretvori se u istinsku grmljavinu. Bernard postade napet, zadrhta dva puta, a onda stade da trči niz dvoranu, jaučući od požude. Jedna robokurva istupi pred njega, razgibavajući zarđale udove i ispuštajući zvuke astmatičnog mehaničkog dahtanja; on skliznu u stranu, očajnički skoči preko ženskog androida, načinjenog za čisto fetišističku upotrebu, koji pokuša da ga ščepa za nogu, zatim ritnu u grudni koš novu robokurvu koja mu je krenula u susret, pa pojuri prema najbližem izlazu, koji je vodio u gravitacioni kanal. Poče da pada nadole, jaučući sve vreme.
<BR>&nbsp;&nbsp;&nbsp;&nbsp;&nbsp;Imao je puno razloga za to, budući da antigravitaciona jedinica nije radila.
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
