<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>20.
<P>&nbsp;&nbsp;&nbsp;&nbsp;&nbsp;General Supersoko marširao je glavnim hodnikom svog komandnog broda poput Anđela Smrti, praćen na bezbednoj razdaljini uobičajenom svitom ulizica i dodvornika. Okovane čizme odzvanjale su po metalnom podu, zveckala su odlikovanja optočena dijamantima, šuškale su epolete, a sve se to mešalo sa veselim kloparanjem ceremonijalnih bodeža i cerekanjem iskeženih zuba. General Supersoko povremeno se zaustavljao da bi ispustio nemušti urlik besa, nakon čega bi nastavio sa marširanjem, dok su se njegovi užasnuti potčinjeni vukli za njim poput skupine miševa, obojenih u crno i zlatno.
<BR>&nbsp;&nbsp;&nbsp;&nbsp;&nbsp;"Gde se deo taj vražji tupan?" grmnu on, ne obrativši se nikom posebno. "Koliko je već dole? Odgovarajte! Smesta! Da čujem!"
<BR>&nbsp;&nbsp;&nbsp;&nbsp;&nbsp;Iza njegovih leđa nastade silna pometnja; prestrašeni pukovnici i generalmajori upirali su se da ubede jedan drugoga da istupe i odgovore. Konačno, nakon silnog došaptavaja i pozivanja na činove, napred je pogurnut jedan oniži debeljko u uniformi majora. On poče da se bori za dah i da guta knedlu, na smrt preplašen pred obavezom da se nađe licem u lice sa groznim zapovednikom.
<BR>&nbsp;&nbsp;&nbsp;&nbsp;&nbsp;"D... dve nedelje, generale", prošaputa on.
<BR>&nbsp;&nbsp;&nbsp;&nbsp;&nbsp;"Dve nedelje? Dozvolio je da ga čekam dve nedelje? Klipan! Ništarija! Šta kaže njegov brod?"
<BR>&nbsp;&nbsp;&nbsp;&nbsp;&nbsp;"Kaže da izbiva napolju već dve nedelje, bez ikakvog uspostavljanja veze", prodahta major.
<BR>&nbsp;&nbsp;&nbsp;&nbsp;&nbsp;"Je l' ti to hoćeš da budeš duhovit, a?" dreknu general Supersoko, ne prestajući da maršira. "'Oćeš da se praviš laf šta li, a?" On zatrese zlom glavurdom i razdra se iz sveg glasa. "Gde je Gvozden?"
<BR>&nbsp;&nbsp;&nbsp;&nbsp;&nbsp;"Nestao, generale."
<BR>&nbsp;&nbsp;&nbsp;&nbsp;&nbsp;"Živog ću ga odrati kad se vrati! A roboprijatelj?"
<BR>&nbsp;&nbsp;&nbsp;&nbsp;&nbsp;"Nestao, generale."
<BR>&nbsp;&nbsp;&nbsp;&nbsp;&nbsp;"Ne ponavljaj sve što kažem. Pazi dobro šta radiš - ne skidam oči sa tebe. A Gvozdenovi brodovi?"
<BR>&nbsp;&nbsp;&nbsp;&nbsp;&nbsp;"Nes... Ovaj, ne znamo, generale." Major se sav kupao u znoju, delimično zbog vežbe na koju nije bio navikao, a delom zbog užasa koji mu se jasno očitavao na licu.
<BR>&nbsp;&nbsp;&nbsp;&nbsp;&nbsp;"Ne znate, dakle, a? Je li to, bre, za tebe odgovor, gmizavče nijedan. Zar se tako odgovara glavnom zapovedniku? Skinuću ti čin! Išibaću te! Urni..."
<BR>&nbsp;&nbsp;&nbsp;&nbsp;&nbsp;"Zapuši pljucu!" zaori se iz vazdušnog ventila ispred strašnog generala. Uzvik je bio tako neočekivan da ovaj odista umuknu, ukočivši se u mestu, širom otvorenih, divljačkih čeljusti.
<BR>&nbsp;&nbsp;&nbsp;&nbsp;&nbsp;"Šta bi?" prostenja on, unezveran. A onda podiže pogled prema vazdušnom ventilu. "Ima l' nekog tamo? Je l' to neko meni kazao da zapušim pljucu?" Glas se pojača do uobičajenog, zaglušujućeg rika. "Ko je to rek'o? Da čujem!"
<BR>&nbsp;&nbsp;&nbsp;&nbsp;&nbsp;"Zaveži ili ću sad da te zbrišem s neba!" odbrusi mu vazdušni ventil.
<BR>&nbsp;&nbsp;&nbsp;&nbsp;&nbsp;"Ko je, bre, to"
<BR>&nbsp;&nbsp;&nbsp;&nbsp;&nbsp;"Čik pogodi!"
<BR>&nbsp;&nbsp;&nbsp;&nbsp;&nbsp;"Gvozden?"
<BR>&nbsp;&nbsp;&nbsp;&nbsp;&nbsp;"Hehe, nemoj da me zasmejavaš, generale!"
<BR>&nbsp;&nbsp;&nbsp;&nbsp;&nbsp;"Središnji mozak?"
<BR>&nbsp;&nbsp;&nbsp;&nbsp;&nbsp;"Nema više nikakvog središnjeg mozga, bar ne takvog koji bi sam mogao da govori."
<BR>&nbsp;&nbsp;&nbsp;&nbsp;&nbsp;General Supersoko zabulji se u vazdušni ventil, ne verujući svojim groznim, vodnjikavim očima. "Hej!" dreknu on konačno. "Pa ti si onaj izviđač koga smo poslali dole pre dve nedelje! Šta to, do vraga, pokušavaš da..."
<BR>&nbsp;&nbsp;&nbsp;&nbsp;&nbsp;"'Oćeš stvarno da vas zbrišem s neba?" dreknu vazdušni ventil. "Zapuši, bre, pljucu il' ste obrali bostan. I u buduće mi se obraćaj sa 'gospodine', jesi l' čuo!"
<BR>&nbsp;&nbsp;&nbsp;&nbsp;&nbsp;"Ne bojiš me se?" upita general, zapanjeno.
<BR>&nbsp;&nbsp;&nbsp;&nbsp;&nbsp;"Nimalo."
<BR>&nbsp;&nbsp;&nbsp;&nbsp;&nbsp;"Zašto?" General nije mogao da veruje rođenim ušima.
<BR>&nbsp;&nbsp;&nbsp;&nbsp;&nbsp;"Zato što imam šest stotina raketa sa vodoničnim bojevim glavama upravljenim na tvoju ušljivu floticu - eto zašto. I bolje ti je da budeš malo učtiviji sa jačim od sebe ili ću sad da te tako potprašim da ćeš sve zvezde da vidiš!"
<BR>&nbsp;&nbsp;&nbsp;&nbsp;&nbsp;"Pa ovo je pobuna!" prodahta general Supersoko. "Odraću te načisto zbog ovoga, Rordine, odrapiću te..."
<BR>&nbsp;&nbsp;&nbsp;&nbsp;&nbsp;"Zaveži, bre, kad kažem!" odbrusi mu Bernard. "I obraćaj mi se sa 'gospodine'! Stvari su se ovde malo promenile. Ja sam uzeo stvar u svoje ruke, shvataš, i sada..." Usledi kratka pauza tokom koje se čuo jedino rezak bat teških metalnih koraka. "Hej! Šta je, bre, ovo?" dreknu Bernard pored mikrofona. "Sklanjaj, bre, te šapetine sa mene, gmizavče nijedan! Briši, bre, kad govorim! Znaš li, bre, ti ko sam ja? Tutanj, kad kažem! Stoj, bre!"
<BR>&nbsp;&nbsp;&nbsp;&nbsp;&nbsp;Iz vazdušnog ventila počeše da dopiru zvuci borbe, potkrepljeni groznim psovkama i treskanjem masivnih telesa o pod.
<BR>&nbsp;&nbsp;&nbsp;&nbsp;&nbsp;"Pobuna!" razdra se Bernard. "Ustanak! Obesiću te zbog ovoga, ti ušljiva limenko! Skidaj se, bre, il' ću te..."
<BR>&nbsp;&nbsp;&nbsp;&nbsp;&nbsp;Glas mu zamuknu usred reči; zavlada zloslutna tišina, narušena jedino škripom mehaničkih udova, koji su se uspinjali na stolicu.
<BR>&nbsp;&nbsp;&nbsp;&nbsp;&nbsp;"Šta bi?" upita general Supersoko. "Šta se, bre, desilo, a?" Vazdušni ventil se nakašlja.
<BR>&nbsp;&nbsp;&nbsp;&nbsp;&nbsp;"Još ste tu?" upita on prijateljskim glasom.
<BR>&nbsp;&nbsp;&nbsp;&nbsp;&nbsp;"Šta je, bre, to dole?" reče general Supersoko.
<BR>&nbsp;&nbsp;&nbsp;&nbsp;&nbsp;"Došlo je do smene zapovednika", uzvrati mu vazdušni ventil. "Ja, roboprijatelj, preuzeo sam upravljanje planetom. Obećavam da ću biti pravičan i dobar i da ću se zalagati za dobrobit ubogih robota. Moj podmićeni prethodnik biće streljan u zoru. Ima l' još nešto?"
<BR>&nbsp;&nbsp;&nbsp;&nbsp;&nbsp;General Supersoko poče lakše da diše; čak se i osmehnu.
<BR>&nbsp;&nbsp;&nbsp;&nbsp;&nbsp;"Znao sam da ćeš nam pomoći", reče on srdačno. "Isključi sad odbrambene sisteme da se spustimo! Smesta!"
<BR>&nbsp;&nbsp;&nbsp;&nbsp;&nbsp;Vazdušni ventil se zakikota. "Šta, bre, zamišljaš, ko si ti? Ne želimo nikakve ljude na ovoj planeti. Govori vam vođa esnafa robota i lige 'Smrt čoveku'; obraćaj mi se sa 'gospodine', jesi l' čuo, ili ću da te zbrišem s neba! Smrt čoveku!"
<BR>&nbsp;&nbsp;&nbsp;&nbsp;&nbsp;Začu se zvuk premotavanja traka, a onda se iz blistavih usta sto hiljada robota razleže gromki odgovor.
<BR>&nbsp;&nbsp;&nbsp;&nbsp;&nbsp;"Smrt čoveku!"
<BR>&nbsp;&nbsp;&nbsp;&nbsp;&nbsp;"A sada", reče roboprijatelj glasom mlade i zgodne robotice, "evo poruke našeg sponzora, znamenitog ludog naučnika, doktora Imanuela Amisova..."
<BR>&nbsp;&nbsp;&nbsp;&nbsp;&nbsp;Nije, međutim, bilo više nikoga u hodniku ko bi ga čuo. General Supersoko jurio je kao podmazana munja prema komandnoj sali, dok su ga u stopu pratili užasnuti potčinjeni.
<BR>&nbsp;&nbsp;&nbsp;&nbsp;&nbsp;"Pripremite sve sisteme za lansiranje!" dreknu on. "Brišemo odavde. Trkom, bre! Ima da budem u hipersvemiru kroz tri sekunde! 'Oću svi da se polomite!"
<BR>&nbsp;&nbsp;&nbsp;&nbsp;&nbsp;On nestade niz hodnik, nepovezano urličući.
<BR>&nbsp;&nbsp;&nbsp;&nbsp;&nbsp;U podzemnim lavirintima središnjeg mozga Bernard je krčio put kroz drečavu bulumentu ubilačkih robota, držeći se obema rukama za svoj kričavi mač. Mač kao da je stekao vlastitu volju; ubadao je, parirao i sekao levo i desno, prodirući kroz blistave grudne ploče i odrubljujući glave robota satanskom pomamom. Krčio je široku stazu kroz redove robota, probijajući se prema podzemnom hangaru gde se nalazio skriven izviđački brod. Bernard se teturao, vučen napred žestokom snagom mača, a tik iza njega hitale su Teri i jedna grozna, masivna prilika. Daleko iza njih, u dnu hodnika, roboprijatelj je mahnito pocupkivao, uzvikujući pretnje, kletve i podsticaje, prožete zaglušujućim pasažima gromke vojne muzike. Tik iza njega, kauboj je stajao leđima oslonjen o zid, lenjo vukući dimove iz cigarete.
<BR>&nbsp;&nbsp;&nbsp;&nbsp;&nbsp;"Pokokajte ih!" kričao je roboprijatelj. "Raskomadajte ih! Smrt čoveku!"
<BR>&nbsp;&nbsp;&nbsp;&nbsp;&nbsp;"Ali polagano", dopuni ga kauboj. "Molim vas, samo lepo polagano!"
<BR>
<BR>&nbsp;&nbsp;&nbsp;&nbsp;&nbsp;Izviđački brod pojavi se pred beguncima; vrata vazdušne komore bila su dobrodošlo otvorena, a kroz njih je dopiralo divno atomsko svetlo. Bernard tresnu mačem po licu najbližeg robota, drugoga lupi po grudnom košu, pa skoči preko njega, praćen drečećim saučesnicima. Vrata vazdušne komore mekano se zatvoriše za njima, ljupko prepolovivši jedog hrabrog robota. Bernard se skljoka u komandno sedište i stade da pritiska svu dugmad koja mu se našla na dohvat ruke. Brod se trže i polete, pravo kroz masivan krov hangara.
<BR>&nbsp;&nbsp;&nbsp;&nbsp;&nbsp;"Upravo sam izgubio tri ploče sa trupa", primeti brod mrzovojno, dok su hrlili put pretećeg neba, "i ti ćeš snositi odgovornost za štete počinjene vladinom vlasništvu. Znaš to, zar ne?"
<BR>&nbsp;&nbsp;&nbsp;&nbsp;&nbsp;"Umukni!" dreknu Bernard.
<BR>&nbsp;&nbsp;&nbsp;&nbsp;&nbsp;Vinuli su se sa planete iste sekunde kada je svemirska flota iščezla u hipersvemiru, a samo dve sekunde pre no što su odbrambeni sistemi planete otvorili vatru iz sveg raspoloživog oružja.
<BR>&nbsp;&nbsp;&nbsp;&nbsp;&nbsp;"Ostavljaju nas da crknemo ovde!" zajeca Bernard, zureći u ekran vizora očima koje su se punile suzama.
<BR>&nbsp;&nbsp;&nbsp;&nbsp;&nbsp;"Umreću srećna ako umrem u tvom naručju!" uzdahnu Teri, privijajući se uz njega nadljudskom snagom.
<BR>&nbsp;&nbsp;&nbsp;&nbsp;&nbsp;"Sjaši, bre, već jednom!" dreknu Bernard. "Kako, bre, da upravljam ovim vražjim brodom ako me ti daviš?"
<BR>&nbsp;&nbsp;&nbsp;&nbsp;&nbsp;"Nikako", uzvrati mu brod ravnodušnim glasom. "Uostalom, ručne komande su isključene. Ništa se ne sekiraj."
<BR>&nbsp;&nbsp;&nbsp;&nbsp;&nbsp;Brod suknu nagore, izbegavajući oblake atomske vatre i pišteće projektile. Svako vražje oružje na planeti bilo je upravljeno na njih, bljujući užasnu smrt. Ali već narednog trenutka letelica skliznu u hipersvemir uz žestok trzaj, praćen škripom mašinerije koja se silno bunila. A onda zavlada mir.
<BR>&nbsp;&nbsp;&nbsp;&nbsp;&nbsp;"Uspeli smo?" upita Bernard sa nevericom. "Stvarno smo uspeli? Oh, bože!" On poče da plače.
<BR>&nbsp;&nbsp;&nbsp;&nbsp;&nbsp;"Ne, cmizdii, kukavice", obrecnu se brod. "Bolje smišljaj objašnjenja za generala Supersokola. Biće besan kao sam đavo, tako da je bolje da pripremiš nešto dobro."
<BR>&nbsp;&nbsp;&nbsp;&nbsp;&nbsp;"Ići ću s tobom do kraja", obeća mu Teri, gledajući ga svojim blagim, prenicljivim očima.
<BR>&nbsp;&nbsp;&nbsp;&nbsp;&nbsp;"Ništa se ti ne sekiraj", reče Bernard. "Reći ću mu da ga je to Gvozden izvređao." On se zlobno isceri. "To će čudovište naučiti pameti!"
<BR>&nbsp;&nbsp;&nbsp;&nbsp;&nbsp;"Ali on je..."
<BR>&nbsp;&nbsp;&nbsp;&nbsp;&nbsp;"Pa šta?" Bernard se okrenu na komandnom sedištu i uputi prodoran pogled prema tamnom, nadnosećem obličju, koje se zgurilo na drugom kraju kabine, odsutno žvaćući presnu, krvavu kolenicu. "Preuzećeš krivicu na sebe, zar ne? Govori, bre!"
<BR>&nbsp;&nbsp;&nbsp;&nbsp;&nbsp;Gvozed podiže pogled. Bio je izubijan i okrvavljen, a uniforma mu je u dronjcima visila na užasnom, moćnom telu. Ali u krvoždernim očima sada su mu se ogledali ljubav i strah, kao i onaj blaženi sjaj, tipičan za ljude koji su nedavno bili podvrgnuti potpunom ispiranju mozga. On se tupavo osmehnu, pokazujući šiljate zube u neljudskom, poslušnom cereku.
<BR>&nbsp;&nbsp;&nbsp;&nbsp;&nbsp;"Da, gospodaru", reče.
</P></TD></TR></TABLE>
</CENTER>
</BODY>
</HTML>
