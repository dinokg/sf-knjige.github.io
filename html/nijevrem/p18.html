<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>18.
<P>&nbsp;&nbsp;&nbsp;&nbsp;&nbsp;Poklonici arene bili su u najlepšem raspoloženju živog iščekivanja, ako je suditi po gromoglasnom rikanju koje je dopiralo kroz masivne zidove ćelije u kojoj su bili smešteni zatvorenici, čekajući na predstojeću zabavu. Bernard je već bio tu, sedeći na jednoj klupi i sumorno zureći u svoj mač, kada su unutra ubačeni Teri i roboprijatelj, praćeni pljuskom uvreda. Mač nestrpljivo zaklopara u koricama, očigledno jedva čekajući okršaj svog života; Bernard je izgledao znatno manje vedro: grickao je iskrzane brkove i nastojao da se oslobodi Terinih strasnih zagrljaja.
<BR>&nbsp;&nbsp;&nbsp;&nbsp;&nbsp;"Borićeš se za nas?" upita roboprijatelj punonadežno.
<BR>&nbsp;&nbsp;&nbsp;&nbsp;&nbsp;Bernard uzvrati brundanjem.
<BR>&nbsp;&nbsp;&nbsp;&nbsp;&nbsp;Roboprijatelj mu priđe, počevši da mu pokazuje prizore podviga na ekranu vizora. Razlegali su se zvuci laserske paljbe, koja je pogubnom tačnošću pogađala mete, a onda jedan ogroman hor ratnih veterana zapeva hvalu caru uz pratnju orgulja, topova, bubnjeva i urlika vojnika koji su skončavali u užasnim agonijama. Jačina muzike stade da raste, sve dok pod njenim dejstvom ne zadrhtaše iz temelja masivni zidovi ćelije. Bernard zabrunda i stavi ruke preko ušiju koje ga silno zaboleše.
<BR>&nbsp;&nbsp;&nbsp;&nbsp;&nbsp;"Oh, dragi", zajeca Teri, privijajući se uz Bernarda. "Umrećemo, ali smo bar najzad zajedno! Biću srećna da umrem u tvome naručju, obasuta tvojim strastvenim poljupcima, zaronjena u tvoje oči..." Ona poče da mu plače na ramenu. Bernard takođe oseti kako mu se oči pune suzama pri pomisli na ono što će mu se dogoditi.
<BR>&nbsp;&nbsp;&nbsp;&nbsp;&nbsp;"Oh, bože!" zajeca on.
<BR>&nbsp;&nbsp;&nbsp;&nbsp;&nbsp;"Da, ovde sam, šta hoćeš?"
<BR>&nbsp;&nbsp;&nbsp;&nbsp;&nbsp;Glas je dopro iz nokšira na podu. On se zabulji u njega.
<BR>&nbsp;&nbsp;&nbsp;&nbsp;&nbsp;"To si ti?" upita. "Stvarno?"
<BR>&nbsp;&nbsp;&nbsp;&nbsp;&nbsp;"Jesam; ljubljeni! Ja sam!"
<BR>&nbsp;&nbsp;&nbsp;&nbsp;&nbsp;Teri se trže kao oparena i dipnu. "Šta je to?" upita čeličnim glasom. "Neko te je nazvao ljubljenim?"
<BR>&nbsp;&nbsp;&nbsp;&nbsp;&nbsp;"Umukni, kučko", odbrusi joj nokšir. "Zar ne vidiš da smo zauzeti?"
<BR>&nbsp;&nbsp;&nbsp;&nbsp;&nbsp;"Zauzeti ste, a?" siknu Teri, a u očima joj se pojavi opasan sjaj. "A šta je sa mnom, moliću lepo?"
<BR>&nbsp;&nbsp;&nbsp;&nbsp;&nbsp;"Crkla dabogda", obrecnu se nokšir. "Droco!"
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Droco!"
<BR>&nbsp;&nbsp;&nbsp;&nbsp;&nbsp;Teri se okrenu prema Bernardu, dok su joj ljupki obrazi plamteli od srdžbe. "Čuo si šta mi je ova stvar kazala? Zar ćeš to dopustiti? Dozvolićeš ovom čudovištu da me vređa?"
<BR>&nbsp;&nbsp;&nbsp;&nbsp;&nbsp;"Ništa nisam čuo", uzvrati Bernard. "Ne mešaj me u to."
<BR>&nbsp;&nbsp;&nbsp;&nbsp;&nbsp;"Droco!" razdra se nokšir. "Droco! Droco! Droco!"
<BR>&nbsp;&nbsp;&nbsp;&nbsp;&nbsp;"Nazvao si me, dakle, drocom! Usuđuješ Ii se da iziđeš odatle i da to ponoviš, uštvo nijedna?"
<BR>&nbsp;&nbsp;&nbsp;&nbsp;&nbsp;"Nazvaću te kako mi se ushte, drocendaro! A sad zapuši pljucu dok Bernard i ja razgovaramo!"
<BR>&nbsp;&nbsp;&nbsp;&nbsp;&nbsp;Bernard je tek nadljudskim naporom zadržao Teri.
<BR>&nbsp;&nbsp;&nbsp;&nbsp;&nbsp;"Slušaj", reče on, "svakog časa bićemo izvedeni u arenu gde nas čeka klanica!"
<BR>&nbsp;&nbsp;&nbsp;&nbsp;&nbsp;"Baš će mi biti milo!" zacereka se nokšir.
<BR>&nbsp;&nbsp;&nbsp;&nbsp;&nbsp;"Možeš li nas izbaviti odavde?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Ali pobiće nas!"
<BR>&nbsp;&nbsp;&nbsp;&nbsp;&nbsp;"Tebe mogu spasiti", reče mu nokšir strastvenim glasom. "Ali ne i tu drocu, nju nipošto!"
<BR>&nbsp;&nbsp;&nbsp;&nbsp;&nbsp;"Gnusna uštvo!" ciknu Teri, a onda tresnu Bernarda ispod uha, i kada se on presamićen skljokao na pod, zgrabi nokšir, pa ga zavitla o zid, razbivši ga na milion komadića. Njen jezivi smeh priguši roboprijateljeve krike protivljenja i Bernardove žestoke psovke. Trenutak potom vrata iza njih otvoriše se uz tresak i unutra banu odred natmurenih vojnika, udarajući nogama sve redom i izvlačeći ih napolje u susret sigurnoj smrti u areni. Teri se privi uz Bernarda nadljudskom snagom, uzvikujući mu reči večne ljubavi na uho; roboprijatelj se silno uzvrpoljio i u opštoj pometnji počinio jednu razumljivu pogrešku - pokušao je da grubim vojničinama proda slane štapiće i pivo. Bernard stade da se bori za život, ali još je bio ošamućen od karate udaraca kojim ga je pomilovala ljubljena Teri, tako da su ga savladali pre no što je uopšte shvatio šta se događa. Nakon pet burnih sekundi svi su bili izgurani kroz okrvavljena vrata, čiji masivni čelik gromko odjeknu kada su se zalupila za njima, prepustivši ih na milost i nemilost suncu, kiši i krvožednoj bulumenti od pedeset hiljada uzbuđenih gledalaca. Obreli su se u areni, a sadistički narod Hana krivio je i izvijao vratove da mu ne bi promakla nijedna pojedinost predstojećeg pira.
<BR>
<BR>&nbsp;&nbsp;&nbsp;&nbsp;&nbsp;Bernard zažmirka zbog sunca, a onda se potišteno osvrnu oko sebe. Pravo pred njim nalazila se kraljevska loža, gde su se dva podgojena krmka u ljudskom obličju naginjala preko zaštitne ograde, balaveći od sreće. Tačno ispod lože visila je sasušena i bleda lešina nekog ratnika koji nije imao sreće; veliki znak stavljao je svima do znanja da je telo nekada pripadalo izvesnom Tongoru. A tik ispod tog sumornog znaka stajala su grozna gvozdena vrata, načinjena u obliku rogate ljudske lobanje, preko čije su čeljusti bile postavljene teške gvozdene šipke. Jedan drugi veliki znak saopštavao je gledaocima da su to znamenite Dveri Smrti i da je bolje da pomno gledaju, jer će se ovde velike stvari zbiti.
<BR>&nbsp;&nbsp;&nbsp;&nbsp;&nbsp;Bernard se zguri u ubogu gomilu na pesku opaljenom suncem, upirući se da zadrži pomahnitali mač u koricama. Pitao se šta će izići iz čeljusti smrti, kakvu li su mu samo užasnu zver pripremili i kako bi, eventualno, mogao da se izvuče iz svega toga. Možda ako se odrekne Teri? Ali ne, središnji mozak ne bi mu ponovo oprostio, ma šta učinio.
<BR>&nbsp;&nbsp;&nbsp;&nbsp;&nbsp;"Vidiš šta si uradio?" zajeca roboprijatelj. "Sve si nas poubijao, eto šta si uradio!"
<BR>&nbsp;&nbsp;&nbsp;&nbsp;&nbsp;"Umreću srećno ako umrem u tvom naručju", prošaputa mu Teri kroz suze.
<BR>&nbsp;&nbsp;&nbsp;&nbsp;&nbsp;"Majko!" dreknu Bernard.
<BR>&nbsp;&nbsp;&nbsp;&nbsp;&nbsp;U kraljevskoj loži jedan od dva krmka teturavo se pridiže i carski podiže ruku. Napetost puna iščekivanja zavlada među hiljadama i hiljadama gledalaca, koji su balavili od blaženstva.
<BR>&nbsp;&nbsp;&nbsp;&nbsp;&nbsp;"Pustite Užas!" uzviknu krmak.
<BR>&nbsp;&nbsp;&nbsp;&nbsp;&nbsp;Bernard ustuknu i bezuspešno pokuša da se zakopa u tle u času kada čelične šipke Dveri Smrti stadoše lagano da se podižu u zid, otkrivajući crnu, smradnu jamu. A onda...
<BR>&nbsp;&nbsp;&nbsp;&nbsp;&nbsp;Uz krik od koga se krv ledila u žilama Užas jurnu preko arene pravo prema njima. Bernard se zabulji u njega, a iz lica mu nestade i poslednja kap krvi. Njuške izobličene u cerekavu masku čistog zla, sa podignutim okrvavljenim rukama i groznim čizmama koje su se blistale na zracima žestokog sunca - Užas pohrli napred. Jezivi prsti su mu se grčili, zubi su mu neljudski škrgutali - bilo je to najgroznije od svih živih bića - Užas svemirskih staza, besmrtni, neumirući, nemilosrdni. Zver iz miliona drhtavih košmara.
<BR>&nbsp;&nbsp;&nbsp;&nbsp;&nbsp;Gvozden.
<BR>&nbsp;&nbsp;&nbsp;&nbsp;&nbsp;Bernard, Teri i roboprijatelj okrenuše se kao jedan i zaždiše prema čeličnim vratima, pokušavajući da ih provale golim rukama. Vrata stadoše da škripe i cvile pod njihovim nasrtajima, ali izdržaše. Gvozden zatutnja prema njima jezivom brzinom, zavijajući od sreće. Oni odskočiše u stranu sekundu pre no što je stigao do njih i u zbijenom poretku se dadoše u trk kada Gvozden tresnu pravo u kameni zid pozadi. Kada su zastali i osvrnuli se, on se polako iskobeljavao iz gomile palog kamena, drvenarije i oborenih gledalaca, grozno zavijajući. Bernard pokuša da se oslobodi Terine ruke, ali bez uspeha.
<BR>&nbsp;&nbsp;&nbsp;&nbsp;&nbsp;"Hodi i izbavi me odavde!" dreknu on, van sebe od silnog straha.
<BR>&nbsp;&nbsp;&nbsp;&nbsp;&nbsp;Začu se zujanje skrivene mašinerije, koja se škriputavo bunila nakon mnogovekovnog nekorišćenja, a onda se pod njima otvori tle. Pre no što se nad arenom razlegao prvi urlik razočarenja, skrovita vrata zatvoriše se iza njih i više ih ne bi mogli otvoriti ni svi kraljevi konji, niti svi kraljevi ljudi.
</P></TD></TR></TABLE>
<P class="next">
<A HREF=p19.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
