<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1.
<P>&nbsp;&nbsp;&nbsp;&nbsp;&nbsp;Bilo je bleštavo popodne četiri sunaca. Veliki zlatasti Onos počivao je visoko na zapadu, a mali crveni Dovim užurbano je ispod sebe ostavljao obzorje. Kada biste pogledali u suprotnom smeru videli biste sjajne bele tačke Treja i Patrua, jasne naspram purpurnog istočnog neba. Talasaste ravnice kalgaškog najsevernijeg kontinenta bile su preplavljene čudesnom svetlošću. Kancelarija Kelaritana 99, direktora jonglorskog gradskog instituta za psihijatriju, imala je ogromne prozore na svakoj strani, kroz koje se pružao veličanstveni pogled.
<BR>&nbsp;&nbsp;&nbsp;&nbsp;&nbsp;Širin 501 sa univerziteta Saro, koji je stigao u Jonglor pre nekoliko časova na Kelaritanov hitni zahtev, pitao se zašto nije bolje raspoložen. Širin je u osnovi uvek bio vesela osoba a za dana kada su sijala sva četiri sunca obično bi bio još življi. Ali danas, iz nekog razloga, bio je razdražljiv i zabrinut, mada je davao sve od sebe da to ne postane očigledno. Konačno, pozvan je u Jonglor kao stručnjak za mentalno zdravlje.
<BR>&nbsp;&nbsp;&nbsp;&nbsp;&nbsp;"Da li biste za početak želeli da popričate sa žrtvama?" upitao ga je Kelaritan. Direktor psihijatrijske bolnice bio je suvonjav, koščati čovečuljak, bolešljivo žut i sa upalim prsima. Širin, koji je bio rumen i daleko od toga da bi se moglo reći kako je mršav, pokazivao je urođenu sumnjičavost prema svakom odraslom muškarcu koji je bio više nego upola lakši od njega. Možda me uznemirava Kelaritanov izgled, pomisli Širin. Liči na kostura koji hoda. "Ili smatrate da bi bilo bolje kada biste prvo stekli izvesno lično iskustvo vezano za Tunel tajne, dr Širine?"
<BR>&nbsp;&nbsp;&nbsp;&nbsp;&nbsp;Širinu pođe za rukom da se nasmeje. Nadao se da to nije zvučalo suviše natetgnuto.
<BR>&nbsp;&nbsp;&nbsp;&nbsp;&nbsp;"Možda bi trebalo da prvo porazgovaram sa jednom do tri žrtve", reče on. "Na taj način bih mogao malo bolje da se pripremim za užase Tunela."
<BR>&nbsp;&nbsp;&nbsp;&nbsp;&nbsp;Kelaritanove tamne, perlaste oči nezadovoljno zatreptaše. Međutim, odgovorio mu je Kubelo 54, zalizan i uglancan pravnik koji je zastupao izložbu posvećenu stogodišnjici Jonglora: "Ma hajdete, dr Širine! 'Užasi Tunela!' Ne mislite li da malo preterujete? Konačno, za sada raspolažete samo novinskim izveštajima. A još pacijente nazivate 'žrtvama'. Teško da se to za njih može reći."
<BR>&nbsp;&nbsp;&nbsp;&nbsp;&nbsp;"Dr Kelaritan se poslužio tim izrazom", ukočeno odvrati Širin.
<BR>&nbsp;&nbsp;&nbsp;&nbsp;&nbsp;"Ubeđen sam da je dr Kelaritan tu reč upotrebio u najopštijem smislu. Međutim, smatram da je ona u ovom kontekstu sasvim neprihvatljiva."
<BR>&nbsp;&nbsp;&nbsp;&nbsp;&nbsp;Širin primeti, uputivši advokatu pogled kojim je istovremeno izražavao gađenje i profesionalnu mirnoću: "Koliko sam shvatio, nekoliko ljudi je umrlo jer se uputilo kroz Tunel tajne. Nije li tako?"
<BR>&nbsp;&nbsp;&nbsp;&nbsp;&nbsp;"Da, u Tunelu je umrlo nekoliko ljudi. Ali za sada nemamo razloga da smatramo da su ti ljudi umrli zbog toga što su prolazili kroz Tunel, doktore."
<BR>&nbsp;&nbsp;&nbsp;&nbsp;&nbsp;"Jasno mi je zašto ne želite da mislite da je tako, savetniče", otresito primeti Širin.
<BR>&nbsp;&nbsp;&nbsp;&nbsp;&nbsp;Kubelo besno pogleda prema direktoru bolnice. "Dr Kelaritane! Ako će se istraga sprovoditi na ovaj način, želim odmah da uložim protest. Vaš dr Širin je ovde u svojstvu nepristrasnog stručnjaka, a ne kao tužiočev svedok!"
<BR>&nbsp;&nbsp;&nbsp;&nbsp;&nbsp;Širin se zakikota. "Malopre sam dao svoj sud o pravnicima uopšte, savetniče, a nisam izražavao svoje mišljenje o onome što se možda dogodilo ili se možda nije dogodilo u Tunelu tajne."
<BR>&nbsp;&nbsp;&nbsp;&nbsp;&nbsp;"Dr Kelaratine!" ponovo uskliknu Kubelo, zajapurivši se.
<BR>&nbsp;&nbsp;&nbsp;&nbsp;&nbsp;"Gospodo, molim vas", umeša se Kelaratin, prelazeći hitro pogledom sa Kubela na Širina, pa sa Širina na Kubela. "Trebalo bi da smo na istoj strani, zar ne? Koliko ja vidim, cilj nam je u ovoj istrazi zajednički. Da otkrijemo tačno šta se dogodilo u Tunelu tajne, kako bismo ubuduće mogli izbeći... ovaj... ponavljanje nesrećnih slučajeva."
<BR>&nbsp;&nbsp;&nbsp;&nbsp;&nbsp;"Slažem se", reče Širin prijateljski. Samo bi gubio vreme ako bi nastavio da se obrecuje na advokata. Trebalo je obaviti mnogo važnije stvari.
<BR>&nbsp;&nbsp;&nbsp;&nbsp;&nbsp;Počastvovao je Kubela srdačnim osmehom. "Mene nikada ne zanima da na nekoga svalim krivicu po svaku cenu, već samo da izneđem način na koji se može reširi situacija u kojoj ljudi osećaju da na nekoga treba svaliti krivicu. Kako bi bilo da mi sada pokažete nekog od svojih pacijenata, dr Kelaritane. Zatim možemo ručati i porazgovarati o događajima u Tunelu onako kako ih trenutno vidimo, a posle jela možda ću biti u stnaju da pogledam još kog pacijenta..."
<BR>&nbsp;&nbsp;&nbsp;&nbsp;&nbsp;"Ručak?" ponovi nekako neodređeno Kelaritan, kao da uopšte ne zna šta ta reč znači.
<BR>&nbsp;&nbsp;&nbsp;&nbsp;&nbsp;"Da, ručak. Obrok u sredini dana. To je moja stara navika, doktore. Ali mogu još malo da pričekam. U svakom slučaju, nemam ništa protiv da prvo posetimo jednog pacijenta."
<BR>&nbsp;&nbsp;&nbsp;&nbsp;&nbsp;Kelaritan klimnu. Zatim se obrati advokatu. "Mislim da treba krenuti od Harima, a onda bi mogao da porazgovara sa Džistinom, i... ovaj, možda Čimilitom. Posle ručka, svakako."
<BR>&nbsp;&nbsp;&nbsp;&nbsp;&nbsp;"Hvala", odvrati Širin.
<BR>&nbsp;&nbsp;&nbsp;&nbsp;&nbsp;"Izvolite ovuda, dr Širine..."
<BR>&nbsp;&nbsp;&nbsp;&nbsp;&nbsp;Kelaritan pokaza prema prolazu u staklu koji je vodio iz stražnjeg dela kancelarije u samu bolnicu. Bio je to prozračan uski prolaz, sa pogledom od 360 stepeni na nebo i niska sivozelena brda koja su okruživala grad Jonglor. Svetlost četiri sunca toga dana obasjavala ga je sa svih strana.
<BR>&nbsp;&nbsp;&nbsp;&nbsp;&nbsp;Zastavši na tren, direktor bolnice osvrnuo se desno, pa levo, obuhvativši pogledom ceo predeo. Stroge, ušiljene crte čovečuljkovog lica odjednom su se ozarile mladošću i životnošću kada su se topli zraci Onosa i oni oštri, sasvim različiti zraci sa Dovima, Patrua i Treja pomešali u veličanstvenoj raskoši.
<BR>&nbsp;&nbsp;&nbsp;&nbsp;&nbsp;"Kakav savršeni dan, gospodo!" uzviknu Kelaritan s toliko oduševljenja da se Širin zaprepastio; tako nešto nije očekivao od osobe za koju je mislio da je krajnje uzdržana i kruta. "Predivno je videti četiri sunca na nebu u isto vreme! Osećam se odlično kada mi njihovi zraci obasjaju lice! Ah, pitam se šta bismo mi bez naših veličanstvenih sunaca!"
<BR>&nbsp;&nbsp;&nbsp;&nbsp;&nbsp;"Zaista", odvrati Širin.
<BR>&nbsp;&nbsp;&nbsp;&nbsp;&nbsp;U stvari, i on se osećao nešto bolje.
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
