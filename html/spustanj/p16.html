<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>14.
<P>&nbsp;&nbsp;&nbsp;&nbsp;&nbsp;Ator 77 oseti kako mu celo telo potresaju svetlucavi talasi umora. Direktor Opservatorije je izgubio svaki pojam o vremenu. Zar je stvarno sedeo za radnim stolom punih šesnaest časova? I juče. I prekjuče...
<BR>&nbsp;&nbsp;&nbsp;&nbsp;&nbsp;Bar je Najilda to tvrdila. Malopre je s njom razgovarao. Lice njegove žene na ekranu bilo je napeto, iscrpljeno, nedvosmisleno zabrinuto.
<BR>&nbsp;&nbsp;&nbsp;&nbsp;&nbsp;"Zar nećeš doći kući da se odmoriš, Atore? Radiš praktično po ceo celcijati dan."
<BR>&nbsp;&nbsp;&nbsp;&nbsp;&nbsp;"Stvarno?"
<BR>&nbsp;&nbsp;&nbsp;&nbsp;&nbsp;"Nisi više mladić."
<BR>&nbsp;&nbsp;&nbsp;&nbsp;&nbsp;"Nisam ni senilac, Najilda. A ovo je zabavan posao. Posle cele decenije izveštaja o budžetu i čitanja tuđih izveštaja o istraživanjima, konačno se ponovo bavim pravim poslom. Dopada mi se."
<BR>&nbsp;&nbsp;&nbsp;&nbsp;&nbsp;Sada se još više zabrinula. "Ali ti u tvojim godinama ne treba da se baviš istraživanjima. Stekao si ugled, Atore!"
<BR>&nbsp;&nbsp;&nbsp;&nbsp;&nbsp;"Ah, jesam li?"
<BR>&nbsp;&nbsp;&nbsp;&nbsp;&nbsp;"Obezbedio si sebi mesto u istoriji astronomije zauvek. Ime ti se proslavilo."
<BR>&nbsp;&nbsp;&nbsp;&nbsp;&nbsp;"Može postati i neslavno", primeti on žalosno.
<BR>&nbsp;&nbsp;&nbsp;&nbsp;&nbsp;"Atore, ne razumem šta..."
<BR>&nbsp;&nbsp;&nbsp;&nbsp;&nbsp;"Pusti me, Najilda. Neću se izvrnuti za radnim stolom, veruj mi. Ovaj posao me podmlađuje. Uostalom radi se o poslu koji samo ja mogu da obavim. Ne marim ako to zvuči hvalisavo, ali krajnje je neophodno da ja..."
<BR>&nbsp;&nbsp;&nbsp;&nbsp;&nbsp;Ona uzdahnu. "Da, svakako. Ali nemoj preterati, Atore. Samo to tražim od tebe."
<BR>&nbsp;&nbsp;&nbsp;&nbsp;&nbsp;Da li je preterivao, upitao se sada? Da, da, razume se da jeste. Drugačije se nije moglo. Ovde nije bilo mesta amaterizmu. Morao si se svim srcem predati radu. Kada je radio na opštoj gravitaciji, radio je na kraju nedeljama po šesnaest, osamnaest, dvadeset časova, spavao je jedino kada više nije mogao da izdrži, i to samo kratko, i budio se spreman i oran da nastavi posao, dok mu je um i dalje ključao od jednačina koje malopre nije završio.
<BR>&nbsp;&nbsp;&nbsp;&nbsp;&nbsp;Ali tada je imao samo oko trideset pet godina. A sada skoro sedamdeset. Nije mogao poreći godine. Glava ga je bolela, grlo mu je bilo suvo, podmuklo mu je lupalo u grudima. Iako je u kancelariji bilo toplo, vrhovi prstiju su mu bili ledeni usled iscrpljenosti. Kolena su mu klecala. Svi delovi tela bunili su se protiv napora koji im je nametnuo.
<BR>&nbsp;&nbsp;&nbsp;&nbsp;&nbsp;Još samo malo, danas, obeća on sebi, a onda ću poći kući.
<BR>&nbsp;&nbsp;&nbsp;&nbsp;&nbsp;Samo još malo.
<BR>&nbsp;&nbsp;&nbsp;&nbsp;&nbsp;Postulat Osam...
<BR>&nbsp;&nbsp;&nbsp;&nbsp;&nbsp;"Gospodine?"
<BR>&nbsp;&nbsp;&nbsp;&nbsp;&nbsp;"Šta je bilo?" upita on.
<BR>&nbsp;&nbsp;&nbsp;&nbsp;&nbsp;Mora da je, međutim, ljutito zarežao, jer kada je podigao pogled spazio je mladog Jimota kako stoji na vratima i besmisleno se premešta s noge na noge kao da stoji na žeravici. U dečakovim očima nazirao se užasan strah. Ali Jimot je uvek izgledao zaplašen u prisustvu direktora Opservatorije... kao i svi ostali, i to ne samo studenti na poslednjoj godini, i Ator je na to bio navikao. Ator je bio grozan i on je to znao. Ali ovo je bilo previše. Jimot je zurio u njega ne skrivajući strah pomešan sa nečim što je ličilo na zaprepašćenje.
<BR>&nbsp;&nbsp;&nbsp;&nbsp;&nbsp;Jimot se očigledno mučio da povrati glas, a onda je promuklo kazao: "Proračuni koje ste tražili, gospodine..."
<BR>&nbsp;&nbsp;&nbsp;&nbsp;&nbsp;"Oh. Da. Da. Daj mi ih."
<BR>&nbsp;&nbsp;&nbsp;&nbsp;&nbsp;Atorova šaka je divlje podrhtavala kada ju je podigao da prihvati isprintane listove hartije koje mu je Jimot doneo. Obojica su zaprepašćeno zurila u nju. Dugački koščati prsti bili su mu bledi kao smrt i grčili su se tako silno da im ni Jimot, poznat po svojim zadivljujućim nervnim reakcijama, nije mogao parirati. Ator pokuša snagom volje da smiri šaku, ali mu to ne uspe. S istom nadom je mogao poželeti i da Onos počne unazad da se okreće preko neba.
<BR>&nbsp;&nbsp;&nbsp;&nbsp;&nbsp;S krajnjom mukom je uzeo listove od Jimota i s treskom ih spustio na sto.
<BR>&nbsp;&nbsp;&nbsp;&nbsp;&nbsp;Jimot reče: "Ako mogu nešto da vam donesem, gospodine..."
<BR>&nbsp;&nbsp;&nbsp;&nbsp;&nbsp;"Misliš na lekove? Kako se usuđuješ da..."
<BR>&nbsp;&nbsp;&nbsp;&nbsp;&nbsp;"Mislio sam na nešto za jelo ili neki hladan napitak", odvrati Jimot jedva čujnim šapatom. Lagano se unutraške povlačio, kao da je očekivao da će Ator zaurlati i skočiti da ga ščepa za gušu.
<BR>&nbsp;&nbsp;&nbsp;&nbsp;&nbsp;"Ah. Ah. Da, jasno. Ne, dobro sam, Jimote. Dobro!"
<BR>&nbsp;&nbsp;&nbsp;&nbsp;&nbsp;"Razumem, gospodine."
<BR>&nbsp;&nbsp;&nbsp;&nbsp;&nbsp;Student iziđe. Ator na trenutak sklopi oči i tri četiri puta duboko udahnu vazduh, u želji da se smiri. Bio je blizu kraja, bio je ubeđen u to. Ove brojke koje je tražio od Jimota da mu sračuna bile su gotovo sigurno poslednja potvrda koja mu je bila potrebna. Međutim, sada je pitanje bilo hoće li posao pre završiti s njim, ili on s poslom.
<BR>&nbsp;&nbsp;&nbsp;&nbsp;&nbsp;Pogledao je Jimotove brojke.
<BR>&nbsp;&nbsp;&nbsp;&nbsp;&nbsp;Na stolu pred njim nalazila su se tri ekrana. S leve je bio ekran na kome se videla orbita Kalgaša izračunata na konvencionalni način, pomoću Teorije opšte gravitacije, izvučena plameno crvenom bojom. Na ekranu s desne strane bila je, jarkožuto, iscrtana izmenjena orbita do koje je došao Binaj, koji se koristio novim univerzitetskim kompjuterom kao i najnovijim osmatranjima stvarnog položaja Kalgaša. Na srednjem ekranu bile su obe orbite jedna preko druge. Poslednjih pet dana Ator je izbacio sedam različitih postulata koji je trebalo da objasne odstupanje teorijske orbite i one stvarne, i svaki od ovih sedam postulata mogao je dozvati na ekran pritiskom na jedno jedino dugme.
<BR>&nbsp;&nbsp;&nbsp;&nbsp;&nbsp;Nevolja je bila u tome što su svih sedam bili neupotrebljivi, i on je to znao. Svima je nešto krupno nedostajalo... bile su to pretpostavke koje nisu opravdali proračuni, već je situacija zahtevala neku novu pretpostavku da bi se dobili određeni brojevi. Ništa se nije moglo dokazati, ništa se nije moglo potvrditi. Kao da je u svakom od slučajeva on jednostavno odlučio, u jednom trenutku u logičkom lancu, da će se pojaviti dobra vila i podesiti međusobne gravitacione uticaje kako bi obrazložili odstupanje. Istinu govoreći, Ator je znao da upravo to mora da pronađe. Ali morala je to biti prava dobra vila.
<BR>&nbsp;&nbsp;&nbsp;&nbsp;&nbsp;A sada postulat osam...
<BR>&nbsp;&nbsp;&nbsp;&nbsp;&nbsp;Počeo je da unosi Jimotove proračune. Drhtavi prsti su ga nekoliko puta izdali, pa je pogrešio; ali um muje još bio dovoljno oštar da ga upozori da je pritisnuo pogrešnu dirku, tako da se svaki put zaustavio i ispravio grešku. Dok je radio, dva puta se gotovo onesvestio usled napora koji je ulagao u posao. Ali primorao je sebe da nastavi.
<BR>&nbsp;&nbsp;&nbsp;&nbsp;&nbsp;Ti si jedina osoba na svetu koja može to da obavi, govorio je sebi dok je radio. I zato moraš.
<BR>&nbsp;&nbsp;&nbsp;&nbsp;&nbsp;Zvučalo mu je glupo i ludo egocentrično i možda pomalo suludo. Verovatno nije čak ni bilo istinito. Ali u ovom stadijumu iscrpljenosti nije mogao sebi dozvoliti nijednu drugu premisu do svoje nezamenljivosti. Jedino je on i niko drugi držao u glavi sve osnovne koncepte ovog projekta. Morao je sebe da goni napred dok ne pronađe i poslednju kariku u lancu. Dok...
<BR>&nbsp;&nbsp;&nbsp;&nbsp;&nbsp;Tako.
<BR>&nbsp;&nbsp;&nbsp;&nbsp;&nbsp;Uneti su i poslednji Jimnotovi brojevi.
<BR>&nbsp;&nbsp;&nbsp;&nbsp;&nbsp;Ator pritisnu dugme koje je simultano iscrtalo obe orbite na srednji ekran, kao i dugme koje je integrisalo novi broj sa postojećim ustrojstvima.
<BR>&nbsp;&nbsp;&nbsp;&nbsp;&nbsp;Sjajna crvena elipsa koja je predstavljala prvobitnu teorijsku orbitu zatalasa se i pomeri, i iznenada nestade. Isto se dogodilo i sa žutom koja je predstavljala osmatranu orbitu. Na ekranu se sada nalazila samo jedna linija, jarke tamnonarandžaste boje, pošto su s dve simulacije orbite poklopile do poslednjeg decimalnog mesta.
<BR>&nbsp;&nbsp;&nbsp;&nbsp;&nbsp;Ator izgubi vazduh. Jedan dugi trenutak je proučavao ekran, a onda je ponovo zatvorio oči i pognuo glavu do ivice stola. Narandžasta elipsa je bleštala poput plamenog kruga naspram njegovih spuštenih kapaka.
<BR>&nbsp;&nbsp;&nbsp;&nbsp;&nbsp;Osetio je neobičnu radost pomešanu sa strahom.
<BR>&nbsp;&nbsp;&nbsp;&nbsp;&nbsp;Pronašao je odgovor; došao je do hipoteze za koju je bio siguran da će odoleti i najbrižljivijoj proveri. Teorija opšte gravitacije ipak je bila važeća: epohalni lanac rezonovanja na kome se zasnivala njegova slava neće biti ocrnjen.
<BR>&nbsp;&nbsp;&nbsp;&nbsp;&nbsp;Ali istovremeno, znao je da je model njemu poznatog sunčevog sistema bio, u stvari, pogrešan. Nepoznati činilac koji su tražili, nevidljivi džin, zmaj na nebu - on je postojao. Atora je to veoma uznemiravalo, čak iako je spaslo njegovu čuvenu teoriju. Godinama je mislio da potpuno razume ritam nebasa, a sada mu je bilo jasno da nije sve znao, da je u sedištu poznatog svemira postojalo nešto veoma neobično, da stvari ne stoje onako kako je on oduvek verovao da stoje. Teško je bilo progutati to, u njegovim godinama.
<BR>&nbsp;&nbsp;&nbsp;&nbsp;&nbsp;Posle izvesnog vremena Ator podiže pogled. Na ekranu se ništa nije izmenilo. Ukucao je nekoliko upitnih jednačina, ali je i dalje sve ostalo isto. Gledao je u jednu orbitu, ne u dve.
<BR>&nbsp;&nbsp;&nbsp;&nbsp;&nbsp;Odlično, pomisli on. Znači, Vaseljena nije baš onakva kakvom si je ti smatrao. Moraćeš da izmeniš svoja uverenja, dakle. Jer očigledno ne možeš preurediti Vaseljenu. "Jimote!" pozva on. "Faro! Binaje! Svi ovamo!"
<BR>&nbsp;&nbsp;&nbsp;&nbsp;&nbsp;Bucmasti mali Faro prvi je uleteo unutra, a odmah za njim i kao trska mršavi Jimot, a zatim i ostali iz odeljenja za astronomiju, Binaj, Tilanda, Klet, Simbron i još neki drugi. Nagurali su se blizu vrata njegove kancelarije. Po njihovim zapanjenim licima Ator je shvatio da mora da izgleda krajnje zastrašujuće, bez sumnje divlje i oronulo, da mu seda kosa štrči na sve strane, da mu je lice bledo i da sve u svemu izgleda kao starac na ivici kolapsa.
<BR>&nbsp;&nbsp;&nbsp;&nbsp;&nbsp;Morao je odmah raspršiti njihov strah. Ovo nije bio trenutak za melodramu.
<BR>&nbsp;&nbsp;&nbsp;&nbsp;&nbsp;Tiho je kazo: "Priznajem da sam veoma umoran i svestan sam toga. I verovatno izgledam poput kakvog demona koji dolazi iz kraljevstva tame. Ali ovde imam nešto što obećava."
<BR>&nbsp;&nbsp;&nbsp;&nbsp;&nbsp;"Ideja o gravitacionim sočivima?" upita Binaj.
<BR>&nbsp;&nbsp;&nbsp;&nbsp;&nbsp;"Koncept o gravitacionim sočivima potpuno je beznadežan", ledeno primeti Ator. "Isto stoje stvari i sa sagorelim suncem, naborom u svemiru, zonom negativne mase i ostalim fantastičnim idejama s kojima smo se poigravali čitave nedelje. Sve su to veoma zanimljive ideje, ali ne odolevaju podrobnoj proveri. Ali evo jedne kojoj to uspeva."
<BR>&nbsp;&nbsp;&nbsp;&nbsp;&nbsp;Posmatrao je kako im se oči šire.
<BR>&nbsp;&nbsp;&nbsp;&nbsp;&nbsp;Okrenuvši se prema ekranu, počeo je ispočetka da unosi brojke Postulata Osam. Umora je nestalo dok je radio: ovoga puta nije pritisnuo nijedno pogrešno dugme, ništa ga nije bolelo. Prešao je u kreljevstvo s druge strane umora.
<BR>&nbsp;&nbsp;&nbsp;&nbsp;&nbsp;"Ovaj postulat pretpostavlja", poče on, "da postoji nesvetleće planetno telo slično Kalgašu, koje ne kruži oko Onosa već oko samog Kalgaša. Ima znatnu masu, u stvari, gotovo istovetnu onoj koju ima Kalgaš: što je dovoljno da na naš svet utiče gravitacionom silom koja izaziva promene naše orbite na koje nam je Binaj skrenuo pažnju."
<BR>&nbsp;&nbsp;&nbsp;&nbsp;&nbsp;Ator pritisnu komande na kompjuteru za sliku i na ekranu se pojavi sunčev sistem u stilizovanm obliku: šest sunaca, Kalgaš i pretpostavljeni satelit Kalgaša.
<BR>&nbsp;&nbsp;&nbsp;&nbsp;&nbsp;Okrenuo se zatim licem prema ostalima. Nelagodno su se zagledali. Iako su bili upola mlađi od njega, pa čak i više od toga, mora da su s istom mukom kao i on prihvatali, kako intelektualno tako i emocionalno, celu tu ideju o još jednom velikom nebeskom telu u Vaseljeni. Ili su jednostavno mislili da je posenilio i nekako omanuo u proračunima.
<BR>&nbsp;&nbsp;&nbsp;&nbsp;&nbsp;"Brojevi koji podupiru Postulat Osam su tačni", reče Ator. "To vam jamčim. Postulat je izdržao sve moguće testove."
<BR>&nbsp;&nbsp;&nbsp;&nbsp;&nbsp;Izazovno ih je gledao, divlje odmeravao svakog ponaosob, kako bi ih podsetio da je on Ator 77 koji je svetu dao Teoriju opšte gravitacije i da još nije otišao u penziju.
<BR>&nbsp;&nbsp;&nbsp;&nbsp;&nbsp;Binaj blago primeti: "A razlog zašto ne vidimo taj satelit, gospodine...?"
<BR>&nbsp;&nbsp;&nbsp;&nbsp;&nbsp;"Dva razloga", odvrati Ator vedro. "Kao i sam Kalgaš, ovo planetno telo sija samo odbijenom svetlošću. Ako pretpostavimo da mu je površina uglavnom od plavkastog stenja... što s geološke tačke gledanja nije neverovatno... onda bi svetlost koja se od njega odbija zauzimala u spektru takav položaj da bi večni sjaj šest sunaca, kombinovan sa raštrkanom svetlošću naše vlastite atmosfere, potpuno maskirao njeno prisustvo. Na nebu na kome gotovo u svakom trenutku sija nekoliko sunaca, takav jedan satelit bio bi za nas nevidljiv."
<BR>&nbsp;&nbsp;&nbsp;&nbsp;&nbsp;Faro upita: "Pod pretpostavkom da je orbita satelita veoma velika, zar ne, gospodine?"
<BR>&nbsp;&nbsp;&nbsp;&nbsp;&nbsp;"Tačno." Ator je ukucao drugu sliku. "Evo, da bi vam bilo jasnije. Kao što vidite, naš nepoznati i nevidljivi satelit putuje oko nas po ogromnoj elipsi koja ga odnosi veoma daleko od nas na veći broj godina. Ali ne tako daleko da ne bismo mogli da otkrijemo uticaj koji vrši na našu orbitu svojim prisustvom na nebesima... ipak dovoljno daleko da uglavnom nismo u stanju da tu nejasnu stenovitu masu na nebu vidimo golim okom, a veoma su male mogućnosti i da je otkrijemo čak i pomoću teleskopa. Pošto nema načina da saznamo za njeno postojanje uobičajenim osmatranjima, mogli smo ga samo ludom srećom otkriti astronomski."
<BR>&nbsp;&nbsp;&nbsp;&nbsp;&nbsp;"Ali možemo sada početi da ga tražimo", primeti Tilanda 191, čija je specijalnost bila astrofotografija.
<BR>&nbsp;&nbsp;&nbsp;&nbsp;&nbsp;"Razume se da hoćemo", reče joj Ator. Primetio je da se polako zagrejavaju za tu ideju. Svi odreda. Dovoljno dobro ih je poznavao da je mogao uočiti kada bi mu se neko rugao. "Mada se može desiti da ta potraga bude mnogo teža nego što mislite, nešto nalik na traženje igle u plastu sena. Ali stojim vam dobar da ćete dotacije odmah dobiti."
<BR>&nbsp;&nbsp;&nbsp;&nbsp;&nbsp;Javi se Binaj: "Jedno pitanje, gospodine."
<BR>&nbsp;&nbsp;&nbsp;&nbsp;&nbsp;"Izvoli."
<BR>&nbsp;&nbsp;&nbsp;&nbsp;&nbsp;"Ako je orbita u toj meri nepravilna u kojoj to pretpostavlja vaš postulat, te stoga taj naš satelit... taj Kalgaš Dva, zovimo ga za sada tako... ostaje tokom izvesnih delova svoga orbitalnog ciklusa veoma udaljen od nas, onda dolazimo na razumnu pomisao da u drugom delu ciklusa mora da nam se mnogo približi. Mora postojati izvestan raspon varijacija čak i u slučaju da mu je orbita krajnje savršena, a satelit koji putuje po velikoj elipsastoj orbiti vrlo verovatno ima ekstremni raspon između najudaljenijih i najbližih tačaka približavanja primarnoj planeti."
<BR>&nbsp;&nbsp;&nbsp;&nbsp;&nbsp;"To bi bilo logično, da", odvrati Ator.
<BR>&nbsp;&nbsp;&nbsp;&nbsp;&nbsp;"Ali onda, gospodine", nastavi Binaj, "ako pretpostavimo da je Kalgaš Dva bio veoma daleko od nas od kada se razvila moderna astronomska nauka, te smo stoga uspeli da otkrijemo samo njegovo postojanje tek posrednim merenjem njegovog uticaja na orbitu našeg vlastitog sveta, zar se ne biste složili da se on upravo sada verovatno vraća sa svoje najveće udaljenosti? Da mora trenutno da nam se približava?"
<BR>&nbsp;&nbsp;&nbsp;&nbsp;&nbsp;"Nije neophodno", primeti Jimot, zamlataravši rukama. "Nemamo pojma gde se on trenutno nalazi na svojoj orbiti, niti koliko mu treba da napravi pun krug oko Kalgaša. To bi mogla biti orbita od deset hiljada godina i Kalgaš Dva bi mogao i dalje da se udaljava od nas pošto nam je bio blizu u praistorijsko vreme, čega se niko ne seća."
<BR>&nbsp;&nbsp;&nbsp;&nbsp;&nbsp;"Tačno", priznade Binaj. "Stvarno ne možemo reći da li se približava ili udaljava u ovom trenutku. Bar ne za sada, u svakom slučaju."
<BR>&nbsp;&nbsp;&nbsp;&nbsp;&nbsp;"Trebalo bi da smo u stanju da mu izračunamo orbitu jednostavno na osnovu poremećaja koje izaziva u našoj", reče Klet, koji je bio najbolji matematičar u odeljenju.
<BR>&nbsp;&nbsp;&nbsp;&nbsp;&nbsp;"Da", umeša se i Simbron... bila je kosmograf... "takođe možemo da doznamo da li nam se približava ili se udaljava od nas. Bože! Šta ako napreduje u ovom smeru? Kakav bi to zadivljujući događaj bio? Tamno planetno telo seče preko neba... prolazi između nas i sunaca! Možda bi čak zaklonilo svetlost nekih od njih na nekoliko časova!"
<BR>&nbsp;&nbsp;&nbsp;&nbsp;&nbsp;"Kako bi to bilo čudno", promrmlja Binaj. "Prepostavljam da bismo to mogli nazvati pomračenje. Znate već: vizuelni efekat do koga dolazi kada se neki predmet ispreči između posmatrača i stvari koju posmatra. Ali da li se to može dogoditi? Sunca su tako velika... kako bi Kalgaš Dva mogao zakloniti neko od njih?"
<BR>&nbsp;&nbsp;&nbsp;&nbsp;&nbsp;"Ako bi nam prišao dovoljno blizu, mogao bi", odvrati Faro. "Već mogu da zamislim situaciju u kojoj..."
<BR>&nbsp;&nbsp;&nbsp;&nbsp;&nbsp;"Da, obradite sve moguće scenarije, zašto da ne?" iznenada se umeša Ator, tako grubo prekunuvši Faroa da su se svi u sobi okrenuli i zagledali u njega. "Poigrajte se tom idejom svi odreda. Muvajte je i premeštajte, da vidimo do čega ćete doći."
<BR>&nbsp;&nbsp;&nbsp;&nbsp;&nbsp;Odjednom više nije mogao da podnosi ovu prostoriju. Morao je da ode.
<BR>&nbsp;&nbsp;&nbsp;&nbsp;&nbsp;Oduševljenje koje je osećao od trenutka kada je uglavio i poslednju kockicu u mozaik naglo ga je napustilo. Osećao je strahovitu iscrpljenost, kao da mu je hiljadu godina. Duž ruku su mu mileli trnci prema prstima i nešto mu se mahnito grčilo u leđnim mišićima. Sada mu je postalo jasno da je preterao. Došlo je vreme da ga mlađi radnici odmene na ovom zadatku.
<BR>&nbsp;&nbsp;&nbsp;&nbsp;&nbsp;Ustavši sa stolice ispred ekrana, Ator napravi jedan nesigurni korak prema sredini sobe, povrati ravnotežu pre no što je posrnuo i lagano i dostojanstveno koliko je bio u stanju prođe pored osoblja Opservatorije. "Idem kući", izjavi on. "Dobro bi mi došlo malo sna."
</P></TD></TR></TABLE>
<P class="next">
<A HREF=p17.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
