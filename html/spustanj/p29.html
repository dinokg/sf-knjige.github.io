<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>26.
<P>&nbsp;&nbsp;&nbsp;&nbsp;&nbsp;Astronom se postavio između svetlosti i para u uglu. Širin stade nelagodno da trepče. "Zdravo, Binaje."
<BR>&nbsp;&nbsp;&nbsp;&nbsp;&nbsp;"Mogu li da vam se pridružim?" upita on. "Obavio sam proračune, pa nemam šta da radim do potpunog pomračenja." Binaj zastade, pa pogleda Apostola koji se udubio u malu knjigu u kožnom povezu koju je izvukao iz rukava odore. "Zar nismo nameravali da ga sklonimo?"
<BR>&nbsp;&nbsp;&nbsp;&nbsp;&nbsp;"Odlučili smo da to ne činimo", odvrati Teremon. "Znaš li gde je Sifera, Binaje? Malopre sam je video, ali sada je nigde nema."
<BR>&nbsp;&nbsp;&nbsp;&nbsp;&nbsp;"Gore je, u kupoli. Htela je da pogleda prizor kroz veliki teleskop. Mada nema šta da se vidi što ne možemo videti golim okom."
<BR>&nbsp;&nbsp;&nbsp;&nbsp;&nbsp;"A Kalgaš Dva?" upita Teremon.
<BR>&nbsp;&nbsp;&nbsp;&nbsp;&nbsp;"Šta tu ima da se vidi? Tama u Tami. Možemo videti dejstvo njegovog prisustva dok prolazi ispred Dovima. Međutim, sam Kalgaš Dva... komad noći naspram noćnog neba."
<BR>&nbsp;&nbsp;&nbsp;&nbsp;&nbsp;"Noć", promrmlja Širin. "Kakva čudna reč."
<BR>&nbsp;&nbsp;&nbsp;&nbsp;&nbsp;"Više nije", odvrati Teremon. "Znači, lutajući satelit se uopšte ne vidi, čak ni pomoću velikog teleskopa?"
<BR>&nbsp;&nbsp;&nbsp;&nbsp;&nbsp;Binaj je bio zbunjen. "Naši teleskopi nisu naročito dobri, znate. Dobri su za solarna posmatranja, ali ako se suoče sa samo malo tame i..." On zavrte glavom. Zabacio je ramena i kao da se mučio da udahne vazduh. "Ali Kalgaš Dva stvarno postoji, zaista. Ta čudna zona tame koja prolazi između nas i Dovima... to je Kalgaš Dva."
<BR>&nbsp;&nbsp;&nbsp;&nbsp;&nbsp;Širin reče: "Imaš li poteškoća sa disanjem, Binaje?"
<BR>&nbsp;&nbsp;&nbsp;&nbsp;&nbsp;"Malo", on šmrknu. "Valjda zbog hladnoće."
<BR>&nbsp;&nbsp;&nbsp;&nbsp;&nbsp;"Pre bih rekao da je reč o blagoj klaustrofobiji."
<BR>&nbsp;&nbsp;&nbsp;&nbsp;&nbsp;"Misliš?"
<BR>&nbsp;&nbsp;&nbsp;&nbsp;&nbsp;"Sasvim sam siguran. Da li osećaš još nešto čudno?"
<BR>&nbsp;&nbsp;&nbsp;&nbsp;&nbsp;"Pa", poče Binaj, "imam utisak da mi se oči obrušavaju na mene. Stvari kao da se zamagljuju i... ništa nije onako jasno kako bi trebalo da bude. A i hladno mi je."
<BR>&nbsp;&nbsp;&nbsp;&nbsp;&nbsp;"To nije privid. Prilično je hladno", primeti Teremon, napravivši grimasu. "Palčevi na nogama su mi ledeni kao da sam ih poslao na drugi kraj zemlje u hladnjači."
<BR>&nbsp;&nbsp;&nbsp;&nbsp;&nbsp;"Trenutno nam je potrebno nešto", napeto primeti Širin, "što će nam skrenuti pažnju sa onoga što osećamo. Treba da zaposlimo umove, u tome je stvar. Malopre sam počeo da vam govorim, Teremone, zašto Faroov eksperiment sa rupama u krovu nije uspeo."
<BR>&nbsp;&nbsp;&nbsp;&nbsp;&nbsp;"Upravo ste počeli", prihvati Teremon. Sklupčao se, obuhvativši jedno koleno obema rukama i naslonivši bradu na njega. Trebalo bi, pomisli on, da se izvinem i pođem gore da potražim Siferu, dok još nije nastupilo potpuno pomračenje. Ali bio je tako neobično pasivan, nije imao volje da se pokrene. Ili se, pitao se, jednostavno plašim susreta s njom?
<BR>&nbsp;&nbsp;&nbsp;&nbsp;&nbsp;Širin nastavi: "Hteo sam da kažem kako su oni pogrešili jer su Knjigu Otkrovenja shvatili doslovno. Verovatno nije imalo nikakvom smisla pridavati bilo kakav fizički značaj zamisli o Zvezdama. Može se desiti, znate, da u potpunoj Tami um smatra za apsolutno potrebno da stvori svetlost. Taj opsena svetlosti mogu biti Zvezde."
<BR>&nbsp;&nbsp;&nbsp;&nbsp;&nbsp;"Drugim rečima", primeti Teremon, koji je počeo da se zagreva za temu, "vi mislite da su zvezde proizvod ludila, a ne jedan od njegovog uzroka? Od kakve će onda koristi biti fotografije koje astronomi večeras prave?"
<BR>&nbsp;&nbsp;&nbsp;&nbsp;&nbsp;"Možda će poslužiti kao dokaz da su Zvezde opsena. Ili da dokažu suprotno, to je sve što znam. Ali ipak..."
<BR>&nbsp;&nbsp;&nbsp;&nbsp;&nbsp;Binaj je privukao stolicu bliže i na licu mu se pojavio izraz iznenadnog oduševljenja. "Sve vreme dok ste se bavili Zvezdama", poče on, "i sam sam o njima razmišljao i pala mi je na pamet jedna odista zanimljiva ideja. Razume se, to je samo slobodna pretpostavka i ne pokušavam da je iznosim na ozbiljan način. Ali zaslužuje da porazmislimo o njoj. Želite li da je čujete?"
<BR>&nbsp;&nbsp;&nbsp;&nbsp;&nbsp;"Zašto da ne?" upita Širin, zavalivši se na stolici.
<BR>&nbsp;&nbsp;&nbsp;&nbsp;&nbsp;Binaj kao da se malo snebivao. Stidljivo se osmehivao i na kraju ipak reče: "Pretpostavimo da u Vaseljeni postoje i druga sunca."
<BR>&nbsp;&nbsp;&nbsp;&nbsp;&nbsp;Teremon priguši smeh: "Rekao si da je reč o nečem ludom, ali nisam mislio..."
<BR>&nbsp;&nbsp;&nbsp;&nbsp;&nbsp;"Ne, nije baš toliko ludo. Nisam mislio da ima još sunaca na dohvat ruke koja na neki tajanstveni način nismo u stanju da vidimo. Govorim o suncima koja su tako daleko da njihova svetlost nije dovoljno snažna da bismo ih uočili. Da su blizu, bila bi sjajna poput Onosa, možda, ili Tana i Site. Ali ako ovako stoje stvari, svetlost koju zrače nije jača od male sjajne tačke koja se utapa u stalni sjaj naših šest sunaca."
<BR>&nbsp;&nbsp;&nbsp;&nbsp;&nbsp;Širin upita: "Šta je sa Zakonom opšte gravitacije? Nisi li ga prevideo? Ako ta druga sunca postoje, ne bi li ona uticala na orbitu našega sveta isto kao što to čini Kalgaš Dva i zašto to onda niste primetili?"
<BR>&nbsp;&nbsp;&nbsp;&nbsp;&nbsp;"Odlična primedba", složi se Binaj. "Ali ta sunca su, recimo, stvarno veoma daleko... možda čak cele četiri svetlosne godine, ili još više."
<BR>&nbsp;&nbsp;&nbsp;&nbsp;&nbsp;"Koliko godina iznosi jedna svetlosna godina?" upita Teremon.
<BR>&nbsp;&nbsp;&nbsp;&nbsp;&nbsp;"Ne koliko vremenskih godina. Već daljinskih. Svetlosna godina je jedinica mere za udaljenost... to je ona udaljenost koju svetlost prevali za godinu dana. A to iznosi ogroman broj milja, jer je svetlost veoma brza. Približno smo izmerili da se kreće 185 hiljada milja na čas, a ja podozrevam da je to daleko od tačne vrednosti, odnosno da bismo, da imamo bolje uređaje, došli do zaključka da je svetlost mnogo brža i od toga. Ali ako uzmemo i tih 185 hiljada milja na sat, možemo izračunati da je Onos udaljen nekih deset svetlosnih minuta odavde, a Tano i Sita otprilike jedanaest puta više od njega, i tako dalje. Tako bi sunce koje je udaljeno nekoliko svetlosnih godina bilo stvarno veoma daleko. Nikada ne bismo uspeli da otkrijemo nikakve poremećaje koje bi ono moglo da izazove u orbiti Kalgaša, jer bi ovi bili zanemarljivi. U redu: pretpostavimo da tamo napolju postoji mnogo sunaca, svuda oko nas na nabesima na udaljenosti od četiri do osam svetlosnih godina... recimo, deset ili dvadeset takvih sunaca, možda."
<BR>&nbsp;&nbsp;&nbsp;&nbsp;&nbsp;Teremon zviznu. "Kakva ideja za 'Nedeljni dodatak'! Dvadesetak sunaca u Vaseljeni udaljena osam svetlosnih godina! Bogova mu! To bi i te kako umanjilo značaj naše Vaseljene! Zamislite... Kalgaš i njegova sunca su samo malo, beznačajno predgrađe prave Vaseljene, a mi ovde mislimo kako smo jedinstveni, da postojimo samo mi i naših šest sunaca, da smo sasvim sami u kosmosu!"
<BR>&nbsp;&nbsp;&nbsp;&nbsp;&nbsp;"To je samo jedna sumanuta ideja", odvrati Binaj uz osmeh, "ali nadam se da uviđate na šta ciljam. Za vreme pomračenja tih desetak sunaca odjednom bi postalo vidljivo, jer uskoro više neće biti prave sunčeve svetlosti da ih poništi. Pošto su tako daleko, videćemo ih kao male klikere. I tako ćete dobiti: Zvezde. Tačke svetlosti koje će se iznenada pojaviti i koje su nam Apostoli obećavali."
<BR>&nbsp;&nbsp;&nbsp;&nbsp;&nbsp;"Apostoli pominju 'nebrojeno mnogo' Zvezda", primeti Širin. "To mi ne liči samo na desetak ili dvadesetak. Više na nekoliko miliona, zer ne mislite?"
<BR>&nbsp;&nbsp;&nbsp;&nbsp;&nbsp;"Poetsko preterivanje", odvrati Binaj. "U Vaseljeni jednostavno nema mesta za milion sunaca... čak ni da su nagomilana tako da se dodiruju."
<BR>&nbsp;&nbsp;&nbsp;&nbsp;&nbsp;"Pored toga", javi se i Teremon, "kada jednom dođemo do deset ili dvadeset, možemo li tačno odrediti broj? Od dvadesetak Zvezda mislili bismo da ih je 'nebrojeno' mnogo, kladim se... a naročito onda ako je u toku pomračenje i svi su već kao udareni mokrom čarapom od buljenja u Tamu. Znate li da postoje plemena u dubokim šumama koja u svom jeziku imaju samo tri broja... "jedan", "dva", "mnogo". Mi smo malo profinjeniji, možda. Tako za nas ide deset, dvadeset, a onda 'bezbroj'. Stresao se od uzbuđenja. "Odjednom deset sunaca! Zamislite samo!"
<BR>&nbsp;&nbsp;&nbsp;&nbsp;&nbsp;Binaj reče: "Ima još nešto. Još jedna slatka, mala ideja. Da li ste ikada razmišljali o tome kako bi gravitacija bila jednostavna kada biste imali dovoljno jednostavan sistem? Pretpostavimo da postoji Vaseljena sa planetom i samo jednim suncem. Ta planeta bi se kretala po savršenoj elipsi i prava priroda gravitacione sile bila bi u toj meri očigledna da bi se mogla prihvatiti kao aksiom. Astronomi na jednom takvom svetu verovatno bi pronašli gravitaciju i pre no što izmisle teleskop. Dovoljno bi bilo da izvrše osmatranja golim okom pa da proniknu u stvar."
<BR>&nbsp;&nbsp;&nbsp;&nbsp;&nbsp;Širin ga je sumnjičavo gledao. "Ali da li bi takav jedan sistem bio dinamično stabilan?" upita on.
<BR>&nbsp;&nbsp;&nbsp;&nbsp;&nbsp;"Svakako! To se zove slučaj "jedan prema jedan". Obrađen je matematički, ali mene zanimaju filozofske implikacije."
<BR>&nbsp;&nbsp;&nbsp;&nbsp;&nbsp;"Lepo je razmišljati o tome", priznade Širin, "kao o nekoj zgodnoj apstrakciji... kao što su savršeni gas ili apsolutna nula."
<BR>&nbsp;&nbsp;&nbsp;&nbsp;&nbsp;"Razume se", nastavi Binaj, "postoji tu i kvaka - život bi bio nemoguć na jednoj takvoj planeti. Ona ne bi dobijala dovoljno toplote i svetlosti, jer ako bi rotirala, polovinu svakoga dana vladala bi potpuna Tama. Jednom si od mene zatražio da zamislim takvu planetu, sećaš li se, Širine? Na kojoj bi žitelji bili potpuno naviknuti na smenu dana i noći? I razmišljao sam o tome. Na njoj ne bi bilo nikakvih žitelja. Ne možete očekivati život... koji iz osnove zavisi od svetlosti... da se razvije u tako ekstremnim uslovima nedostatka svetlosti. Polovinu svakog okretanja oko ose provoditi u Tami! Ne, ništa ne može da opstane u takvim uslovima. Ali da nastavimo... govorim hipotetički, sistem 'jedan prema jedan' bi..."
<BR>&nbsp;&nbsp;&nbsp;&nbsp;&nbsp;"Stani malo", prekide ga Širin. "Baš si brzoplet kada zaključuješ da se život tamo ne bi razvio. Otkud ti to znaš? Šta je to toliko u osnovi nemoguće za nastanak života na mestu koje je pola vremena u Tami?"
<BR>&nbsp;&nbsp;&nbsp;&nbsp;&nbsp;"Rekoh ti, Širine, život u potpunosti zavisi od svetlosti. Te stoga na svetu gde..."
<BR>&nbsp;&nbsp;&nbsp;&nbsp;&nbsp;"Ovdašnji život u potpunosti zavisi od svetlosti. Ali kakve to ima veza sa planetom koja..."
<BR>&nbsp;&nbsp;&nbsp;&nbsp;&nbsp;"To ima smisla, Širine!"
<BR>&nbsp;&nbsp;&nbsp;&nbsp;&nbsp;"To ima kružnog smisla!" odvrati Širin. "Ti definišeš život kao takav-i-takav, zasnivajući tu zamisao na fenomenu koji se dešava na Kalgašu, a onda pokušavaš da tvrdiš da će na svetu koji nimalo ne liči na Kalgaš život biti..."
<BR>&nbsp;&nbsp;&nbsp;&nbsp;&nbsp;Teremon iznenada prsnu u hrapavi smeh.
<BR>&nbsp;&nbsp;&nbsp;&nbsp;&nbsp;Širin i Binaj se ozlojeđeno zagledaše u njega.
<BR>&nbsp;&nbsp;&nbsp;&nbsp;&nbsp;"Šta je toliko smešno?" upita ga Binaj.
<BR>&nbsp;&nbsp;&nbsp;&nbsp;&nbsp;"Vi. Vas dvojica. Jedan astronom i jedan psiholog zapenušili su prepirući se oko biologije. Mora da tako izgledaju slavni međudisciplinarni razgovori o kojima sam toliko slušao, ono veliko intelektualno vrenje po kome je ovaj Univerzitet poznat." Novinar ustade. Ionako je postao nemiran, a Binajevo dugo razlaganje o apstraktnim temama samo ga je još više unervozilo. "Izvinite me. Moram da protegnem noge."
<BR>&nbsp;&nbsp;&nbsp;&nbsp;&nbsp;"Potpuna tama samo što se nije spustila", opomenu ga Binaj. "Možda ti se neće dopasti da budeš sasvim sam kada se to dogodi."
<BR>&nbsp;&nbsp;&nbsp;&nbsp;&nbsp;"Samo ću malo da prošetam, pa ću se vratiti", odvrati Teremon.
<BR>&nbsp;&nbsp;&nbsp;&nbsp;&nbsp;Pre no što je napravio nekoliko koraka, Binaj i Širin su nastavili svoju raspravu. Teremon se osmehnu. I to je bio način da se umanji napetost, pomisli on. Svi su bili pod strašnim pritiskom. Konačno, sa svakim otkucajem sata, svet je bio bliži potpunoj Tami... bliži...
<BR>&nbsp;&nbsp;&nbsp;&nbsp;&nbsp;Zvezdama?
<BR>&nbsp;&nbsp;&nbsp;&nbsp;&nbsp;Ludilu?
<BR>&nbsp;&nbsp;&nbsp;&nbsp;&nbsp;Vremenu Nebeskih Plamenova?
<BR>&nbsp;&nbsp;&nbsp;&nbsp;&nbsp;Teremon slegnu ramenima. Za poslednjih nekoliko časova stotinu puta je promenio raspoloženje, a sada je bio nekako čudno miran, gotovo da je osećao izvestan fatalizam. Oduvek je verovao da je gospodar vlastite sudbine, da je u stanju da oblikuje svoj život po želji: to mu je pomagalo da stigne tamo gde ostali novinari nisu imali nikakvih izgleda da se nađu. Ali sada je sve bilo van njegove kontrole, i on je to znao. Dođi Tamo, dođite Zvezde, dođi Požaru, sve će se to dogoditi mimo njegove volje. Onda nema smisla da se troši u razdražujućim nagađanjima. Opusti se, sedi, čekaj, posmatraj šta se dešava.
<BR>&nbsp;&nbsp;&nbsp;&nbsp;&nbsp;A zatim... opomenu sebe... potrudi se da preživiš bez obzira na metež koji nastane.
<BR>&nbsp;&nbsp;&nbsp;&nbsp;&nbsp;"Idete gore u kupolu?" upita ga neki glas.
<BR>&nbsp;&nbsp;&nbsp;&nbsp;&nbsp;On trepnu u polutami. Bio je to onaj mali bucmasti diplomac-astronom... Faro, tako se zvao?
<BR>&nbsp;&nbsp;&nbsp;&nbsp;&nbsp;"Da, idem", odvrati Teremon, mada istinu govoreći nije imao na umu nikakvo odredište.
<BR>&nbsp;&nbsp;&nbsp;&nbsp;&nbsp;"Idem i ja. Dođite: odvešću vas tamo."
<BR>&nbsp;&nbsp;&nbsp;&nbsp;&nbsp;Zavojito metalno stepenište vodilo je naviše ka visokom, zasvođenom, poslednjem spratu ogromne zgrade. Faro krenu dahtavo uz stepenice, lupkajući kratkim nogama, a Teremon je grabio za njim. Već je jednom bio u kupoli Opservatorije pre nekoliko godina, kada je Binaj hteo nešto da mu pokaže. Ali gotovo se ničega nije sećao.
<BR>&nbsp;&nbsp;&nbsp;&nbsp;&nbsp;Faro povuče teška klizeća vrata i oni uđoše.
<BR>&nbsp;&nbsp;&nbsp;&nbsp;&nbsp;"Došao si da izbliza osmotriš Zvezde?" upita Sifera.
<BR>&nbsp;&nbsp;&nbsp;&nbsp;&nbsp;Visoki arheolog stajala je odmah kod vrata i posmatrala zaposlene astronome. Teremon pocrvene. Nije baš želeo da u ovom trenutku naleti na Siferu. Suviše kasno se setio da je Binaj kazao da je upravo ovamo otišla. Uprkos onom dvosmislenom osmehu koji mu je uputila kada je počelo pomračenje, još je strepeo od njenih zajedljivih žaoka i besa koji je osećala prema njemu, jer ga je smatrala izdajicom skupine iz Opservatorije.
<BR>&nbsp;&nbsp;&nbsp;&nbsp;&nbsp;Ali sada uopšte nije pokazivala da mu išta zamera. Možda je sada, dok je svet naglavačke uranjao u Pećinu Tame, osećala da je sve što se dogodilo pre pomračenja bilo nevažno, da je predstojeća katastrofa poništavala sve užase, sve svađe, sve grehe.
<BR>&nbsp;&nbsp;&nbsp;&nbsp;&nbsp;"Kakvo mesto!" primeti Teremon.
<BR>&nbsp;&nbsp;&nbsp;&nbsp;&nbsp;"Nije li fantastično? Mada mi baš nije mnogo jasno šta se ovde događa. Veliki solarskop drže uperen u Dovima... to je više kamera nego lupa, tako su mi kazali, ne možeš samo tek tako pogledati kroz njega i videti nebesa... a ovi manji teleskopi fokusirani su još dalje, vrebaju na prvi znak pojave Zvezda..."
<BR>&nbsp;&nbsp;&nbsp;&nbsp;&nbsp;"Jesu li ih već ugledali?"
<BR>&nbsp;&nbsp;&nbsp;&nbsp;&nbsp;"Koliko znam, nisu", odvrati Sifera.
<BR>&nbsp;&nbsp;&nbsp;&nbsp;&nbsp;Teremon klimnu. Zatim se osvrnu oko sebe. Ovo je bilo srce Opservatorije, prostorija iz koje se osmatralo nebo. Bila je to najmračnija odaja u kojoj se ikada našao... ne potpuno mračna, razume se; oko zakrivljenog zida bili su rapoređeni bronzani svećnjaci u dvostrukom redu, ali svetlost koja je dopirala iz svetiljki koje su oni pridržavali bila je slaba. U polumarku je ugledao jednu veliku metalnu cev koja se protezala naviše i nestajala kroz otvor na krovu zgrade. Kroz otvor se takođe moglo videti nebo. Sada je bilo zastrašujuće tamnopurpurne boje. I dalje se video sve manji deo Dovima, ali malo sunce kao da se povuklo na veliku daljinu.
<BR>&nbsp;&nbsp;&nbsp;&nbsp;&nbsp;"Kako sve čudno izgleda", promrmlja on. "Ovakvo nebo nikada nisam video. Gusto je... gotovo poput kakvog ćebeta."
<BR>&nbsp;&nbsp;&nbsp;&nbsp;&nbsp;"Ćebeta koje će nas sve ugušiti."
<BR>&nbsp;&nbsp;&nbsp;&nbsp;&nbsp;"Uplašena?" upita on.
<BR>&nbsp;&nbsp;&nbsp;&nbsp;&nbsp;"Svakako. Zar ti nisi?"
<BR>&nbsp;&nbsp;&nbsp;&nbsp;&nbsp;"I jesam i nisam", odvrati Teremon. "Hoću da kažem, ne želim da stekneš utisak da sam naročito hrabar, veruj mi. Ali nisam ni izdaleka onoliko nervozan kao što sam bio pre sat ili dva. Pre bi se moglo reći da sam nekako otupeo."
<BR>&nbsp;&nbsp;&nbsp;&nbsp;&nbsp;"Mislim da te razumem."
<BR>&nbsp;&nbsp;&nbsp;&nbsp;&nbsp;"Ator kaže da su u gradu već izbile prve pobune."
<BR>&nbsp;&nbsp;&nbsp;&nbsp;&nbsp;"To je samo početak", odvrati Sifera. "Teremone, ne mogu iz glave da izbijem onaj pepeo. Pepeo na brdu Tombo. One velike blokove kamenja, temelje kiklopskog grada... i pepeo svuda oko njihove osnove."
<BR>&nbsp;&nbsp;&nbsp;&nbsp;&nbsp;"A ispod još stariji pepeo, pa još stariji."
<BR>&nbsp;&nbsp;&nbsp;&nbsp;&nbsp;"Da", reče ona.
<BR>&nbsp;&nbsp;&nbsp;&nbsp;&nbsp;Primetio je da mu se malo primakla. Takođe je primetio da je potpuno nestalo njenog neprijateljskog držanja i... da li je moguće?... kao da je reagovala na neku prošlu privlačnost koju je nekada osećao prema njoj. Poznavao je simptome. Bio je suviše iskusan da ih ne bi odmah uočio.
<BR>&nbsp;&nbsp;&nbsp;&nbsp;&nbsp;Odlično, pomisli Teremon. Još malo pa će smak sveta, a Sifera, sada, neočekivano rešava da skine masku Ledene kraljice.
<BR>&nbsp;&nbsp;&nbsp;&nbsp;&nbsp;Jedna neobična, nespretna prilika, čudnovato visoka, klizeći im se približi krajnje trapavo. Pozdravila ih je uz kikot.
<BR>&nbsp;&nbsp;&nbsp;&nbsp;&nbsp;"Još nema ni traga Zvezdama", primeti on. Bio je to Jimot, drugi mladi diplomac. "Možda uopšte nećemo imati piliku da ih vidimo. Pokazaće se da je sve to fijasko, isto kao i opit koji smo Faro i ja pokušali da izvedemo u onoj mračnoj zgradi."
<BR>&nbsp;&nbsp;&nbsp;&nbsp;&nbsp;"I dalje se vidi veliki deo Dovima", istače Teremon. "Ima još dosta do potpune Tame."
<BR>&nbsp;&nbsp;&nbsp;&nbsp;&nbsp;"Ti kao da jedva čekaš da dođe", reče Sifera.
<BR>&nbsp;&nbsp;&nbsp;&nbsp;&nbsp;On se okrenu prema njoj. "Voleo bih da se okonča ovo čekanje."
<BR>&nbsp;&nbsp;&nbsp;&nbsp;&nbsp;"Hej!" povika neko. "Moj kompjuter ne radi!"
<BR>&nbsp;&nbsp;&nbsp;&nbsp;&nbsp;"Svetla...!" začu se još jedan glas.
<BR>&nbsp;&nbsp;&nbsp;&nbsp;&nbsp;"Šta se dešava?" upita Sifera.
<BR>&nbsp;&nbsp;&nbsp;&nbsp;&nbsp;"Nestalo je struje", odvrati Teremon. "Upravo kako je Širin predvideo. Mora da su iskrsle nevolje u stanici sa generatorom. Prvi talas ludada besomučno jurca gradom."
<BR>&nbsp;&nbsp;&nbsp;&nbsp;&nbsp;I zaista, slaba svetlost koja je dopirala sa svećnjaka delovala je kao da će se svakog časa ugasiti. Prvo se veoma pojačala, kao da je kroz svetiljke prošao brzi poslednji nalet struje; a onda je oslabila; ponovo se pojačala, ali ne onoliko kao pre jednog trenutka, da bi se potom ponovo smanjila, to jest gotovo ugasla. Teremon oseti kako ga Sifera snažno steže za mišicu.
<BR>&nbsp;&nbsp;&nbsp;&nbsp;&nbsp;"Ugasile su se", reče neko.
<BR>&nbsp;&nbsp;&nbsp;&nbsp;&nbsp;"Isto i kompjuteri... neka neko uključi rezervni dovod struje! Hej! Rezervni dovod struje!"
<BR>&nbsp;&nbsp;&nbsp;&nbsp;&nbsp;"Brzo! Solarskop ne radi! Kamera ne snima!"
<BR>&nbsp;&nbsp;&nbsp;&nbsp;&nbsp;Teremon primeti: "Zašto se nisu pripremili za ovako nešto?"
<BR>&nbsp;&nbsp;&nbsp;&nbsp;&nbsp;Ali očigledno da jesu. Negde iz dubine zgrade dopre tutnjava i ekrani kompjutera raštrkanih po prostoriji ponovo oživeše. Svetiljke u svećnjacima, međutim, nisu. Očigledno su bile pripojene na drugo kolo, tako da rezervni generator u podrumu neće i u njih vratiti svetlost.
<BR>&nbsp;&nbsp;&nbsp;&nbsp;&nbsp;Opservatorija je praktično bila u potpunoj Tami.
<BR>&nbsp;&nbsp;&nbsp;&nbsp;&nbsp;Siferina šaka je i dalje počivala na Teremonovom zglavku. Razmišljao je da li da je zaštitnički zagrli.
<BR>&nbsp;&nbsp;&nbsp;&nbsp;&nbsp;A onda se začu Atorov glas. "U redu, pomozite mi! Već za jedan minut sve će biti u redu!"
<BR>&nbsp;&nbsp;&nbsp;&nbsp;&nbsp;"Šta to ima?" upita Teremon.
<BR>&nbsp;&nbsp;&nbsp;&nbsp;&nbsp;"Ator je doneo svetlost", dopre do njega Jimotov glas.
<BR>&nbsp;&nbsp;&nbsp;&nbsp;&nbsp;Teremon se okrenu i zagleda se u njega. Nije bilo lako ma šta videti pri tako slaboj svetlosti, ali već u narednom trenutku oči su mu se pomalo privikle na to. Ator je u naručju držao pet šest palica dugačkih jednu stopu i inč debelih. Preko njih je gledao u osoblje.
<BR>&nbsp;&nbsp;&nbsp;&nbsp;&nbsp;"Faro! Jimote! Dođite da mi pomognete."
<BR>&nbsp;&nbsp;&nbsp;&nbsp;&nbsp;Mladići otapkaše do direktora Opservatorije i oslobodiše ga palica. Jimot je jednu po jednu podizao, a Faro je, u potpunoj tišini, palio velike, nezgrapne šibice sa izrazom kao da izvodi najsvetiji mogući obred kakve religijske svetkovine. Kada bi plamenom dodirnuo gornji kraj svake palice, slabi plamen bi u prvi mah oklevao, jalovo poigravajući oko vrha, a onda bi odjednom pucketavi sjaj obasjao Atorovo mršavo lice žućkastom svetlošću. Sponatano klicanje prolomi se velikom prostorijom.
<BR>&nbsp;&nbsp;&nbsp;&nbsp;&nbsp;Palicu je obavijalo šest inča treperavog plamena!
<BR>&nbsp;&nbsp;&nbsp;&nbsp;&nbsp;"Vatra," zapita Teremon. "Ovde unutra? Zašto ne upotrebe božanske svetiljke ili nešto drugo?"
<BR>&nbsp;&nbsp;&nbsp;&nbsp;&nbsp;"Razgovarali smo o tome", odvrati Sifera. "Međutim, božanske svetiljke su tako slabe. Dobre su za kakvu malu spavaću sobu, u čijem prijatnom društvu se lakše prebrodi vreme spavanja, ali za mesto ove veličine..."
<BR>&nbsp;&nbsp;&nbsp;&nbsp;&nbsp;"A dole? Da li i dole pale baklje?"
<BR>&nbsp;&nbsp;&nbsp;&nbsp;&nbsp;"Mislim da pale."
<BR>&nbsp;&nbsp;&nbsp;&nbsp;&nbsp;Teremon zavrte glavom. "Nije ni čudo što će grad noćas planuti. Ako čak i vi pribegavate nečem tako primitivnom kao što je vatra da biste odagnali Tamu..."
<BR>&nbsp;&nbsp;&nbsp;&nbsp;&nbsp;Osvetljenje je bilo slabo, slabije i od najoskudnije sunčeve svetlosti. Plamenovi su se ludo vrteli, rađajući pijane, treperave senke. Baklje su se gadno pušile i prostorija je počela da se oseća na zagorelo jelo. Ali ipak su stvarale žutu svetlost.
<BR>&nbsp;&nbsp;&nbsp;&nbsp;&nbsp;Bilo je nečeg veselog u toj žutoj svetlosti, pomisli Teremon. Naročito posle četiri sata provedena samo sa sumornim, nestalnim Dovimom.
<BR>&nbsp;&nbsp;&nbsp;&nbsp;&nbsp;Sifera je grejala šake na plamenu najbliže baklje, ne obraćajući pažnju na čađ koja se skupljala po njima u obliku finog, sivog praha, i kao u zanosu mrmljala sebi u bradu: "Divno! Divno! Nikada ranije nisam razmišljala o tome koliko je žuto lepa boja."
<BR>&nbsp;&nbsp;&nbsp;&nbsp;&nbsp;Međutim, Teremon je nastavio sumnjičavo da posmatra baklje. Nabrao je nos kada je osetio užežen miris i upitao: "Od čega su napravljene?"
<BR>&nbsp;&nbsp;&nbsp;&nbsp;&nbsp;"Od drveta", odvrati ona.
<BR>&nbsp;&nbsp;&nbsp;&nbsp;&nbsp;"Oh, ne, nisu. Bar ne gore. Poslednji inč na vrhu je ugljenisan i plamen sve vreme izbija ni iz čega."
<BR>&nbsp;&nbsp;&nbsp;&nbsp;&nbsp;"U tome i jeste lepota. Ovo je zaista delotvoran veštački mehanizam za stvaranje svetlosti. Napravili smo nekoliko stotina baklji, ali većina je, razume se, odnesena u Sklonište. Vidiš", ona se okrenu i otrese pocrnele šake, "uzmeš jezgro obične vodene trske, dobro ga osušiš i namočiš u životinjsku mast. Zapališ i mast gori, malo po malo. Ove baklje će goreti skoro pola sata bez prekida. Genijalno, zar ne?"
<BR>&nbsp;&nbsp;&nbsp;&nbsp;&nbsp;"Divno", odvrati Teremon strogo. "Vrlo moderno. Vrlo upečatljivo."
<BR>&nbsp;&nbsp;&nbsp;&nbsp;&nbsp;Više nije mogao da ostane u ovoj prostoriji. Isti onaj nemir koji ga je doveo ovamo gore ponovo ga je spopao. Dovoljan je bio i smrad baklji; a uz to je kroz otvor u kupoli dopirao hladan vazduh, oštar i zimski, ledeni prst noći. On se strese. Žalio je što su on, Širin i Binaj onako brzo ispraznili celu bocu onog lošeg vina.
<BR>&nbsp;&nbsp;&nbsp;&nbsp;&nbsp;"Vraćam se dole", reče on Siferi. "Ovde nema šta da se vidi ako nisi astronom."
<BR>&nbsp;&nbsp;&nbsp;&nbsp;&nbsp;"Dobro. Poći ću s tobom."
<BR>&nbsp;&nbsp;&nbsp;&nbsp;&nbsp;Pri treperavoj žutoj svetlosti ugledao je na njenom licu osmeh, ovog puta bio je siguran, osmeh je bio nedvosmislen.
</P></TD></TR></TABLE>
<P class="next">
<A HREF=p30.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
