<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>43.
<P>&nbsp;&nbsp;&nbsp;&nbsp;&nbsp;Folimun reče: "Zaista nema potrebe da me tako namrgođeno gledate, dr Sifera. Možda vam je teško da u to poverujete, ali ovde ste među prijateljima."
<BR>&nbsp;&nbsp;&nbsp;&nbsp;&nbsp;"Prijateljima? Stvarno mora da mislite kako sam vrlo neuka žena."
<BR>&nbsp;&nbsp;&nbsp;&nbsp;&nbsp;"Niste u pravu. Naprotiv."
<BR>&nbsp;&nbsp;&nbsp;&nbsp;&nbsp;"Nepozvani ste ušli u moju laboratoriju i ukrali istraživački materijal neprocenjive vrednosti. Naredili ste svojoj hordi pobesnelih, sujevernih sledbenika na napadne Opservatoriju i polomi opremu kojom su astronomi pokušavaju da obave jedinstveno istraživanje od suštinske važnosti. Sada ste hipnotisali Teremona da bi ispunjavao vaše zapovesti i poslali ga da me uhvati i izruči vama kao zatvorenika. I povrh svega mi kažete da sam među prijateljima?"
<BR>&nbsp;&nbsp;&nbsp;&nbsp;&nbsp;Teremon tiho reče: "Nisam bio hipnotisan, Sifera. I ti nisi zatvorenik."
<BR>&nbsp;&nbsp;&nbsp;&nbsp;&nbsp;"Kako da ne. I sve ostalo je samo rđav san, Spuštanja Noći, požari, pad civilizacije, sve zajedno. Kroz jedan sat ću se probuditi u svom stanu u Sarou i sve će biti kao što je bilo pre no što sam pošla na spavanje."
<BR>&nbsp;&nbsp;&nbsp;&nbsp;&nbsp;Teremon ju je posmatrao sa druge strane Folimunovog šatora; nikada mu nije izgledala toliko lepa kao u tom trenutku. Oči su joj zračile od besa. Koža kao da joj se presijavala. Oko nje se širio oreol snažno usmerene energije koji je za njega bio neodoljiv.
<BR>&nbsp;&nbsp;&nbsp;&nbsp;&nbsp;Međutim, ovo teško da je bio trenutak da joj bilo šta slično kaže.
<BR>&nbsp;&nbsp;&nbsp;&nbsp;&nbsp;Folimun reče: "Što se tiče krađe vaših pločica, dr Sifera, mogu samo da se izvinim. Bio je to sramni akt krađe, ali vas uveravam da ga nikada ne bih odobrio da me vi na to niste primorali."
<BR>&nbsp;&nbsp;&nbsp;&nbsp;&nbsp;"Ja vas primorala..."
<BR>&nbsp;&nbsp;&nbsp;&nbsp;&nbsp;"Jeste. Zahtevali su da ostanu u vašem posedu... tako da ste te nenadoknadive relikvije iz prethodnih ciklusa doveli u veliku opasnost u trenutku kada haos samo što nije izbio i kada su, po svu sudeći, zgrade Univerziteta mogle biti srušene do poslednje cigle. Smatrali smo neophodnim da se one nađu na sigurnom... što će reći, u našim rukama... a kako vi niste bili namerni da to odobrite, držali smo za potrebno da vam ih oduzmemo."
<BR>&nbsp;&nbsp;&nbsp;&nbsp;&nbsp;"Ja sam pronašla te pločice. Nikada ne biste ni znali da postoje da ih ja nisam iskopala."
<BR>&nbsp;&nbsp;&nbsp;&nbsp;&nbsp;"To ne poričem", smesta odvrati Folimun. "Kada su pločice već bile pronađene, one su postale od životne važnosti za naše potrebe... potrebe čovečanstva. Smatrali smo da je budućnost Kalgaša važnija nego vaši vlasnički interesi kada su u pitanju ti artefakti. Kao što ćete videti, do sada smo pločice u potpunosti preveli, koristeći se drevnim tekstualnim materijalom koji nam je već bio na raspolaganju, i one su u mnogome doprinele našem razumevanju neverovatnih izazova sa kojima civilizovani život na Kalgašu mora periodično da se suočava. Prevodi dr Mudrina bili su, na žalost, krajnje površni. Međutim, pločice nam daju tačnu i ubedljivu verziju, neizmenjenu usled menjanja tekstova i pravljenja grešaka kroz vekove, koje srećemo u hronikama što su stigle do nas pod imenom Knjiga Otkrovenja. Moram priznati da je Knjiga Otkrovenja puna misticizma i metafora, te da je prilagođena propagandnim svrhama. Pločice iz Tomboa predstavljaju izvorni istorijski izveštaj o dva zasebna pojavljivanja Zvezda, do kojih je došlo pre mnogo hiljada godina, kao i o pokušajima sveštenstva iz tog vremena da upozori žitelje o onome što se spremalo. Sada možemo pokazati da su se tokom istorije i predistorije Kalgaša male skupine posvećenih ljudi borile iznova i iznova da pripreme svet na raspad do koga je u određenim razmacima dolazilo. Metodi koje su koristili, očigledno, nisu bili dovoljni. Sada ćemo konačno moći, učeći na prethodnim greškama, da poštedimo Kalgaš narednog razornog preokreta kada se sadašnja Godina pobožnosti primakne kraju kroz dve hiljade godina."
<BR>&nbsp;&nbsp;&nbsp;&nbsp;&nbsp;Sifera se okrenu ka Teremonu. "Kako kićeno govori! Opravdava krađu mojih tablica govoreći mi kako će mu one omogućiti da uspostavi još delotvorniju teokratsku diktaturu nego što su se nadali! Teremone, Teremone, zašto si me ovako prodao? Zašto si nas prodao? Do sada smo već mogli biti na pola puta do Amganda, samo da..."
<BR>&nbsp;&nbsp;&nbsp;&nbsp;&nbsp;Folimun reče: "Bićete u Amgandu sutra posle podne, dr Sifera, uveravam vas. Svi mi bićemo sutra posle podne u Amgandu."
<BR>&nbsp;&nbsp;&nbsp;&nbsp;&nbsp;"Šta ćete učiniti?" upita ga ona kipteći od besa. "Okovati me u lance i vući za svojom osvajačkom vojskom? Svezati me i naterati da hodam kroz prašinu za Mondiorovom kočijom?"
<BR>&nbsp;&nbsp;&nbsp;&nbsp;&nbsp;Apostol uzdahnu. "Teremone, molim te objasni joj kako stvari stoje."
<BR>&nbsp;&nbsp;&nbsp;&nbsp;&nbsp;"Ne", odbi ona. Oči su joj sevale. "Ti, jadna budalo ispranog mozga, ne želim da slušam gluposti koje ti je ovaj manijak ulio u glavu! Ne želim više ni reč da čujem ni od jednog od vas! Ostavite me na miru. Zatvorite me, ako želite. Ili me oslobidte, ako možete sebe na to da naterate. Ja vam ne mogu nauditi, je li tako? Jedna žena protiv cele vojske? Ne mogu čak ni da pređem preko polja, a da me ne ko ne iznenadi s leđa!"
<BR>&nbsp;&nbsp;&nbsp;&nbsp;&nbsp;Teremon, obeshrabren, ispruži ruke prema njoj.
<BR>&nbsp;&nbsp;&nbsp;&nbsp;&nbsp;"Ne! Beži od mene! Gadiš mi se!... Ali nisi ti za to kriv, je li tako? Učinili su nešto s tvojim umom. Učinićete to i sa mnom, Folimune, je li tako? Pretvorićete me u predusretljivu lutkicu. Dozvolite mi da vas samo jedno zamolim. Nemojte me terati da nosim apostolsku odoru. Odvratna mi je i sama pomisao da hodam unaokolo u jednoj od tih smešnih stvari. Uzmite mi dušu, ako morate, ali me pustite da se oblačim onako kako mi se dopada, važi? Važi, Folimune?"
<BR>&nbsp;&nbsp;&nbsp;&nbsp;&nbsp;Apostol se blago nasmeja. "Možda će biti najbolje da vas ostavim nasamo. Vidim da ništa nećemo postići dok i ja budem učestvovao u razgovoru."
<BR>&nbsp;&nbsp;&nbsp;&nbsp;&nbsp;Sifera povika: "Ne, proklet da si, ne želim da ostanem sama sa..."
<BR>&nbsp;&nbsp;&nbsp;&nbsp;&nbsp;Međutim, Folimun je već ustao i žurno izišao iz šatora.
<BR>&nbsp;&nbsp;&nbsp;&nbsp;&nbsp;Teremon se okrenuo prema Siferi, koja stade natraške da se udaljava od njega kao da je kužan.
<BR>&nbsp;&nbsp;&nbsp;&nbsp;&nbsp;Obratio joj se nežno: "Nisu me hipnotisali, Sifera. Ništa nisu učinili sa mojim umom."
<BR>&nbsp;&nbsp;&nbsp;&nbsp;&nbsp;"Razume se da ćeš to kazati."
<BR>&nbsp;&nbsp;&nbsp;&nbsp;&nbsp;"Istina je. Dokazaću ti."
<BR>&nbsp;&nbsp;&nbsp;&nbsp;&nbsp;Zurila je bezizražajno, hladno u njega, ništa ne odgovarajući.
<BR>&nbsp;&nbsp;&nbsp;&nbsp;&nbsp;Posle jednog trenutka on veoma tiho izusti: "Sifera, volim te."
<BR>&nbsp;&nbsp;&nbsp;&nbsp;&nbsp;"Koliko dugo je trebalo Apostolima da te programiraju da to kažeš?" upita ona.
<BR>&nbsp;&nbsp;&nbsp;&nbsp;&nbsp;On se trgnu. "Nemoj. Nemoj. Ozbiljno to mislim, Sifera. Neću pokušati da ti kažem kako te reči nikome nikada ranije nisam kazao. Ali sada prvi put to ozbiljno i mislim."
<BR>&nbsp;&nbsp;&nbsp;&nbsp;&nbsp;"Najstariji citat u knjizi", odvrati Sifera podrugljivo.
<BR>&nbsp;&nbsp;&nbsp;&nbsp;&nbsp;"Pretpostavljam da sam to i zaslužio. Teremon ženskaroš. Teremon zavodnik. Pa, dobro. Zaboravi da sam to kazao... Ne. Ne: ozbiljno to mislim, Sifera. Naše zajedničko putovanje ovih nekoliko proteklih nedelja... jutra, popodneva i večeri provedene s tobom... nijednog trenutka nisam pogledao u tebe, a da ne pomislim - ovo je žena koju sam čekao sve ove godine, ovo je žena koju se nisam ni usuđivao da pomislim kako ću naći."
<BR>&nbsp;&nbsp;&nbsp;&nbsp;&nbsp;"Vrlo dirljivo, Teremone. A najbolji način koji si mogao da smisliš da mi iskažeš svoju ljubav bio je da me ščepaš s leđa, umalo mi ne slomivši ruku, i da me izručiš Mondioru. Tačno?"
<BR>&nbsp;&nbsp;&nbsp;&nbsp;&nbsp;"Mondior ne postoji, Sifera. Takva osoba ne postoji."
<BR>&nbsp;&nbsp;&nbsp;&nbsp;&nbsp;Na trenutak je primetio iskru iznenađenja i znatiželje kako se probija kroz njeno neprijateljstvo.
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"On je podesna mitska konstrukcija, nastala elektronskim putem da bi držala govore na televiziji. Niko nikada nije bio u audijenciji od njega, jeli tako? Nikada nije viđen u javnosti. Folimun ga je izmislio u svojstvu njihovog poglavara. Pošto se Mondior nikada ne pojavljuje lično, može biti na televiziji istovremeno u pet različitih zemalja, na celom svetu... niko nikada ne može biti siguran gde se, u stvari, nalazi, tako da može biti istovremeno prikazivan. Folimun je pravi šef Apostola Plamena. Samo se izdaje za službenika zaduženog za odnose sa javnošću. U stvari, on vuče sve konce i to čini već deset godina. Pre njega bio je to neko po imenu Bazret, ko je sada mrtav. Bazret je, zapravo, došao na ideju o Mondioru; međutim, Folimun je zaslužan za njegovu sadašnju slavu."
<BR>&nbsp;&nbsp;&nbsp;&nbsp;&nbsp;"Folimun ti je to ispričao?"
<BR>&nbsp;&nbsp;&nbsp;&nbsp;&nbsp;"Ponešto. Ostalo sam pogodio i on je potvrdio. Kada se vratimo u Saro, pokazaće mi aparat pomoću koga stvara Mondiora. Apostoli planiraju da obnove televizijsko emitovanje za nekoliko nedelja."
<BR>&nbsp;&nbsp;&nbsp;&nbsp;&nbsp;"U redu", reče grubo Sifera. "Otkriće da je Mondior izmišljotina zadivilo te je svojom tananom genijalnošću tako da si na licu mesta odlučio da smesta moraš da se pridružiš Folimunu. Tvoj prvi zadatak bio je da mene izručiš. Skakutao si unaokolo tražeći me, uhvatio me na prepad i time se postarao da ljudi dole u Amgandu sigurno padnu Folimunu u šake. Odlično izvedeno, Teremone."
<BR>&nbsp;&nbsp;&nbsp;&nbsp;&nbsp;"Tačno je da se Folimun uputio za Amgando", odvrati Teremon. "Ali on ne namerava da učini išta nažao onima koji su se tamo okupili. Želi da im ponudi mesta u novoj vladi."
<BR>&nbsp;&nbsp;&nbsp;&nbsp;&nbsp;"Svemoćni Bogovi! Teremone da li ti zaista veruješ..."
<BR>&nbsp;&nbsp;&nbsp;&nbsp;&nbsp;"Da. Da, Sifera!" Teremon ispruši ruke, raširivši prste usled nemira koji je osećao. "Možda sam ja samo novinar, ali bar priznaj da nisam budala. Za dvadeset godina provedenih u novinarstvu naučio sam odlično da procenjujem karaktere, bar to. Folimun je na mene ostavio dubok utisak, na neki čudan način, još prvog puta kada sam ga sreo. On uopšte ne deluje kao neki ludak; vrlo je složena ličnost, vrlo lukav, vrlo pronicljiv. Proveo sam s njim u razgovoru proteklih osam časova. Niko ovde večeras nije spavao. Izložio mi je ceo svoj plan. Pokazao mi je celu shemu. Da li bi se složila, bar načelno, da sam u stanju tokom osmočasovnog razgovora da steknem tačan utisak o nečijem psihološkom stanju?"
<BR>&nbsp;&nbsp;&nbsp;&nbsp;&nbsp;"Pa..." poče ona nevoljno.
<BR>&nbsp;&nbsp;&nbsp;&nbsp;&nbsp;"Ili je potpuno iskren, Sifera, ili je najbolji glumac na svetu."
<BR>&nbsp;&nbsp;&nbsp;&nbsp;&nbsp;"Mogao bi biti i jedno i drugo. Ali to i dalje ne znači da je on osoba kojoj bi trebalo da verujemo."
<BR>&nbsp;&nbsp;&nbsp;&nbsp;&nbsp;"Možda ne. Ali ja mu verujem. Sada."
<BR>&nbsp;&nbsp;&nbsp;&nbsp;&nbsp;"Nastavi."
<BR>&nbsp;&nbsp;&nbsp;&nbsp;&nbsp;"Folimun je krajnje nemilosrdan, gotovo čudovišno racionalan čovek koji veruje da je jedino važan opstanak civilizacije. Pošto je imao pristup, posredstvom svog vekovima starog religijskog kulta, do istorijskih zapisa iz prethodnih ciklusa, on je već godinama znao ono što smo mi upravo naučili na najteži mogući način... da je Kalgašova sudbina da vidi Zvezde jednom u svakih dve hiljade godina i da su one tako moćne da mogu pomutiti obične umove, a one jake izbaciti iz koloseka na nekoliko dana ili nedelja. Uzgred budi rečeno, voljan je da ti dopusti da vidiš sva ta drevna dokumenta, kada se vratimo u Saro."
<BR>&nbsp;&nbsp;&nbsp;&nbsp;&nbsp;"Saro je uništen."
<BR>&nbsp;&nbsp;&nbsp;&nbsp;&nbsp;"Ne i onaj deo koji su kontrolisali Apostoli. Obezbedili su da niko ne podmetne požar u krugu od jedne milje oko njihove kule."
<BR>&nbsp;&nbsp;&nbsp;&nbsp;&nbsp;"Vrlo delotvorno", primeti Sifera.
<BR>&nbsp;&nbsp;&nbsp;&nbsp;&nbsp;"Oni su delotvorni ljudi. U redu: Folimun zna da je za vreme potpunog ludila jedino religijski totalitarizam u stanju da ujedini stvari. Ti i ja možda mislimo da su bogovi priče za malu decu, Sifera, ali tamo napolju postoje milioni i milioni ljudi, verovala ti to ili ne, koji drugačije gledaju na te stvari. Uvek su se nelagodno osećali kada bi radili stvari koje su smatrali grešnima, iz straha da će ih bogovi kazniti. A sada se naprosto užasavaju bogova. Misle da se Zvezde mogu već sutra vratiti, ili možda prekosutra, da završe posao.
<BR>&nbsp;&nbsp;&nbsp;&nbsp;&nbsp;E, pa, tu su Apostoli koji svojataju pravo na direktnu vezu sa bogovima i poseduju svu silu pismenih zapisa da to dokažu. Oni su u boljem položaju da obrazuju vladu na svetu nego Altinol ili mali provincijski ratni zapovednici, odnosno ostaci bivših izbegličkih vlada, ili bilo ko drugi. Jedino u njih možemo polagati nadu."
<BR>&nbsp;&nbsp;&nbsp;&nbsp;&nbsp;"Ti to ozbiljno", primeti Sifera u čudu. "Folimun te nije hipnotisao, Teremone. Ti si to uspeo sam da uradiš."
<BR>&nbsp;&nbsp;&nbsp;&nbsp;&nbsp;"Saslušaj me", nastavi on. "Folimun se celog života pripremao za ovaj trenutak, znajući da pripada pokolenju Apostola na čija će pleća pasti odgovornost da obezbede opstanak. On ima svu silu planova. Na dobrom je putu da uspostavi kontrolu nad ogromnim teritorijama severno i zapadno od Saroa, a sledeće što će učiniti biće da preuzme vlast u novim provincijama duž velikog južnog auto-puta."
<BR>&nbsp;&nbsp;&nbsp;&nbsp;&nbsp;"I uspostavi teokratsku diktaturu koja će otpočeti tako što će biti smaknuti svi ateisti, cinici, materijalisti sa Univerziteta kao što smo Binaj, Širin i ja."
<BR>&nbsp;&nbsp;&nbsp;&nbsp;&nbsp;"Širin je već mrtav. Folimun mi je kazao da su njegovi ljudi pronašli Širinovo telo u jednoj razrušenoj kući. Očiledno ga je pre koju nedelju ubila banda ludaka koja ima nešto protiv intelektualaca."
<BR>&nbsp;&nbsp;&nbsp;&nbsp;&nbsp;Sifera odvrati pogled u stranu, jer tog trenutka nije imala snage da sretne Tremonove oči. A onda se zagleda u njega još ljuće nego malopre i reče: "Eto ti! Folimun prvo šalje svoje bezveznjake da rasture Opservatoriju... i Ator je ubijen, jesam li u pravu?... a onda uklanja jadnog bezopasnog Širina. Potom ćemo i svi mi ostali biti..."
<BR>&nbsp;&nbsp;&nbsp;&nbsp;&nbsp;"Pokušao je da zaštiti ljude iz Opservatorije, Sifera."
<BR>&nbsp;&nbsp;&nbsp;&nbsp;&nbsp;"Pa to mu baš nije pošlo za rukom, a?"
<BR>&nbsp;&nbsp;&nbsp;&nbsp;&nbsp;"Stvari su izmakle kontroli. Želeo je da spasi sve naučnike pre no što izbiju neredi... ali kako je delovao pod maskom fanatika divljeg pogleda, nije uspeo da ih ubedi da ga saslušaju i otkriju šta im nudi - siguran prolaz do Skloništa Apostola."
<BR>&nbsp;&nbsp;&nbsp;&nbsp;&nbsp;"Pošto je Opservatorija bila razorena."
<BR>&nbsp;&nbsp;&nbsp;&nbsp;&nbsp;"Ni to nije bilo u njegovom prvobitnom planu. Svet je te noći bio lud. Stvari se ne uklope baš uvek u shemu."
<BR>&nbsp;&nbsp;&nbsp;&nbsp;&nbsp;"Svaka ti čast što u svakom trenutku umeš da nađeš opravdanje za njega, Teremone."
<BR>&nbsp;&nbsp;&nbsp;&nbsp;&nbsp;"Možda si u pravu. Ipak me saslušaj do kraja. On želi da sarađuje sa preživelim ljudima sa Univerziteta i sa svim ostalim razumnim i inteligentnim osobama koje su se okupile u Amgandu, kako bi obnovili znanje čovečanstva. On... to jest pretpostvljeni Mondior... upravljao bi vladom. Apostoli bi nestabilno i sujeverjem opterećeno stanovništvo držali u pokornosti pomoću religije, bar jedno do dva pokolenja. U međuvremenu bi ljudi sa Univerziteta pomogli Apostolima da prikupe i kodifikuju znanje koje su uspeli da sačuvaju i zajedno bi povratili svetu razum... što se već toliko puta ranije dogodilo. Međutim, možda će ovog puta biti u stanju da otpočnu pripreme za naredno pomračenje otprilike stotinu godina unapred i da spreče ono najgore, da spreče masovno ludilo, podmetanje požara, sveopšte razaranje."
<BR>&nbsp;&nbsp;&nbsp;&nbsp;&nbsp;"I ti veruješ u sve to?" upita Sifera. Glas joj je bio otrovan. "Veruješ da ima smisla stajati u pozadini i pljeskati, dok Apostoli Plamena šire svoju otrovnu, iracionalnu, totalitarnu veru po celom svetu? Ili što je još gore... da ima smisla udružiti se s njima?"
<BR>&nbsp;&nbsp;&nbsp;&nbsp;&nbsp;"Mrska mi je ta ideja", iznenada odvrati Teremon.
<BR>&nbsp;&nbsp;&nbsp;&nbsp;&nbsp;Sifera razrogači oči. "Zašto onda...?"
<BR>&nbsp;&nbsp;&nbsp;&nbsp;&nbsp;"Hajdemo napolje", reče on. "Još malo pa će svanuti. Mogu li da te uhvtim za ruku?"
<BR>&nbsp;&nbsp;&nbsp;&nbsp;&nbsp;"Pa..."
<BR>&nbsp;&nbsp;&nbsp;&nbsp;&nbsp;"Kada sam kazao da te volim, nije to bio samo citat iz neke knjige."
<BR>&nbsp;&nbsp;&nbsp;&nbsp;&nbsp;Ona slegnu ramenima. "Jedno nema veze s drugim. Ono privatno sa politikom, Teremone... koristiš jedno da bi napravio zbrku u drugom."
<BR>&nbsp;&nbsp;&nbsp;&nbsp;&nbsp;"Dođi", pozva je on.
</P></TD></TR></TABLE>
<P class="next">
<A HREF=p48.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
