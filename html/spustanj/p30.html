<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>27.
<P>&nbsp;&nbsp;&nbsp;&nbsp;&nbsp;Spustili su se do donje prostorije niz zavojito stepenište po kome su odzvanjali njihovi koraci. Tamo dole se nije ništa značajno izmenilo. I ljudi na donjem nivou su zapalili baklje. Binaj je radio za tri kompjutera odjednom, obrađujući podatke dobijene posredstvom teleskopa sa gornjeg sprata. Ostali astronomi obavljali su druge poslove, od kojih Teremon nijedan nije shvatao. Širin je sam lutao unaokolo, poput kakve izgubljene duše. Folimun je preneo stolicu ispod jedne baklje i nastavio da čita, pomerajući usne u jednoličnom recitalu prizivanja Zvezda.
<BR>&nbsp;&nbsp;&nbsp;&nbsp;&nbsp;Kroz Teremonov um prolazile su fraze opisa, delovi članka koji je planirao da napiše za sutrašnji broj Hronike. Nekoliko puta ranije tokom ove večeri pisaća mašina u njegovom umu zakucala je na isti način... savršeno metodičan, savršeno dosledan, iako je znao da je to sada potpuno beznačajno. Bilo je krajnje besmisleno pretpostaviti da će se sutra pojaviti novi broj Hronike.
<BR>&nbsp;&nbsp;&nbsp;&nbsp;&nbsp;On izmeni poglede sa Siferom.
<BR>&nbsp;&nbsp;&nbsp;&nbsp;&nbsp;"Nebo", promrmlja ona.
<BR>&nbsp;&nbsp;&nbsp;&nbsp;&nbsp;"Da, vidim."
<BR>&nbsp;&nbsp;&nbsp;&nbsp;&nbsp;Ponovo je promenilo boju. Sada je bilo još tamnije, užasno purpurnocrveno, čudovišne boje, kao da su iz neke ogromne rane u tkanju nebesa liptali mlazevi krvi.
<BR>&nbsp;&nbsp;&nbsp;&nbsp;&nbsp;Vazduh je postao nekako gušći. Sumrak je, poput opipljivog entiteta, ušao u prostoriju, a treperavi krug žute svetlosti oko baklji još se jače razaznavao naspram sivila iza njih koje se i dalje skupljalo. Miris dima bio je i ovde isto onako ogavan kao i gore. Teremon je postao svestan činjenice da mu čak smetaju i tihi pucketavi zvuci zapaljenih baklji, kao i meki Širinovi koraci koji su se čuli dok je krupni psiholog bez prestanka kružio oko stola u središtu prostorije.
<BR>&nbsp;&nbsp;&nbsp;&nbsp;&nbsp;Stvari su se sve teže razaznavale, bez obzira na baklje.
<BR>&nbsp;&nbsp;&nbsp;&nbsp;&nbsp;Znači, počinje, pomisli Teremon. Veme potpune Tame... i dolaska Zvezda.
<BR>&nbsp;&nbsp;&nbsp;&nbsp;&nbsp;Na trenutak je pomislio da bi najpametnije bilo potražiti kakav zgodni orman i zaključati se unutra dok sve ne prođe. Skloni se, izbegavaj da gledaš u Zvezde, sklupčaj se negde i sačekaj da se stvari ponovo normalizuju. Ali već posle jednog trenutka razmišljanja shvatio je da je to veoma loša ideja. U ormanu... u bilo kakvom zatvorenom prostoru... takođe će biti mračno. Umesto da bude sigurna, udobna luka, mogao bi postati kuća strave mnogo strašnija od prostorija Opservatorije.
<BR>&nbsp;&nbsp;&nbsp;&nbsp;&nbsp;A takođe, ako se dogodi nešto veliko, nešto što će preoblikovati istoriju sveta, Teremon nije želeo da bude u zapećku i da rukama skriva glavu dok se to bude događalo. To bi bilo kukavički i glupo; i možda bi posle do kraja života žalio zbog toga. Nikada se nije krio pred opasnošću, ako je smatrao da bi ona mogla kriti priču. Pored toga, bio je dovoljno samouveren da smatra kako će uspeti da izdrži sve što se bude dogodilo... a sačuvao je dovoljno skepticizma da se bar jedan njegov deo pitao hoće li se bilo šta značajno uopšte dogoditi.
<BR>&nbsp;&nbsp;&nbsp;&nbsp;&nbsp;Stajao je mirno, osluškujući Siferu koja je čujno disala, povremeno uvlačeći brzo i kratko vazduh kao neko ko pokušava da ostane pribran u svetu koji se suviše brzo povlači u senku.
<BR>&nbsp;&nbsp;&nbsp;&nbsp;&nbsp;A onda se začuo još jedan zvuk, nov, neodređen, nejasni utisak zvuka koji je mogao proći nezapažen da nije vladala mrtvačka tišina u prostoriji i da Teremon nije bio neprirodno usredsređen na stvari oko sebe što se trenutak poptune Tame više približavao.
<BR>&nbsp;&nbsp;&nbsp;&nbsp;&nbsp;Novinar je napeto stajao i osluškivao, zadržavajući dah. Posle jednog trenutka oprezno je krenuo prema prozoru i zagledao se kroz njega.
<BR>&nbsp;&nbsp;&nbsp;&nbsp;&nbsp;Tišina se razbila u paramparčad kada je preneraženo povikao:
<BR>&nbsp;&nbsp;&nbsp;&nbsp;&nbsp;"Širine!"
<BR>&nbsp;&nbsp;&nbsp;&nbsp;&nbsp;U sobi je došlo do komešanja. Svi su gledali prema njemu, pokazivali, pitali. Psiholog se istog trena stvorio pored njega. Sifera za njim. Čak se i Binaj, koji je čučao ispred svojih kompjutera, okrenuo da pogleda.
<BR>&nbsp;&nbsp;&nbsp;&nbsp;&nbsp;Napolju je od Dovima ostao još samo tinjajući iverak, koji je poslednji put očajnički pogledao Kalgaš. Istočno obzorje, u pravcu grada, izgubilo se u Tami, a put iz Saroa do Opservatorije predstavljao je jednu zagasitocrvenu liniju. Drveće pošumljenih predela koji su oivičavali auto-put sa obe strane više nije moglo da se razazna, već je preraslo u jednu nepreglednu, senovitu masu.
<BR>&nbsp;&nbsp;&nbsp;&nbsp;&nbsp;Međutim, njegova pažnja se zadržala na auto-putu, jer je njime kuljala jedna druga, krajnje preteća, senovita masa, nadirala poput kakve neobične, klecave zveri uz padine Opservatorijskog brda.
<BR>&nbsp;&nbsp;&nbsp;&nbsp;&nbsp;"Pogledajte", promuklo povika Teremon. "Neka neko obavesti Atora! Ludaci iz grada! Folimunovi ljudi! Dolaze!"
<BR>&nbsp;&nbsp;&nbsp;&nbsp;&nbsp;"Koliko još ima do potpunog pomračenja?" upita Širin.
<BR>&nbsp;&nbsp;&nbsp;&nbsp;&nbsp;"Petnaest minuta", odreza Binaj. "Međutim, oni će stići ovamo za pet."
<BR>&nbsp;&nbsp;&nbsp;&nbsp;&nbsp;"Nema veze, neka svi nastave sa radom", reče Širin. Glas mu je bio čvrst, kontrolisan, neočekivano zapovednički, kao da je uspeo da zagazi u neki duboki rezervoar unutrašnje snage u kritičnom trenutku. "Zadržaćemo ih. Ovo mesto je poput tvrđave. Sifera, pođi gore i obavesti Atora o onome što se događa. Ti, Binaje, motri na Folimuna. Obori ga i sedi na njega ako budeš morao, ali ne ispuštaj ga iz vida. Teremone, pođite sa mnom."
<BR>&nbsp;&nbsp;&nbsp;&nbsp;&nbsp;Širin je već nestao kroz vrata, a Teremon ga je pratio u stopu. Stepenište se protezalo ispod njih u čvrstim, kružnim zamasima oko središnjeg okna, bledeći u vlažnom i groznom sivilu.
<BR>&nbsp;&nbsp;&nbsp;&nbsp;&nbsp;Ne zaustavljajući se, prešli su nekih pedeset stopa, tako da je ona slaba, treperava, žuta svetlost koja je dopirala kroz otvorena vrata sobe iza njih nestala, te se sada i odozgo i odozdo na njih obrušavala ista sumračna senka.
<BR>&nbsp;&nbsp;&nbsp;&nbsp;&nbsp;Širin zastade i debeljuškastom šakom se uhvati za grudi. Oči su mu iskočile, a glas mu se pretvorio u suvi kašalj. Celo telo mu se treslo od straha. Onaj malopređašnji izvor odlučnosti očigledno je presušio.
<BR>&nbsp;&nbsp;&nbsp;&nbsp;&nbsp;"Ne mogu... da... dišem... Idite dole... sami. Proverite da li su sva vrata zatvorena..."
<BR>&nbsp;&nbsp;&nbsp;&nbsp;&nbsp;Teremon siđe još nekoliko stepenika. A onda se okrenu. "Sačekajte! Možete li da izdržite još samo malo?" I sam se borio za vazduh. Vazduh je ulazio i izlazio iz njegovih pluća kao da je sirup, a mali crv panike počinjao bi da vrišti u njegovom umu pri pomisli da mora sam nastaviti dalje.
<BR>&nbsp;&nbsp;&nbsp;&nbsp;&nbsp;Šta ako su stražari ostavili glavna vrata otvorena?
<BR>&nbsp;&nbsp;&nbsp;&nbsp;&nbsp;Nije se on plašio rulje. Već...
<BR>&nbsp;&nbsp;&nbsp;&nbsp;&nbsp;Tame.
<BR>&nbsp;&nbsp;&nbsp;&nbsp;&nbsp;Teremon je shvatio da se ipak plašio Tame!
<BR>&nbsp;&nbsp;&nbsp;&nbsp;&nbsp;"Ostanite ovde", nepotrebno je kazao Širinu koji se sav ubog sklupčao na stepeništu tamo gde ga je Teremon ostavio. "Vraćam se za sekund."
<BR>&nbsp;&nbsp;&nbsp;&nbsp;&nbsp;Poleteo je nazad, preskačući po dva stepenika odjednom; srce mu je divlje lupalo... ne samo od napora... kada je uleteo u glavnu prostoriju i zgrabio jednu baklju iz držača. Sifera je zurila u njega u čudu.
<BR>&nbsp;&nbsp;&nbsp;&nbsp;&nbsp;"Da pođem s tobom?" upitala je.
<BR>&nbsp;&nbsp;&nbsp;&nbsp;&nbsp;"Da. Ne. Ne!"
<BR>&nbsp;&nbsp;&nbsp;&nbsp;&nbsp;Ponovo je istrčao napolje. Baklja je strašno smrdela i dim mu je pekao oči tako da je bio gotovo slep, ali je stezao baklju kao da želi da je poljubi od radosti. Njen plamen se povijao unazad dok je jurio niz stepenice.
<BR>&nbsp;&nbsp;&nbsp;&nbsp;&nbsp;Širin se nije ni pomerio. Otvorio je oči i zastenjao kada se Teremon nadneo nad njega. Novinar ga grubo prodrma. "Hajde, priberite se. Imamo svetlost."
<BR>&nbsp;&nbsp;&nbsp;&nbsp;&nbsp;Prineo mu je baklju na dohvat ruke, uhvativši teturavog psihologa za lakat i povevši ga naniže; sada su bili zaštićeni cvrčećim krugom svetlosti.
<BR>&nbsp;&nbsp;&nbsp;&nbsp;&nbsp;U prizemlju je bilo potpuno mračno. Teremon oseti kako ga ponovo obuzima užas. Ali baklja je sekla put kroz Tamu za njega.
<BR>&nbsp;&nbsp;&nbsp;&nbsp;&nbsp;"Ljudi iz bezbednosti...", reče Širin.
<BR>&nbsp;&nbsp;&nbsp;&nbsp;&nbsp;Gde su? Da li su utekli? Izgleda da jesu. Ne, eno tamo nekoliko stražara koje je Ator postavio, nagomilanih u uglu predvorja - tresli su se poput pihtija. Pogledi su im bili prazni, jezici su im bili isplaženi. Od ostalih nije bilo ni traga ni glasa.
<BR>&nbsp;&nbsp;&nbsp;&nbsp;&nbsp;"Držite", reče Teremon otresito i dodade baklju Širinu. "Već se čuju."
<BR>&nbsp;&nbsp;&nbsp;&nbsp;&nbsp;Odista su se mogli čuti. Delići promuklih, neartikulisanih uzvika.
<BR>&nbsp;&nbsp;&nbsp;&nbsp;&nbsp;Međutim, Širin je bio u pravu: Opservatorija je bila poput tvrđave. Podignuta u poslednjem veku, kada je neogavotijanski stil u arhitekturi bio na svom ružnom vrhuncu, sagrađena je da odoleva i dugo traje, a ne da se diči lepotom.
<BR>&nbsp;&nbsp;&nbsp;&nbsp;&nbsp;Prozori su bili zaštićeni rešetkom čije su čelične šipke bile inč debele i duboko usađene u betonske ispuste. Zidovi su bili stameno sazidani, tako da im ni zemljotres nije ništa mogao, a glavna vrata od ogromne hrastove ploče bila su okovana gvožđem na strateškim tačkama. Teremon proveri reze. Bile su na mestu.
<BR>&nbsp;&nbsp;&nbsp;&nbsp;&nbsp;"Bar ne mogu samo da ušetaju kako je to Folimun učinio", reče on, teško dišući. "Čujte ih, molim vas. Nalaze se već ispred vrata!"
<BR>&nbsp;&nbsp;&nbsp;&nbsp;&nbsp;"Moramo nešto učiniti."
<BR>&nbsp;&nbsp;&nbsp;&nbsp;&nbsp;"Prokleto ste u pravu", odvrati Teremon. "Nemojte samo stajati! Pomozite mi da dovučem ove vitrine do vrata... i sklanjajte mi tu baklju od očiju. Ubija me dim."
<BR>&nbsp;&nbsp;&nbsp;&nbsp;&nbsp;Vitrine su bile pune knjiga, naučnih uređaja, svakakvih stvari, bio je to ceo muzej astronomije. Sami bogovi su znali koliko su te vitrine bile teške, ali Teremon je dobio neku natprirodnu snagu u ovom kriznom trenutku, tako da ih je podizao i odvlačio na mesto... dok mu je Širin više manje pomagao... kao da su jastuci. Mali teleskopi i ostali merni instrumenti su se isprevrtali dok je nameštao teške vitrine. Čuo se lom stakla.
<BR>&nbsp;&nbsp;&nbsp;&nbsp;&nbsp;Binaj će me ubiti, pomisli Teremon. On obožava sve te stvarčice.
<BR>&nbsp;&nbsp;&nbsp;&nbsp;&nbsp;Ali ovo nije bio trenutak za prefinjenost. Nagomilavao je jednu vitrinu za drugom na vrata i kroz nekoliko minuta podigao je barikadu koja je mogla, bar se nadao, da zadrži rulju ako ova uspe da probije hrastovinu.
<BR>&nbsp;&nbsp;&nbsp;&nbsp;&nbsp;Negde, nejasno, daleko, mogao je da čuje udare golih šaka po vratima. Vrisak... povike...
<BR>&nbsp;&nbsp;&nbsp;&nbsp;&nbsp;Sve je ličilo na sablasni san.
<BR>&nbsp;&nbsp;&nbsp;&nbsp;&nbsp;Rulja je krenula iz Saroa podstaknuta glađu za spasenjem, spasenjem koje su nudili Apostoli Plamena, a koje se moglo sada steći, kako im je rečeno, jedino uništenjem Opservatorije. Ali što se više približavao trenutak nastupanja potpune Tame, izluđujući strah uništio je u njihovim umovima sve osim sposobnosti da delaju. Nije bilo vremena da se razmišlja o kolima koja idu po tlu, niti o oružju, o vođi, pa čak ni o organizaciji. Pohitali su prema Opservatoriji peške, napali su je golim rukama.
<BR>&nbsp;&nbsp;&nbsp;&nbsp;&nbsp;A sada, kada su se našli tu, poslednji blesak Dovima, poslednja kao rubin crvena kap sunčeve svetlosti, zatreperila je slabašno nad čovečanstvom kome nije ostalo ništa osim čistog, sveopšteg straha.
<BR>&nbsp;&nbsp;&nbsp;&nbsp;&nbsp;Teremon zareža. "Hajdemo nazad gore!"
<BR>&nbsp;&nbsp;&nbsp;&nbsp;&nbsp;Više nije bilo ni traga od ma koga u prostoriji u kojoj su ranije bili okupljeni. Svi su otišli na najgornji sprat, u samu kupolu Opservatorije. Kada je Teremon uleteo unutra, zapanji ga sablasni spokoj koji je tamo, kako se činilo, preovladavao. Ličilo je na sliku. Jimot je sedeo na maloj stolici sa naslonom ispred kontrolne table džinovskog solarskopa, kao da je ovo sasvim obično veče tokom koga treba obaviti izvesna astronomska istraživanja. Ostali su bili okupljeni oko manjih teleskopa, a Binaj je izdavao naređenja napetim, krzavim glasom.
<BR>&nbsp;&nbsp;&nbsp;&nbsp;&nbsp;"Dobro upamtite, svi. Od životne je važnosti da snimite Dovima neposredno pred nastupanje potpune tame i promenite ploču. Ti... ti... svaki neka preuzme po jednu kameru. Potrebno nam je sve do čega možemo da dođemo. Svi znate... koliko je vreme ekspozicije..."
<BR>&nbsp;&nbsp;&nbsp;&nbsp;&nbsp;Svi su bez daha to mrmljajući potvrdili.
<BR>&nbsp;&nbsp;&nbsp;&nbsp;&nbsp;Binaj prevuče šakom preko očiju. "Da li baklje još gore? Nije važno, vidim ih!" Svom težinom se oslanjao o naslon stolice. "Nemojte zaboraviti, ne trudite se... ne trudite se da napravite umetničke fotografije. Kada se Zvezde pojave, ne trošite vreme pokušavajući da odjednom uhvatite dve zajedno. Dovoljna je i jedna. I... ako osetite da se gubite, bežite od kamere."
<BR>&nbsp;&nbsp;&nbsp;&nbsp;&nbsp;Širin, koji je sa Teremonom stajao kod vrata, prošaputa: "Odvedi me do Atora. Ne vidim ga."
<BR>&nbsp;&nbsp;&nbsp;&nbsp;&nbsp;Novinar mu nije odmah odgovorio. Neodređene prilike astronoma su se talasale i rasplinjavale, a baklje iznad glava postale su samo žute mrlje. Soba je bila hladna poput smrti. Teremon oseti da mu je Sifera na trenutak stisnula šaku... samo na trenutak... i onda više nije bio u stanju da je vidi.
<BR>&nbsp;&nbsp;&nbsp;&nbsp;&nbsp;"Mračno je", zacvile on.
<BR>&nbsp;&nbsp;&nbsp;&nbsp;&nbsp;Širin ispruži ruke. "Atore." Posrčući je krenuo napred. "Atore!"
<BR>&nbsp;&nbsp;&nbsp;&nbsp;&nbsp;Teremon krenu za njim i uhvati ga za ruku. "Čekajte. Ja ću vas odvesti." Uspeo je nekako da stigne na drugi kraj sobe. Zatvorio je oči pred Tamom i um pred haosom koji je rastao u njemu.
<BR>&nbsp;&nbsp;&nbsp;&nbsp;&nbsp;Niko ih nije čuo, niti je obraćao pažnju na njih. Širin udari u zid.
<BR>&nbsp;&nbsp;&nbsp;&nbsp;&nbsp;"Atore!"
<BR>&nbsp;&nbsp;&nbsp;&nbsp;&nbsp;"Jeste li to vi, Širine,"
<BR>&nbsp;&nbsp;&nbsp;&nbsp;&nbsp;"Da. Da. Atore?"
<BR>&nbsp;&nbsp;&nbsp;&nbsp;&nbsp;"Šta je bilo, Širine?" To je sasvim sigurno bio Atorov glas.
<BR>&nbsp;&nbsp;&nbsp;&nbsp;&nbsp;"Samo sam hteo da vam kažem... ne brinite za gomilu... vrata su dovoljno jaka da ih zadrže..."
<BR>&nbsp;&nbsp;&nbsp;&nbsp;&nbsp;"Da. Svakako", promrmlja Ator. Teremon pomisli kako mu glas zvuči kao da dolazi iz velike daljine.
<BR>&nbsp;&nbsp;&nbsp;&nbsp;&nbsp;Daljine koja se merila svetlosnim godinama.
<BR>&nbsp;&nbsp;&nbsp;&nbsp;&nbsp;Odjednom se među njima našla još jedna prilika koja se lako kretala i živo mlatarala rukama. Teremon pomisli da bi to mogao biti Jimot, pa čak i Binaj, ali onda oseti grubu tkaninu odore kultista i shvati da to mora da je Folimun.
<BR>&nbsp;&nbsp;&nbsp;&nbsp;&nbsp;"Zvezde!" povika Folimun. "Evo Zvezda! Sklanjajte mi se s puta!"
<BR>&nbsp;&nbsp;&nbsp;&nbsp;&nbsp;Pokušava da stigne do Binaja, shvati Teremon. Da uništi bogohulne kamere.
<BR>&nbsp;&nbsp;&nbsp;&nbsp;&nbsp;"Pazi..." dreknu Teremon. Ali Binaj je i dalje sedeo sklupčan ispred kompjutera koji su aktivirali kamere, snimajući bez pripreme dok se spuštala potpuna Tama.
<BR>&nbsp;&nbsp;&nbsp;&nbsp;&nbsp;Teremon ispruži ruku. Uhvati Folimunovu odoru, povuče ga, zaokrenu. Odjednom oseti nečije prste na svom. Nesigurno je posrnuo. Ispred njega su bile samo senke; podu ispod njegovih nogu nedostajalo je čvrstine. Nečije kolenu mu se snažno zabi u prepone i on zaurla u zaslepljujućoj izmaglici bola i umalo ne pade.
<BR>&nbsp;&nbsp;&nbsp;&nbsp;&nbsp;Ali posle prvog trenutka agonije vratila mu se snaga. Uhvatio je Folimuna za ramena, nekako ga okrenuo i čvrsto rukom obuhvatio Apostolov vrat. U istom trenutku začuo je Binajevo kreštanje: "Imam ih! Svi za kamere!"
<BR>&nbsp;&nbsp;&nbsp;&nbsp;&nbsp;Tremon kao da je odjednom svega postao svestan. Ceo svet je proticao kroz njegov um u kome je tutnjalo... i sve je bilo u haosu, sve je vrištalo u užasu.
<BR>&nbsp;&nbsp;&nbsp;&nbsp;&nbsp;Kroz um mu je nekako čudno prošlo i saznanje da se istanjila i poslednja nit sunčeve svetlosti i pukla.
<BR>&nbsp;&nbsp;&nbsp;&nbsp;&nbsp;U istom trenutku čuo je Folimuna kako se zagrcnuo i Binaja kako zadivljeno urla, uvrnuti, kratki Širinov krik, histerično kikotanje koje se prekinulo usled...
<BR>&nbsp;&nbsp;&nbsp;&nbsp;&nbsp;A onda je nastupila iznenada tišina, čudna, mrtva tišina, spolja.
<BR>&nbsp;&nbsp;&nbsp;&nbsp;&nbsp;Folimun se opustio, a on ga je oslobodio stiska. Teremon se zagledao u Apostolove oči i u njima ugledao prazninu, buljile su naviše, odslikavajući slabo žutilo baklji. Na Folimunovim usnama ugledao je mehurić pene i začuo duboki životinjski krik kako mu dopire iz grla.
<BR>&nbsp;&nbsp;&nbsp;&nbsp;&nbsp;Uz slabi, suludi krik straha, podigao je pogled prema krvavo kovrdžavom crnilu neba.
<BR>&nbsp;&nbsp;&nbsp;&nbsp;&nbsp;Kroz njega su sijale Zvezde!
<BR>&nbsp;&nbsp;&nbsp;&nbsp;&nbsp;Nije ih bilo deset ili dvadeset kao u Binajevoj kukavnoj teoriji. Bilo ih je na hiljade, bleštale su neverovatnom snagom, jedna do druge, sačinjavajući beskrajni zid, obrazujući zaslepljujući štit zastrašujuće svetlosti koja je ispunjavala cela nebesa. Hiljade moćnih sunaca sijalo je odozgo u divoti koja je sušila dušu, zastrašujuće hladna u svojoj užasnoj ravnodušnosti, silnija od ljutog vetra koji je brisao preko smrznutog, užasno ogoljenog sveta.
<BR>&nbsp;&nbsp;&nbsp;&nbsp;&nbsp;Udarali su poput čekića po korenima njegovog bića. Lupali su poput mlatila po njegovom umu. Njihova ledena, čudovišna svetlost podsećala je na milion velikih gongova koji odzvanjaju u isti mah.
<BR>&nbsp;&nbsp;&nbsp;&nbsp;&nbsp;Blagi Bože, pomisli on. Blagi Bože, blagi Bože, blagi Bože!
<BR>&nbsp;&nbsp;&nbsp;&nbsp;&nbsp;Međutim, nije mogao da odvoji pogled od tog paklenog prizora. Pogledao je kroz otvor na kupoli, ukrućenih mišića, smrznut, i ostao da zuri u bespomoćnom čuđenju i užasu u taj štit jarosti koji je ispunjavao nebo. Osetio je kako mu se um smanjuje do sićušne, hladne tačke pod tim neprolaznim naletom. Mozak mu nije bio veći od klikera i kotrljao se unaokolo po praznoj tikvi koja je nekada bila njegova lobanja. Pluća su mu odbijala da rade. Krv mu je tekla unatraške u žilama.
<BR>&nbsp;&nbsp;&nbsp;&nbsp;&nbsp;Konačno je uspeo da sklopi oči. Izvesno vreme je ostao da čuči, dahćući, mrmljajući sebi u bradu, boreći se da povrati kontrolu.
<BR>&nbsp;&nbsp;&nbsp;&nbsp;&nbsp;A onda se Teremon posrćući uspravio na noge, dok mu se grlo stezalo tako da nije dolazio do vazduha, a svi mišići tela se grčili u silnom užasu: bio je to čisti nepodnošljivi strah. Nejasno je bio svestan Sifere u svojoj blizini, ali s teškom mukom je uspevao da se seti ko je ona. Morao je da se potrudi da bi se setio i ko je on bio. Odozdo dopre zvuk postojanog strašnog udaranja, zastrašujuće lupanje po vratima... neka čudna divlja zver sa hiljadu glava, želela je da uđe...
<BR>&nbsp;&nbsp;&nbsp;&nbsp;&nbsp;Nije bilo važno.
<BR>&nbsp;&nbsp;&nbsp;&nbsp;&nbsp;Ništa više nije bilo važno.
<BR>&nbsp;&nbsp;&nbsp;&nbsp;&nbsp;Bio je svestan da ludi i negde duboko u njemu delić zdravog razuma je vrištao, borio se da odagna beznadežnu bujicu crnog užasa. Bilo je strašno svesno ludeti.. znati da ćeš za koji minut fizički biti prisutan, pa ipak će prava suština, koja si, u stvari, bio ti, biti mrtva i ugušena u ludilu. Jer ovo je bila Tama... Tama, Hladnoća i Sudnji dan. Sjajni zidovi Vaseljene bili su poljuljani i njihovi užasni crni delići padali su da ga zdrobe, zgnječe, zbrišu.
<BR>&nbsp;&nbsp;&nbsp;&nbsp;&nbsp;Neko dođe do njega puzeći četvoronoške i sudari se snjim. Teremon se skloni u stranu. Prinese šake svome namučenom grlu i skoči prema plamenovima baklji koje su ispunjavale njegov ludi vid.
<BR>&nbsp;&nbsp;&nbsp;&nbsp;&nbsp;"Svetlost!" zaurla on.
<BR>&nbsp;&nbsp;&nbsp;&nbsp;&nbsp;Ator je, negde, plakao, užasno jecao poput strašno zaplašenog deteta. "Zvezde... sve Zvezde... uopšte nismo znali. Ništa nismo znali. Mislili smo da šest Zvezda čini Vaseljenu... nešto što zvezde ne primećuju... stalna Tama... zidovi se urušavaju... mi nismo znali.. mi nismo mogli znati... ništa..."
<BR>&nbsp;&nbsp;&nbsp;&nbsp;&nbsp;Neko je zario nokte u baklju i ona je pala i utrnula. U tom trenutku užasni sjaj ravnodušnih zvezda skočio je bliže k njima.
<BR>&nbsp;&nbsp;&nbsp;&nbsp;&nbsp;Odozdo dopre vrištanje, povici i lom stakla. Poludela i nekontrolisana rulja provalila je u Opservatoriju.
<BR>&nbsp;&nbsp;&nbsp;&nbsp;&nbsp;Teremon se osvrnu oko sebe. Pri užasnoj svetlosti Zvezda ugledao je zanemele prilike naučnika koji su posrtali unaokolo u užasu. Probio se u hodnik. Zapahnuo ga je divlji nalet hladnog vazduha koji je dolazio kroz otvoreni prozor i on ostade da stoji tamo, pustivši da ga šiba po licu, smejuljeći se zbog njegove arktičke jačine.
<BR>&nbsp;&nbsp;&nbsp;&nbsp;&nbsp;"Teremone?" pozva ga neki glas. "Teremone?"
<BR>&nbsp;&nbsp;&nbsp;&nbsp;&nbsp;Nastavio je da se smeje.
<BR>&nbsp;&nbsp;&nbsp;&nbsp;&nbsp;"Pogledaj", reče on posle izvesnog vremena. "To su Zvezde. Ovo je Plamen."
<BR>&nbsp;&nbsp;&nbsp;&nbsp;&nbsp;Na obzorju koje se videlo kroz prozor, u pravcu Saroa, počela je da raste grimizna svetlost, dobijajući na bleštavosti koja nije poticala od sunca.
<BR>&nbsp;&nbsp;&nbsp;&nbsp;&nbsp;Duga noć se ponovo spustila.
</P></TD></TR></TABLE>
<P class="next">
<A HREF=p31.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
