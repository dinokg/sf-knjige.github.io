<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>46.
<P>&nbsp;&nbsp;&nbsp;&nbsp;&nbsp;Kada odlučiš da sudbinu uzmeš u svoje ruke, to je trenutak kada možeš biti slomljena. Budi oprezna. Dozvoli iznenađenje. Kada god stvaramo uvek se na delu javljaju i druge sile.
<BR>
<BR>&nbsp;&nbsp;&nbsp;&nbsp;&nbsp;Darvi Odrade
<BR>
<BR>&nbsp;&nbsp;&nbsp;&nbsp;&nbsp;"Kreći se krajnje pažljivo", upozorila ga je Šeana.
<BR>&nbsp;&nbsp;&nbsp;&nbsp;&nbsp;Ajdaho je smatrao da nije bilo potrebno upozoravati ga, ali joj je ipak bio zahvalan.
<BR>&nbsp;&nbsp;&nbsp;&nbsp;&nbsp;Prisustvo Uvaženih Naložnica na Kapitolu olakšalo mu je zadatak. Zbog njih su proktorke i ostale stražarke na brodu bile nervozne. Murbela je izdala naređenje kojim je svojim bivšim sestrama zabranila pristup brodu, ali svima je bilo poznato da je neprijatelj u blizini. Releji skenera prikazivali su naizgled beskonačnu reku lakih jednoseda koji su iskrcavali Uvažene Naložnice na sletište. Pokazalo se da je većina novopristiglih bila zainteresovana za čudovišni ne-brod koji se tamo nalazio, ali nijedna nije ni pokušala da prekrši naređenje Velike uvažene naložnice.
<BR>&nbsp;&nbsp;&nbsp;&nbsp;&nbsp;"Sve dok je živa", promrmljao je Ajdaho onda kada su proktorke mogle da ga čuju. "U tradiciji im je da smiču svoje vođe kako bi ih zamenile. Koliko dugo Murbela može da se održi?"
<BR>&nbsp;&nbsp;&nbsp;&nbsp;&nbsp;Komeji su obavili svoj posao umesto njega. Znao je da će se njegovo mrmljanje razleći brodom.
<BR>&nbsp;&nbsp;&nbsp;&nbsp;&nbsp;Šeana je došla do njegove radne sobe ubrzo posle toga, kako bi mu stavila do znanja da se ne slaže sa njegovim ponašanjem. "Šta pokušavaš da učiniš, Dankane? Uznemiruješ ljude."
<BR>&nbsp;&nbsp;&nbsp;&nbsp;&nbsp;"Vrati se svojim crvima!"
<BR>&nbsp;&nbsp;&nbsp;&nbsp;&nbsp;"Dankane!"
<BR>&nbsp;&nbsp;&nbsp;&nbsp;&nbsp;"Murbela igra opasnu igru! Jedino ona sada stoji između nas i nesreće."
<BR>&nbsp;&nbsp;&nbsp;&nbsp;&nbsp;Već je ranije ukazao Murbeli na ovu svoju bojazan. Ona nije bila nova za posmatrače, ali njeno ponavljanje je sve koji su ga čuli učinilo nervoznim - nadglednike komeja u arhivi, stražu na brodu, sve.
<BR>&nbsp;&nbsp;&nbsp;&nbsp;&nbsp;Sem Uvaženih Naložnica. Murbela ih je držala podalje od Belondine arhive.
<BR>&nbsp;&nbsp;&nbsp;&nbsp;&nbsp;"Za to če kasnije biti vremena", rekla je.
<BR>&nbsp;&nbsp;&nbsp;&nbsp;&nbsp;Šeana je shvatila mig. "Dankane, ili prestani da pothranjuješ naše zebnje ili nam reci šta treba da činimo. Ti si mentat. Delaj za sve nas."
<BR>&nbsp;&nbsp;&nbsp;&nbsp;&nbsp;Ahhhh, veliki mentat na delu, kako bi ga svi videli.
<BR>&nbsp;&nbsp;&nbsp;&nbsp;&nbsp;"Jasno je ono što ti treba da učiniš, ali to ne zavisi od mene. Ja ne mogu da napustim Murbelu."
<BR>&nbsp;&nbsp;&nbsp;&nbsp;&nbsp;Ali možete me odvesti.
<BR>&nbsp;&nbsp;&nbsp;&nbsp;&nbsp;Sada je odluka zavisila od Šeane. Otišla je od njega kako bi započela svoju vlastitu vrstu promena.
<BR>&nbsp;&nbsp;&nbsp;&nbsp;&nbsp;"Imamo Raštrkavanje za primer."
<BR>&nbsp;&nbsp;&nbsp;&nbsp;&nbsp;Do večeri je uspela da neutrališe časne majke u brodu i rukom mu dade znak da mogu preći na sledeći korak.
<BR>&nbsp;&nbsp;&nbsp;&nbsp;&nbsp;One će me slediti!
<BR>&nbsp;&nbsp;&nbsp;&nbsp;&nbsp;Iako joj to nije bila namera Misionaria je već pripremila teren za Šeanino preuzimanje vlasti. Većini sestara bila je poznata skrivena moć koja se krila u njoj. Opasna. Ali prisutna.
<BR>&nbsp;&nbsp;&nbsp;&nbsp;&nbsp;Neiskorišćena je bila poput marionete sa vidljivim koncima, koje niko ne pridržava. To je bilo izazovno privlačno: mogao bih je naterati da igra.
<BR>&nbsp;&nbsp;&nbsp;&nbsp;&nbsp;Podržavajući obmanu, on pozva Murbelu.
<BR>&nbsp;&nbsp;&nbsp;&nbsp;&nbsp;"Kada ću te videti?"
<BR>&nbsp;&nbsp;&nbsp;&nbsp;&nbsp;"Dankane molim te." Čak je i na projekciji izgledala užurbano. Imam posla. Znaš pod kakvim sam pritiskom. Izvući ću se za nekoliko dana."
<BR>&nbsp;&nbsp;&nbsp;&nbsp;&nbsp;Projekcija je prikazivala kako se Uvažene Naložnice u pozadini mršte zbog čudnog ponašanja njihove predvodnice. Svaka časna majka mogla je da im sa lica čita šta misle.
<BR>&nbsp;&nbsp;&nbsp;&nbsp;&nbsp;"Da li je Velika uvažena naložnica postala blaga? Ta, ono tamo napolju je samo jedan muškarac!"
<BR>&nbsp;&nbsp;&nbsp;&nbsp;&nbsp;Kada se isključio, Ajdaho izrazi misao koju svaki monitor na brodu smesta zabeleži. "Ona je u opasnosti! Zar nije svesna toga?"
<BR>&nbsp;&nbsp;&nbsp;&nbsp;&nbsp;A sada Šeana, sve zavisi od tebe.
<BR>&nbsp;&nbsp;&nbsp;&nbsp;&nbsp;Kod Šeane je bio ključ za puštanje u pogon brodskog upravljačkog mehanizma. Mine su bile uklonjene. Niko nije mogao da uništi brod u poslednjem trenutku aktivirajući sakriveni eksploziv. Trebalo je brinuti samo o ljudskom teretu. Naročito o Tegu.
<BR>&nbsp;&nbsp;&nbsp;&nbsp;&nbsp;Teg će shvatiti moj izbor. Ostali - rabinova družina i Skital - moraće da pokušaju sa nama.
<BR>&nbsp;&nbsp;&nbsp;&nbsp;&nbsp;Futari, u svojim sigurnosnim ćelijama, nisu ga zabrinjavali. Bili su zanimljive životinje, ali u ovom trenutku beznačajne. Iz tog istog razloga samo je usput pomislio i na Skitala. Mali Tleilaks je stalno pod budnom pažnjom stražara, koja nije slabila bez obzira što su i sami bili zabrinuti.
<BR>&nbsp;&nbsp;&nbsp;&nbsp;&nbsp;Otišao je na spavanje nervozan, ali ta nervoza je imala pokriće koje je servirano duho-braniteljima u Arhivi.
<BR>&nbsp;&nbsp;&nbsp;&nbsp;&nbsp;Njegova dragocena Murbela je u opasnosti.
<BR>&nbsp;&nbsp;&nbsp;&nbsp;&nbsp;I bila je u opasnosti, ali on nije mogao da je zaštiti.
<BR>&nbsp;&nbsp;&nbsp;&nbsp;&nbsp;Samo moje prisustvo predstavlja za nju sada opasnost.
<BR>&nbsp;&nbsp;&nbsp;&nbsp;&nbsp;Ustao je u zoru i vratio se u oružarnicu ranije započetom raspremanju fabrike oružja. Šeana ga je tamo pronašla i zamolila da joj se pridruži u odeljenju za stražu.
<BR>&nbsp;&nbsp;&nbsp;&nbsp;&nbsp;Pozdravilo ih je desetak proktorki. Uopšte ga nije iznenadilo koju su među sobom izabrale za vođu. Garimi. Čuo je za njen ispad na skupštini. Sumnjičava. Zabrinuta. Spremna na vlastito kockanje. Bila je to trezvena žena. Neke su govorile da se retko smeje.
<BR>&nbsp;&nbsp;&nbsp;&nbsp;&nbsp;"Prepravile smo komeje u ovoj odaji", reče Garimi, "prikazuju nas kako smo usput svratile da prezalogajimo i kako te ispitujemo o oružju."
<BR>&nbsp;&nbsp;&nbsp;&nbsp;&nbsp;Ajdaho oseti bol u stomaku, kao da je primio udarac. Belini ljudi će ubrzo otkriti da je u pitanju simulacija. Naročito kada je u pitanju njegova projekcija.
<BR>&nbsp;&nbsp;&nbsp;&nbsp;&nbsp;Garimi odmah odvrati na njegovo mrštenje. "Imamo saveznike u Arhivi."
<BR>&nbsp;&nbsp;&nbsp;&nbsp;&nbsp;Šeana se umeša: "Ovde smo da bismo te upitale želiš li da odustaneš pre no što pobegnemo u ovom brodu."
<BR>&nbsp;&nbsp;&nbsp;&nbsp;&nbsp;Iskreno se iznenadio.
<BR>&nbsp;&nbsp;&nbsp;&nbsp;&nbsp;Da odustanem?
<BR>&nbsp;&nbsp;&nbsp;&nbsp;&nbsp;O tome nije razmišljao. Murbela više nije bila njegova. Spona se u njoj prekinula, iako ona to još nije prihvatila. Učiniće to prvi put kada od nje zatraže da ga izloži opasnosti zbog ciljeva Bene Geserita. Za sada ga jednostavno izbegava više nego što bi to bilo neophodno.
<BR>&nbsp;&nbsp;&nbsp;&nbsp;&nbsp;"Krećete u Raštrkavanje?" upita on, gledajući u Garimi. "Sačuvaćemo ono što možemo. Nekada su to nazivali glasanje stopalima. Murbela kvari Bene Geserit."
<BR>&nbsp;&nbsp;&nbsp;&nbsp;&nbsp;Postojao je neizgovoreni razlog kojim je bio uveren da bi ih pridobio. Neslaganje sa Odradinim kockanjem.
<BR>&nbsp;&nbsp;&nbsp;&nbsp;&nbsp;Ajdaho duboko uzdahnu. "Poći ću sa vama."
<BR>&nbsp;&nbsp;&nbsp;&nbsp;&nbsp;"Bez žaljenja!" upozori ga Garimi.
<BR>&nbsp;&nbsp;&nbsp;&nbsp;&nbsp;"To je glupo!" reče on, dajući oduška svom potisnutom bolu.
<BR>&nbsp;&nbsp;&nbsp;&nbsp;&nbsp;Garimi takav odgovor ne bi iznenadio da je potekao od neke sestre. Ajdaho ju je međutim šokirao i ona se nekoliko trenutaka oporavljala. Poštenje ju je izazvalo.
<BR>&nbsp;&nbsp;&nbsp;&nbsp;&nbsp;"Svakako da je glupo. Žao mi je. Siguran si da ne želiš da ostaneš? Dugujemo ti priliku da sam doneseš odluku."
<BR>&nbsp;&nbsp;&nbsp;&nbsp;&nbsp;Benegeseritska sitničavost kada su u pitanju oni koji su ih odano služili!
<BR>&nbsp;&nbsp;&nbsp;&nbsp;&nbsp;"Pridružiću vam se."
<BR>&nbsp;&nbsp;&nbsp;&nbsp;&nbsp;Bol koji su mu videli na licu bio je stvaran. Nije ga skrivao ni kada se vratio za svoju konzolu.
<BR>&nbsp;&nbsp;&nbsp;&nbsp;&nbsp;Ovo je položaj koji mi je dodeljen.
<BR>&nbsp;&nbsp;&nbsp;&nbsp;&nbsp;Nije pokušao da prikrije svoje namere kada je otkucao šifru za brodska ID kola.
<BR>&nbsp;&nbsp;&nbsp;&nbsp;&nbsp;Saveznici u Arhivi.
<BR>&nbsp;&nbsp;&nbsp;&nbsp;&nbsp;Kola stadoše da svetlucaju na projekcijama - raznobojne pruge sa prekinutom vezom u sistemima za letenje. Bilo je potrebno svega nekoliko trenutaka proučavanja da bi se otkrio način da se zaobiđe taj prekid. Mentatsko opažanje bilo je spremno na to.
<BR>&nbsp;&nbsp;&nbsp;&nbsp;&nbsp;Umnožava se kroz jezgro!
<BR>&nbsp;&nbsp;&nbsp;&nbsp;&nbsp;Ajdaho se zavali i stade da čeka.
<BR>&nbsp;&nbsp;&nbsp;&nbsp;&nbsp;Poletanje je predstavljalo trenutak od koga čoveku odzvanja u glavi i u kome nema ničega, a prestalo je iznenada, kada su se dovoljno udaljili od površine i mogli da aktiviraju nultipolja i pođu svemirskom prečicom.
<BR>&nbsp;&nbsp;&nbsp;&nbsp;&nbsp;Ajdaho je posmatrao svoju projekciju. Eno ih tamo: stari par u bašti! Video je mrežu kako svetluca ispred njih, muškarac je pokazivao na nju, osmehujući se zadovoljno svojim okruglim licem. Kretali su se u providnoj presvlaci koja je otkrivala brodska kola iza njih. Mreža je postajala sve veća - nije bila napravljena od linija već od pruga debljih od projektovanih kola.
<BR>&nbsp;&nbsp;&nbsp;&nbsp;&nbsp;Čovekove usne su oblikovale reči, ali glas se nije čuo. "Očekivali smo vas."
<BR>&nbsp;&nbsp;&nbsp;&nbsp;&nbsp;Ajdahove ruke uputiše se ka konzoli, prsti se zgrčiše u kompolju kako bi dohvatili željene elemente kontrole kola. Nije bilo vremena za ulepšavanje. Veliki prekid. U roku od jedne sekunde našao se u jezgru. Odatle je bilo jednostavno uskladištiti čitave segmente. Na prvom mestu bilo je upravljanje. Video je kako mreža počinje da se stanjuje, i izraz iznenađenja na muškarčevom licu. Zatim su na red došla nulti-polja. Ajdaho oseti kako brod teturavo prelazi na svemirsku prečicu. Mreža se prevali postade izdužena, a dva posmatrača se skratiše i stanjiše. Ajdaho izbrisa kola za memoriju zvezda, oslonivši se na vlastite podatke.
<BR>&nbsp;&nbsp;&nbsp;&nbsp;&nbsp;Mreža i posmatrači nestadoše.
<BR>&nbsp;&nbsp;&nbsp;&nbsp;&nbsp;Otkud sam znao da će biti tamo?
<BR>&nbsp;&nbsp;&nbsp;&nbsp;&nbsp;Nije umeo da na to odgovori, ali njegova sigurnost poticala je iz vizija koje su se ponavljale.
<BR>&nbsp;&nbsp;&nbsp;&nbsp;&nbsp;Šeana nije podigla pogled kada ju je pronašao u privremenom odeljenju za kontrolu leta u stražarskim odajama. Bila je nagnuta nad tablu, i zurila u nju zaprepašćeno. Projekcija iznad nje pokazivala je da su se vratili sa svemirske prečice. Ajdaho nije mogao da prepozna nijedno od zvezdanih ustrojstava koje su se videla, ali to je i očekivao.
<BR>&nbsp;&nbsp;&nbsp;&nbsp;&nbsp;Šeana se okrenu oko sebe i zagleda u Garimi, koja je stajala iznad nje. "Izgubili smo sve pohranjene podatke!"
<BR>&nbsp;&nbsp;&nbsp;&nbsp;&nbsp;Ajdaho se kucnu prstom po slepoočnici. "Ne, nismo."
<BR>&nbsp;&nbsp;&nbsp;&nbsp;&nbsp;"Biće nam potrebne godine da povratimo najosnovnije", usprotivi se Šeana. "Šta se dogodilo?"
<BR>&nbsp;&nbsp;&nbsp;&nbsp;&nbsp;"Nalazimo se u neidentifikovanom brodu u neidentifikovanom svemiru", odvrati Ajdaho. "Nije li to ono što smo želeli?"
</P></TD></TR></TABLE>
<P class="next">
<A HREF=p47.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
