<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>44.
<P>&nbsp;&nbsp;&nbsp;&nbsp;&nbsp;Posmatrano iz jednog ugla, vaseljena predstavlja braunijansko kretanje: nema ničeg što bi se moglo predvideti na osnovnom nivog. Muad'Dib i njegov sin Tiranin zatvorili su odaju sa oblacima u kojoj se kretanje odvijalo.
<BR>
<BR>&nbsp;&nbsp;&nbsp;&nbsp;&nbsp;Priče sa Gamua
<BR>
<BR>&nbsp;&nbsp;&nbsp;&nbsp;&nbsp;Za Murbelu nastade razdoblje tokom kojeg je doživljavala neskladna iskustva. U početku ju je mučilo to što je svoj život videla umnožen. To su pokrenuli haotični događaji na Raskršću, stvorivši metež sastavljen od neposrednih potreba koji je nije napustio ni kada se vratila na Kapitol.
<BR>&nbsp;&nbsp;&nbsp;&nbsp;&nbsp;Upozorila sam te, Dar. Ne možeš poreći. Rekla sam ti 'da su u stanju da pobedu pretvore u poraz. Pogledaj zbrku koju si mi izručila u krilo! Imala sam sreće što sam i toliko uspela da spasem.
<BR>&nbsp;&nbsp;&nbsp;&nbsp;&nbsp;Ovaj unutrašnji protest uvek bi je uronio u događaje koji su je uzdigli na ovo grozno istaknuto mesto.
<BR>&nbsp;&nbsp;&nbsp;&nbsp;&nbsp;Šta sam drugo mogla da učinim?
<BR>&nbsp;&nbsp;&nbsp;&nbsp;&nbsp;U sećanje joj se vrati Stregi, kako iznenada pada mrtva na pod, ne ispustivši ni kap krvi. Tu scenu prenosili su releji ne-broda kao da je u pitanju bila kakva beletristička drama. Iluziji da se to u stvarnosti ne događa doprinosio je i okvir projekcije na brodskom komandnom mostu. Glumci će ustati i pokloniti se. Tegovi komeji automatski su nastavljali da zuje, ništa ne propustivši dok ih neko nije ućutkao.
<BR>&nbsp;&nbsp;&nbsp;&nbsp;&nbsp;Njoj su ostale slike, stravični zalazak sunca: Teg ispružen na podu u tom gnezdu Uvaženih Naložnica. Odrade, kako zuri u šoku.
<BR>&nbsp;&nbsp;&nbsp;&nbsp;&nbsp;Glasni protesti dočekali su Murbelinu izjavu da mora smesta tamo krenuti. Proktorke su bile nepopustljive, dok im nije iznela pojedinosti Odradinog kockanja i upitala: "Želite li da dođe do potpune propasti?"
<BR>&nbsp;&nbsp;&nbsp;&nbsp;&nbsp;Odrade unutar nje pobedila je u toj konačnoj raspravi. Ali ti si od početka bila pripremljena za to, je li tako, Dar? Tvoj plan!
<BR>&nbsp;&nbsp;&nbsp;&nbsp;&nbsp;Proktorke su se konačno složile: "Još nam preostaje Šeana" Dale su Murbeli laki jednosed i poslale je samu na Raskršće.
<BR>&nbsp;&nbsp;&nbsp;&nbsp;&nbsp;Iako je ispred sebe odaslala poruku o svom identitetu Uvažene Naložnice, na sletištu je baš nisu dočekali raširenih ruku.
<BR>&nbsp;&nbsp;&nbsp;&nbsp;&nbsp;Jedan vod naoružanih Uvaženih Naložnica isprečio se ispred nje čim se pojavila iz jednoseda, koji se spustio pored neke jame što se pušila. Dim je mirisao na egzotične eksplozive.
<BR>&nbsp;&nbsp;&nbsp;&nbsp;&nbsp;Tu je bio uništen jednosed Vrhovne majke.
<BR>&nbsp;&nbsp;&nbsp;&nbsp;&nbsp;Jedna postarija Uvažena Naložnica predvodila je vod; crvena odora bila joj je umrljana, izgubila je i neke ukrase, a preko levog ramena bila je široka posekotina. Ličila je na nekog isušenog guštera, još otrovnog, još spremnog za ujed, mrmljajući o nekadašnjim delima ali, u stvari, bez stvarne snage. Kosa joj je bila u neredu i ličila je na spoljašnjost tek iskopanog korena đumbira. U njoj je čučao demon. Murbela ga je videla kako viri iz očiju posutih narandžastim mrljama.
<BR>&nbsp;&nbsp;&nbsp;&nbsp;&nbsp;Pošto je ceo vod stajao iza starice, njih dve se nađoše licem u lice kao da su jedine koje stoje ispod vrata na donjem delu trupa, poput divljih životinja koje oprezno frkću, pokušavajući da procene veličinu opasnosti.
<BR>&nbsp;&nbsp;&nbsp;&nbsp;&nbsp;Murbela je pažljivo promatrala staricu. Ovaj gušter će malo isplaziti jezik; isprobavajući vazduh i dajući oduška svojim osećanjima, ali je inače bila dovoljno protresena da bi se oduprla izvršavanju izdatog naređenja.
<BR>&nbsp;&nbsp;&nbsp;&nbsp;&nbsp;"Murbela mi je ime. Zarobljena sam od strane Bene Geserita na Gamuu. Ja sam majstor Hormu reda."
<BR>&nbsp;&nbsp;&nbsp;&nbsp;&nbsp;"Zašto nosiš odoru veštica?" Starica i njen vod bile su spremne za ubijanje.
<BR>&nbsp;&nbsp;&nbsp;&nbsp;&nbsp;"Naučila sam sve čemu su mogle da me nauče i to blago sam donela svojim sestrama."
<BR>&nbsp;&nbsp;&nbsp;&nbsp;&nbsp;Starica ju je jedan čas promatrala. "Da, poznat mi je tvoj tip. Ti si Rok, jedna od onih koje smo izabrale za projekat Gamu."
<BR>&nbsp;&nbsp;&nbsp;&nbsp;&nbsp;Vod iza nje se jedva vidljivo opustio.
<BR>&nbsp;&nbsp;&nbsp;&nbsp;&nbsp;"Nisi sav taj put prešla u tom jednosedu", nastavi starica optužujući.
<BR>&nbsp;&nbsp;&nbsp;&nbsp;&nbsp;"Pobegla sam iz jednog od njihovih ne-brodova."
<BR>&nbsp;&nbsp;&nbsp;&nbsp;&nbsp;"Znaš li gde im se nalazi gnezdo?"
<BR>&nbsp;&nbsp;&nbsp;&nbsp;&nbsp;"Znam."
<BR>&nbsp;&nbsp;&nbsp;&nbsp;&nbsp;Širok osmeh zaigra na staričinim usnama. "Dobro. Predstavljaš pravi zgoditak! Kako si pobegla?"
<BR>&nbsp;&nbsp;&nbsp;&nbsp;&nbsp;"Moraš li to da pitaš?"
<BR>&nbsp;&nbsp;&nbsp;&nbsp;&nbsp;Starica stade da razmišlja o ovome. Murbela je bila u stanju da joj sa lica čita misli, kao da ih ova naglas izgovara: One koje smo dovele sa Roka - sve su od reda bile opasne po život. Mogle su da ubiju rukama, stopalima ili bilo kojim drugim pokretnim delom tela. Sve bi trebalo da nose oznaku: "Opasne u bilo kom položaju."
<BR>&nbsp;&nbsp;&nbsp;&nbsp;&nbsp;Murbela se udalji od jednoseda razmećući se žilavom gracioznošću koja je bila oznaka njenog identiteta.
<BR>&nbsp;&nbsp;&nbsp;&nbsp;&nbsp;Brzina i mišići, sestre. Čuvajte se.
<BR>&nbsp;&nbsp;&nbsp;&nbsp;&nbsp;Neke iz voda zbiše se napred iz radoznalosti. Njihove reči bile su pune poređenja karakterističnih za Uvažene Naložnice, oštrih pitanja kojima je Murbela morala da se suprotstavi.
<BR>&nbsp;&nbsp;&nbsp;&nbsp;&nbsp;"Da li si ih mnogo ubila? Gde se nalazi njihova planeta? Je li bogata? Da li si osigurala tamo mnogo muškaraca? Obučavali su te na Gamuu?"
<BR>&nbsp;&nbsp;&nbsp;&nbsp;&nbsp;"Bila sam na Gamuu zbog trećeg razdoblja razvoja. Služila sam pod Hakom."
<BR>&nbsp;&nbsp;&nbsp;&nbsp;&nbsp;"Hakom! Srela sam je. Da li je joj je levo stopalo već bilo povređeno kada si je upoznala?"
<BR>&nbsp;&nbsp;&nbsp;&nbsp;&nbsp;Još me iskušavaju.
<BR>&nbsp;&nbsp;&nbsp;&nbsp;&nbsp;"U pitanju je bilo desno stopalo i ja sam bila s njom kada je zadobila tu povredu!"
<BR>&nbsp;&nbsp;&nbsp;&nbsp;&nbsp;"Oh, da, desno stopalo, naravno. Sada se sećam. Kako je zadobila povredu?"
<BR>&nbsp;&nbsp;&nbsp;&nbsp;&nbsp;"Htela je da otpozadi šutne nekog klipana. Imao je oštar nož
<BR>&nbsp;&nbsp;&nbsp;&nbsp;&nbsp;u džepu na bedru. Haka je bila toliko ljuta da ga je ubila."
<BR>&nbsp;&nbsp;&nbsp;&nbsp;&nbsp;Prolomi se smeh u vodu.
<BR>&nbsp;&nbsp;&nbsp;&nbsp;&nbsp;"Poći ćemo do Velike uvažene naložnice", reče starica.
<BR>&nbsp;&nbsp;&nbsp;&nbsp;&nbsp;Znači prošla sam prvo ispitivanje.
<BR>&nbsp;&nbsp;&nbsp;&nbsp;&nbsp;Murbela je ipak osećala da podozrenje prema njoj još nije sasvim nestalo.
<BR>&nbsp;&nbsp;&nbsp;&nbsp;&nbsp;Zašto ovaj majstor Hormua nosi odore neprijatelja? čudno gleda. Bolje da se s tim odmah suočim.
<BR>&nbsp;&nbsp;&nbsp;&nbsp;&nbsp;"Prošla sam kroz njihovu obuku i one su me prihvatile."
<BR>&nbsp;&nbsp;&nbsp;&nbsp;&nbsp;"Budale! Stvarno su to učinile?"
<BR>&nbsp;&nbsp;&nbsp;&nbsp;&nbsp;"Sumnjaš u moju reč?" Kako je bilo lako preobratiti se i prihvatiti ponovo osetljiv način Uvaženih Naložnica.
<BR>&nbsp;&nbsp;&nbsp;&nbsp;&nbsp;Starica se naježi. Nije prestala da pokazuje svoju oholost, ali je uputila jedan upozoravajući pogled svom vodu. Sve su jedan trenutak varile ono što je Murbela rekla.
<BR>&nbsp;&nbsp;&nbsp;&nbsp;&nbsp;"Postala si jedna od njih?" upita neko iza nje.
<BR>&nbsp;&nbsp;&nbsp;&nbsp;&nbsp;"Kako sam drugačije mogla da ukradem njihovo znanje? Znajte samo da sam bila lična učenica njihove Vrhovne majke."
<BR>&nbsp;&nbsp;&nbsp;&nbsp;&nbsp;"Da li te je dobro podučila?" Opet je otpozadi dopro taj izazivački glas.
<BR>&nbsp;&nbsp;&nbsp;&nbsp;&nbsp;Murbela uspe da izdvoji onu koja je postavljala pitanja: u sredini ešalona, ambiciozna. Nestrpljiva da na sebe skrene pažnju i da napreduje.
<BR>&nbsp;&nbsp;&nbsp;&nbsp;&nbsp;Ovo ti je kraj nestrpljivice. A mali gubitak za vaseljenu.
<BR>&nbsp;&nbsp;&nbsp;&nbsp;&nbsp;Jednim benegeseritskim trikom ona uvuče svog neprijatelja u radijus delovanja. Prikaza im onda jedan udarac u stilu pripadnica Hormu reda, da bi ga prepoznale. Isptivačica je ležala mrtva na tlu.
<BR>&nbsp;&nbsp;&nbsp;&nbsp;&nbsp;Brak izmedu sposobnosti Bene Geserita i sposobnosti Uvaženih Naložnica stvara opasnost koju bi sve trebalo da uviđate i da mi na tome zavidite.
<BR>&nbsp;&nbsp;&nbsp;&nbsp;&nbsp;"Podučila me je izvanredno", konačno reče Murbela. "Ima li još pitanja?"
<BR>&nbsp;&nbsp;&nbsp;&nbsp;&nbsp;"Ehhh!", reče starica.
<BR>&nbsp;&nbsp;&nbsp;&nbsp;&nbsp;"Kako se zoveš?" zapita Murbela.
<BR>&nbsp;&nbsp;&nbsp;&nbsp;&nbsp;"Ja sam starija gospa, Uvažena Naložnica Hormua. Zovem se Elpek."
<BR>&nbsp;&nbsp;&nbsp;&nbsp;&nbsp;"Hvala, Elpek. Možeš me zvati Murbela."
<BR>&nbsp;&nbsp;&nbsp;&nbsp;&nbsp;"Počastvovana sam, Murbela. Odista si nam donela pravo bogatstvo."
<BR>&nbsp;&nbsp;&nbsp;&nbsp;&nbsp;Murbela ju je trenutak proučavala sa benegeseritskom budnošću, pre no što se neveselo nasmeši.
<BR>&nbsp;&nbsp;&nbsp;&nbsp;&nbsp;Izmena imena! Ti u crvenoj odori, koja označava da si jedna od moćnih što okružuju Veliku uvaženu naložnicu, znaš li koga ste upravo primile u svoj krug?
<BR>&nbsp;&nbsp;&nbsp;&nbsp;&nbsp;Vod je, šokiran, zabrinuto posmatrao Murbelu. Videla je to služeći se svojom novom osetljivošću. Mreža Stare devojke nije nikada uhvatila uporište kod Bene Geserita, ali je dejstvovala kod Uvaženih Naložnica. Simultani tok misli zabavi je pravom paradom potvrda. Kako se tanano moć prebacuje: prava škola, pravi prijatelji, diploma i premeštaj na prve stepenice lestvica - i sve to pređeš vođen rođacima koji se služe svojim vezama, što liči na uzajamno češanje leđa, što opet stvara saveze, uključujući tu i brakove. Simultani tok misli joj još reče da to vodi u jamu, ali oni koji se jednom nađu na stepeniku, oni koji se nađu u kontrolnim nišama, nikada ne dozvoljavaju da ih to zabrine.
<BR>&nbsp;&nbsp;&nbsp;&nbsp;&nbsp;Danas je dovoljno samo sebi, a to je način na koji Elpek vidi i mene. Ona ne shvata šta sam ja postala, već samo da sam opasna, ali i potencijalno korisna.
<BR>&nbsp;&nbsp;&nbsp;&nbsp;&nbsp;Okrenuvši se lagano oko sebe, Murbela stade da proučava Elpekin vod. Nema nijednog od pridobijenih muškaraca. Ovo je bila suviše osetljiva dužnost da bi je obavljao bilo ko osim poverljivih žena. Dobro.
<BR>&nbsp;&nbsp;&nbsp;&nbsp;&nbsp;"A sada me čujte, sve odreda. Ako ste imalo odane našem Sestrinstvu, o čemu ću doneti sud na osnovu vašeg budućeg ponašanja, cenićete ono što sam donela. Ja sam to namenila kao poklon onima koje ga zaslužuju."
<BR>&nbsp;&nbsp;&nbsp;&nbsp;&nbsp;"Velika uvažena naložnica će biti zadovoljna", zaključi Elpek.
<BR>&nbsp;&nbsp;&nbsp;&nbsp;&nbsp;Činilo se da Velika uvažena naložnica nije zadovoljna time što su joj predstavili Murbelu.
<BR>&nbsp;&nbsp;&nbsp;&nbsp;&nbsp;Murbela prepoznade ambijent u Kuli. Sunce je bilo gotovo na zalasku, a Stregino telo još je ležalo tamo gde beše palo. Bili su pobijeni i neki od Tegovih specijalista, uglavnom članovi posade koja se brinula o komejima i koja je ujedno predstavljala i njegovu ličnu stražu.
<BR>&nbsp;&nbsp;&nbsp;&nbsp;&nbsp;Ne, mi Uvažene Naloinice ne volimo kada nas drugi špijuniraju.
<BR>&nbsp;&nbsp;&nbsp;&nbsp;&nbsp;Teg je još bio živ, ugledala ga je, ali bio je uvezan siga-žicom i bahato poslat u ugao. Najveće iznenađenje predstavljalo je to što je Odrade bila slobodna i što je stigla blizu Velike uvažene naložnice. Time su jasno pokazivale da je nimalo ne poštuju.
<BR>&nbsp;&nbsp;&nbsp;&nbsp;&nbsp;Murbela oseti da je već mnogo puta preživela ovaj prizor - posledice pobede Uvaženih Naložnica: pokošena tela neprijatelja ostavljena tamo gde su pala. Napad Uvaženih Naložnica oružjem koje nije prolivalo krv bio je brz i smrtonosan, i predstavljao je tipično iskazivanje vlastite opakosti, jer je odnosio žrtve onda kada to više nije bilo potrebno. Potisnula je drhtaj, prisetivši se ovog smrtonosnog preokreta. Nije bilo upozorenja, samo su vojnici počeli da padaju jedan za drugim - efekat domina koji je preživele ostavljao u šoku. A Velika uvažena naložnica očigledno je uživala da izaziva takve šokove.
<BR>&nbsp;&nbsp;&nbsp;&nbsp;&nbsp;Gledajući u Murbelu, Velika uvažena naložnica reče: "Znači, ovo je ta dronjava vreća drskosti za koju kažeš da ste je obučile na svoj način."
<BR>&nbsp;&nbsp;&nbsp;&nbsp;&nbsp;Odrade se gotovo nasmeši kada je čula taj opis.
<BR>&nbsp;&nbsp;&nbsp;&nbsp;&nbsp;Vreća drskosti?
<BR>&nbsp;&nbsp;&nbsp;&nbsp;&nbsp;Jedna benegeseritkinja bi to prihvatila bez ljutnje. Ova Velika uvažena naložnica vlažnih očiju našla se u škripcu, a nije mogla da se pozove na svoje oružje koje ubija ne ostavljajući krvave mrlje. Veoma istančana ravnoteža moći: uzbuđeni razgovori koji su se vodili među Uvaženim Naložnicama razotkrili su njihov problem.
<BR>&nbsp;&nbsp;&nbsp;&nbsp;&nbsp;Sva njihova tajna oružja bila su iscrpljena i one nisu mogle da ih ponovo napune; to je bio jedan od glavnih gubitaka koje su morale podneti kada su bile potisnute ovamo.
<BR>&nbsp;&nbsp;&nbsp;&nbsp;&nbsp;"Iscrple smo oružje za krajnju nuždu!"
<BR>&nbsp;&nbsp;&nbsp;&nbsp;&nbsp;Logno, koja je za sebe mislila da je glavna, sada se, međutim, našla u drugačijoj areni. Upravo je saznala za zastrašujuću lakoću kojom je Murbela u stanju da ubije čak i jednu od izabranih.
<BR>&nbsp;&nbsp;&nbsp;&nbsp;&nbsp;Murbela pređe jednim odmeravajućim pogledom preko pratnje Velike uvažene naložnice, odmeravajući njihove mogućnosti. One su, razume se, shvatile situaciju. Bila im je poznata. Kako su glasale?
<BR>&nbsp;&nbsp;&nbsp;&nbsp;&nbsp;Bile su neutralne?
<BR>&nbsp;&nbsp;&nbsp;&nbsp;&nbsp;Neke su bile oprezne, a sve su čekale.
<BR>&nbsp;&nbsp;&nbsp;&nbsp;&nbsp;Unapred su se pripremale za diverziju. Nisu brinule o tome ko će pobediti sve dok moć i dalje bude tekla u njihovom pravcu.
<BR>&nbsp;&nbsp;&nbsp;&nbsp;&nbsp;Murbela dozvoli svojim mišićima da se pripreme za bitku onako kako je to naučila od Dankana i proktorki. Bila je hladna, kao da se nalazi na podijumu za vežbe i odgovara zahtevima koji se pred nju stavljaju. Čak i u trenutku kada je reagovala znala je da se kreće onako kako ju je Odrade pripremila - mentalno, fizički i emocionalno.
<BR>&nbsp;&nbsp;&nbsp;&nbsp;&nbsp;Najpre, Glas. Neka osete unutrašnju jezu.
<BR>&nbsp;&nbsp;&nbsp;&nbsp;&nbsp;"Vidim da ste krajnje bedno procenile Bene Geserit. Zaključci na koje ste toliko ponosne te žene su čule toliko puta da su vaše reči za njih više nego dosadne."
<BR>&nbsp;&nbsp;&nbsp;&nbsp;&nbsp;To je bilo izrečeno s poraznom vokalnom kontrolom, tonom koji izazva narandžastu boju u Logninim očima, ali joj ne dozvoli ni da se pomeri.
<BR>&nbsp;&nbsp;&nbsp;&nbsp;&nbsp;Murbela još nije bila gotova s njom. "Smatraš da si moćna i pametna. Jedno začinje drugo, a? Kakav idiotizam! Ti si savršen lažov i lažeš samu sebe."
<BR>&nbsp;&nbsp;&nbsp;&nbsp;&nbsp;Pošto za sve vreme ovog napada Lognino lice ostade nepomično, one oko nje počeše da se odmiču, stvarajući prostor koji je govorio: "Tvoja je."
<BR>&nbsp;&nbsp;&nbsp;&nbsp;&nbsp;"Tvoja rečitost ne prikriva te laži", reče Murbela. Ona podrugljivim pogledom odmeri one iza Logno. "Poput onih koje znam iz Drugih sećanja, vama preti uništenje. Problem je u tome što vi tako pakleno prihvatate to dugo umiranje. Neizbežno je, oh, ali u međuvremenu i dosadno. Usuđuješ se da sebe nazivaš Velikom uvaženom naložnicom!" Ona vrati pažnju na Logno. "Sve u vezi sa tobom je kaljuga. Nemaš stila."
<BR>&nbsp;&nbsp;&nbsp;&nbsp;&nbsp;To je već bilo šuviše. Logno napade. Njeno levo stopalo sevnu napred zaslepljujućom brzinom. Murbela ščepa to stopalo kao da hvata list nošen vetrom, i povuče ga dalje u pravcu u kome je krenulo tako da njome tresnu o pod kao toljagom, pretvorivši joj glavu u kašastu masu. Ni za tren ne zastavši, Murbela napravi piruetu levim stopalom i gotovo obezglavi Uvaženu Naložnicu koja je stajala desno, a desnom šakom smrska grlo onoj koja je stajala levo od Logno. Sve je bilo gotovo za dva otkucaja srca.
<BR>&nbsp;&nbsp;&nbsp;&nbsp;&nbsp;Proučavajući prizor i normalno dišući (tek da vidite kako je to bilo lako, sestre), Murbela iskusi osećanje šoka i postade svesna onoga što je predstavljalo neizbežnu posledicu svega ovoga. Odrade je ležala na podu ispred Elpek, koja je očigledno bez oklevanja odlučila na čijoj je strani. Iskrenuti položaj Odradinog vrata i mlitavost njenog tela govorili su da je mrtva.
<BR>&nbsp;&nbsp;&nbsp;&nbsp;&nbsp;"Pokušala je da se umeša", reče Elpek.
<BR>&nbsp;&nbsp;&nbsp;&nbsp;&nbsp;Pošto je ubila jednu časnu majku Elpek je očekivala da će joj Murbela (koja je ipak bila sestra) zatapšati. Ali Murbela ne postupi onako kako se od nje očekivalo. Klekla je pored Odrade i prislonila svoju glavu uz glavu leša, ostavši tako neizmerno dugo.
<BR>&nbsp;&nbsp;&nbsp;&nbsp;&nbsp;Preživele Uvažene Naložnice izmenjaše upitne poglede, ali se ne usudiše ni da se pokrenu.
<BR>&nbsp;&nbsp;&nbsp;&nbsp;&nbsp;Šta je sad pa ovo?
<BR>&nbsp;&nbsp;&nbsp;&nbsp;&nbsp;Ali paralisale su ih Murbeline zastrašujuće sposobnosti. Kada je upila Odradinu neposrednu prošlost i sve što je bilo novo pridodala prethodnom deljenju, Murbela ustade. Elpek namah ugleda smrt u Murbelinim očima i napravi korak unazad pre no što pokuša da se odbrani. Elpek je bila opasna, ali nije bila ravna ovom demonu u crnoj odori. Sve se svršilo isto onako iznenada kao i sa Logno i njenim pomoćnicama: jedan udarac u larinks. Elpek se izvali preko Odrade.
<BR>&nbsp;&nbsp;&nbsp;&nbsp;&nbsp;Murbela još jednom stade da proučava preživele, a zatim na trenutak zastade i zagleda se u Odradino telo.
<BR>&nbsp;&nbsp;&nbsp;&nbsp;&nbsp;Na neki način to je moje delo, Dar. I tvoje!
<BR>&nbsp;&nbsp;&nbsp;&nbsp;&nbsp;Ona lagano odmahnu glavom, upijajući posledice.
<BR>&nbsp;&nbsp;&nbsp;&nbsp;&nbsp;Odrade je mrtva. Neka dugo živi Vrhovna majka! Neka dugo živi Velika uvažena naložnica! I neka nas nebo sve zaštiti.
<BR>&nbsp;&nbsp;&nbsp;&nbsp;&nbsp;Potom se usredsredi na ono što se moralo obaviti. Ove smrti su stvorile ogroman dug. Murbela duboko udahnu. Ovo je bio još jedan gordijski čvor.
<BR>&nbsp;&nbsp;&nbsp;&nbsp;&nbsp;"Oslobodite Tega" naredi ona. "Počistite ovo ovde što je brže moguće. I neka mi neko donese odgovarajuću odoru!" Ova naređenja je bez sumnje izdala kao prava Velika uvažena naložnica, ali one koje skočiše da je poslušaju osetile su i nekog drugog u njoj.
<BR>&nbsp;&nbsp;&nbsp;&nbsp;&nbsp;Ona koja joj je donela crvenu odoru urešenu zmajevima od su-kamenja držala ju je smerno i na rastojanju. Bila je to jedna krupna žena teških kostiju i četvrtastog lica. Okrutnih očiju.
<BR>&nbsp;&nbsp;&nbsp;&nbsp;&nbsp;"Pridrži mi je", reče Murbela, a kada žena pokuša da iskoristi blizinu svog položaja za smrtni napad, Murbela je snažno tresnu. "Želiš li još?"
<BR>&nbsp;&nbsp;&nbsp;&nbsp;&nbsp;Ovog puta sve je bilo obavljeno bez trikova.
<BR>&nbsp;&nbsp;&nbsp;&nbsp;&nbsp;"Ti si prvi član moga Saveta", reče Murbela. "Ime?"
<BR>&nbsp;&nbsp;&nbsp;&nbsp;&nbsp;"Andželika, Velika uvažena naložnice." Vidiš! Ja sam te prva oslovila tvojom pravom titulom. Nagradi me.
<BR>&nbsp;&nbsp;&nbsp;&nbsp;&nbsp;"Nagrada ti je to što sam te unapredila i ostavila u životu."
<BR>&nbsp;&nbsp;&nbsp;&nbsp;&nbsp;Pravi odgovor jedne istinske Uvažene Naložnice. I bi prihvaćen kao takav.
<BR>&nbsp;&nbsp;&nbsp;&nbsp;&nbsp;Kada joj se Teg približi, trljajući ruke na mestima gde mu se siga-žica bila duboko urezala, neke Uvažene Naložnice pokušaše da upozore Murbelu. "Znaš li šta je ovaj u stanju..."
<BR>&nbsp;&nbsp;&nbsp;&nbsp;&nbsp;"Sada meni služi", prekide ih Murbela. A zatim mu se obrati Odradinim rugajućim tonom: "Zar nije tako, Milese?"
<BR>&nbsp;&nbsp;&nbsp;&nbsp;&nbsp;On joj uzvrati jednim žalosnim osmehom, osmehom starca na licu deteta. "Zanimljiva vremena, Murbela."
<BR>&nbsp;&nbsp;&nbsp;&nbsp;&nbsp;"Dar je volela jabuke", reče Murbela. "Pobrini se za to."
<BR>&nbsp;&nbsp;&nbsp;&nbsp;&nbsp;On klimnu. Treba je preneti na groblje u voćnjaku. Ti hvaljeni voćnjaci Bene Geserita neće se dugo održati u pustinji. Ipak, izvesne tradicije je vredelo ponavljati dok god je to bilo moguće.
</P></TD></TR></TABLE>
<P class="next">
<A HREF=p45.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
