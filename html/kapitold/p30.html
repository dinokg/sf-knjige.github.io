<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>30.
<P>&nbsp;&nbsp;&nbsp;&nbsp;&nbsp;Ne izlaži se sukobu sa fanaticima ako nisi u stanju da ih učiniš bezopasnima. Suprotstavi se nekoj religiji drugom religijom samo ako su tvoji dokazi (čuda) postojani ili ako možeš da se složiš sa njima tako da te fanatici prihvate kao bogom nadahnutog. Ovo je dugo predstavljalo prepreku za nauku, kada je trebalo da na sebe stavi odoru božanskog otkrovenja. Tako je očigledno bilo da je nauku stvorio čovek. Fanatici (a mnogi su fanatici na ovaj ili onaj način) moraju znati na čijoj ste strani, ali još je važnije to što moraju da otkriju onoga ko vam šapuće u uho.
<BR>
<BR>&nbsp;&nbsp;&nbsp;&nbsp;&nbsp;Misionaria protectiva, Bazično učenje
<BR>
<BR>&nbsp;&nbsp;&nbsp;&nbsp;&nbsp;Protok vremena izjedao je Odrade u istoj meri u kojoj i stalna svest o tome da se lovci približavaju. Godine su protekle tako brzo da su dani postali nejasni. Dva meseca rasprava da bi se dobio pristanak za Šeanino naimenovanje kao Tamine naslednice!
<BR>&nbsp;&nbsp;&nbsp;&nbsp;&nbsp;Belonda je preuzimala Odradine dnevne obaveze kada bi ova bila odsutna kao što je to danas bio slučaj, posvećujući se davanju uputstava jednoj novoj benegeseritskoj skupini koja je trebalo da bude poslata u Raštrkavanje. Savet je to prihvatao, iako nevoljno. Ajdahovi nagoveštaji da je takva strategija uzaludna proželi su talasima šoka čitavo Sestrinstvo. Uputstva su sada sadržala nove odbrambene planove za ono 's čim se možete sresti'.
<BR>&nbsp;&nbsp;&nbsp;&nbsp;&nbsp;Ušavši u radnu sobu kasno popodne, Odrade zateče Belondu za stolom. Obrazi su joj izgledali naduveni, a u očima je imala onaj tvrdi pogled koji se javljao kada bi je ophrvao umor. Pošto je Bel prisutna, dnevni izveštaj će, po svoj prilici, obuhvatiti i oštre komentare.
<BR>&nbsp;&nbsp;&nbsp;&nbsp;&nbsp;"Pristali su na Šeanu", prozbori ona, gurnuvši jedan mali kristal prema Odrade. "Tome je doprinela Tamina podrška. A Murbelina prinova će se roditi za osam dana, tako bar suki tvrde."
<BR>&nbsp;&nbsp;&nbsp;&nbsp;&nbsp;Bel nije imala baš poverenja u suk-doktore.
<BR>&nbsp;&nbsp;&nbsp;&nbsp;&nbsp;Prinova? Umela je da bude tako vraški bezlična kada je u pitanju život! Odrade uvide da joj se puls ubrzava zbog onog što je tek predstojalo.
<BR>&nbsp;&nbsp;&nbsp;&nbsp;&nbsp;Kada se Murbela oporavi od ovog porodaja - dolazi agonija. Spremna je.
<BR>&nbsp;&nbsp;&nbsp;&nbsp;&nbsp;"Dankan je krajnje nervozan", nastavi Belonda, dižući se iz Odradine stolice.
<BR>&nbsp;&nbsp;&nbsp;&nbsp;&nbsp;Već ga zove po imenu! Ovo dvoje postaju neverovatno prisni.
<BR>&nbsp;&nbsp;&nbsp;&nbsp;&nbsp;Odrade zauze svoje mesto iza stola i dovede kristal u ravnotežu sa raportom na svom dlanu. Dortujlina verna akilota, sada časna majka Fintil, ne bi rizikovala putovanje ne-brodom ili bilo kojim drugim sredstvom za prenošenje poruka koje su pripremile, samo zato da bi se udovoljilo Vrhovnoj majci. Nijedna od vesti nije potvrđivala da je mamac još tamo napolju... niti da je izgubljen.
<BR>&nbsp;&nbsp;&nbsp;&nbsp;&nbsp;"Da li si saopštila Šeani da je naimenovana?" upita Odrade.
<BR>&nbsp;&nbsp;&nbsp;&nbsp;&nbsp;"To sam tebi ostavila. Ponovo kasni sa svojim dnevnim izveštajem. To nije u redu kada su u pitanju članice Saveta."
<BR>&nbsp;&nbsp;&nbsp;&nbsp;&nbsp;Znači, Bel se i dalje ne slaže sa naimenovanjem.
<BR>&nbsp;&nbsp;&nbsp;&nbsp;&nbsp;Šeanini dnevni izveštaji postali su jednolični. "Nema znaka od crva. Začinska masa nedirnuta."
<BR>&nbsp;&nbsp;&nbsp;&nbsp;&nbsp;Sve u šta su polagali nade visilo je o koncu. A košmarni lovci su se puzeći približavali. Napetost se nagomilavala. Pretila je eksplozija.
<BR>&nbsp;&nbsp;&nbsp;&nbsp;&nbsp;"Dovoljno puta si videla razmenu između Dankana i Murbele", reče Belonda. Je li to ono što je Šeana krila i ako je tako, zašto?" "Teg je bio moj otac."
<BR>&nbsp;&nbsp;&nbsp;&nbsp;&nbsp;"Kakva istančanost! Jednu časnu majku muče sumnje zbog utiskivanja gole-oca Vrhovne majke!"
<BR>&nbsp;&nbsp;&nbsp;&nbsp;&nbsp;"Bila je moja lična učenica, Bel. Vodi računa o meni onako kako ti nisi u stanju. Pored toga, ovde nije reč samo o goli, već o detetu."
<BR>&nbsp;&nbsp;&nbsp;&nbsp;&nbsp;"Moramo biti sigurne u nju!"
<BR>&nbsp;&nbsp;&nbsp;&nbsp;&nbsp;Odrade primeti kako Belondine usne oblikuju ime, ali ga ne izgovaraju. "Džesika."
<BR>&nbsp;&nbsp;&nbsp;&nbsp;&nbsp;Još jedna izopačena časna majka? Bel je bila u pravu, moraju biti sigurne u Šeanu. Moja odgovornost. Vizija Šeanine crne skulpture zaiskri u Odradinoj svesti.
<BR>&nbsp;&nbsp;&nbsp;&nbsp;&nbsp;"Ajdahov plan je, nesumnjivo, donekle privlačan, ali..." oklevala je Belonda.
<BR>&nbsp;&nbsp;&nbsp;&nbsp;&nbsp;"U pitanju je veoma mlad momak, čiji rast nije upotpunjen", prekinu je Odrade. "Bol koji bi prouzrokovalo uobičajeno obnavljanje sećanja mogao bi da se približi agoniji. Mogao bi da ga otuđi. Ali ovo..."
<BR>&nbsp;&nbsp;&nbsp;&nbsp;&nbsp;"Slažem se s onim delom koji nalaže da ga kontrolišemo pomoću neke Utiskivačice. Šta ako mu to ne povrati sećanja?"
<BR>&nbsp;&nbsp;&nbsp;&nbsp;&nbsp;"Još nam preostaje prvobitan plan. A on jeste povoljno uticao na Ajdaha."
<BR>&nbsp;&nbsp;&nbsp;&nbsp;&nbsp;"On je drugo, ali odluka može da pričeka. Kasniš na sastanak sa Skitalom."
<BR>&nbsp;&nbsp;&nbsp;&nbsp;&nbsp;Odrade odmeri kristal. "Dnevni izveštaj?"
<BR>&nbsp;&nbsp;&nbsp;&nbsp;&nbsp;"Ništa što već nisi videla mnogo puta." Kada Bel to kaže onda se u njenom glasu gotovo oseća nota zabrinutosti.
<BR>&nbsp;&nbsp;&nbsp;&nbsp;&nbsp;"Dovešću ga nazad ovamo. Ostavi Tam da nas sačeka, a ti uđi kasnije posluživši se nekim izgovorom."
<BR>&nbsp;&nbsp;&nbsp;&nbsp;&nbsp;Skital se gotovo navikao na ove šetnje izvan broda i Odrade to zapazi po njegovom uobičajenom ponašanju kada su izišli iz njenog transportera južno od Centrale.
<BR>&nbsp;&nbsp;&nbsp;&nbsp;&nbsp;To je bilo više od obične šetnje i oboje su toga bili svesni, ali ona te izlaske nije propuštala jer je želela da ga ponavljanjem uljuljka. Rutina. Ponekad je tako korisna.
<BR>&nbsp;&nbsp;&nbsp;&nbsp;&nbsp;"Ljubazno od vas što me vodite na ove šetnje", reče Skital, podigavši pogled postrance. "Vazduh je suvlji nego što ga se sećam. Kuda ćemo večeras?"
<BR>&nbsp;&nbsp;&nbsp;&nbsp;&nbsp;Kako su mu bile sićušne oči dok je čkiljio na suncu. "U moju radnu sobu." Ona pokaza glavom prema spoljašnjim zgradama Centrale, na oko pola klika severno. Bilo je hladno pod prolećnim nebom bez oblaka, ali su tople boje krovova i svetla što su se palila na njenoj kuli obećavala da uskoro više neće biti hladnog vetra koji se ovih dana redovno javljao gotovo pri svakom zalasku sunca. Odrade je naizgled ovlaš posmatrala Tleilaksa pored sebe. Kakva napetost! Isto to mogla je da oseti i kod časnih majki stražarki i akilota koje su se nalazile neposredno iza njih. Glavni krivac bila je Belonda, koja im je naložila da budu krajnje budne.
<BR>&nbsp;&nbsp;&nbsp;&nbsp;&nbsp;Ovo malo čudovište nam je potrebno i on to zna. A mi još ne znamo stepen tleilaških sposobnosti! Kakve talente je prikupio? Zašto na tako očigledno nemaran način ispituje mogućnosti za uspostavljanje kontakta sa svojim zatvorenim drugarima?
<BR>&nbsp;&nbsp;&nbsp;&nbsp;&nbsp;Tleilaksi su napravili Ajdaha-golu, podseti se ona. Da li su u njemu sakrili i neke svoje tajne?
<BR>&nbsp;&nbsp;&nbsp;&nbsp;&nbsp;"Ja sam prosjak koji vam je došao na vrata, Vrhovna majko", reče on onim svojim zavijajućim detinjim glasom. "Naše planete su u ruševinama, moj narod je istrebljen. Zašto idemo u vaše odaje?"
<BR>&nbsp;&nbsp;&nbsp;&nbsp;&nbsp;"Da se cenkamo u prijatnijoj sredini."
<BR>&nbsp;&nbsp;&nbsp;&nbsp;&nbsp;"Da, u brodu je veoma skučeno. Ne razumem zbog čega uvek ostavljamo kola tako daleko od Centrale. Zašto uvek idemo pešice?"
<BR>&nbsp;&nbsp;&nbsp;&nbsp;&nbsp;"Smatram da to deluje osvežavajuće."
<BR>&nbsp;&nbsp;&nbsp;&nbsp;&nbsp;Skital baci pogled oko sebe preko rastinja. "Ugodno, ali i dosta hladno, ne mislite li tako?"
<BR>&nbsp;&nbsp;&nbsp;&nbsp;&nbsp;Odrade pogleda prema jugu. Južne padine bile su zasađene vinovom lozom, dok su se prevoji i hladnija severnija lica čuvali za voćnjake. Ti vinogradi predstavljali su poboljšane vinijere. Razvili su ih benegeseritski baštovani. Stara vina, korenje koje 'seže do pakla' gde (prema drevnom praznoverju) krade vodu od duša u plamenu. Vinare su se nalazile ispod zemlje, kao i skladište i pećine za fermentaciju. Ništa što bi kvarilo predeo sa negovanim čokotima svrstanim u uredne redove, u kojima su biljke bile dovoljno udaljene jedne od drugih da omoguće lako kretanje beračima i mašinama za obrađivanje.
<BR>&nbsp;&nbsp;&nbsp;&nbsp;&nbsp;Njemu je bilo ugodno? Sumnjala je da je Skital ovde nalazio išta što bi mu moglo ugoditi. Bio je u priličnoj meri nervozan, kao što je i želela da bude, pitajući se: zašto je zapravo izabrala da me vodi kroz ovu rustičnu okolinu?
<BR>&nbsp;&nbsp;&nbsp;&nbsp;&nbsp;Odrade je žestilo to što se nisu usuđivale da se posluže moćnijim benegeseritskim metodama ubeđivanja kada je u pitanju bio ovaj čovečuljak. Ali složila se sa Savetom koji je govorio da im se neće pružiti druga prilika ako im ovaj trud propadne. Tleilaksi su već pokazali da bi pre umrli nego što bi odali tajno (i sveto) znanje.
<BR>&nbsp;&nbsp;&nbsp;&nbsp;&nbsp;"Zbunjuje me nekoliko stvari", reče Odrade, zaobilazeći, dok je govorila, gomilu ostataka čokota. "Zašto insistiraš da dobiješ svoje vlastite Liceigrače pre no što pristaneš na naše zahteve? I kakvo je to zanimanje za Dankana Ajdaha?"
<BR>&nbsp;&nbsp;&nbsp;&nbsp;&nbsp;"Draga gospo, nemam s kim da podelim svoju samoću. To vam je odgovor na oba vaša pitanja." On se odsutno počeša po grudima gde je ležala skrivena nulentropska kapsula.
<BR>&nbsp;&nbsp;&nbsp;&nbsp;&nbsp;Zašto se tako često češe po tom mestu? Bio je to gest koji je stalno zbunjivao i nju i analitičarke. Nije imao ožiljak niti upaljenu kožu. Možda mu je to bila puka navika iz detinjstva? Ali to nije bilo tako davno! Tok u ovoj reinkarnaciji? Niko to nije znao. A ta siva koža sadržala je metalnu pigmentaciju koja je odolevala uređajima za ispitivanje. Bio je siguran da su ga učinili osetljivim na jače zrake i da bi znao da su ih upotrebile. Ne... za sada je sve ostajalo u okvirima diplomatije. Neka je prokleto to malo ćudovište?
<BR>&nbsp;&nbsp;&nbsp;&nbsp;&nbsp;Skital se pitao: zar ova povindah ženka nema prirodnih simpatija na koje bi mogao da zaigra? Tipske karakteristike su po tom pitanju bile krajnje neodređene.
<BR>&nbsp;&nbsp;&nbsp;&nbsp;&nbsp;"Vekta od Jandole nema više", reče on. "Te kurve pobile su na milijarde naših. Do krajnjih granica Jagista smo uništeni, i samo sam ja preostao."
<BR>&nbsp;&nbsp;&nbsp;&nbsp;&nbsp;Jagist pomisli ona. Zemlja nepokorenih. Bila je to reč puna značenja na islamitskom, jeziku Bene Tleilaksa.
<BR>&nbsp;&nbsp;&nbsp;&nbsp;&nbsp;Ona iskoristi priliku i reče na tom jeziku: "Magija našeg boga je naš jedini most."
<BR>&nbsp;&nbsp;&nbsp;&nbsp;&nbsp;Još jednom je potvrdila da deli njegovo Veliko uverenje, zajedništvo Sufi-Zensunija koje je izrodilo Bene Tleilaks. Jezik je tečno govorila, znala je prave reči, ali je on ipak zapažao dvoličnost. Ona božjeg glasnika naziva 'Tiraninom' i ne poštuje najosnovnije propise.
<BR>&nbsp;&nbsp;&nbsp;&nbsp;&nbsp;Gde su se te žene sretale u kelu, kako bi osetile prisustvo Boga? Ako su iskreno govorile jezikom Boga, već bi trebalo da znaju šta od njega traže tim okrutnim cenkanjem.
<BR>&nbsp;&nbsp;&nbsp;&nbsp;&nbsp;Dok su se peli poslednjim brežuljkom do popločanog odmorišta kod Centrale Skital zazva Boga da mu bude na pomoći. Na šta li je samo Bene TIeilaks spao! Zašto si nas osudio na ovo? Mi smo poslednji legalisti Šerijata a ja, ja, poslednji gospodar svog naroda, moram od tebe, Bože, tražiti odgovore kada više nisi u stanju da mi se obraćaš u kelu.
<BR>&nbsp;&nbsp;&nbsp;&nbsp;&nbsp;Odrade još jednom reče na tečnom islamitskom: "Izdali su vas vaši vlastiti ljudi, oni koje ste poslali u Raštrkavanje. Više nemate Malik-braće, samo sestre.
<BR>&nbsp;&nbsp;&nbsp;&nbsp;&nbsp;Gde je onda tvoja sagra-odaja, povindaška varalice? Gde je duboko mesto bez prozora gde samo braća mogu da uđu?
<BR>&nbsp;&nbsp;&nbsp;&nbsp;&nbsp;"To je novo za mene", reče on. "Malik-sestre? Te dve reči su uvek bile u međusobnoj suprotnosti. Sestre ne mogu biti Malik."
<BR>&nbsp;&nbsp;&nbsp;&nbsp;&nbsp;"Vaf, vaš bivši Mahai i Abdl, imao je nevolja s tim. I doveo je vaš narod gotovo do uništenja."
<BR>&nbsp;&nbsp;&nbsp;&nbsp;&nbsp;"Gotovo? Poznato vam je da su neki preživeli?" Nije mogao da obuzda uzbuđenje u glasu.
<BR>&nbsp;&nbsp;&nbsp;&nbsp;&nbsp;"Gospodari ne... ali znamo za nekoliko Domela, mada su svi
<BR>&nbsp;&nbsp;&nbsp;&nbsp;&nbsp;u rukama Uvaženih Naložnica."
<BR>&nbsp;&nbsp;&nbsp;&nbsp;&nbsp;Ona zastade na mestu gde će im pri narednim koracima zgrade zakloniti zalazeće sunce, i služeći se i dalje svetim jezikom Tleilaksa, reče: "Sunce nije Bog."
<BR>&nbsp;&nbsp;&nbsp;&nbsp;&nbsp;Zora i suton-krik Mahaija!
<BR>&nbsp;&nbsp;&nbsp;&nbsp;&nbsp;Skital oseti kako vera treperi u njemu dok ju je pratio ka zasvođenom prolazu između dve zbijene zgrade. Govorila je prave reči, ali te reči je trebalo samo Mahai i Abdel da izgovore. U senovitom prolazu, u kome su se koraci njihove pratnje čuli u neposrednoj blizini, Odrade ga zbuni rekavši: "Zašto nisi izgovorio prave reči? Zar ti nisi poslednji gospodar? Zar te to ne čini Mahaiem i Abdlom?"
<BR>&nbsp;&nbsp;&nbsp;&nbsp;&nbsp;"Nisu me za to izabrala Malik-braća." Čak je i njemu taj odgovor zvučao neubedljivo.
<BR>&nbsp;&nbsp;&nbsp;&nbsp;&nbsp;Odrade pozva lift-platformu i zastade kod otvora na cevi. U pojedinostima Drugog sećanja pronašla je kel i njegovo pravo na domaći gufran - reči koje su šaputali u noći ljubavnici odavno mrtvih žena. "A tada mi..."
<BR>&nbsp;&nbsp;&nbsp;&nbsp;&nbsp;"I tako, ako izgovorimo ove svete reči..." Gufran! Prihvatanje i ponovno puštanje onoga koji je otišao da traži pustolovine među povindasima, onoga koji se vratio moleći za oprost zbog dodira sa nezamislivim gresima tuđinaca. Mašeiki su se sreli u kelu i osetili prisustvo svoga boga!
<BR>&nbsp;&nbsp;&nbsp;&nbsp;&nbsp;Otvor na cevi se rastvori. Odrade dade znak Skitalu i dvema čuvarkama da krenu napred. Dok je prolazio, ona pomisli: Nešto mora uskoro iskrsnuti. Ne možemo igrati našu malu igru do onakvog kraja kakav on priželjkuje.
<BR>&nbsp;&nbsp;&nbsp;&nbsp;&nbsp;Kada su Odrade i Skital ušli u radnu sobu Tamalane je stajala kod prednjeg prozora, leđima okrenuta vratima. Svetlost zalazećeg sunca spuštala se oštro preko krovova. Blistavosti uskoro nestade i iza nje ostade samo osećanje suprotnosti, tamnija noć kojoj je bio uzrok taj poslednji sjaj duž obzorja.
<BR>&nbsp;&nbsp;&nbsp;&nbsp;&nbsp;U mlečnoj izmaglici Odrade dade znak čuvarkama da se udalje, primetivši istovremeno da su je nevoljno poslušale. Belonda im je očigledno beše naložila da ostanu ali one nisu mogle da ne poslušaju Vrhovnu majku. Ona pokaza Škitalu na psu-naslonjaču preko puta i sačeka da on sedne. On sumnjičavo pogleda unazad prema Tamalane pre no što je utonuo u naslonjaču, ali to prikri rekavši: "Zašto nije upaljeno svetlo?"
<BR>&nbsp;&nbsp;&nbsp;&nbsp;&nbsp;"Kratak predah", odgovori ona. Znam da te tama zabrinjava! Trenutak je ostala da stoji iza svog stola, razaznajući svetle mrlje u tami, odsev okolnih predmeta koji su ovaj ambijent vezivali za nju; bista odavno umrle Čenoe u niši pored prozora, s desne strane na zidu, jedan pastoralni predeo iz prvih ljudskih migracija u svemir, gomila ridulijanskih kristala na stolu i srebrnasti odsjaj njenog pribora za pisanje na kome se skupljala slaba svetlost što dopiraše kroz prozore.
<BR>&nbsp;&nbsp;&nbsp;&nbsp;&nbsp;Dovoljno se pekao.
<BR>&nbsp;&nbsp;&nbsp;&nbsp;&nbsp;Ona dodirnu pločicu na svojoj konzoli. Sjajne kugle strateški postavljene po zidovima i tavanici oživeše. Tamalane se na znak okrenu, namerno zašuštavši odorom. Stajala je na dva koraka iza Skitala, predstavljajući pravu sliku zloslutne benegeseritske tajne.
<BR>&nbsp;&nbsp;&nbsp;&nbsp;&nbsp;Skital se za trenutak lagano trže dok se Tamalane pokretala; ali sada je mirno sedeo. Psu-naslonjača bila je malo prevelika za njega, tako da je u njoj izgledao gotovo kao neko dete.
<BR>&nbsp;&nbsp;&nbsp;&nbsp;&nbsp;Odrade mu se obrati: "Sestre koje su te spasle kažu da si na Raskršću upravljao jednim ne-brodom koji se upravo spremao za prvi skok u svemirsku prečicu kada su vas Uvažene Naložnice napale. Približavao si se, kažu one, svom brodu u skuteru jednosedu, i skrenuo neposredno pre eksplozije. Otkrio si napadače?"
<BR>&nbsp;&nbsp;&nbsp;&nbsp;&nbsp;"Da." U glasu mu se osećao otpor.
<BR>&nbsp;&nbsp;&nbsp;&nbsp;&nbsp;"A znao si da prema tvojoj putanji mogu odrediti mesto gde se nalazi ne-brod. Znači, pobegao si i ostavio svoju braću da budu uništena."
<BR>&nbsp;&nbsp;&nbsp;&nbsp;&nbsp;Progovorio je sa krajnjom ogorčenošću jednog tragičnog svedoka: "Ranije, kada smo otplovili sa Tleilaksa, videli smo početak tog napada. Naše eksplozije, koje je trebalo da unište sve što bi moglo biti od vrednosti za napadače zajedno sa sagorevačima iz svemira stvorili su pravi pakao. I tada smo pobegli."
<BR>&nbsp;&nbsp;&nbsp;&nbsp;&nbsp;"Ali, ne pravo na Raskršće."
<BR>&nbsp;&nbsp;&nbsp;&nbsp;&nbsp;"Gde god da smo krenuli u potragu, uvek su bile tamo pre nas. Njima je ostao pepeo, a meni naše tajne." Treba je podsetiti da još posedujem nešto vredno za razmenu! On kucnu prstom po glavi.
<BR>&nbsp;&nbsp;&nbsp;&nbsp;&nbsp;"Tragali ste za esnafskim ili CHOAM-ovim svetilištem na Raskršću" zaključi ona. "Koliko je samo sreće imao naš tamošnji špijunski brod koji te je pokupio pre no što je neprijatelj mogao da reaguje."
<BR>&nbsp;&nbsp;&nbsp;&nbsp;&nbsp;"Sestro... Kako je teška bila ta reč! "... Ako si uistinu moja sestra u kelu, zašto ne želiš da mi dodeliš Liceigrače za sluge?" "Među nama ima još mnogo tajni, Skitale. Na primer, zašto si napuštao Bandalong kada su napadači naišli?"
<BR>&nbsp;&nbsp;&nbsp;&nbsp;&nbsp;Bandalong!
<BR>&nbsp;&nbsp;&nbsp;&nbsp;&nbsp;Pominjanje imena velikog tleilaškog grada izazva grčenje u njegovim grudima i on pomisli kako je osetio pulsiranje nulentropske kapsule, koja kao da je tražila da se oslobodi svog dragocenog sadržaja. Bandalong izgubljen. Nikada više neće videti grad karnelijanskih nebesa, nikada više neće osetiti prisustvo braće, strpljivog Domela i...
<BR>&nbsp;&nbsp;&nbsp;&nbsp;&nbsp;"Nije ti dobro?" upita Odrade.
<BR>&nbsp;&nbsp;&nbsp;&nbsp;&nbsp;"Razbolim se kada se setim šta sam izgubio!" On začu tkaninu kako klizi iza njega i oseti da mu se Tamalane još više približila. Kako je njeno prisustvo bilo tiransko na ovom mestu! "Zašto se ona nalazi iza mene?"
<BR>&nbsp;&nbsp;&nbsp;&nbsp;&nbsp;"Ja sam sluga svojih sestara, a ona je ovde da bi nas oboje posmatrala."
<BR>&nbsp;&nbsp;&nbsp;&nbsp;&nbsp;"Uzele ste neke od mojih ćelija, zar ne? Podižete zamenu za Skitala u svojim rezervoarima!"
<BR>&nbsp;&nbsp;&nbsp;&nbsp;&nbsp;"Razume se da smo to učinile. Ne misliš valjda da bi sestre dozvolile da poslednji od gospodara skonča ovde, zar ne?" "Nijedan moj gola neće učiniti ništa što ja ne bih učinio!" I neće nositi sa sobom nulentropsku cev!
<BR>&nbsp;&nbsp;&nbsp;&nbsp;&nbsp;"Znamo." Ali šta je to što ne znamo?
<BR>&nbsp;&nbsp;&nbsp;&nbsp;&nbsp;"Ovo nije cenkanje", požali se on.
<BR>&nbsp;&nbsp;&nbsp;&nbsp;&nbsp;"Pogrešno sudiš o meni, Skitale. Mi znamo kada lažeš i kada nešto skrivaš. Mi koristimo čula koja drugi ne koriste."
<BR>&nbsp;&nbsp;&nbsp;&nbsp;&nbsp;To je bila istina! One su otkrivale stvari prema mirisima tela, prema neznatnim pokretima mišića, izrazima koje nije mogao da potisne.
<BR>&nbsp;&nbsp;&nbsp;&nbsp;&nbsp;Sestre? Ta stvorenja su povindasi! Sva odreda!
<BR>&nbsp;&nbsp;&nbsp;&nbsp;&nbsp;"Bio si izložen laškaru", podbode ga Odrad.
<BR>&nbsp;&nbsp;&nbsp;&nbsp;&nbsp;Laškar! Kako je samo želeo da je ovde izložen laškaru. Ratnici Liceigrači, Domel pomoćnici - koji čiste od tog gnusnog zla! Nije se usudio da laže. Ona koja je stajala iza njega verovatno je bila Istinozborac. Iskustvo iz mnogih života govorilo mu je da su benegeseritski Istinozborci najbolji.
<BR>&nbsp;&nbsp;&nbsp;&nbsp;&nbsp;"Zapovedao sam odredom hasadara. Tragali smo za krdom futara koji bi nas branili."
<BR>&nbsp;&nbsp;&nbsp;&nbsp;&nbsp;Krdom? Da li su to Tleilaksi znali nešto o futarima što ne nisu otkrili Sestrinstvu?
<BR>&nbsp;&nbsp;&nbsp;&nbsp;&nbsp;"Krenuli ste pripremljeni za nasilje. Da li su Uvažene Naložnice saznale za vašu misiju i uništile vas? Mislim da je to vrlo verovatno."
<BR>&nbsp;&nbsp;&nbsp;&nbsp;&nbsp;"Zašto ih nazivate Uvaženim Naložnicama?" Glas mu se gotovo pretvori u vrisak.
<BR>&nbsp;&nbsp;&nbsp;&nbsp;&nbsp;"Zato što one same sebe tako zovu." Sada samo mirno. Neka se
<BR>&nbsp;&nbsp;&nbsp;&nbsp;&nbsp;polagano kuva na vlastitim greškama.
<BR>&nbsp;&nbsp;&nbsp;&nbsp;&nbsp;Ona je u pravu! Bili smo izdani. Gorka pomisao. Nije je ispuštao iz vida dok je razmišljao šta da odgovori. Neko malo otkriće? Nema malih otkrića kada su u pitanju ove žene.
<BR>&nbsp;&nbsp;&nbsp;&nbsp;&nbsp;Uzdah mu protrese grudi. Nulentropska kapsula i njena sadržina. O tome mora da vodi najviše računa. Bilo šta što bi mu obezbedilo pristup do njegovih vlastitih akslotl-tankova.
<BR>&nbsp;&nbsp;&nbsp;&nbsp;&nbsp;"Potomci onih koje smo poslali u Raštrkavanje vratili su se sa zarobljenim futarima. Mešavinom ljudskih bića i mačaka, što vam je bez sumnje poznato. Oni se nisu mogli reprodukovati u našim tankovima. Pre no što smo uspeli da utvrdimo zbog čega, oni koji su nam bili dovedeni umrli su." Izdajnici su nam doneli samo dvojicu! Trebalo je da posumnjamo.
<BR>&nbsp;&nbsp;&nbsp;&nbsp;&nbsp;"Nisu vam doneli baš mnogo futara, zar ne? Trebalo je da posumnjate da predstavljaju mamac."
<BR>&nbsp;&nbsp;&nbsp;&nbsp;&nbsp;Vidite? Eto šta one čine sa malim otkrićima!
<BR>&nbsp;&nbsp;&nbsp;&nbsp;&nbsp;"Zašto Futari nisu progonili i ubijali Uvažene Naložnice na Gamuu?" To pitanje postavio je Dankan i trebalo je na njega dobiti odgovor.
<BR>&nbsp;&nbsp;&nbsp;&nbsp;&nbsp;"Rečeno nam je da im nisu bila izdata takva naređenja. Oni ne ubijaju ako im se ne naredi." Ona to zna. Proverava me.
<BR>&nbsp;&nbsp;&nbsp;&nbsp;&nbsp;"Liceigrači takođe ubijaju kada im se naredi", podseti ga ona. "Oni bi čak i tebe ubili kada bi im to naredio. Zar nije tako?"
<BR>&nbsp;&nbsp;&nbsp;&nbsp;&nbsp;"To naređenje se čuva samo za slučajeve kada treba odbraniti naše tajne da ne padnu u ruke neprijateljima."
<BR>&nbsp;&nbsp;&nbsp;&nbsp;&nbsp;"Je li to razlog zašto tražiš vlastite Liceigrače? Da li nas smatraš neprijateljima?"
<BR>&nbsp;&nbsp;&nbsp;&nbsp;&nbsp;Pre no što je mogao da smisli odgovor, Belondina projektovana prilika pojavi se iznad stola, u pravoj veličini i delimično providna, dok su iza nje poigravali kristali arhive. "Hitno od Šeane!" reče Belonda. "Došlo je do začinskog procvata. Peščani crvi!" Prilika se okrenu i pogleda u Skitala, dok su komeji savršeno koordinirali njene pokrete. "I tako ste izgubili čip za cenkanje, gospodaru Skitale! Konačno imamo svoj začin!" Projektovana prilika nestade uz jedan zvučni klik i neznatan miris ozona.
<BR>&nbsp;&nbsp;&nbsp;&nbsp;&nbsp;"Pokušavate da me prevarite!" bubnu on.
<BR>&nbsp;&nbsp;&nbsp;&nbsp;&nbsp;Vrata s Odradine leve strane se otvoriše. Unutra uđe Šeana vukući malu sondu na suspenzorima koja nije bila dugačka više od dva metra. Njene providne strane odražavale su sjajne kugle u radnoj sobi u obliku sićušnih buktinja žute svetlosti. Nešto se previjalo u sondi!
<BR>&nbsp;&nbsp;&nbsp;&nbsp;&nbsp;Šeana je stajala sa strane ništa ne govoreći, puštajući ih da dobrano pogledaju sadržinu. Tako mali! Crv je bio manji od polovine dužine kontejnera u kome se nalazio, ali je bio savršen u svim pojedinostima dok se protezao tamo napolju na plitkom krevetu od zlatnog peska.
<BR>&nbsp;&nbsp;&nbsp;&nbsp;&nbsp;Skital nije mogao da suzbije drhtaj zavisti. Prorok! Odradina reakcija bila je pragmatična. Ona se savi do nadomak sonde i zagleda se u minijaturna usta. Zar se plameno dahtanje velikih večnih vatri crva svelo na ovo? Kakva sićušna mimikrija!
<BR>&nbsp;&nbsp;&nbsp;&nbsp;&nbsp;Kristalni zubi blesnuše kada crv podiže prednje segmente. Crv je ustima ispitivao levo i desno. Svi su videli iza zuba majušnu vatru u njegovoj neljudskoj laboratoriji.
<BR>&nbsp;&nbsp;&nbsp;&nbsp;&nbsp;"Ima ih na hiljade", objasni im Šeana. "Došli su do procvalog začina, kao što to uvek čine."
<BR>&nbsp;&nbsp;&nbsp;&nbsp;&nbsp;Odrade je i dalje ćutala. Uspele smo! Ovo je bio Šeanin trenutak trijumfa. Neka ga iskoristi do kraja. Skital nikada nije izgledao ovoliko poražen.
<BR>&nbsp;&nbsp;&nbsp;&nbsp;&nbsp;Šeana otvori sondu i izvadi iz nje crva, ljuljaući ga kao da u rukama drži dete. On je mirno počivao u njenom naručju. Odrade duboko i zadovoljno uzdahnu. Još upravlja njima.
<BR>&nbsp;&nbsp;&nbsp;&nbsp;&nbsp;"Skitale", reče Odrade.
<BR>&nbsp;&nbsp;&nbsp;&nbsp;&nbsp;On nije mogao da odvoji pogled od crva.
<BR>&nbsp;&nbsp;&nbsp;&nbsp;&nbsp;"Da li još služiš Proroku?" upita Odrade. "Evo ga!"
<BR>&nbsp;&nbsp;&nbsp;&nbsp;&nbsp;Nije znao kako da odgovori. Zar se to stvarno Prorok vratio iz mrtvih? Želeo je da oporekne svoj prvi zavidni odgovor, ali mu oči to ne bi dozvolile.
<BR>&nbsp;&nbsp;&nbsp;&nbsp;&nbsp;Odrade blago progovori. "Dok ste vi bili napolju na vašoj budalastoj misiji, vašoj sebičnoj misiji, mi smo služile Proroku! Mi smo spasle njegovog poslednjeg povratnika i donele ga ovamo. Kapitol će postati druga Dina!"
<BR>&nbsp;&nbsp;&nbsp;&nbsp;&nbsp;Ona se dublje zavali u stolicu i spoji vrhove prstiju ispruživši ih ispred sebe. Bel je, razume se, promatrala preko komeja. Mentatska opažanja biće od koristi. Odrade je želela da ih i Ajdaho sada posmatra. Moći će da pregleda holo. Bilo joj je jasno da je Skital video Bene Geserit samo kao oruđe za obnavljanje svoje dragocene tleilaške civilizacije. Da li će ga ovakav razvoj događaja naterati da otkrije dublje tajne svojih tankova? Šta li će ponuditi?
<BR>&nbsp;&nbsp;&nbsp;&nbsp;&nbsp;"Moram razmisliti." Glas mu je podrhtavao.
<BR>&nbsp;&nbsp;&nbsp;&nbsp;&nbsp;"O čemu bi ti da razmišljaš?"
<BR>&nbsp;&nbsp;&nbsp;&nbsp;&nbsp;Skital ništa ne odgovori, već je i dalje pomno posmatrao Šeanu, koja je vraćala sićušnog crva u sondu. Ona ga još jednom pomilova, pre no što zatvori poklopac.
<BR>&nbsp;&nbsp;&nbsp;&nbsp;&nbsp;"Reci mi, Skitale", navaljivala je Odrade. "O čemu bi ti to mogao ponovo da razmišljaš? Ovo je naš Prorok! Kažeš da služiš Velikom uverenju. Pa, služi mu onda!"
<BR>&nbsp;&nbsp;&nbsp;&nbsp;&nbsp;Mogla je da vidi kako mu se snovi raspršuju. Njegovi vlastiti Liceigrači trebalo je da upiju u sebe sećanja onih koje su ubili, prekopiravši oblik i karakter svake žrtve. Nikada se nije nadao da će nadmudriti neku časnu majku... ali akilote i obične radnice na Kapitolu... sve tajne koje se nadao da će otkriti, sve je propalo! Izgubljeno, kao što su spaljeni omotači tleilaških planeta.
<BR>&nbsp;&nbsp;&nbsp;&nbsp;&nbsp;Naš Prorok, rekla je. On okrenu svoj ranjeni pogled prema Odrade, ali ga ne usredsredi na nju. Šta da činim? Ovim ženama više nisam potreban. Ali one su potrebne meni!
<BR>&nbsp;&nbsp;&nbsp;&nbsp;&nbsp;"Skitale". Kako je nežno govorila. "Velika konvencija je završena. Tamo napolju nalazi se nova vaseljena."
<BR>&nbsp;&nbsp;&nbsp;&nbsp;&nbsp;On pokuša da proguta knedlu. Celokupno shvatanje nasilja poprimilo je jednu novu dimenziju. U starom carstvu, Konvencija je garantovala izlaganje odmazdi svakog ko bi se usudio da sažeže neku planetu napadom iz svemira.
<BR>&nbsp;&nbsp;&nbsp;&nbsp;&nbsp;"Rastuće nasilje, Skitale." Odradin glas bio je gotovo šapat. "Mi raštrkavamo sonde besa."
<BR>&nbsp;&nbsp;&nbsp;&nbsp;&nbsp;On se usredsredi na nju. Šta ona to govori?
<BR>&nbsp;&nbsp;&nbsp;&nbsp;&nbsp;"Mržnja nagomilana protiv Uvaženih Naložnica", objasni ona. Nisi samo ti pretrpeo gubitke, Skitale. Kada se u našoj civilizaciji nagomilaju problemi, začuje se vapaj: "Dovedite neku časnu majku!" Uvažene Naložnice su to sprečile, tako da se ponovo stvaraju mitovi. Zlatna svetlost je usmerena u našu prošlost.
<BR>&nbsp;&nbsp;&nbsp;&nbsp;&nbsp;"Bilo je bolje u starini, kada je Bene Geserit mogao da nam pomogne. Gde ovih dana tražiš pouzdane Istinozborce? Presudu? Ove Uvažene Naložnice nikada nisu ni čule za tu reč! A časne majke su uvek bile učtive. To im se mora priznati."
<BR>&nbsp;&nbsp;&nbsp;&nbsp;&nbsp;Pošto Skital ništa ne odgovori, ona nastavi: "Razmisli o tome šta bi se moglo dogoditi kada bi se ta mržnja oslobodila u nekom džihadu!"
<BR>&nbsp;&nbsp;&nbsp;&nbsp;&nbsp;Pošto on ni ovog puta ništa ne odgovori, ona nastavi: "Video si. Tleilaksi, Bene Geserit, sveštenici Podeljenog boga i još ko zna koliko drugih - svi su progonjeni poput divljih životinja."
<BR>&nbsp;&nbsp;&nbsp;&nbsp;&nbsp;"Ne mogu nas sve pobiti!" Krik pun agonije.
<BR>&nbsp;&nbsp;&nbsp;&nbsp;&nbsp;"Zar stvarno ne mogu? Vaši Raštrkani su našli zajednički jezik sa Uvaženim Naložnicama. Je li to svetilište koje ćete tražiti među Raštrkanima?"
<BR>&nbsp;&nbsp;&nbsp;&nbsp;&nbsp;Evo novog sna: male tleilaške sonde, postojane poput zagnojenih rana, čekaju na dan Skitalovog velikog ponovnog oživljavanja. "Ljudi postaju snažniji pod pritiskom", reče on, ali u njegovim rečima nije bilo snage. "Čak i sveštenici Rakisa pronalaze rupe da se u njih sakriju!" Očajničke reči.
<BR>&nbsp;&nbsp;&nbsp;&nbsp;&nbsp;"Ko to kaže? Neki od tvojih prijatelja, koji su se vratili?"
<BR>&nbsp;&nbsp;&nbsp;&nbsp;&nbsp;Njegovo ćutanje bilo joj je dovoljan odgovor.
<BR>&nbsp;&nbsp;&nbsp;&nbsp;&nbsp;"Bene Tleilaks je ubijao Uvažene Naložnice i one to znaju", reče ona, uporno ga bombardujući. "Zadovoljiće ih jedino vaše istrebljenje."
<BR>&nbsp;&nbsp;&nbsp;&nbsp;&nbsp;"I vaše!"
<BR>&nbsp;&nbsp;&nbsp;&nbsp;&nbsp;"Mi smo saradnici iz nužde, ako već ne iz istog uverenja." Rekla je to na najčišćem islamatskom i primetila kako mu se nada javlja u očima. Kel i Šerijat mogu preuzeti svoja stara značenja među Ijudima koji mlsle na jeziku Boga.
<BR>&nbsp;&nbsp;&nbsp;&nbsp;&nbsp;"Saradnici?" Lagano i krajnje oprezno.
<BR>&nbsp;&nbsp;&nbsp;&nbsp;&nbsp;Ona postade gruba na jedan novi način. "Na neki način, to je čvršća osnova za zajedničku akciju od bilo koje druge. Svako od nas zna šta onaj drugi želi. Prava stvar bi bila: sve podrobno razmotri i možda ćeš naići na nešto na šta se možeš osloniti."
<BR>&nbsp;&nbsp;&nbsp;&nbsp;&nbsp;"A šta vi to želite od mene?"
<BR>&nbsp;&nbsp;&nbsp;&nbsp;&nbsp;"Ti to već znaš."
<BR>&nbsp;&nbsp;&nbsp;&nbsp;&nbsp;"Da, kako da napravite najbolje tankove." On zatrese glavom, očigledno nesiguran. Promene koje podrazumevaju njeni zahtevi!
<BR>&nbsp;&nbsp;&nbsp;&nbsp;&nbsp;Odrade se upita da li bi smela da ga otvoreno, besno napadne. Kako je bio glup! Samo što ga nije zahvatila panika. Stare vrednosti su se izmenile. Uvažene Naložnice nisu predstavljale jedini izvor pometnje. Skital čak nije ni znao moć promena koje su zahvatile njegove vlastite Raštrkane!
<BR>&nbsp;&nbsp;&nbsp;&nbsp;&nbsp;"Vremena se menjaju", reče Odrade.
<BR>&nbsp;&nbsp;&nbsp;&nbsp;&nbsp;Promena, kakva uznemirujuća reč, pomisli on.
<BR>&nbsp;&nbsp;&nbsp;&nbsp;&nbsp;"Moram dobiti pomoćnike, svoje vlastite Liceigrače! I svoje vlastite tankove!" Gotovo je preklinjao.
<BR>&nbsp;&nbsp;&nbsp;&nbsp;&nbsp;"Moj Savet i ja ćemo to razmotriti."
<BR>&nbsp;&nbsp;&nbsp;&nbsp;&nbsp;"Šta tu ima da se razmatra?" Uzvratio joj je gotovo grubo, njenim vlastitim rečima.
<BR>&nbsp;&nbsp;&nbsp;&nbsp;&nbsp;"Tebi je dovoljna samo tvoja vlastita saglasnost. Meni, pak, potrebna je saglasnost ostalih." Ona mu se isceri. "I tako si dobio vremena za razmišljanje." Odrade klimnu Tamalani, koja pozva stražarke.
<BR>&nbsp;&nbsp;&nbsp;&nbsp;&nbsp;"Nazad u ne-brod?" upita on kada se našao kod vrata. Bio je tako sićušan među kršnim stražarkama.
<BR>&nbsp;&nbsp;&nbsp;&nbsp;&nbsp;"Samo što noćas letiš pravo tamo."
<BR>&nbsp;&nbsp;&nbsp;&nbsp;&nbsp;Dok je odlazio on uputi poslednji čeznutljiv pogled prema crvu.
<BR>&nbsp;&nbsp;&nbsp;&nbsp;&nbsp;Kada su se Skital i stražarke najzad udaljili, Šeana reče: "Dobro je što ga nisi dalje prisiljavala. Bio je na rubu panike."
<BR>&nbsp;&nbsp;&nbsp;&nbsp;&nbsp;U to ponovo uđe Belonda. "Možda bi bilo najbolje jednostavno ga ubiti."
<BR>&nbsp;&nbsp;&nbsp;&nbsp;&nbsp;"Bel! Donesi hologram i ponovo odgledaj naš susret. Ovog puta kao mentat."
<BR>&nbsp;&nbsp;&nbsp;&nbsp;&nbsp;To je zaustavi.
<BR>&nbsp;&nbsp;&nbsp;&nbsp;&nbsp;Tamalane se zakikota.
<BR>&nbsp;&nbsp;&nbsp;&nbsp;&nbsp;"Previše uživaš u nelagodoosti svoje sestre, Tam", dobaci joj Šeana.
<BR>&nbsp;&nbsp;&nbsp;&nbsp;&nbsp;Tamalane slegnu ramenima, ali Odrade je bila oduševljena. Više ne zadirkuje Bel?
<BR>&nbsp;&nbsp;&nbsp;&nbsp;&nbsp;"Kada ste počele da govorite o tome kako će Kapitol postati
<BR>&nbsp;&nbsp;&nbsp;&nbsp;&nbsp;druga Dina, u njemu je stala da raste panika", reče Belonda, udaljenim glasom mentata.
<BR>&nbsp;&nbsp;&nbsp;&nbsp;&nbsp;Odrade uoči reakciju, ali ne pođe tragom nikakve asocijacije. U tome je bila mentatska vrednost: ustrojstva i sistemi grade blokove. Bel je osetila ustrojstvo u Skitalovom ponašanju.
<BR>&nbsp;&nbsp;&nbsp;&nbsp;&nbsp;"Pitam se: da li to još jednom postaje stvarnost?" nastavi tiho Belonda.
<BR>&nbsp;&nbsp;&nbsp;&nbsp;&nbsp;Odrade smesta shvati. Čudna stvar u vezi sa izgubljenim mestima. Sve dok je Dina bila poznata i živa planeta, istorijski je bilo pouzdano da ona postoji u galaktičkom registru. Čovek je mogao uprti prst u projekciju i reći: "To je Dina. Nekada se zvala Arakis, a u poslednje vreme zovu je Rakis. Dina, zato što je u vreme Muad'Diba predstavljala jednu veliku pustinju."
<BR>&nbsp;&nbsp;&nbsp;&nbsp;&nbsp;Mada, ako uništiš samo mesto, mitološka patina će žestoko napasti projektovanu stvarnost. Vremenom takva mesta postaju potpuno mitska. Artur i njegov okrugli sto. Kamelot, gde je kiša padala samo noću. Prilično dobra Kontrola vremena za ono doba!
<BR>&nbsp;&nbsp;&nbsp;&nbsp;&nbsp;Sada se pojavljivala jedna nova Dina.
<BR>&nbsp;&nbsp;&nbsp;&nbsp;&nbsp;"Moć mita", reče Tamalane.
<BR>&nbsp;&nbsp;&nbsp;&nbsp;&nbsp;Ahhh, da. Tam, kojoj se približio dan kada će konačno napustiti svoje telo, bolje će raditi na mitovima. Tajnost i misterija, oruđa Misionarie, na Dini su takođe koristili Muad'Dib i Tiranin. Seme je bilo posejano. Čak i ako su sveštenici Podeljenog boga nestali u vlastitom paklu, mitovi Dine su se množili.
<BR>&nbsp;&nbsp;&nbsp;&nbsp;&nbsp;"Melanž", reče Tamalane.
<BR>&nbsp;&nbsp;&nbsp;&nbsp;&nbsp;Ostale sestre u radnoj sobi smesta shvatiše šta to znači. Nova nada može se uneti među Raštrkane Bene Geserita.
<BR>&nbsp;&nbsp;&nbsp;&nbsp;&nbsp;"Zašto žele da nas pobiju, a ne zarobe?" upita Belonda. "To me je uvek zbunjivalo."
<BR>&nbsp;&nbsp;&nbsp;&nbsp;&nbsp;Uvažene Naložnice možda nisu želele nijednu živu benegeseritkinju... već možda samo znanje o začinu. A uništile su Dinu. Uništile su Tleilakse. Bila je to jedna oprezna misao koju je trebalo imati na umu pri svakom sučeljavanju sa Kraljicom-paukom - hoće li Dortujla uspeti?
<BR>&nbsp;&nbsp;&nbsp;&nbsp;&nbsp;"Nema korisnih talaca?" upita Belonda.
<BR>&nbsp;&nbsp;&nbsp;&nbsp;&nbsp;Odrade jasno sagleda izraze lica svojih sestara. Sledile su jedan jedini trag kao da su sve mislile jednim umom. Predmet lekcija Uvaženih naložnica, da treba ostaviti svega nekolicinu preživelih, samo je doprinosio tome da potencijalno sučeljavanje bude još opreznije. To je izazivalo vladavinu ćutanja unutar koje su se gorka sećanja pretakala u gorke mitove. Uvažene Naložnice nalikovale su varvarima iz bilo koje epohe: krv umesto talaca. Nasrni nasumičnom opakošću.
<BR>&nbsp;&nbsp;&nbsp;&nbsp;&nbsp;"Dar je u pravu", reče Tamalane. "Tragali smo za saveznicima suviše blizu kuće".
<BR>&nbsp;&nbsp;&nbsp;&nbsp;&nbsp;"Futari nisu stvorili sami sebe", primeti Šeana.
<BR>&nbsp;&nbsp;&nbsp;&nbsp;&nbsp;"One koje su ih stvorile nadaju se da će ovladati nama", reče Belonda. U njenom glasu osećao se jasni zvuk primarne projekcije. "To je oklevanje koje je Dortujla uočila kod hendlera."
<BR>&nbsp;&nbsp;&nbsp;&nbsp;&nbsp;To je bilo to, i one se sada suočiše s tim i svim ostalim opasnostima koje je to nosilo u sebi. Sišlo je među ljude (kao i uvek). Ljudi - savremenici. Vredne stvari se dokuče od ljudi koji žive u istom vremenu i iz znanja koje su poneli iz prošlosti. Druga sećanja nisu predstavljala jedini način za prenošenje istorije.
<BR>&nbsp;&nbsp;&nbsp;&nbsp;&nbsp;Odrade se osećala kao da je stigla kući posle dugog odsustvovanja. Postojala je prisnost u načinu na koji su sve četiri sada razmišljale. Bila je to prisnost koja je nadmašala mesto na kome su se nalazile. Sestrinstvo je samo po sebi predstavljalo dom. Ne mesto na kome su prebivale u prolaznim zgradama, več savez.
<BR>&nbsp;&nbsp;&nbsp;&nbsp;&nbsp;Belonda je to izrazila rečima umesto njih. "Bojim se da smo delale iz različitih i protivrečnih pobuda."
<BR>&nbsp;&nbsp;&nbsp;&nbsp;&nbsp;"Strah je uzrok tome", reče Šeana.
<BR>&nbsp;&nbsp;&nbsp;&nbsp;&nbsp;Odrade se nije usudila da se osmehne. Mogle su je pogrešno shvatiti, a ona nije želela da objašnjava. Dajte nam Murbelu za sestru i obnovljenog bašara! Onda ćemo možda imati priliku za borbu!
<BR>&nbsp;&nbsp;&nbsp;&nbsp;&nbsp;Upravo u tom trenutku, kada ju je prožimalo to pozitivno osećanje, začu se signal za poruke. Ona baci pogled prema projekcijskoj površini - čist refleks - i shvati da nastupa kriza. Takva jedna mala stvar (relativno), a ubrzaće krizu. Klerbaj je smrtno ranjen u udesu 'toptera. Smrtno sem... To 'sem' bilo je ispisano za nju, a odnosilo se na kiborga. Njene drugarice videle su poruku naopako ispisanu, ali ovde je svako umeo da čita obaveštenja koja su se videla kao u ogledalu. Znale su.
<BR>&nbsp;&nbsp;&nbsp;&nbsp;&nbsp;Gde da podvučemo crtu?
<BR>&nbsp;&nbsp;&nbsp;&nbsp;&nbsp;Belonda sa svojim drevnim naočarima, a mogla je da ima veštačke oči ili bilo koju od mnogobrojnih drugih protetika, glasala je telom. Evo šta znači biti ljudsko biće. Pokušaj da produžiš mladost i ona će te ismejati dok bude trkom prolazila. Dovoljan je melanž... a možda je i suvišan.
<BR>&nbsp;&nbsp;&nbsp;&nbsp;&nbsp;Odrade shvati šta joj njena vlastita osećanja govore. Šta je sa potrebama Bene Geserita? Bel je mogla da glasa povodeći se za vlastitim uverenjem koje je svima bilo poznato, i koje su čak i poštovale. Ali glas Vrhovne majke povlačio je sa sobom i čitavo Sestrinstvo.
<BR>&nbsp;&nbsp;&nbsp;&nbsp;&nbsp;Prvo akslotl-rezervoari, a sada i ovo.
<BR>&nbsp;&nbsp;&nbsp;&nbsp;&nbsp;Potrebe su nalagale da ne smeju sebi dopustiti da izgube specijalistu Klerbajinog kapaciteta. Ionako su ih imali svega nekoliko. Ne samo što ih je bilo sve manje, već su se pojavljivale i praznine. Klerbaj kiborg i eto ti klina raskola.
<BR>&nbsp;&nbsp;&nbsp;&nbsp;&nbsp;Suk-doktori bili su pripremljeni. 'Dogovor koji je važio za slučaj nužde' - to jest, ako bude u pitanju neko koje nezamenjiv. Kao što je bila Vrhovna majka? Odrade se sećala da je to odobrila, iz uobičajene oprezne rezerve. Gde su sada bile te rezerve?
<BR>&nbsp;&nbsp;&nbsp;&nbsp;&nbsp;Kiborg je takođe bila jedna od onih potpuri reči. Kada mehanički dodaci ljudskom telu postaju preovlađujući? Kada kiborg prestaje da bude ljudsko biće? Iskušenje se pojačavalo - 'Samo jedno malo poboljšanje.' A tako je lako vršiti poboljšanja, sve dok potpuri ljudsko biće ne postane bespogovorno poslušno.
<BR>&nbsp;&nbsp;&nbsp;&nbsp;&nbsp;Ali... Klerbaj?
<BR>&nbsp;&nbsp;&nbsp;&nbsp;&nbsp;Uslovi koje je postavljala krajnost govorili su: "Pretvori ga u kiborga!" Da li je Sestrinstvo bilo toliko očajno? Nije imala izlaza: morala je da odgovori potvrdno.
<BR>&nbsp;&nbsp;&nbsp;&nbsp;&nbsp;I nastala je tu - odluka koja je još delimično bila u njenim rukama, ali i spreman izgovor nadohvat ruke. Potreba nalaže.
<BR>&nbsp;&nbsp;&nbsp;&nbsp;&nbsp;Batlerijanski džihad je ostavio svoj neizbrisiv trag na ljudskim bićima. Bori se i pobedi... za tada. Ali evo još jedne bitke u tom davnašnjem sukobu.
<BR>&nbsp;&nbsp;&nbsp;&nbsp;&nbsp;Sada je u pitanju bio opstanak Sestrinstva. Koliko je još tehničkih specijalista ostalo na Kapitolu? Znala je odgovor napamet. Nedovoljno.
<BR>&nbsp;&nbsp;&nbsp;&nbsp;&nbsp;Odrade se nagnu napred i otkuca poruku. "Pretvorite ga u kiborga", reče ona.
<BR>&nbsp;&nbsp;&nbsp;&nbsp;&nbsp;Belonda zagunđa. U znak odobravanja ili neslaganja? Nikada neće saznati. Ovo je bila arena Vrhovne majke i dobro došli u nju!
<BR>&nbsp;&nbsp;&nbsp;&nbsp;&nbsp;Ko je pobedio u ovoj bici? pitala se Odrade.
</P></TD></TR></TABLE>
<P class="next">
<A HREF=p31.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
