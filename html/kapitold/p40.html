<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>40.
<P>&nbsp;&nbsp;&nbsp;&nbsp;&nbsp;Konačno, sve stvari su poznate zato što čovek želi da veruje da ih poznaje.
<BR>
<BR>&nbsp;&nbsp;&nbsp;&nbsp;&nbsp;Zensuni koan
<BR>
<BR>&nbsp;&nbsp;&nbsp;&nbsp;&nbsp;Teg duboko uzdahnu. Gamu je ležala pravo ispred njih, tačno na mestu na kome su njegovi navigatori rekli da će se nalaziti kada se budu pojavili sa svemirskih prečica. Stajao je pored budne Stregi posmatrajući ovo na ekranima komandnog mesta na svom admiralskom brodu.
<BR>&nbsp;&nbsp;&nbsp;&nbsp;&nbsp;Stregi nije volela da on stoji na vlastitim nogama, umesto da joj sedi na ramenima. Osećala se suvišnom među vojnim postrojenjima. Pogled joj je sve vreme skretao ka multiprojekcijskim poljima u središtu komandnog mesta. Pomoćnici su svrhovito ulazili i izlazili iz sondi i polja, tela su bila ogrnuta ezoteričnim metalom, i svi su znali tačno šta rade. Samo je ona imala tek nejasnu predstavu o tim funkcijama.
<BR>&nbsp;&nbsp;&nbsp;&nbsp;&nbsp;Komtabla, putem koje je Teg izdavao naređenja, ležala mu je pod dlanovima, lebdeći na suspenzorima. Njeno komandno polje oblikovalo je slabi plavičasti sjaj oko njegovih šaka. Srebrnasta potkovica koja ga je povezivala sa napadačkom silom nesmetano je počivala na njegovim ramenima, osećajući se tamo prijatno uprkos činjenici što je bila mnogo veća u odnosu na njegovo malo telo, nego komveze u njegovom prethodnom životu.
<BR>&nbsp;&nbsp;&nbsp;&nbsp;&nbsp;Niko od onih koji su ga okruživali nije sumnjao da je ovo njihov čuveni bašar, iako u telu jednog dečaka. Žustro su prihvatali njegova naređenja.
<BR>&nbsp;&nbsp;&nbsp;&nbsp;&nbsp;Sa ove udaljenosti je sistem predviđen za gađanje izgledao sasvim obično: jedno sunce i planete koje je ono zarobilo. Gamu koja se nalazila u žiži nije bila obična. Na njoj se Ajdaho rodio, tamo je bio obučavan njegov gola, tamo su obnovljena njegova izvorna sećanja.
<BR>&nbsp;&nbsp;&nbsp;&nbsp;&nbsp;I ja sam tamo doživeo promenu.
<BR>&nbsp;&nbsp;&nbsp;&nbsp;&nbsp;Teg nije umeo da objasni promene koje su se dogodile u njemu dok je na Gamuu bio izložen strahovitim pritiscima. Fizička brzina koja mu je iscrpljivala telo i davala sposobnost da vidi ne-brodove, da ih locira u jednom zamišljenom polju koje je nalikovalo nekom velikom komadu svemira reprodukovanom u njegovom umu.
<BR>&nbsp;&nbsp;&nbsp;&nbsp;&nbsp;Podozrevao je da je došlo do snažnog izbijanja na površinu atreidskih gena. U njemu su prepoznate ćelije-označivači, ali bez uspeha su ostali pokušaji da im se odredi svrha. To je bilo nasleđe po kome su benegeseritske starateljke razmnožavanja prčkale eonima. Nije bilo sumnje da će na ovu sposobnost gledati kao na potencijalnu opasnost po njih. Mogle bi da je iskoriste, ali on bi sasvim sigurno izgubio svoju slobodu.
<BR>&nbsp;&nbsp;&nbsp;&nbsp;&nbsp;Ubrzo je ova razmišljanja odagnao iz uma.
<BR>&nbsp;&nbsp;&nbsp;&nbsp;&nbsp;"Uvedite mamce."
<BR>&nbsp;&nbsp;&nbsp;&nbsp;&nbsp;Akcija!
<BR>&nbsp;&nbsp;&nbsp;&nbsp;&nbsp;Teg oseti kako zauzima poznati stav. Kada je završio sa planiranjem obuze ga osećanje kao da se popeo na neku uzvisinu, koja mu je napokon pružila osveženje. Teorije su bile artikulisane, alternative pažljivo razmotrene, potčinjeni pregrupisani, svi iscrpno obavešteni. Njegovi glavne vođe vodova pamtili su Gamu - gde mogu dobiti pomoć ustanika, svaku mišju rupu, svako poznato uporište kao i to koji su prilazni putevi bili najranjiviji. Naročito ih je upozorio na futare. Nisu se smeli osloniti na pretpostavku da bi im te čovekolike zveri mogle postati saveznici. Ustanici koji su pomogli goli Ajdahu da umakne sa Gamua naglašavali su da su futari stvoreni kako bi progonili i ubijali Uvažene Naložnice. Poznavajući vrednost Dortujle i ostalih, čovek je, ukoliko je to bilo tačno, gotovo mogao da oseti sažaljenje prema Uvaženim Naložnicama, ali sažaljenje nije trebalo traćiti na one koje ga nikada nisu pokazale prema drugima.
<BR>&nbsp;&nbsp;&nbsp;&nbsp;&nbsp;Napad je poprimao svoj predviđeni oblik - izviđački brodovi postavljali su minske mamce, a teški nosači su se kretali ka položajima za napad. Teg je sada postao ono što je nazivao 'instrumentom mojih instrumenata'. Teško je bilo razlučiti ko je komandovao, a ko izvršavao.
<BR>&nbsp;&nbsp;&nbsp;&nbsp;&nbsp;A sada je došao red na najosetljiviji deo.
<BR>&nbsp;&nbsp;&nbsp;&nbsp;&nbsp;Trebalo je preplašiti nepoznate. Dobar zapovednik stalno to mora imati na umu. Uvek je bilo nepoznatih.
<BR>&nbsp;&nbsp;&nbsp;&nbsp;&nbsp;Mamci su se približavali odbrambenom perimetru. Video je ne-brodove neprijatelja i senzore za uočavanje svemirskih prečica - svetle tačke svrstavale su se u njegovoj svesti u bojne redove. Teg i ovo pridodade položajima svojih snaga. Svako naređenje koje izda mora izgledati kao da proističe iz borbene zavere s kojom su svi bili upoznati.
<BR>&nbsp;&nbsp;&nbsp;&nbsp;&nbsp;Bio je zahvalan što mu se Murbela nije pridružila. Svaka časna majka bila bi u stanju da prozre njegovu varku. Nikom nije ni palo na pamet da preispituje Odradino naređenje da Murbela sa svojim društvom čeka na sigurnoj udaljenosti.
<BR>&nbsp;&nbsp;&nbsp;&nbsp;&nbsp;"Ona je potencijalna Vrhovna majka. Dobro je ćuvaj."
<BR>&nbsp;&nbsp;&nbsp;&nbsp;&nbsp;Eksplozivno razaranje mamaca započelo je nasumičnim pojavljivanjem blistavih blesaka oko planete. On se nagnu napred, zureći u projekcije.
<BR>&nbsp;&nbsp;&nbsp;&nbsp;&nbsp;"Evo ustrojstva!"
<BR>&nbsp;&nbsp;&nbsp;&nbsp;&nbsp;Ustrojstvo nije postojalo, ali njegove reči su bile dovoljne da mu poveruju i pulsevi se ubrzaše. Niko nije dovodio u sumnju da li je bašar zaista uočio ranjivost odbrane. Njegove ruke sevale su iznad komtable, šaljući brodove u napad u blistavoj formaciji; ovi su, pak, zagađivali za sobom svemir ostacima neprijatelja.
<BR>&nbsp;&nbsp;&nbsp;&nbsp;&nbsp;"U redu! Hajdemo!"
<BR>&nbsp;&nbsp;&nbsp;&nbsp;&nbsp;On ubeleži kurs admiralskog broda ravno u navigacionu kartu, a zatim punu pažnju posveti tornjevima za paljbu. Tihe eksplozije ispuniše prostor oko njih sjajnim tačkama, dok je admiralski brod likvidirao preživele stražare sa perimetra Gamua.
<BR>&nbsp;&nbsp;&nbsp;&nbsp;&nbsp;"Dajte još mamaca!" naredi Teg.
<BR>&nbsp;&nbsp;&nbsp;&nbsp;&nbsp;Kugle bele svetlosti žmirkale su na projekcijskim poljima.
<BR>&nbsp;&nbsp;&nbsp;&nbsp;&nbsp;Pažnja je na komandnoj palubi bila usmerena na polja, a ne na njihovog bašara. Neočekivano! Teg, koji je zavređivao da ga zbog toga cene, višestruko je potvrđivao svoju reputaciju.
<BR>&nbsp;&nbsp;&nbsp;&nbsp;&nbsp;Romantično? U ovome nije bilo nikakve romantike! Vreme romantike bilo je prošlo, a novo je tek trebalo da nastupi. Određena aroma može okružiti planove za nasilje. On je to prihvatao. Istoričari su dali određeno obeležje romantici ispunjenoj dramom. Ali sada? Ovo je bilo doba adrenalina! Romantika skreće pažnju sa uobičajenih potrepština. Unutra treba biti hladan, a između uma i tela mora biti uspostavljena jasna i neraskidiva veza.
<BR>&nbsp;&nbsp;&nbsp;&nbsp;&nbsp;Dok su mu se ruke kretale po polju komtable Teg shvati šta je nagnalo Stregi da progovori. Ovde je stvoreno nešto primitivno, što je bilo u vezi sa smrću i uništavanjem. Ovo je bio trenutak istrgnut iz uobičajenog reda. Uznemirujući povratak na drevna plemenska ustrojstva.
<BR>&nbsp;&nbsp;&nbsp;&nbsp;&nbsp;Osetila je tam-tam u svojim grudima i glasove koji zapevaju: "Ubij! Ubij! Ubij!"
<BR>&nbsp;&nbsp;&nbsp;&nbsp;&nbsp;Njegova vizija stražarskih ne-brodova ukazivala je na preživele, koji su u panici bežali.
<BR>&nbsp;&nbsp;&nbsp;&nbsp;&nbsp;Odlično! Panika ima načina da se raširi i oslabi neprijatelja.
<BR>&nbsp;&nbsp;&nbsp;&nbsp;&nbsp;"Eno Baronije."
<BR>&nbsp;&nbsp;&nbsp;&nbsp;&nbsp;Ajdaho ga je navikao na staro harkonensko ime za taj razuđeni velegrad sa svojim ogromnim crnim središnjim komadom plastila.
<BR>&nbsp;&nbsp;&nbsp;&nbsp;&nbsp;"Spustićemo se na severno sletište."
<BR>&nbsp;&nbsp;&nbsp;&nbsp;&nbsp;Reči je izgovarao, ali naređenja je izdao rukama.
<BR>&nbsp;&nbsp;&nbsp;&nbsp;&nbsp;A sada, brzo!
<BR>&nbsp;&nbsp;&nbsp;&nbsp;&nbsp;Tokom nekoliko trenutaka, dok su izbacivali trupe, ne-brodovi su bili vidljivi i ranjivi. Sve elemente celokupne raspoložive sile držao je na vezi putem komtable, što je nesumnjivo predstavljalo veliku odgovornost.
<BR>&nbsp;&nbsp;&nbsp;&nbsp;&nbsp;"Ovo je samo prividan napad. Upadamo unutra i izlazimo pošto pričinimo ozbiljnu štetu. Naš pravi cilj je Raskršće."
<BR>&nbsp;&nbsp;&nbsp;&nbsp;&nbsp;U sećanju mu je još bilo Odradino upozorenje na rastanku. "Uvaženim Naložnicama mora biti očitana lekcija kao nikada ranije. Ko nas napadne može gadno da se provede. Ko nas pritisne može doživeti neizmeran bol. Čule su za benegeseritska kažnjavanja. Mi smo ozloglašene. Kraljica-pauk se bez sumnje pomalo cinički smejuljila. Moraš se pobrinuti da joj to smejuljenje presedne!"
<BR>&nbsp;&nbsp;&nbsp;&nbsp;&nbsp;"Napustite brod!"
<BR>&nbsp;&nbsp;&nbsp;&nbsp;&nbsp;Ovo je bio najosetljiviji trenutak. Sa područja iznad njih ništa im nije pretilo, ali vatrena koplja se, idući u luku, pojaviše sa istoka. Za njih su se mogle pobrinuti i topdžije. Teg se usredsredi na mogućnost da se neprijateljski ne-brodovi vrate i krenu u samoubilački napad. Projekcije na komandnom mostu pokazivale su da njegovi udarni brodovi i nosači trupa već kuljaju iz svojih privremenih stajališta. Oklopne elitne jedinice na suspenzorima, takozvana šok sila, već su zaposele čitavu periferiju.
<BR>&nbsp;&nbsp;&nbsp;&nbsp;&nbsp;Sa radom su počeli i portabl komeji, čiji je zadatak bio da prošire njegovo vidno polje i prenesu najtananije pojedinosti sudara. Komunikacija je predstavljala ključ za delotvorno komandovanje, ali istovremeno je prikazivala i krvavo uništavanje.
<BR>&nbsp;&nbsp;&nbsp;&nbsp;&nbsp;"Sve čisto!"
<BR>&nbsp;&nbsp;&nbsp;&nbsp;&nbsp;Signal stade da odzvanja komandnim mostom.
<BR>&nbsp;&nbsp;&nbsp;&nbsp;&nbsp;On se podiže sa piste i promeni položaj pod punim okriljem nevidljivosti. Sada su samo komveze ukazivale neprijatelju gde se nalazi, ali je i to bilo zamaskirano relejima-mamcima.
<BR>&nbsp;&nbsp;&nbsp;&nbsp;&nbsp;Projekcija je prikazivala čudovišan pravougaonik drevnog harkonenskog središta. Bilo je sagrađeno u obliku bloka metala koji je upijao svetlost, da bi prikrio robove. Elita je živela u zdanjima s baštama na vrhu. Uvažene Naložnice su mu, međutim, vratile raniji dah teskobe.
<BR>&nbsp;&nbsp;&nbsp;&nbsp;&nbsp;Na vidiku se pojaviše njegova tri džinovska udarna broda.
<BR>&nbsp;&nbsp;&nbsp;&nbsp;&nbsp;"Raščistite vrh tog zdanja!" naredi on. "Počistite ga, ali vodite računa da ga što je manje moguće oštetite."
<BR>&nbsp;&nbsp;&nbsp;&nbsp;&nbsp;Znao je da su njegove reči izlišne, i da su izgovorene zbog olakšanja koje je odmah osetio. Nije bilo nikog u napadačkim jedinicama ko nije znao šta on zapravo želi.
<BR>&nbsp;&nbsp;&nbsp;&nbsp;&nbsp;"Pošaljite izveštaje!" naredi on.
<BR>&nbsp;&nbsp;&nbsp;&nbsp;&nbsp;Iz potkovice na njegovom ramenu potekoše obaveštenja. On se zaustavi na drugom. Komeji su prikazivali njegove trupe koje su raščišćavale periferiju. Bitka koja se vodila iznad njih i ona na tlu bile su pod kontrolom na prostranstvu od bar pedeset klikova odatle. Sve se odvijalo mnogo bolje nego što je očekivao. Znači, Uvažene Naložnice su držale svoje teško naoružanje izvan planete; očigledno, nisu razmišljale o drskom napadu. Ajdahu je trebalo da zahvali što je predvideo da će se one držati tog svog poznatog stava.
<BR>&nbsp;&nbsp;&nbsp;&nbsp;&nbsp;"Zaslepila ih je moć. Misle da je teško naoružanje za svemir a lako za tle. Teško oružje se spušta dole samo kada je potrebno. Nema smisla držati ga na planeti. Troši suviše energije. Pored toga, svest da se tamo gore nalazi sva ta teška oprema umirujuće deluje na porobljeno stanovništvo."
<BR>&nbsp;&nbsp;&nbsp;&nbsp;&nbsp;Ajdahovo razumevanje oružja bilo je razorno.
<BR>&nbsp;&nbsp;&nbsp;&nbsp;&nbsp;"Cilj nam je da usredsredimo umove na ono što verujemo da znamo. Projektil je projektil čak i kada je umanjen da bi se u njega pohranili otrovi ili biologici."
<BR>&nbsp;&nbsp;&nbsp;&nbsp;&nbsp;Novine u zaštitnoj opremi doprinosile su pokretljivosti. Ugrađivanje u uniforme bilo je moguće. A Ajdaho je vratio u upotrebu zaštitnik, koji bi, kada bi ga pogodio laserski zrak, prouzrokovao strahovita uništenja. Zaštitnici na suspenzorima sakriveni pod maskom vojnika (a u stvari to su bile naduvane plastične uniforme) raširili bi se ispred trupa. Laserska vatra koju bi na njih otvarali aktivirala je čiste atomike, koji su potom raščišćavali velike oblasti.
<BR>&nbsp;&nbsp;&nbsp;&nbsp;&nbsp;Hoće li ovako lako biti i na Raskršću?
<BR>&nbsp;&nbsp;&nbsp;&nbsp;&nbsp;Teg je sumnjao. Potreba je iziskivala brzo prilagođavanje na nove metode.
<BR>&nbsp;&nbsp;&nbsp;&nbsp;&nbsp;Za dva dana mogli bi da imaju zaštitnike na Raskršću.
<BR>&nbsp;&nbsp;&nbsp;&nbsp;&nbsp;I nije bilo smetnji da se oni primene.
<BR>&nbsp;&nbsp;&nbsp;&nbsp;&nbsp;Znao je da su zaštitnici dominirali starim carstvom zbog te neobično važne kombinacije reči koja se nazivala 'Velikom konvencijom'. Časni ljudi nisu zloupotrebljavali oružje svoga feudalnog društva. Ako bi neko obeščastio Konvenciju, njemu ravni bi mu se suprotstavili ujedinjenim snagama. I više od toga - postojalo je neshvatljivo 'lice' koje su neki nazivali 'Ponosom'.
<BR>&nbsp;&nbsp;&nbsp;&nbsp;&nbsp;Lice! Moj položaj u čoporu.
<BR>&nbsp;&nbsp;&nbsp;&nbsp;&nbsp;Za neke je ono bilo važnije od samog života.
<BR>&nbsp;&nbsp;&nbsp;&nbsp;&nbsp;"Ovo nas malo košta", reče Stregi.
<BR>&nbsp;&nbsp;&nbsp;&nbsp;&nbsp;Postajala je pravi ratni analitičar i pomalo suviše banalna za Tegov ukus. Stregi je htela da kaže da su izgubili svega nekoliko života, ali možda je govorila veću istinu nego što je toga i biIa svesna.
<BR>&nbsp;&nbsp;&nbsp;&nbsp;&nbsp;"Teško je misliti o jeftinim sredstvima dok se obavlja posao", rekao je Ajdaho. "To je moćno oružje."
<BR>&nbsp;&nbsp;&nbsp;&nbsp;&nbsp;Ako tvoje oružje staje samo mali deo energije koju je neprijatelj potrošio, onda poseduješ moćnu polugu koja može odneti prevagu nad naizgled nadmoćnim sredstvima. Produži sukob - i potrošio si neprijateljevo bogatstvo. Tvoj dušmanin je pao jer je izgubio vlast nad proizvodnjom i radnicima.
<BR>&nbsp;&nbsp;&nbsp;&nbsp;&nbsp;"Možemo početi sa povlačenjem", reče Teg okrenuvši se od projekcija dok su mu ruke ponavljale naređenje. "Želim da dobijem izveštaje o gubicima što je pre..." On zastade i iznenada se okrenu.
<BR>&nbsp;&nbsp;&nbsp;&nbsp;&nbsp;Murbela?
<BR>&nbsp;&nbsp;&nbsp;&nbsp;&nbsp;Njena projekcija bila je na svim tablama na komandnom mostu. Glas joj je odjekivao sa slika: "Zašto ne obraćaš pažnju na izveštaje sa periferije?" U celosti je preuzela njegovu tablu, kao i projekciju na kojoj bojni zapovednik zastade u pola rečenice: "... naređenja, moraću da poništim njihov zahtev."
<BR>&nbsp;&nbsp;&nbsp;&nbsp;&nbsp;"Ponovi", reče Murbela.
<BR>&nbsp;&nbsp;&nbsp;&nbsp;&nbsp;Znojave crte lica bojnog zapovednika okrenuše se prema njegovom pokretnom komeju. Komsistem je kompenzovao nedostatke tako da je on sada gledao pravo Tegu u oči.
<BR>&nbsp;&nbsp;&nbsp;&nbsp;&nbsp;"Ponavljam: imam ovde neke navodne izbeglice koje traže azil. Njihov vođa kaže da poseduje sporazum prema kome je Sestrinstvo dužno da iziđe u susret svakom njegovom zahtevu, ali bez naređenja..."
<BR>&nbsp;&nbsp;&nbsp;&nbsp;&nbsp;"Ko je on?" upita Teg.
<BR>&nbsp;&nbsp;&nbsp;&nbsp;&nbsp;"Naziva sebe rabinom."
<BR>&nbsp;&nbsp;&nbsp;&nbsp;&nbsp;Teg krenu da preuzme upravljanje svojom komtablom. "Ne znam ni za kakvog..."
<BR>&nbsp;&nbsp;&nbsp;&nbsp;&nbsp;"Čekaj!" Murbela se ponovo ubaci na njegovu tablu.
<BR>&nbsp;&nbsp;&nbsp;&nbsp;&nbsp;Kako još to uspeva?
<BR>&nbsp;&nbsp;&nbsp;&nbsp;&nbsp;Njen glas ponovo ispuni komandni most. "Dovedi njega i njegovo društvo na admiralski brod. I to brzo." Zatim isključi dalekovodni odašiljač.
<BR>&nbsp;&nbsp;&nbsp;&nbsp;&nbsp;Teg je bio besan, ali se nalazio u nepovoljnom položaju. On izabra jednu od umnoženih slika i zagleda se u nju. "Kako se usuđuješ da se mešaš?"
<BR>&nbsp;&nbsp;&nbsp;&nbsp;&nbsp;"Zato što ne poseduješ tačne podatke. Rabin nije prekršio svoja prava. Pripremi se da ga primiš uz dužno poštovanje."
<BR>&nbsp;&nbsp;&nbsp;&nbsp;&nbsp;"Objasni."
<BR>&nbsp;&nbsp;&nbsp;&nbsp;&nbsp;"Ne! Nema potrebe da znaš. Bilo je primereno da donesem takvu odluku kada sam videla da ne odgovaraš."
<BR>&nbsp;&nbsp;&nbsp;&nbsp;&nbsp;"Taj zapovednik nalazio se u oblasti lažnog napada! Nije bio važan za..."
<BR>&nbsp;&nbsp;&nbsp;&nbsp;&nbsp;"Rabinov zahtev je prioritetan."
<BR>&nbsp;&nbsp;&nbsp;&nbsp;&nbsp;"Grozna si, kao neka Vrhovna majka!"
<BR>&nbsp;&nbsp;&nbsp;&nbsp;&nbsp;"Možda i gora. A sad me čuj! Prebaci te izbeglice na svoj admiralski brod. I pripremi se da me primiš."
<BR>&nbsp;&nbsp;&nbsp;&nbsp;&nbsp;"Ne dolazi u obzir! Ti ostaješ tamo gde si!"
<BR>&nbsp;&nbsp;&nbsp;&nbsp;&nbsp;"Bašare! Ima nečeg u tom zahtevu što iziskuje prisustvo jedne časne majke. On kaže da su u opasnosti zato što su pružili privremeno skrovište časnoj majci Lusili. Prihvati ovo ili odstupi."
<BR>&nbsp;&nbsp;&nbsp;&nbsp;&nbsp;"Dozvoli mi najpre da pokupim svoje ljude i povučem se. Sastaćemo se kada budemo čisti."
<BR>&nbsp;&nbsp;&nbsp;&nbsp;&nbsp;"Slažem se. Odnosi se prema tim izbeglicama ljubazno."
<BR>&nbsp;&nbsp;&nbsp;&nbsp;&nbsp;"A sada mi se skini sa projekcija. Zaslepila si me, a to je bilo budalasto!"
<BR>&nbsp;&nbsp;&nbsp;&nbsp;&nbsp;"Sve konce držiš u rukama, bašare. Tokom ovog zatišja jedan od naših brodova primio je četiri futara. Došli su sa molbom da ih odvedemo do hendlera, ali ja sam naredila da ih zatvore. Odnosi se prema njima krajnje oprezno."
<BR>&nbsp;&nbsp;&nbsp;&nbsp;&nbsp;Projekcije na komandnom mostu ponovo su prikazivale prizore bitki. Teg još jednom pozva svoje snage da se vrate. U njemu je sve ključalo, i prošli su minuti pre no što je uspeo da ponovo izdaje naređenja. Da li je Murbela znala u kojoj meri je potkopala njegov autoritet? Ili je možda prema tome trebalo da meri važnost koju je ona pridavala tim izbeglicama?
<BR>&nbsp;&nbsp;&nbsp;&nbsp;&nbsp;Kada je situacija postala sasvim sigurna, on komandni most predade jednom pomoćniku i jašući na Streginim ramenima, otide da pogleda te važne izbeglice. Šta je to bilo toliko važno u vezi s njima da je Murbela rizikovala da se umeša?
<BR>&nbsp;&nbsp;&nbsp;&nbsp;&nbsp;Nalazili su se u donjem delu broda gde su bile smeštene trupe i predstavljali su jednu ukočenu skupinu, koju je neki oprezni zapovednik razdvojio.
<BR>&nbsp;&nbsp;&nbsp;&nbsp;&nbsp;Ko zna šta se može kriti medu ovim nepoznatima?
<BR>&nbsp;&nbsp;&nbsp;&nbsp;&nbsp;Rabin, koga je lako bilo prepoznati, jer mu se bojni zapovednik poklonio, stajao je sa jednom ženom odevenom u smeđu odoru levo od svojih ljudi. Bio je to oniži, bradati čovek sa priljubljenom okruglom kapicom. Usled hladne svetlosti izgledao je gotovo drevan. Žena je šakom štitila oči. Rabin je govorio i njegove reči su se mogle razabrati dok mu se Teg približavao.
<BR>&nbsp;&nbsp;&nbsp;&nbsp;&nbsp;Žena je bila izložena verbalnom napadu!
<BR>&nbsp;&nbsp;&nbsp;&nbsp;&nbsp;"Onaj ko se oholi nisko će pasti!"
<BR>&nbsp;&nbsp;&nbsp;&nbsp;&nbsp;Ne promenivši odbrambeni položaj svoje nadlanice žena reče: "Nisam ponosna na ono što nosim."
<BR>&nbsp;&nbsp;&nbsp;&nbsp;&nbsp;"Ni na moći koje ti to znanje može doneti?"
<BR>&nbsp;&nbsp;&nbsp;&nbsp;&nbsp;Pritisnuvši Stregi kolenima, Teg joj naredi da se zaustavi na oko deset koraka od izbeglica. Zapovednik okrznu Tega pogledom, ali ostade u stavu mirno, spreman na odbranu ako se pokaže da je posredi diverzija.
<BR>&nbsp;&nbsp;&nbsp;&nbsp;&nbsp;Dobar čovek.
<BR>&nbsp;&nbsp;&nbsp;&nbsp;&nbsp;Žena još više pognu glavu i pritisnu oči šakom dok je govorila. "Zar nam se ne nudi znanje koje bismo mogli da koristimo u svetoj službi?"
<BR>&nbsp;&nbsp;&nbsp;&nbsp;&nbsp;"Kćeri!" Rabin se ukrutio. "Šta god da naučimo o tome kako da na bolji način služimo, to nikada ne može biti nešto veliko. Ako ono što nazivamo znanjem obuhvata sve što bi jedno ponizno srce moglo da poseduje, onda ono što je sveto ne bi bilo ništa više do jedno seme u brazdama."
<BR>&nbsp;&nbsp;&nbsp;&nbsp;&nbsp;Teg nije imao volje da se umeša. Kakav arhaičan način govora. Ovaj par ga je očarao. Ostale izbeglice slušale su ovaj dijalog sa napetom pažnjom. Samo je Tegov bojni zapovednik izgledao isključen iz svega, neprestano motreći na strance i dajući povremene signale rukom svojim pomoćnicima.
<BR>&nbsp;&nbsp;&nbsp;&nbsp;&nbsp;Žena je držala pognutu glavu, s dužnim poštovanjem, i podignutu ruku kojom se štitila, ali nastavljala je da se brani. "Čak i seme izgubljeno u brazdama može da podari život."
<BR>&nbsp;&nbsp;&nbsp;&nbsp;&nbsp;Tada se rabinove usne stisnuše u jednu nepopustljivu crtu: "Bez vode i brige, što će reći bez blagoslova i reči, nema života."
<BR>&nbsp;&nbsp;&nbsp;&nbsp;&nbsp;Jedan težak uzdah protrese ženina ramena, ali ipak ostade da stoji u tom čudnom podređenom položaju, odgovorivši: "Rabine, čula sam te i poslušaću te. Ipak, moram poštovati ovo znanje koje mi je nametnuto, jer ono sadrži upravo ovaj savet koji si malopre izrekao."
<BR>&nbsp;&nbsp;&nbsp;&nbsp;&nbsp;Rabin položi ruku na njeno rame. "Onda ga prenesi onima koji ga žele i možda nikakvo zlo neće ući tamo kuda ideš."
<BR>&nbsp;&nbsp;&nbsp;&nbsp;&nbsp;Tišina kaza Tegu da je rasprava završena. On požuri Stregi napred. Pre no što je i uspela da korakne, Murbela prođe pored njih i klimnu rabinu, dok joj se pogled zadrža na ženi. "U ime Bene Geserita i našeg duga prema vama, želim vam dobrodošlicu i pružam vam utočište", reče Murbela.
<BR>&nbsp;&nbsp;&nbsp;&nbsp;&nbsp;Žena odevena u smeđu odoru spusti ruku i Teg ugleda kontaktna sočiva koja su joj svetlucala na dlanu. Ona tada podiže glavu i svi prisutni zinuše od čuda. Ženine oči bile su potpuno plave, što je bila posledica začinske zavisnosti, ali u njima se takođe nazirala unutrašnja snaga koja je označavala osobu što je preživela agoniju.
<BR>&nbsp;&nbsp;&nbsp;&nbsp;&nbsp;Murbela je istog časa prepoznade. Divlja časna majka! Još od slobodnjačkih dana na Dini ni za jednu od njih se nije čulo! Žena se nakloni pred Murbelom. "Zovu me Rebeka. Ispunjava
<BR>&nbsp;&nbsp;&nbsp;&nbsp;&nbsp;me radost što sam sa vama. Rabin smatra da sam glupa guska, ali ja imam jedno zlatno jaje, jer u sebi nosim Lampadas: sedam miliona šest stotina dvadeset dve hiljade četrnaest časnih majki - i sve one su s punim pravom vaše."
</P></TD></TR></TABLE>
<P class="next">
<A HREF=p41.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
