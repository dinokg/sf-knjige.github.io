<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10.
<P>&nbsp;&nbsp;&nbsp;&nbsp;&nbsp;Pisanje istorije je uglavnom proces odvraćanja pažnje. Većina istorijskih spisa skreće pažnju sa tajnih uticaja u pozadini velikih događaja.
<BR>
<BR>&nbsp;&nbsp;&nbsp;&nbsp;&nbsp;Bašar Teg
<BR>
<BR>&nbsp;&nbsp;&nbsp;&nbsp;&nbsp;Kada bi ostajao sam Ajdaho je često istraživao svoj zatvor, ne-brod. Bilo je toliko toga što se moglo videti i naučiti o ovoj iksijanskoj napravi. Bila je to prava pećina čudesa.
<BR>&nbsp;&nbsp;&nbsp;&nbsp;&nbsp;Ovog poslepodneva prekinuo je neumorno hodanje kroz svoje odaje i zagledao se u sićušne komeje ugrađene u svetlucavu površinu dovratka. Motrili su na njega. Imao je čudan osećaj da vidi sebe kroz te radoznale oči. Sta su sestre mislile dok su ga posmatrale? Stameni gola-dečak iz davno iščezle gamuuske Tvrđave postao je visok i mršav čovek: tamne kože i kose. Kosa muje bila duža nego kada je ušao u ovaj ne-brod, poslednjeg dana Dine.
<BR>&nbsp;&nbsp;&nbsp;&nbsp;&nbsp;Oči Bene Geserita virile su ispod kože. Bio je siguran da sumnjaju da je mentat i plašio se njihovog tumačenja te činjenice. Kako je jedan mentat mogao da očekuje da će na neodređeno vreme skrivati tu činjenicu od časnih majki? Glupost! Znao je da su ga već sumnjičile za Istinozborenje.
<BR>&nbsp;&nbsp;&nbsp;&nbsp;&nbsp;Mahnuo je rukom prema komejima i rekao: "Nemam mira. Mislim da ću poći u istraživanje."
<BR>&nbsp;&nbsp;&nbsp;&nbsp;&nbsp;Belonda je istinski mrzela taj njegov podrugljiv stav prema nadziranju. Nije joj se dopadalo ni što tumara po brodu. A nije se trudila ni da to sakrije od njega. U njenim smrknutim crtama lica, kad god bi došla da se suoči s njim, mogao je da pročita neizgovorena pitanja: "Da li to traga za mogućnošću bekstva?"
<BR>&nbsp;&nbsp;&nbsp;&nbsp;&nbsp;Upravo to i činim, Bel ali ne na način na koji ti pomišljaš. Ne-brod mu je postavljao strogo utvrđene granice: spoljašnje polje sila koje nije mogao da probije, određene odeljke za mašineriju u kojima je pogon (tako mu je bilo rečeno) privremeno bio onesposobljen, stražarske prostorije (mogao je da vidi unutrašnjost nekih od njih, ali ne i da tamo ulazi), skladište oružja, odeljak rezervisan za zatočenog Tleilaksu, Skitala. S vremena na vreme bi susretao Skitala kod jedne od pregrada i tada bi piljili jedan u drugog preko utišnog polja koje ih je držalo razdvojene. Zatim, tu su bile i prepreke informacijama - odeljak brodskih zapisa koji nisu davali odgovore na njegova pitanja, odgovore koje njihovi čuvari nisu hteli da mu daju.
<BR>&nbsp;&nbsp;&nbsp;&nbsp;&nbsp;Unutar ovih granica bilo je stvari koje su se mogle videti i naučiti, a da za to ne bude dovoljan ni čitav jedan životni vek, pa čak ni životni vek od tri stotine standardnih godina, na koliko je on mogao s pravom računati.
<BR>&nbsp;&nbsp;&nbsp;&nbsp;&nbsp;Ukoliko nas Uvažene Naložnice ne otkriju.
<BR>&nbsp;&nbsp;&nbsp;&nbsp;&nbsp;Ajdaho je video sebe kao plen koji su one progonile i to čak sa više žudnje nego što su osećale u potrazi za ovim ženama na Kapitolu. Nije imao iluzija u pogledu toga šta bi mu te hajkačice učinile. One su znale da je on ovde. Muškarci koje je vežbao u seksualnom vezivanju i koji su bili poslati da ugroze Uvažene Naložnice - ti muškarci su se doista narugali hajkačicama.
<BR>&nbsp;&nbsp;&nbsp;&nbsp;&nbsp;Kada sestre saznaju za njegove mentatske sposobnosti smesta će im postati jasno da njegova svest sadrži sećanja koja prevazilaze jedan golin životni vek. Prvi nije posedovao taj dar. Posumnjaće da je on, zapravo, latentni kvizac haderah. Koliko su mu samo smanjile sledovanje melanža! Bile su primetno zaplašene mogućnošću ponavljanja greške koju su napravile sa Polom Atreidom i njegovim sinom, Tiraninom. Tri i po hiljade godina ropstva!
<BR>&nbsp;&nbsp;&nbsp;&nbsp;&nbsp;Odnos sa Murbelom zahtevao je prisustvo mentatske svesti. Ulazio je u svaki susret sa njom ne očekujući da dobije odgovore ni tada niti kasnije. To je bio tipičan mentatski pristup: usredsređivanje na pitanja. Mentati su nagomilavali pitanja na način na koji su drugi gomilali odgovore. Pitanja su stvarala njihove vlastite obrasce i sisteme. Ovo je proizvodilo najvažnije oblike. Pratio si svoj univerzum kroz samosvojno proizvedene obrasce - sazdane od slika, reči i naziva (sve to privremeno), sve to umešano u senzorske impulse koji su odražavali njegovu unutrašnju sintezu na način na koji svetlost odskače od svetlih površina.
<BR>&nbsp;&nbsp;&nbsp;&nbsp;&nbsp;Ajdahov prvi mentatski instruktor uobličio je privremene reči za tu prvu probnu sintezu: "Tragaj za doslednim pokretima na svom unutrašnjem ekranu."
<BR>&nbsp;&nbsp;&nbsp;&nbsp;&nbsp;Od tog prvog kolebljivog uranjanja u mentatske moći Ajdaho je mogao da prati rast osetljivosti za promene u vlastitom opažanju i razmišljanju, stalno postajući mentat. Belonda ga je stavljala na najteža iskušenja. Strahovao je od njenog prodornog pogleda i žestokih pitanja. Mentat je proveravao mentata. Sačekivao je njene prepade osetljivo, uzdržano i strpljivo. Pa, šta hoćeš?
<BR>&nbsp;&nbsp;&nbsp;&nbsp;&nbsp;Kao da nije znao.
<BR>&nbsp;&nbsp;&nbsp;&nbsp;&nbsp;Nosio je masku strpljenja. Strah je prirodno dolazio i njegovo ispoljavanje nije mu moglo naškoditi. Belonda nije krila svoju želju da ga vidi mrtvog.
<BR>&nbsp;&nbsp;&nbsp;&nbsp;&nbsp;Ajdaho je prihvatao činjenicu da će posmatrači uskoro videti samo jedan mogući izvor veština koje je bio prinuđen da koristi. Mentatova prava veština ležala je u mentalnoj konstrukciji koju su nazivali 'velikom sintezom'. Ona je zahtevala strpljenje za koje ne-mentati nisu mogli ni da pretpostave da je dostižno. Mentatske škole definisale su to kao istrajnost. Bili ste prvobitan tragač, sposoban da čita najmanje znake, sićušne poremećaje u okolini i da ih sledi do izvora. U isto vreme, ostajali ste otvoreni za široka kretanja svuda unaokolo i unutar vas. Ovo je proizvodilo naivnost, temeljni mentatski stav, sličan onom kod Istinozboraca ali daleko većeg opsega.
<BR>&nbsp;&nbsp;&nbsp;&nbsp;&nbsp;"Otvoren si za sve što vaseljena može da učini", govorio mu je prvi instruktor. "Tvoj um nije kompjuter; to je oruđe odgovora uključeno za sve što tvoja čula prinesu."
<BR>&nbsp;&nbsp;&nbsp;&nbsp;&nbsp;Ajdaho je uvek prepoznavao kada su Belondina čula bila otvorena. Stajala je tamo, pogleda blago povučenog, a on je znao da joj se nekoliko predrasuda vrzma po svesti. Njegova odbrana ležala je u njenoj osnovnoj mani: otvaranje čula pretpostavljalo je svojevrstan idealizam koji je bio stran Belondi. Ona nije postavljala najbolja pitanja i on se tome čudio. Da li bi Odrade koristila manjkavog mentata? To je bilo u suprotnosti sa njenim ostalim stavovima.
<BR>&nbsp;&nbsp;&nbsp;&nbsp;&nbsp;Ja tražim pitanja koja uobličavaju najbolje slike.
<BR>&nbsp;&nbsp;&nbsp;&nbsp;&nbsp;Čineći to nikada za sebe niste mislili da ste pametni, da posedujete formulu koja je obezbeđivala rešenje. Ostajali ste jednako otvoreni za nova pitanja koliko i za nove obrasce. Proveravanje i ponovno proveravanje, uobličavanje i ponovno uobličavanje. Neprekidan proces, koji nikad nije zastajao ili se zadovoljavao. Bila je to vaša privatna pavana, slična onima kod drugih mentata, ali je uvek sadržavala vaš jedinstveni stav i korake.
<BR>&nbsp;&nbsp;&nbsp;&nbsp;&nbsp;"Nikada nisi istinski mentat. Zbog toga mi to zovemo 'beskonačnim ciljem'." Ove reči učitelja bile su mu urezane u svest.
<BR>&nbsp;&nbsp;&nbsp;&nbsp;&nbsp;Nagomilavajući opažanja Belonde, sve više je uvažavao gledište onih velikih majstora-mentata koji su ga podučavali. "Od časnih majki ne mogu postati najbolji mentati."
<BR>&nbsp;&nbsp;&nbsp;&nbsp;&nbsp;Činilo se da nijedna pripadnica Bene Geserita nije bila sposobna da u potpunosti razveže sebe od onog vezujućeg apsoluta koji je dostizala u začinskoj agoniji: odanosti svom Sestrinstvu.
<BR>&nbsp;&nbsp;&nbsp;&nbsp;&nbsp;Učitelji su ga upozoravali na opasnost od apsoluta. Apsoluti su uslovljavali ozbiljan nedostatak kod mentata.
<BR>&nbsp;&nbsp;&nbsp;&nbsp;&nbsp;"Sve što činiš, sve što osetiš i kažeš predstavlja eksperiment. Nema konačnih zaključaka. Ništa te ne može zaustaviti osim smrti, a možda čak ni ona, budući da svaki život stvara beskrajne talasiće. Indukcija poskakuje unutra i ti postaješ osetljiv na nju. Dedukcija saopštava iluzije apsoluta. Udara po istini i razbija je!"
<BR>&nbsp;&nbsp;&nbsp;&nbsp;&nbsp;Kada su Belondina pitanja dotakla odnos između njega i Murbele opazio je nejasnu emocionalnu reakaciju. Zabavljenost? Ljubomora? Mogao je da prihvati zabavljenost (pa čak i ljubomoru) neizmernim seksualnim zahtevima ove uzajamne zavisnosti. Je li ta ekstaza odista tako velika?
<BR>&nbsp;&nbsp;&nbsp;&nbsp;&nbsp;Tumarao je kroz svoje odaje ovog popodneva osećajući se tuđinom, kao da je prvi put ovde i kao da još nije prihvatio ove prostorije za svoj dom. To mi se emocije obraćaju.
<BR>&nbsp;&nbsp;&nbsp;&nbsp;&nbsp;Tokom godina njegovog zatočeništva ove odaje su poprimile izgled obitavališta. Ovo je bila njegova pećina, bivše skladište za poseban teret: velike prostorije sa blago zakrivljenim zidovima - spavaća soba, biblioteka-radna soba, dnevna soba, kupatilo sa zelenim pločicama opremljeno suvim i vlažnim sistemom čišćenja i dugačka fiskulturna dvorana koju je zarad vežbanja delio sa Murbelom.
<BR>&nbsp;&nbsp;&nbsp;&nbsp;&nbsp;Sobe su sadržavale jedinstvenu kolekciju upotrebnih predmeta i obeležja njegovog prisustva: ta viseća stolica postavljena tačno pod pravim uglom u odnosu na konzolu i projektor koji ga je povezivao sa brodskim sistemom, i konačno, one ridulijanske ploče na niskom pobočnom stolu. Tu su se, takođe, zapažali tragovi stanovanja - ona tamnomrka mrlja na radnom stolu. Prosuta hrana ostavila je svoje neizbrisive belege.
<BR>&nbsp;&nbsp;&nbsp;&nbsp;&nbsp;Sa nemirom u duši on se uputi do svojih spavaćih odaja. Svetlost je bila prigušena. Njegova sposobnost da prepoznaje poznato potvrdila se i na polju mirisa. Postelja je odisala mirisom koji je podsećao na pljuvačku - poprište noćašnjeg seksualnog sukoba.
<BR>&nbsp;&nbsp;&nbsp;&nbsp;&nbsp;To je prava reč: sukob.
<BR>&nbsp;&nbsp;&nbsp;&nbsp;&nbsp;Vazduh u ne-brodu - filtriran, ponovo prerađen i zaslađen često mu je smetao. Nijedna pukotina u lavirintu ne-broda nikada nije duže vreme ostajala otvorena prema spoljašnjem svetu. Ponekad je ćutke sedeo i njuškao, nadajući se blagom tračku vazduha koji nije bio prilagođen zahtevima ove tamnice.
<BR>&nbsp;&nbsp;&nbsp;&nbsp;&nbsp;Postoji jedan način da se pobegne!
<BR>&nbsp;&nbsp;&nbsp;&nbsp;&nbsp;Izašao je iz svojih odaja a zatim krenuo niz hodnik, da bi na njegovom kraju ušao u jednu cev za spuštanje koja ga je iskrcala na najnižem nivou broda.
<BR>&nbsp;&nbsp;&nbsp;&nbsp;&nbsp;Šta se stvarno događa tamo napolju, u tom svetu pod otvorenim nebom?
<BR>&nbsp;&nbsp;&nbsp;&nbsp;&nbsp;Ponešto od onoga što mu je Odrade rekla ispunilo ga je užasom i osećanjem da se nalazi u klopci. Nema mesta na koje se može pobeći! Je li mudro što delim strahove sa Šeanom? Murbela se samo smeje. "Zaštitiću te, ljubavi. Uvažene Naložnice neće želeti da me ozlede."
<BR>&nbsp;&nbsp;&nbsp;&nbsp;&nbsp;Ali Šeana... kako je brzo usvojila govor ruku i prihvatila duh zavere. Zaveree? Ne... sumnjam da bi bilo koja časna majka radila protiv svojih sestara. Čak im se i gospa Džesika na kraju vratila. Ja ne tražim da Šeana radi protiv Sestrinstva, već samo da nas zaštiti od Murbelinih ludorija.
<BR>&nbsp;&nbsp;&nbsp;&nbsp;&nbsp;Neizmerne moći žena-lovaca učinile su da je bilo moguće predvideti razaranje. Jednom mentatu je bilo dovoljno da razmotri njihovo divljačko nasilje. Donele su sa sobom još nešto, nešto što je nagoveštavalo neke stvari tamo u Raštrkavanju. Šta su bili ti futari koje je Odrade spomenula onako uzgred? Delom ljudi, a delom zveri? To je bilo Lusilino nagađanje. I gde je Lusila?
<BR>&nbsp;&nbsp;&nbsp;&nbsp;&nbsp;Obreo se u Velikom skladištu, prostoru za teret dužine jednog kilometra, u kome su preneli poslednjeg džinovskog crva Dine, odnevši ga na Kapitol. Prostor je još mirisao na začin i pesak, ispunjavajući mu svest davnašnjim događajima i smrtima. Znao je zbog čega je tako često dolazio u Veliko skladište - čineći to ponekad bez razmišljanja, kao što je upravo sada bio slučaj. Ono ga je, u isti mah privlačilo i odbijalo. Iluzija neograničenog prostora, sa tragovima prašine, peska i začina sadržavala je nostalgiju za izgubljenom slobodom. No, postojala je i jedna i druga strana. To mu se ovde uvek događalo.
<BR>&nbsp;&nbsp;&nbsp;&nbsp;&nbsp;Da li će se i danas dogoditi?
<BR>&nbsp;&nbsp;&nbsp;&nbsp;&nbsp;Bez upozorenja, osećanje da se nalazi u Velikom skladištu iščeznuće. A onda... mreža što svetluca na metalnom nebu. Kada mu se prvi put ukazala ta vizija bio je svestan da zapravo ne vidi mrežu. Njegova svest prenosila je ono što čula nisu mogla da odrede.
<BR>&nbsp;&nbsp;&nbsp;&nbsp;&nbsp;Svetlucava mreža koja se talasa kao beskrajni borealis.
<BR>&nbsp;&nbsp;&nbsp;&nbsp;&nbsp;Potom će se mreža razmaći i on će ugledati dvoje ljudi - muškarca i ženu. Kako su samo obično izgledali - pa ipak izuzetno. Baba i deda u drevnoj odeći: radni kombinezon sa portiklom na muškarcu a dugačka haljina sa maramom na ženi. Radili su u cvetnoj bašti! Mislio je da je to mora biti nešto više od iluzije. Vidim, ali to nije ono što stvarno vidim.
<BR>&nbsp;&nbsp;&nbsp;&nbsp;&nbsp;Oni bi ga naposletku uvek primetili. Čuo bi njihove glasove. "Evo ga ponovo, Marti", rekao bi muškarac skrećući ženinu pažnju na Ajdaha.
<BR>&nbsp;&nbsp;&nbsp;&nbsp;&nbsp;"Pitam se kako to da on može da se probije ovamo?" upitala je jedanput Marti. "Čini se da to nije moguće."
<BR>&nbsp;&nbsp;&nbsp;&nbsp;&nbsp;"Pa, mislim da uspeva da veoma razredi branu. Pitam se da li je svestan opasnosti?
<BR>&nbsp;&nbsp;&nbsp;&nbsp;&nbsp;Opasnost. Bila je to reč koja ga je uvek izbacivala iz ove vizije. "Nisi danas kod svoje konzole?"
<BR>&nbsp;&nbsp;&nbsp;&nbsp;&nbsp;Samo za tren, Ajdaho pomisli da je i dalje u pitanju vizija, glas one neobične žene, a onda shvati da glas pripada Odradi. Glas joj je dopro otpozadi iz blizine. Okrenuo se i opazio da je propustila da zatvori okno. Sledila ga je do Skladišta, tiho koračajući za njim, izbegavajući razasute mrlje peska koji bi struganjem pod nogama mogao odati njeno prisustvo.
<BR>&nbsp;&nbsp;&nbsp;&nbsp;&nbsp;Izgledala je umorno i nestrpljivo. Zašto misli da bi trebalo da budem kod svoje kanzole?
<BR>&nbsp;&nbsp;&nbsp;&nbsp;&nbsp;Kao da odgovara na njegovo nepostavljeno pitanje, ona reče: "U poslednje vreme često sam te nalazila kod konzole. Šta to tražiš, Dankane?"
<BR>&nbsp;&nbsp;&nbsp;&nbsp;&nbsp;Zavrteo je glavom bez odgovora. Zašto odjednom osećam da sam u opasnosti?
<BR>&nbsp;&nbsp;&nbsp;&nbsp;&nbsp;Retko je imao to osećanje u Odradinom društvu. Mogao je, međutim, da se seti drugih prilika. Jednom kada je podozrivo zurila u njegove šake u polju konzole. Strah koji je povezan sa mojom konzolom. Da li sam obelodanio svoju mentatsku glad za podacima? Da li nagađaju da skrivam svoje privatno biće tamo?
<BR>&nbsp;&nbsp;&nbsp;&nbsp;&nbsp;"Da li ja to uopšte nemam prava na lični život?" Srdžba ili napad?
<BR>&nbsp;&nbsp;&nbsp;&nbsp;&nbsp;Lagano je odmahnula glavom s jedne na drugu stranu, tek koliko da bi rekla: "Praviš se nevešt."
<BR>&nbsp;&nbsp;&nbsp;&nbsp;&nbsp;"Ovo je tvoja druga poseta danas", reče on glasom punim optužbe.
<BR>&nbsp;&nbsp;&nbsp;&nbsp;&nbsp;"Moram da ti kažem da izgledaš dobro, Dankane." Okolišanje.
<BR>&nbsp;&nbsp;&nbsp;&nbsp;&nbsp;"Jesu li ti to tvoji posmatrači saopštili?"
<BR>&nbsp;&nbsp;&nbsp;&nbsp;&nbsp;"Ne budi uskogrud. Došla sam da porazgovaram sa Murbelom. Ona mi je rekla da si ovde."
<BR>&nbsp;&nbsp;&nbsp;&nbsp;&nbsp;"Pretpostavljam da znaš da je Murbela ponovo trudna." Da li je to moglo da je umiri?
<BR>&nbsp;&nbsp;&nbsp;&nbsp;&nbsp;"Osećam zahvalnost zbog toga. Došla sam da ti kažem da Šeana želi ponovo da te poseti."
<BR>&nbsp;&nbsp;&nbsp;&nbsp;&nbsp;Zašto bi mi to Odrade saopštavala?
<BR>&nbsp;&nbsp;&nbsp;&nbsp;&nbsp;Njene reči ga ispuniše slikama siročeta sa Dine koje je postalo potpuna časna majka (najmlađa u istoriji, kako su mu rekli). Šeana, njegova prisna prijateljica, koja se posvetila nadziranju poslednjeg džinovskog crva. Da li se konačno ovekovečio? Zašto bi se Odrade zanimala za Šeaninu posetu?
<BR>&nbsp;&nbsp;&nbsp;&nbsp;&nbsp;"Šeana želi da razgovara sa tobom o Tiraninu."
<BR>&nbsp;&nbsp;&nbsp;&nbsp;&nbsp;Ona zapazi iznenađenje koje je ovo proizvelo.
<BR>&nbsp;&nbsp;&nbsp;&nbsp;&nbsp;"Šta bih ja, po prilici, mogao da dodam Šeaninom znanju o Letu II?" upita on. "Ona je časna majka."
<BR>&nbsp;&nbsp;&nbsp;&nbsp;&nbsp;"Ti si prisno pnznavao Atreide."
<BR>&nbsp;&nbsp;&nbsp;&nbsp;&nbsp;Ahhhh. Lovi mentata.
<BR>&nbsp;&nbsp;&nbsp;&nbsp;&nbsp;"Rekla si da želi da razgovara o Letu, a znaš i sama da je pogrešno razmišljati o njemu kao o Atreidu."
<BR>&nbsp;&nbsp;&nbsp;&nbsp;&nbsp;"Oh, ali on je to bio. Preobraćen u nešto više stihijsko no bilo ko pre njega, ali, ipak, jedan od nas."
<BR>&nbsp;&nbsp;&nbsp;&nbsp;&nbsp;"Jedan od nas!" Podsećala ga je da je i ona Atreid. Prizivanje njegovog nikad izmirenog duga prema toj porodici! "Tako ti kažeš."
<BR>&nbsp;&nbsp;&nbsp;&nbsp;&nbsp;"Zar ne bi valjalo da prekinemo ovu budalastu igru?" On se ukoči, pun opreza. Znao je, istovremeno, da joj to nije promaklo. Časne majke su bile tako prokleto osetljive. Netremice ju je posmatrao, ne usuđujući se da progovori, znajući da joj čak i ovako previše kazuje.
<BR>&nbsp;&nbsp;&nbsp;&nbsp;&nbsp;"Verujemo da se sećaš više od jednog životnog veka gole." Pošto i dalje nije odgovarao, ona dodade: "Hajde, hajde, Dankane! Jesi li mentat?"
<BR>&nbsp;&nbsp;&nbsp;&nbsp;&nbsp;Po načinu na koji je govorila - koliko pitanje toliko i optužba - znao je da je sa skrivanjem završeno. Bilo je to gotovo olakšanje.
<BR>&nbsp;&nbsp;&nbsp;&nbsp;&nbsp;"A šta ako jesam?"
<BR>&nbsp;&nbsp;&nbsp;&nbsp;&nbsp;"Kada su te stvarali, Tleilaksi su izmešali ćelije više od jednog Ajdaha-gole."
<BR>&nbsp;&nbsp;&nbsp;&nbsp;&nbsp;Ajdaho-gola! Odbijao je da razmišlja o sebi u tako apstraktnom smislu. "Zbog čega vam je Leto iznenada postao toliko važan?" Ovim odgovorom nije se moglo izbeći priznanje.
<BR>&nbsp;&nbsp;&nbsp;&nbsp;&nbsp;"Naš crv se pretvorio u peščane pastrmke."
<BR>&nbsp;&nbsp;&nbsp;&nbsp;&nbsp;"Da li one rastu i razmnožavaju se?"
<BR>&nbsp;&nbsp;&nbsp;&nbsp;&nbsp;"Očigledno."
<BR>&nbsp;&nbsp;&nbsp;&nbsp;&nbsp;"Ukoliko ih ne suzbijete ili eliminišete, Kapitol bi mogao postati druga Dina."
<BR>&nbsp;&nbsp;&nbsp;&nbsp;&nbsp;"Izračunao si to, zar ne?"
<BR>&nbsp;&nbsp;&nbsp;&nbsp;&nbsp;"Leto i ja, zajedno."
<BR>&nbsp;&nbsp;&nbsp;&nbsp;&nbsp;"Znači da se sećaš mnogih života. Očaravajuće. To te na neki način čini sličnim nama." Kakav netremičan pogled!
<BR>&nbsp;&nbsp;&nbsp;&nbsp;&nbsp;"Veoma različitim, rekao bih." Moram da je izbacim iz koloseka!
<BR>&nbsp;&nbsp;&nbsp;&nbsp;&nbsp;"Stekao si ta sećanja prilikom svog prvog susreta sa Murbelom?"
<BR>&nbsp;&nbsp;&nbsp;&nbsp;&nbsp;Ko je to pogodio? Lusila? Ona je bila prisutna i mogla je da pogodi i poveri svoje sumnje sestrama. Morao je to smrtonosno pitanje da istera na čistinu. "Nisam drugi kvizac haderah!"
<BR>&nbsp;&nbsp;&nbsp;&nbsp;&nbsp;"Nisi li?" Promišljena objektivnost. Dopustila je da se to ispolji - surovost - činilo mu se.
<BR>&nbsp;&nbsp;&nbsp;&nbsp;&nbsp;"Znaš da nisam!" Borio se za svoj život i bio je svestan toga. Nije u toj meri bio ugrožen od Odrade koliko od onih drugih koje su posmatrale prenos i vraćale snimak razgovora preko komeja.
<BR>&nbsp;&nbsp;&nbsp;&nbsp;&nbsp;"Reci mi nešto o svojim nanizanim sećanjima." Bilo je to naređenje Vrhovne majke. Nije se imalo kud.
<BR>&nbsp;&nbsp;&nbsp;&nbsp;&nbsp;"Poznajem te... živote. To je kao jedan životni vek."
<BR>&nbsp;&nbsp;&nbsp;&nbsp;&nbsp;"To gomilanje nam može biti veoma korisno, Dankane. Da li se sećaš i akslotl-tankova?"
<BR>&nbsp;&nbsp;&nbsp;&nbsp;&nbsp;Njeno pitanje uputi mu misli u maglovita proveravanja koja su ga uslovila da zamišlja čudne stvari vezane za Tleilakse - velike humke čovečjeg mesa jedva vidljive nesavršenim novorođenim očima, mutne i dvostruke slike bezmalo-sećanja izlaženja iz kanala rođenja. Kako je to moglo da bude u vezi sa tankovima?
<BR>&nbsp;&nbsp;&nbsp;&nbsp;&nbsp;"Skital nas je opskrbio znanjem koje nam omogućava da načinimo vlastiti akslotl-sistem", reče Odrade.
<BR>&nbsp;&nbsp;&nbsp;&nbsp;&nbsp;Sistem? Zanimljiva reč. "Da li to znači da, isto tako, kopirate i Tleilaksine načine proizvodnje začina?"
<BR>&nbsp;&nbsp;&nbsp;&nbsp;&nbsp;"Skital pokušava da se cenka da bi dobio više od onoga što smo spremne da mu damo. Vremenom ćemo na ovaj ili onaj način doći i do začina."
<BR>&nbsp;&nbsp;&nbsp;&nbsp;&nbsp;Odrade ču sebe kako govori čvrstim glasom i upita se da li je uspeo da otkrije njenu nesigurnost. Možda nećemo imati vremena da to učinimo.
<BR>&nbsp;&nbsp;&nbsp;&nbsp;&nbsp;"Sestre koje se raštrkavaju su sputane", reče on pružajući joj malo od ukusa mentatske svesti. "Posežete u svoje zalihe začina da biste ih snabdevale, a izvesno je da su te zalihe ograničene."
<BR>&nbsp;&nbsp;&nbsp;&nbsp;&nbsp;"One raspolažu našim znanjem o akslotl-tankovima, kao i peščanim pastrmkama."
<BR>&nbsp;&nbsp;&nbsp;&nbsp;&nbsp;Zamukao je pri pomisli na mogućnost stvaranja bezbroj Dina u beskonačnoj vaseljeni.
<BR>&nbsp;&nbsp;&nbsp;&nbsp;&nbsp;"One će rešiti problem zaliha melanža bilo sa tankovima bilo sa sa crvima - a možda i uz pomoć obe stvari", reče ona. Ovo je mogla iskreno da kaže. Proizilazilo je iz statističkih očekivanja. Moglo se očekivati da jedna među raštrkanim skupinama to postigne.
<BR>&nbsp;&nbsp;&nbsp;&nbsp;&nbsp;"Ti tankovi", zausti on. "Imam neobične... snove." Umalo nije rekao: 'razmišljanja'.
<BR>&nbsp;&nbsp;&nbsp;&nbsp;&nbsp;"Nije ni čudo." Ispričala mu je ukratko kako su i ženska tela bila ugrađivana u tankove.
<BR>&nbsp;&nbsp;&nbsp;&nbsp;&nbsp;"Važi li to i za pravljenje začina?"
<BR>&nbsp;&nbsp;&nbsp;&nbsp;&nbsp;"Mislimo da je tako."
<BR>&nbsp;&nbsp;&nbsp;&nbsp;&nbsp;"Odvratno!"
<BR>&nbsp;&nbsp;&nbsp;&nbsp;&nbsp;"Nezrelo sa tvoje strane", ukori ga.
<BR>&nbsp;&nbsp;&nbsp;&nbsp;&nbsp;U takvim trenucima nije mu se dopadala njena žestina. Jednom ju je prekoreo zbog načina na koji su se časne majke uklanjale iz 'zajedničke struje ljudskih emocija', i tada je dobio istovetan odgovor.
<BR>&nbsp;&nbsp;&nbsp;&nbsp;&nbsp;Nezrelo!
<BR>&nbsp;&nbsp;&nbsp;&nbsp;&nbsp;"Za šta verovatno nema leka", zaključi on. "Sraman nedostatak mog karaktera."
<BR>&nbsp;&nbsp;&nbsp;&nbsp;&nbsp;"Pomišljaš li da sa mnom raspravljaš o moralnim pitanjima?"
<BR>&nbsp;&nbsp;&nbsp;&nbsp;&nbsp;Učinilo mu se da je nazreo srdžbu u njenom glasu. "Čak ni o etičkim. Mi se rukovodimo različitim pravilima."
<BR>&nbsp;&nbsp;&nbsp;&nbsp;&nbsp;"Pravila su često izgovor za prenebregavanje sažaljenja."
<BR>&nbsp;&nbsp;&nbsp;&nbsp;&nbsp;"Da li to čujem slabašan odjek savesti kod jedne časne majke?"
<BR>&nbsp;&nbsp;&nbsp;&nbsp;&nbsp;"Žalosno. Moje sestre bi me proterale kada bi pomislile da se rukovodim sažaljenjem."
<BR>&nbsp;&nbsp;&nbsp;&nbsp;&nbsp;"Možeš biti podsticana, ali ne i rukovođena."
<BR>&nbsp;&nbsp;&nbsp;&nbsp;&nbsp;"Vrlo dobro, Dankane! Mnogo više mi se sviđaš kada si otvoreni mentat."
<BR>&nbsp;&nbsp;&nbsp;&nbsp;&nbsp;"Ne verujem u tvoju naklonost."
<BR>&nbsp;&nbsp;&nbsp;&nbsp;&nbsp;Ona se glasno nasmeja. "Kako si nalik na Bel!"
<BR>&nbsp;&nbsp;&nbsp;&nbsp;&nbsp;Nemo je zurio u nju, iznenada potisnut njenim smehom do saznanja o tome kako da umakne svojim čuvarima, da pobegne od neprestane manipulacije Bene Geserita i da živi svoj život. Izlaz odavde nije ležao u mašineriji, već u manama Sestrinstva. Ti apsoluti kojima su ga, po njihovom mišljenju, okruživale i držale - u njima je počivao izlaz napolje!
<BR>&nbsp;&nbsp;&nbsp;&nbsp;&nbsp;I Šeana zna to! To je mamac kojim njiše ispred mog nosa.
<BR>&nbsp;&nbsp;&nbsp;&nbsp;&nbsp;Pošto Ajdaho dugo ništa ne reče, Odrade prozbori: "Pričaj mi o tim Drugim životima."
<BR>&nbsp;&nbsp;&nbsp;&nbsp;&nbsp;"Pogrešno. Ja o njima razmišljam kao o jednom neprekidnom životu."
<BR>&nbsp;&nbsp;&nbsp;&nbsp;&nbsp;"Nema smrti?"
<BR>&nbsp;&nbsp;&nbsp;&nbsp;&nbsp;Pustio je da se odgovor polako uobliči. Nanizana sećanja: smrti su bile jednako rečite kao i životi. Usmrćen toliko puta Letovom rukom!
<BR>&nbsp;&nbsp;&nbsp;&nbsp;&nbsp;"Smrti ne prekidaju moja sećanja."
<BR>&nbsp;&nbsp;&nbsp;&nbsp;&nbsp;"Neobična vrsta besmrtnosti", zaključi ona. "Ti znaš da su gospodari Tleilaksa sebe iznova stvarali? Ali ti - šta su se nadali da postignu, smešavši različite gole u jedno telo?"
<BR>&nbsp;&nbsp;&nbsp;&nbsp;&nbsp;"Pitaj Skitala."
<BR>&nbsp;&nbsp;&nbsp;&nbsp;&nbsp;"Bel je bila sigurna da si mentat. Biće ushićena."
<BR>&nbsp;&nbsp;&nbsp;&nbsp;&nbsp;"Mislim da neće."
<BR>&nbsp;&nbsp;&nbsp;&nbsp;&nbsp;"Pobrinuću se da bude. Oh! Imam toliko pitanja da ne znam odakle da počnem." Promatrala ga je nehajno podbočivši bradu levom rukom.
<BR>&nbsp;&nbsp;&nbsp;&nbsp;&nbsp;Pitanja? Mentatski zahtevi proticali su kroz Ajdahovu svest. Pustio je da se pitanja koja je sebi toliko puta postavljao sama od sebe pokrenu, uobličavajući svoje obrasce. Šta su Tleilaksi tražili u meni? Nisu mogli da u ovo otelovljenje uključe ćelije svih njegovih gola-bića. Pa ipak... sva sećanja su bila na broju. Kakva je kosmička spona nagomilala sve te živote u ovo jedno biće? Da li je to bio ključ vizije koja ga je opsedala u Velikom skladištu? U njegovoj svesti iskrsnuše polusećanja: njegovo telo u toploj tečnosti, hranjeno cevima, masirano mašinama, ispitivano i istraživano od strane tleilakških posmatrača. Osećao je mrmljajuće odgovore svojih poluuspavanih bića. Reči nisu imale nikakvo značenje. Bilo je to kao da je slušao neki strani jezik koji je dopirao sa njegovih usana, no on je znao da je posredi običan galah.
<BR>&nbsp;&nbsp;&nbsp;&nbsp;&nbsp;Ono što je osećao da su Tleilaksi u svojim preduzećima domašili ulivalo je strahopoštovanje: oni su istražili kosmos koji se niko osim Bene Geserita nije usudio da takne. Što je Bene Tleilaksa to činila iz sebičnih razloga - nije umanjivalo značaj čina. Beskonačna ponovna rođenja gospodara Tleilaksa bili su nagrada vredna i najvećih rizika.
<BR>&nbsp;&nbsp;&nbsp;&nbsp;&nbsp;Potčinjeni Liceigrači koji su mogli da kopiraju bilo koji život, bilo koju svest. Tleilaksin san bio je jednako zastrašujući, kao i dostignuća Bene Geserita.
<BR>&nbsp;&nbsp;&nbsp;&nbsp;&nbsp;"Skital priznaje da poseduje sećanja iz vremena Muad'Diba", reče Odrade. "Mogli biste jednog dana da uporedite podatke."
<BR>&nbsp;&nbsp;&nbsp;&nbsp;&nbsp;"Ta vrsta besmrtnosti je ulog u cenkanju", upozori je on. "Da li bi on to mogao da proda Uvaženim Naložnicama?"
<BR>&nbsp;&nbsp;&nbsp;&nbsp;&nbsp;"Možda. Hajde, vratimo se u tvoje odaje."
<BR>&nbsp;&nbsp;&nbsp;&nbsp;&nbsp;U njegovoj radnoj sobi ona mu pokaza da sedne na stolicu pored njegove konzole, tako da se on upita nije li i dalje lovila negove tajne. Zatim se nagnu preko njega da bi mogla da upravlja komandama. Projektor iznad glave proizvede sliku pustinje sa obzorjem valovitih dina.
<BR>&nbsp;&nbsp;&nbsp;&nbsp;&nbsp;"Kapitol?" upita ona. "Široka traka duž ekvatora."
<BR>&nbsp;&nbsp;&nbsp;&nbsp;&nbsp;Obuze ga iskreno uzbuđenje. "Rekla si peščane pastrmke. Ima li tamo bilo kakvih novih crva?"
<BR>&nbsp;&nbsp;&nbsp;&nbsp;&nbsp;"Šeana ih uskoro očekuje."
<BR>&nbsp;&nbsp;&nbsp;&nbsp;&nbsp;"Njima je kao katalizator neophodna velika količina začina." "Prokockale smo ovde veliki deo melanža. Leto ti je govorio o katalizatorima, zar ne? Čega se još sećaš od njega?"
<BR>&nbsp;&nbsp;&nbsp;&nbsp;&nbsp;Usmrtio me je toliko puta da me boli kada razmišljam o tome."
<BR>&nbsp;&nbsp;&nbsp;&nbsp;&nbsp;Posedovala je zapise iz Dar-es-Balata koji su ovo potvrđivali. "Lično te je ubijao, znam. Da li te je naprosto odbacivao kada je smatrao da si iskorišćen?"
<BR>&nbsp;&nbsp;&nbsp;&nbsp;&nbsp;"Ponekad se događalo da sam ispunio očekivanja, pa mi je bila dopuštena prirodna smrt."
<BR>&nbsp;&nbsp;&nbsp;&nbsp;&nbsp;"Da li je njegova Zlatna staza bila vredna toga?"
<BR>&nbsp;&nbsp;&nbsp;&nbsp;&nbsp;Mi ne razumemo njegovu Zlatnu stazu, niti vrenja koja ona proizvodi. Dankan ovo izusti naglas.
<BR>&nbsp;&nbsp;&nbsp;&nbsp;&nbsp;"Zanimljiv izbor reči. Jedan mentat razmišlja o Tiraninovim eonima kao o vrenju."
<BR>&nbsp;&nbsp;&nbsp;&nbsp;&nbsp;"To je izbilo u Raštrkavanju."
<BR>&nbsp;&nbsp;&nbsp;&nbsp;&nbsp;"Podstaknuto Vremenima gladi."
<BR>&nbsp;&nbsp;&nbsp;&nbsp;&nbsp;"Misliš li da nije predvideo glad?"
<BR>&nbsp;&nbsp;&nbsp;&nbsp;&nbsp;Nije odgovorila, ućutkana njegovim mentatskim viđenjem stvari. Zlatna staza: čovečanstvo koje se 'razbuktava' u vaseljeni... nikada više ograničeno na ma koju određenu planetu i prijemčivo za jedinstvenu sudbinu. Sva naša jaja nisu više u istoj korpi.
<BR>&nbsp;&nbsp;&nbsp;&nbsp;&nbsp;"Leto je razmišljao o čitavom čovečanstvu kao o jedinstvenom organizmu", reče on.
<BR>&nbsp;&nbsp;&nbsp;&nbsp;&nbsp;"Ali on nas je u svoj san upisao protiv naše volje."
<BR>&nbsp;&nbsp;&nbsp;&nbsp;&nbsp;"Vi, Atreidi, uvek to činite."
<BR>&nbsp;&nbsp;&nbsp;&nbsp;&nbsp;Vi, Atreidi! "Znači li to da si nam namirio dug?"
<BR>&nbsp;&nbsp;&nbsp;&nbsp;&nbsp;"Nisam to rekao."
<BR>&nbsp;&nbsp;&nbsp;&nbsp;&nbsp;"Da li uvažavaš moju sadašnju nedoumicu, mentate?"
<BR>&nbsp;&nbsp;&nbsp;&nbsp;&nbsp;"Koliko su dugo peščane pastrmke na delu?"
<BR>&nbsp;&nbsp;&nbsp;&nbsp;&nbsp;"Više od osam standardnih godina."
<BR>&nbsp;&nbsp;&nbsp;&nbsp;&nbsp;"Koliko brzo naša pustinja raste?"
<BR>&nbsp;&nbsp;&nbsp;&nbsp;&nbsp;Naša pustinja. Ona pokaza put ekrana. "Više od tri puta je veća nego što je bila pre peščanih pastrmki."
<BR>&nbsp;&nbsp;&nbsp;&nbsp;&nbsp;"Tako brzo!"
<BR>&nbsp;&nbsp;&nbsp;&nbsp;&nbsp;"Šeana svakog dana očekuje da ugleda male crve."
<BR>&nbsp;&nbsp;&nbsp;&nbsp;&nbsp;"Oni nisu skloni da izađu na površinu dok ne dostignu dužinu od oko dva metra."
<BR>&nbsp;&nbsp;&nbsp;&nbsp;&nbsp;"Tako i ona veli."
<BR>&nbsp;&nbsp;&nbsp;&nbsp;&nbsp;Prozborio je zamišljenim glasom. "Svaki sa biserom Letove svesti u njegovom 'beskrajnom snu'."
<BR>&nbsp;&nbsp;&nbsp;&nbsp;&nbsp;"Tako je on rekao, a nikad nije lagao u pogledu takvih stvari." "Njegove laži bile su mnogo tananije. Baš kao i kod neke časne majke."
<BR>&nbsp;&nbsp;&nbsp;&nbsp;&nbsp;"Optužuješ nas za laganje?"
<BR>&nbsp;&nbsp;&nbsp;&nbsp;&nbsp;"Zašto Šeana želi da me vidi?"
<BR>&nbsp;&nbsp;&nbsp;&nbsp;&nbsp;"Mentati! Mislite da su vaša pitanja odgovori." Odrade zavrte glavom, gestom podrugljive preneraženosti. "Mora da sazna što je moguće više o Tiraninu kao o ishodištu religijskog obožavanja."
<BR>&nbsp;&nbsp;&nbsp;&nbsp;&nbsp;"Bogovi na nebesima! Zbog čega?"
<BR>&nbsp;&nbsp;&nbsp;&nbsp;&nbsp;"Kult Šeane se širi. Obuhvata čitavo staro carstvo a dopire i izvan njega. Šire ga preživeli sveštenici sa Rakisa."
<BR>&nbsp;&nbsp;&nbsp;&nbsp;&nbsp;"Sa Dine", ispravi je on. Sada je već bio potpuni mentat i ona je strpljivo iščekivala.
<BR>&nbsp;&nbsp;&nbsp;&nbsp;&nbsp;"Šeana se obraćala peščanim crvima na Dini", nastavi Dankan. "Oni su joj odgovarali". On čvrsto podnese njen upitan pogled. "Sve do vaših starih trikova sa Misionariom Protectivom, a?"
<BR>&nbsp;&nbsp;&nbsp;&nbsp;&nbsp;"Tiranin je u Raštrkavanju poznat kao Dur i Guldur", reče ona, hraneći njegovu mentatsku naivnost.
<BR>&nbsp;&nbsp;&nbsp;&nbsp;&nbsp;"Namenila si joj opasnu dužnost. Zna li ona to?"
<BR>&nbsp;&nbsp;&nbsp;&nbsp;&nbsp;"Zna, ali to bi je moglo učiniti manje opasnom."
<BR>&nbsp;&nbsp;&nbsp;&nbsp;&nbsp;"Onda mi stavi na raspolaganje vaš sistem podataka."
<BR>&nbsp;&nbsp;&nbsp;&nbsp;&nbsp;"Bez ograničenja?" Znala je šta bi Bel rekla na to! Klimnuo je u nemogućnosti da sebi dozvoli da se ponada da će se ona saglasiti. Da li naslućuje koliko očajnički želim to? Bila je to žudnja koja je prikrivala njegovo poznavanje načina na koji je mogao da pobegne. Nesmetan pristup informacijama! Pomisliće da mi je stalo do iluzije o slobodi.
<BR>&nbsp;&nbsp;&nbsp;&nbsp;&nbsp;"Da li pristaješ da budeš moj mentat, Dankane?"
<BR>&nbsp;&nbsp;&nbsp;&nbsp;&nbsp;"Kakav mi je izbor?"
<BR>&nbsp;&nbsp;&nbsp;&nbsp;&nbsp;"Razmotrićemo tvoj zahtev u Savetu i ja ću ti što je brže moguće dati naš odgovor."
<BR>&nbsp;&nbsp;&nbsp;&nbsp;&nbsp;Da li se to Kapija bekstva otvara?
<BR>&nbsp;&nbsp;&nbsp;&nbsp;&nbsp;"Moram da razmišljam na način neke Uvažene Naložnice", reče on buneći se protiv komeja i duho-braniteljki koji će još mnogo puta pregledati zapis o njegovom zahtevu.
<BR>&nbsp;&nbsp;&nbsp;&nbsp;&nbsp;"Ko bi to umeo bolje od onog koji živi sa Murbelom?" upita ona.
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
