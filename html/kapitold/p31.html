<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>31.
<P>&nbsp;&nbsp;&nbsp;&nbsp;&nbsp;Hodimo jednom tananom linijom, spasavajući od zaborava atreidske (Sionine) gene u našem narodu jer nas to krije od predskazanja. U toj torbi nosimo kvizac haderaha! Svojeglavost je svojevremeno stvorila Muad'Diba. Proroci čine da se predskazanja obistinjuju! Hoćemo li se ikada ponovo usuditi da zanemarimo svoje Tao osećanje i pružimo ruku nekoj kulturi koja mrzi slučaj i čezne za proročanstvom?
<BR>
<BR>&nbsp;&nbsp;&nbsp;&nbsp;&nbsp;Arhlvski rezime (adixto)
<BR>
<BR>&nbsp;&nbsp;&nbsp;&nbsp;&nbsp;Bilo je tek malo posle svanuća kada je Odrade stigla do ne-broda, ali Murbela je već bila na nogama i radila je sa mekom za vežbanje kada Vrhovna majka kroči na podijum.
<BR>&nbsp;&nbsp;&nbsp;&nbsp;&nbsp;Odrade je pešice prešla poslednji klik kroz prstenaste voćnjake koji su okruživali kosmodrom. Oblaci koji su se pojavljivali samo noću već su se istanjili pred dolazak zore, a potom se i raspršiše kako bi otkrili nebo gusto posuto zvezdama.
<BR>&nbsp;&nbsp;&nbsp;&nbsp;&nbsp;Uočila je tanani vremenski pomak čiji je cilj bio da se izvuče još jedna žetva u ovoj oblasti; međutim, smanjene padavine jedva da su bile dovoljne da održe u životu voćnjake i pašnjake.
<BR>&nbsp;&nbsp;&nbsp;&nbsp;&nbsp;Dok je koračala, Odrade preplavi tuga. Zima koja je upravo prošla predstavljala je teško stečenu tišinu između oluja. Život je bio pravi pakao. Oprašivanje polena koje su vršili hitri insekti, sazrevanje plodova i sejanje koje je sledilo posle cvetanja. Ovi voćnjaci bili su tajna oluja čija je snaga ležala skrivena u neobuzdanim tokovima života. Ali, ohhh! Uništenje. Novi život donosio je promene. Onaj koji donosi promene približavao se; uvek je bio različit. Peščani crvi će doneti čistoću pustinje drevne Dine.
<BR>&nbsp;&nbsp;&nbsp;&nbsp;&nbsp;Pustoš te preobražajne moći napade joj maštu. Mogla je da predstavi sebi ovaj predeo sveden na dine nanesene vetrom, životno prebivalište za potomke Leta II.
<BR>&nbsp;&nbsp;&nbsp;&nbsp;&nbsp;Mutaciju će pretrpeti i umetnosti Kapitola - mitovi jedne civilizacije biće zamenjeni mitovima druge.
<BR>&nbsp;&nbsp;&nbsp;&nbsp;&nbsp;Dah ovih misli stupi zajedno sa Odradom na podijum za vežbanje i oboji njeno raspoloženje dok je posmatrala Murbelu kako završava rundu brzih vežbi, a zatim odstupa, dahćući.
<BR>&nbsp;&nbsp;&nbsp;&nbsp;&nbsp;Jedna tanka ogrebotina crvenela se na poleđini Murbeline leve šake, jer je promašila velikog meka. U središtu prostorije, poput nekog zlatnog stuba, stajao je automatski trener, izbacujući i uvlačeći svoja oružja - nalik na pipke ljutitog insekta.
<BR>&nbsp;&nbsp;&nbsp;&nbsp;&nbsp;Murbela je imala na sebi uz telo pripijen zeleni triko a njena gola koža presijavala se od znoja. lako je već bila pri kraju trudnoće, izgledala je graciozno. Koža joj je sjala od zdravlja. To je poticalo iz unutrašnjosti, zaključi Odrade, delimično usled trudnoće, ali u pitanju je bilo nešto još osnovnije. Odrade je to oduševilo još pri njihovom prvom susretu; bilo je to nešto što je Lusila primetila pošto je uhvatila Murbelu i spasla Ajdaha sa Gamua. Zdravlje je živelo ispod njene površine, poput sočiva koje usredsređuje pažnju na duboku bujicu vitalnosti.
<BR>&nbsp;&nbsp;&nbsp;&nbsp;&nbsp;Moramo je dobiti!
<BR>&nbsp;&nbsp;&nbsp;&nbsp;&nbsp;Murbela je primetila posetioca, ali nije želela da prekine vežbu.
<BR>&nbsp;&nbsp;&nbsp;&nbsp;&nbsp;Ne još, Vrhovna majko. Moja beba treba uskoro da se rodi, ali ovo telo će i dalje imati određene potrebe.
<BR>&nbsp;&nbsp;&nbsp;&nbsp;&nbsp;Odrade tada primeti da je mek simulirao bes, programirani
<BR>&nbsp;&nbsp;&nbsp;&nbsp;&nbsp;odgovor izazvan frustracijom njegovog kola. Krajnje opasan način! "Dobro jutro, Vrhovna majko."
<BR>&nbsp;&nbsp;&nbsp;&nbsp;&nbsp;Murbelin glas bio je usklađen sa njenim naporima dok je izmicala i uvijala se gotovo zaslepljujućom brzinom koju je sama uvežbala.
<BR>&nbsp;&nbsp;&nbsp;&nbsp;&nbsp;Mek je zamahivao i tragao za njom, njegovi senzori su nasrtali i zujali u pokušajima da prate njene pokrete.
<BR>&nbsp;&nbsp;&nbsp;&nbsp;&nbsp;Odrade šmrknu. Govoriti u ovakvom jednom trenutku pojačavalo je opasnost od meka. Ne izlaži se riziku da ti opadne koncentracija kada igraš ovu opasnu igru. Dosta!
<BR>&nbsp;&nbsp;&nbsp;&nbsp;&nbsp;Kontrole meka nalazile su se na jednoj velikoj tabli u zelenom zidu desno od vrata. Mogle su se videti promene koje je Murbela izvršila u kolima - žice su visile, polja zraka sa kristalima sećanja bila su ispremeštana. Odrade ispruži ruku i umiri mehanizam.
<BR>&nbsp;&nbsp;&nbsp;&nbsp;&nbsp;Murbela se okrenu prema njoj.
<BR>&nbsp;&nbsp;&nbsp;&nbsp;&nbsp;"Zašto si izmenila kolo?" upita Odrade.
<BR>&nbsp;&nbsp;&nbsp;&nbsp;&nbsp;"Iz besa."
<BR>&nbsp;&nbsp;&nbsp;&nbsp;&nbsp;"Je li to ono što Uvažene Naložnice čine?"
<BR>&nbsp;&nbsp;&nbsp;&nbsp;&nbsp;"Kao što se grančica savija?" Murbela je masirala povređenu šaku. "Šta ako grančica sasvim dobro zna kako izgleda biti savijen i ispravi se?"
<BR>&nbsp;&nbsp;&nbsp;&nbsp;&nbsp;Odrade oseti iznenadno uzbuđenje. "Ispravi se? Zašto?
<BR>&nbsp;&nbsp;&nbsp;&nbsp;&nbsp;"Zato što postoji nešto... divno u tome."
<BR>&nbsp;&nbsp;&nbsp;&nbsp;&nbsp;"Ravnaš se prema svom povišenom adrenalinu?"
<BR>&nbsp;&nbsp;&nbsp;&nbsp;&nbsp;"Znaš da nije to u pitanju!" Murbelino disanje ponovo postade normalno. Stajala je zureći u Odrade.
<BR>&nbsp;&nbsp;&nbsp;&nbsp;&nbsp;"Šta je onda?"
<BR>&nbsp;&nbsp;&nbsp;&nbsp;&nbsp;"U pitanju je... izazov da se učini više no što ljudi smatraju da je moguće. Nikada nisi ni pomislila da možeš biti tako... tako dobar, toliki stručnjak, toliko savršen u bilo čemu."
<BR>&nbsp;&nbsp;&nbsp;&nbsp;&nbsp;Odrade prikri oduševljenje.
<BR>&nbsp;&nbsp;&nbsp;&nbsp;&nbsp;U zdravom telu zdrav duh. Konačno je imamo.
<BR>&nbsp;&nbsp;&nbsp;&nbsp;&nbsp;"Ali po koju cenu!" uzviknu Odrade.
<BR>&nbsp;&nbsp;&nbsp;&nbsp;&nbsp;"Cenu?" Murbela je bila zapanjena. "Sve dok sam sposobna, voljna sam i da plaćam."
<BR>&nbsp;&nbsp;&nbsp;&nbsp;&nbsp;"Uzmi što želiš i plati za to?"
<BR>&nbsp;&nbsp;&nbsp;&nbsp;&nbsp;"To je vaš benegeseritski rog izobilja: što postajem savršenija, raste i moja mogućnost da plaćam."
<BR>&nbsp;&nbsp;&nbsp;&nbsp;&nbsp;"Čuvaj se, Murbela. Taj zlatni rog, kako ga ti nazivaš, može postati Pandorina kutija."
<BR>&nbsp;&nbsp;&nbsp;&nbsp;&nbsp;Murbela odmah shvati aluziju. Stajala je sasvim mirno, pažnje usredsređene na Vrhovnu majku. "Oh?" Jedva da je i to izustila. "Iz Pandorine kutije se oslobađaju moćni uzroci nesabranosti koji razbacuju energiju tvog života. Ti olako govoriš kako se nalaziš 'u brzaku' i o tome da ćeš postati časna majka, ali još ne znaš šta to znači niti šta mi želimo od tebe."
<BR>&nbsp;&nbsp;&nbsp;&nbsp;&nbsp;"Znači, nikada zapravo niste žudele za našim seksualnim sposobnostima."
<BR>&nbsp;&nbsp;&nbsp;&nbsp;&nbsp;Odrade se pomeri osam koraka napred, veličanstveno promišljeno. Kada se Murbela jednom uhvati za tu stvar neće biti moguće zaustaviti je uobičajenim objašnjenjem - Vrhovna majka odlučno naređuje da se rasprava prekine.
<BR>&nbsp;&nbsp;&nbsp;&nbsp;&nbsp;"Šeana je s lakoćom ovladala vašim sposobnostima", primeti Odrade.
<BR>&nbsp;&nbsp;&nbsp;&nbsp;&nbsp;"Znači, nju ćete upotrebiti za to dete!"
<BR>&nbsp;&nbsp;&nbsp;&nbsp;&nbsp;Odrade uoči lako nezadovoljstvo u njenom glasu. U pitanju je bila kulturna ostavština. Kada počinje ljudska seksualnost? Šeana, koja je sada čekala u dobro čuvanim odajama ne-broda, bila je primorana da se nosi s tim. "Nadam se da ti je jasno odakle potiče moj otpor i zašto sam bila toliko tajnovita, Vrhovna majko."
<BR>&nbsp;&nbsp;&nbsp;&nbsp;&nbsp;"Vidim da ti je slobodnjačko društvo ispunilo um uznemirenostima pre no što smo te mi uzele u svoje ruke!"
<BR>&nbsp;&nbsp;&nbsp;&nbsp;&nbsp;To je raščistilo njihove odnose. U kom smeru će krenuti ovaj razgovor sa Murbelom? Moram dozvoliti da se nastavi dok ne pronađem način da se izvučem.
<BR>&nbsp;&nbsp;&nbsp;&nbsp;&nbsp;Doći će do ponavljanja. Nerešena pitanja će iskrsnuti. Na osnovu činjenice da se gotovo svaka reč koju je Murbela izgovorila mogla predvideti, ovo će biti i suđenje.
<BR>&nbsp;&nbsp;&nbsp;&nbsp;&nbsp;"Zašto sada izbegavaš da pribegneš proverenom načinu kojim dominiraš nad ostalima, a kažeš da ti je potreban kada je Teg u pitanju?" upita Murbela.
<BR>&nbsp;&nbsp;&nbsp;&nbsp;&nbsp;"Sluge, je li to ono što želiš?" zada Odrade protivudarac.
<BR>&nbsp;&nbsp;&nbsp;&nbsp;&nbsp;Oči joj se gotovo zatvoriše. Murbela je razmišljala o ovome. Da li ja muškarce smatram našim robovima? Možda. Izazivala sam u njima trenutke divljeg i nepromišljenog odricanja, predavanja visinama ekstaze za kakvu nisu ni sanjali da je moguća. Bila sam obučena da im to pružim i pri tom ih podvrgnem našoj kontroli.
<BR>&nbsp;&nbsp;&nbsp;&nbsp;&nbsp;Dok Dankan nije učinio to isto sa mnom.
<BR>&nbsp;&nbsp;&nbsp;&nbsp;&nbsp;Odrade vide kako se Murbeline oči prekrivaju i shvati da u psihi te žene postoje stvari iskrivljene na način koji je teško otkriti. Neobuzdanost teče putevima koje nismo sledili. To je izgledalo kao da je Murbelina izvorna jasnoća bila neizbrisivo zamrljana, zatim ta mrlja premazana, pa čak i taj premaz zamaskiran. U njoj je bilo neke čudne grubosti koja je iskrivljavala misli i akcije. Sloj iznad sloja iznad sloja...
<BR>&nbsp;&nbsp;&nbsp;&nbsp;&nbsp;"Plašite se onoga što mogu da učinim", odreza Murbela.
<BR>&nbsp;&nbsp;&nbsp;&nbsp;&nbsp;"Ima istine u onome što kažeš", složi se Odrade.
<BR>&nbsp;&nbsp;&nbsp;&nbsp;&nbsp;Iskrenost i otvorenost - ograničena oruđa koja sada treba pažljivo upotrebiti.
<BR>&nbsp;&nbsp;&nbsp;&nbsp;&nbsp;"Dankan". Murbelin glas bio je ravan i u njemu su se očitavale nove benegeseritske sposobnosti.
<BR>&nbsp;&nbsp;&nbsp;&nbsp;&nbsp;"Plašim se onoga što deliš s njim. Da li ti je čudno što jedna Vrhovna majka priznaje da se boji?"
<BR>&nbsp;&nbsp;&nbsp;&nbsp;&nbsp;"Znam za otvorenost i iskrenost!" Izgovorila je reči otvorenost i iskrenost kao da ih se gadi.
<BR>&nbsp;&nbsp;&nbsp;&nbsp;&nbsp;"Časne majke uče se da nikada ne izdaju same sebe. Obučavaju se na taj način da se ne opterećuju tuđim brigama."
<BR>&nbsp;&nbsp;&nbsp;&nbsp;&nbsp;"Je li to sve?"
<BR>&nbsp;&nbsp;&nbsp;&nbsp;&nbsp;"Zadire dublje, a ima i drugih niti. Biti pripadnica Bene Geserita obeležava te na poseban način."
<BR>&nbsp;&nbsp;&nbsp;&nbsp;&nbsp;"Znam šta tražite: izaberi Dankana ili Sestrinstvo. Poznati su mi vaši trikovi."
<BR>&nbsp;&nbsp;&nbsp;&nbsp;&nbsp;"Mislim da nisu."
<BR>&nbsp;&nbsp;&nbsp;&nbsp;&nbsp;"Postoje stvari koje neću učiniti!"
<BR>&nbsp;&nbsp;&nbsp;&nbsp;&nbsp;"Svako od nas je sapet prošlošću. Ja biram, činim ono što moram zato što je moja prošlost drugačija od tvoje."
<BR>&nbsp;&nbsp;&nbsp;&nbsp;&nbsp;"Nastavićete da me obučavate uprkos onome što sam upravo rekla?"
<BR>&nbsp;&nbsp;&nbsp;&nbsp;&nbsp;Odrade je ovo čula svim svojim čulima jer je za susrete sa Murbelom bilo potrebno da joj sva čula budu budna, svako osećanje pripravno da reaguje na neizgovorene stvari, poruke koje lebde na ivicama reči kao da su dlačice što trepere i pružaju se u potrazi za dodirom sa opasnom vaseljenom.
<BR>&nbsp;&nbsp;&nbsp;&nbsp;&nbsp;Bene Geserit mora promeniti svoje pristupe. Evo jedne koja nas može povesti putem promene.
<BR>&nbsp;&nbsp;&nbsp;&nbsp;&nbsp;Belonda će se užasnuti pri pomisli na takvu budućnost. Mnoge sestre će je odbaciti. Ali ona je ipak bila tu.
<BR>&nbsp;&nbsp;&nbsp;&nbsp;&nbsp;Pošto je Odrade ćutala, Murbela reče: "Obučena. Je li to odgovarajuća reč?"
<BR>&nbsp;&nbsp;&nbsp;&nbsp;&nbsp;"Uslovljena. Ta ti je verovatno mnogo bliža."
<BR>&nbsp;&nbsp;&nbsp;&nbsp;&nbsp;"Vi, u stvari, želite da sjedinite naša iskustva, učinite me u dovoljnoj meri nalik sebi kako bismo mogle da uspostavimo međusobno poverenje. To je cilj svakog učenja."
<BR>&nbsp;&nbsp;&nbsp;&nbsp;&nbsp;Ne igraj eruditske igre sa mnom, devojko!
<BR>&nbsp;&nbsp;&nbsp;&nbsp;&nbsp;"Plovićemo istom strujom, a, Murbela?"
<BR>&nbsp;&nbsp;&nbsp;&nbsp;&nbsp;Svaka akilota trećeg stepena postala bi krajnje oprezna kada bi začula Vrhovnu majku da govori tim tonom. Činilo se da se Murbela nije ni pomerila. "Osim što ga se ja neću odreći."
<BR>&nbsp;&nbsp;&nbsp;&nbsp;&nbsp;"Na tebi je da odlučiš."
<BR>&nbsp;&nbsp;&nbsp;&nbsp;&nbsp;"Da li ste gospi Džesiki dozvolile da odluči?"
<BR>&nbsp;&nbsp;&nbsp;&nbsp;&nbsp;Konačno način da se izvučem iz ovog ćorsokaka. Dankan je, znači, podstakao Murbelu da proučava Džesikin život. Nadajući se da će nam pomrsiti konce! Hologrami njegove predstave izazvali su žeštoke analize zapisa.
<BR>&nbsp;&nbsp;&nbsp;&nbsp;&nbsp;"Zanimljiva osoba", primeti Odrade.
<BR>&nbsp;&nbsp;&nbsp;&nbsp;&nbsp;"Ljubav! Posle sveg vašeg učenja, uslovljavanja!" Nisi smatrala njeno ponašanje izdajničkim?"
<BR>&nbsp;&nbsp;&nbsp;&nbsp;&nbsp;"Nikada!"
<BR>&nbsp;&nbsp;&nbsp;&nbsp;&nbsp;Samo pažljivo, sada. "Ali pogledaj posledice: kvizac haderah... i to unuče, Tiranin!" Argument drag Belondinom srcu.
<BR>&nbsp;&nbsp;&nbsp;&nbsp;&nbsp;"Zlatna staza", odvrati Murbela. "Opstanak čovečanstva."
<BR>&nbsp;&nbsp;&nbsp;&nbsp;&nbsp;"Vremena gladi i Raštrkavanje."
<BR>&nbsp;&nbsp;&nbsp;&nbsp;&nbsp;Gledaš li ovo, Bel? Nije važno. Gledaćeš već.
<BR>&nbsp;&nbsp;&nbsp;&nbsp;&nbsp;"Uvažene Naložnice!" prasnu Murbela.
<BR>&nbsp;&nbsp;&nbsp;&nbsp;&nbsp;"Sve zbog Džesike?" upita blago Odrade. "Džesika se vratila u stado i proživela svoje poslednje godine na Kaladanu."
<BR>&nbsp;&nbsp;&nbsp;&nbsp;&nbsp;"Učiteljica akilotkinja!"
<BR>&nbsp;&nbsp;&nbsp;&nbsp;&nbsp;"Primer, takođe. Vidite šta se događa kada nam se suprotstavite?" Suprotstavi nam se Murbela! Učini to umešnije od Džesike.
<BR>&nbsp;&nbsp;&nbsp;&nbsp;&nbsp;"Ponekad mi se gadite!" Prirodna iskrenost je primora da doda: "Ali poznato vam je da želim ono što posedujete."
<BR>&nbsp;&nbsp;&nbsp;&nbsp;&nbsp;Ono što posedujemo.
<BR>&nbsp;&nbsp;&nbsp;&nbsp;&nbsp;Odrade se priseti vlastitih prvih susreta sa benegeseritskim atrakcijama. Sve što telo može - da bude učinjeno sa izvanrednom preciznošću; čula izoštrena da otkriju i najmanje pojedinosti; mišići obučeni da se zadivljujuće tačno pomeraju. Te sposobnosti, pojačane telesnom brzinom, kod neke Uvažene Naložnice mogle bi samo da dobiju jednu novu dimenziju.
<BR>&nbsp;&nbsp;&nbsp;&nbsp;&nbsp;"Ponovo me vraćaš na to", nastavi Murbela. "Pokušavaš da silom iznudiš moj izbor, iako već znaš kakav će on biti."
<BR>&nbsp;&nbsp;&nbsp;&nbsp;&nbsp;Odrade ništa ne odgovori. Ovo je bio oblik dokazivanja koji su drevni jezuiti behu doveli gotovo do savršenstva. Simultani tok je nametao ustrojstvo rasprave: neka Murbela sama sebe ubedi. Pruži joj samo najtananije podsticaje. Daj joj male izgovore, koje potom može sama da uveća.
<BR>&nbsp;&nbsp;&nbsp;&nbsp;&nbsp;Uhvati se, brzo, Murbela, za Dankanovu Ijubav!
<BR>&nbsp;&nbsp;&nbsp;&nbsp;&nbsp;"Veoma razborito paradirate svojim sestrinskim prednostima nada mnom", bocnu je Murbela.
<BR>&nbsp;&nbsp;&nbsp;&nbsp;&nbsp;"Nismo mi niz gondola u nekoj samoposluzi!"
<BR>&nbsp;&nbsp;&nbsp;&nbsp;&nbsp;Nehajno cerenje izvi Murbelina usta. "Uzeću jednu tubu odavde i jednu od onih onde; a mislim da bi mi se dopala i jedna od onih sa kremom tamo."
<BR>&nbsp;&nbsp;&nbsp;&nbsp;&nbsp;Odrade je uživala u metafori, ali uvek prisutni posmatrači mogli su imati drugačije apetite. 'Dijeta koja bi te mogla ubiti.'
<BR>&nbsp;&nbsp;&nbsp;&nbsp;&nbsp;"Ono što mi nudite tako je privlačno izloženo. Glas. Kako ste divnu stvar zakuvale tamo gore. U grlu imam taj divan instrument i vi me možete naučiti kako da se služim njime na taj krajnji način."
<BR>&nbsp;&nbsp;&nbsp;&nbsp;&nbsp;"Sada si koncert-majstor."
<BR>&nbsp;&nbsp;&nbsp;&nbsp;&nbsp;"Želim vašu sposobnost da utičem na one koji me okružuju!"
<BR>&nbsp;&nbsp;&nbsp;&nbsp;&nbsp;"Čemu, Murbela? Za čije ciljeve?"
<BR>&nbsp;&nbsp;&nbsp;&nbsp;&nbsp;"Ako se hranim onim čime se vi hranite, da li ću postati čvrsta kao vi: plastil spolja, a nešto još tvrđe iznutra?"
<BR>&nbsp;&nbsp;&nbsp;&nbsp;&nbsp;"Tako ti izgledam?"
<BR>&nbsp;&nbsp;&nbsp;&nbsp;&nbsp;"Glavni kuvar na mom banketu! A ja moram jesti šta god da donesete - za moje i vaše dobro."
<BR>&nbsp;&nbsp;&nbsp;&nbsp;&nbsp;Zvučala je gotovo manijački. Čudna osoba. Ponekad izgleda kao da je najjadnija od svih žena, koja po svojim odajama korača poput zveri u kavezu. Taj ludački pogled u očima, narandžaste tačkice u uglovima... kao, na primer, sada.
<BR>&nbsp;&nbsp;&nbsp;&nbsp;&nbsp;"Da li još odbijaš da radiš na Skitalu?"
<BR>&nbsp;&nbsp;&nbsp;&nbsp;&nbsp;"Pustite Šeanu da to obavi."
<BR>&nbsp;&nbsp;&nbsp;&nbsp;&nbsp;"Hoćeš li je podučiti?"
<BR>&nbsp;&nbsp;&nbsp;&nbsp;&nbsp;"A ona će moju poduku iskoristiti na detetu!"
<BR>&nbsp;&nbsp;&nbsp;&nbsp;&nbsp;Zurile su jedna u drugu, shvativši da imaju iste misli. Ovo nije suočenje, jer svaka od nas želi onu drugu.
<BR>&nbsp;&nbsp;&nbsp;&nbsp;&nbsp;"Predajem vam se zbog onoga što možete da mi pružite", reče konačno Murbela tihim glasom. "Vi želite da znate da li bih ikada mogla da postupim u suprotnosti sa onim na šta sam se vama obavezala?"
<BR>&nbsp;&nbsp;&nbsp;&nbsp;&nbsp;"Da li bi mogla?"
<BR>&nbsp;&nbsp;&nbsp;&nbsp;&nbsp;"Ne više od tebe, ako bi okolnosti to od mene zahtevale." "Smatraš li da ćeš ikada zažaliti zbog te odluke?"
<BR>&nbsp;&nbsp;&nbsp;&nbsp;&nbsp;"Razume se da hoću!" Kakvo je to bilo glupo pitanje? Ljudi uvek zbog nečeg žale. Murbela to i reče.
<BR>&nbsp;&nbsp;&nbsp;&nbsp;&nbsp;"Samo potvrđuješ svoju iskrenost. Dopada nam se što se ne kriješ pod lažnim sjajem."
<BR>&nbsp;&nbsp;&nbsp;&nbsp;&nbsp;"Ima li kod vas lažnih?"
<BR>&nbsp;&nbsp;&nbsp;&nbsp;&nbsp;"Svakako."
<BR>&nbsp;&nbsp;&nbsp;&nbsp;&nbsp;"Mora da imate načina da ih iskorenite."
<BR>&nbsp;&nbsp;&nbsp;&nbsp;&nbsp;"To umesto nas čini agonija. Dvolične ne prežive začin."
<BR>&nbsp;&nbsp;&nbsp;&nbsp;&nbsp;Odrade oseti kako se ubrzavaju otkucaji Murbelinog srca.
<BR>&nbsp;&nbsp;&nbsp;&nbsp;&nbsp;"I nećete tražiti da se odreknem Dankana?" Krajnje zamršeno.
<BR>&nbsp;&nbsp;&nbsp;&nbsp;&nbsp;"Ta odanost, dakako, predstavlja teškoću, ali to je, ipak, samo tvoja teškoća."
<BR>&nbsp;&nbsp;&nbsp;&nbsp;&nbsp;"Još jedan način da od mene zatražite da ga se odreknem?"
<BR>&nbsp;&nbsp;&nbsp;&nbsp;&nbsp;"Samo da prihvatiš tu mogućnost."
<BR>&nbsp;&nbsp;&nbsp;&nbsp;&nbsp;"Ne mogu."
<BR>&nbsp;&nbsp;&nbsp;&nbsp;&nbsp;"Nećeš?"
<BR>&nbsp;&nbsp;&nbsp;&nbsp;&nbsp;"Mislim ono što kažem. Nisam sposobna."
<BR>&nbsp;&nbsp;&nbsp;&nbsp;&nbsp;"A ako bi ti neko pokazao kako?"
<BR>&nbsp;&nbsp;&nbsp;&nbsp;&nbsp;Murbela je jedan dug otkucaj zurila u Odradine oči, a onda prošapta:
<BR>&nbsp;&nbsp;&nbsp;&nbsp;&nbsp;"Gotovo da sam rekla da bi me to oslobodilo... ali..."
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;"Ne bih mogla da budem slobodna dok je on vezan za mene."
<BR>&nbsp;&nbsp;&nbsp;&nbsp;&nbsp;"Je li to odricanje od učenja Uvaženih Naložnica?"
<BR>&nbsp;&nbsp;&nbsp;&nbsp;&nbsp;"Odricanje? Pogrešna reč. U stvari, samo sam prerasla svoje bivše sestre."
<BR>&nbsp;&nbsp;&nbsp;&nbsp;&nbsp;"Bivše sestre?"
<BR>&nbsp;&nbsp;&nbsp;&nbsp;&nbsp;"Još su moje sestre, ali to su sestre detinjstva. Nekih se sećam sa radošću, neke uopšte ne podnosim. Bile su mi drugarice u igri koja me više ne zanima."
<BR>&nbsp;&nbsp;&nbsp;&nbsp;&nbsp;"Da li te ta odluka zadovoljava?"
<BR>&nbsp;&nbsp;&nbsp;&nbsp;&nbsp;"Da li si ti zadovoljna, Vrhovna majko?"
<BR>&nbsp;&nbsp;&nbsp;&nbsp;&nbsp;Odrade lupnu dlanom o dlan sa neobuzdanim oduševljenjem.
<BR>&nbsp;&nbsp;&nbsp;&nbsp;&nbsp;Kako je samo Murbela usvajala benegeseritske protivudarce!
<BR>&nbsp;&nbsp;&nbsp;&nbsp;&nbsp;"Zadovoljna? Kakva pakleno smrtna reč!"
<BR>&nbsp;&nbsp;&nbsp;&nbsp;&nbsp;Dok je Odrade ovo izgovarala Murbela oseti da se kreće kao u snu do ivice provalije, nesposobna da se probudi i spreči skok. Stomak ju je boleo tajnom prazninom, a Odradine naredne reči dopreše do nje iz odzvanjajuće udaljenosti.
<BR>&nbsp;&nbsp;&nbsp;&nbsp;&nbsp;"Jednoj časnoj majci Bene Geserit predstavlja sve. Nikada to nećeš moći da zaboraviš."
<BR>&nbsp;&nbsp;&nbsp;&nbsp;&nbsp;Brzo, kao što je nastupilo, osećanje sna je i prošlo. Naredne reči Vrhovne majke bile su hladne i neposredne.
<BR>&nbsp;&nbsp;&nbsp;&nbsp;&nbsp;"Pripremi se za viši stepen obuke."
<BR>&nbsp;&nbsp;&nbsp;&nbsp;&nbsp;Do agonije - živi ili umri.
<BR>&nbsp;&nbsp;&nbsp;&nbsp;&nbsp;Odrade podiže pogled ka komejima na tavanici. "Pošaljite Šeanu ovamo. Smesta počinje da radi sa novom učiteljicom."
<BR>&nbsp;&nbsp;&nbsp;&nbsp;&nbsp;"Znači, učinićeš to! Radićeš na tom detetu."
<BR>&nbsp;&nbsp;&nbsp;&nbsp;&nbsp;"Misli o njemu kao o bašaru Tegu", ponudi joj Odrade. "To pomaže." Ne damo ti vremena da se predomisliš.
<BR>&nbsp;&nbsp;&nbsp;&nbsp;&nbsp;"Dankanu nisam odolela, a sa vama ne mogu čak ni da se raspravljam."
<BR>&nbsp;&nbsp;&nbsp;&nbsp;&nbsp;"Nemoj se čak raspravljati ni sama sa sobom, Murbela. Bespredmetno je. Teg je bio moj otac, a ja to ipak moram učiniti."
<BR>&nbsp;&nbsp;&nbsp;&nbsp;&nbsp;Sve do tog trenutka Murbela nije shvatala kakva se snaga krije iza Odradine prethodne tvrdnje. Jednoj časnoj majci Bene Geserit predstavlja sve. Veliki Dure, zaštiti me! Da li ću i ja biti takva?
</P></TD></TR></TABLE>
<P class="next">
<A HREF=p32.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
