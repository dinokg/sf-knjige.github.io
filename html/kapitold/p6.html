<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6.
<P>&nbsp;&nbsp;&nbsp;&nbsp;&nbsp;Ne možete poznavati istoriju ako ne znate kako se sa svojim strujama kreću vode. Svakom vođi potreban je neko sa strane da bi ga podržavao u vođstvu. Evo, razmotrite moju karijeru: bio sam i vođa i taj sa strane. Nemojte misliti da sam stvorio samo crkvu-državu. To je bila moja uloga kao vođe i u tome sam podržavao istorijske modele. Varvarska umetnost mog doba osvetljava me kao nekog sa strane. Omiljena pisana umetnost: epska. Popularni dramski ideal: junaštvo. Plesovi: divlje neobuzdani. Dakle, sve sami podsticaji sa ciljem da ljudi osete šta im oduzimam. A šta sam im oduzeo? Pravo da biraju svoju ulogu u istoriji.
<BR>
<BR>&nbsp;&nbsp;&nbsp;&nbsp;&nbsp;Leto II (Tiranin)
<BR>&nbsp;&nbsp;&nbsp;&nbsp;&nbsp;Prevod Vetera Bebe
<BR>
<BR>&nbsp;&nbsp;&nbsp;&nbsp;&nbsp;Umreću! pomisli Lusila.
<BR>&nbsp;&nbsp;&nbsp;&nbsp;&nbsp;Molim vas, drage sestre, ne dozvolite da se to dogodi pre no što predam dragoceni tovar koji nosim u svesti!
<BR>&nbsp;&nbsp;&nbsp;&nbsp;&nbsp;Sestre!
<BR>&nbsp;&nbsp;&nbsp;&nbsp;&nbsp;Ideja porodice retko se izražavala kod Bene Geserita; ipak uvek je bila prisutna. Pripadnice Bene Geserita u genetskom smislu jesu bile povezane. Zahvaljujući, pak, Drugim sećanjima, često su znale i na koji način. Nisu im bili potrebni posebni pojmovi kao što su 'drugi rođak' ili 'baba tetka'. Gledale su na ove veze onako kako krojač gleda na svoju odeću. Znale su na koji način tkačka osnova i potka stvaraju tkaninu. Bila je to prikladnija reč od porodice, no zapravo je drevni instinkt za porodicom obezbeđivao tkačku osnovu.
<BR>&nbsp;&nbsp;&nbsp;&nbsp;&nbsp;U ovom trenutku Lusila je o svojim sestrama razmišljala samo kao o porodici. Porodici je bilo potrebno ono što je ona u sebi nosila.
<BR>&nbsp;&nbsp;&nbsp;&nbsp;&nbsp;Bila sam budala kada sam potražila utočište na Gamuu.
<BR>&nbsp;&nbsp;&nbsp;&nbsp;&nbsp;Ali njen oštećeni ne-brod nije mogao da odhrama dalje odavde. Kako su samo dijabolično ekstravagantne bile Uvažene Naložnice! Mržnja sadržana u njihovim postupcima užasavala ju je.
<BR>&nbsp;&nbsp;&nbsp;&nbsp;&nbsp;Postavljajući zamke smrti po stazama bekstva oko Lampadasa, perimetar svijenog svemira bio je posejan malim ne-kuglama, s tim što je svaka od njih sadržavala projektor polja i lasersko oružje koje se aktiviralo na dodir. Kada bi laser pogodio Holcmanov generator u ne-kugli, lančanom reakcijom oslobađala se nuklearna energija. Mali 'bzzz' u polje klopke - i razorna eksplozija bešumno se širila preko vas. Skupo, ali efikasno! Dovoljno takvih eksplozija - pa bi čak i džinovski Esnafov brod postao bezvredna olupina u praznini. Sistem odbrambene analize njenog broda pronikao je prirodu te zamke tek kada je bilo kasno, no činilo se da je ona sama imala sreću.
<BR>&nbsp;&nbsp;&nbsp;&nbsp;&nbsp;Nije se osećala srećnom dok je gledala kroz prozor drugog sprata na izolovanoj farmi na Gamuu. Prozor je bio otvoren a popodnevni povetarac donosio je neizbežan miris nafte, nešto prljavo u dimu vatre tamo napolju. Harkoneni su ostavili svoje naftne tragove tako duboko na ovoj planeti da se možda nikad neće moći ukloniti.
<BR>&nbsp;&nbsp;&nbsp;&nbsp;&nbsp;Njena veza ovde bio je neki umirovljeni suk-lekar o kome gotovo ništa nije znala. Bila je to do te mere tajna veza da je samo ograničen broj osoba u Bene Geseritu znao za nju. Uopšte, znanje takvih stvari podlegalo je posebnoj klasifikaciji: Tajne o kojima ne govorimo čak ni izmedu nas, jer bi nam to moglo nauditi. Tajne koje ne prenosimo od sestre do sestre u deljenju zajedničkih života, jer nema nijedne otvorene staze za to. Tajne koje se ne usuđujemo da saznamo sve dok ne iskrsne potreba za tim. Lusila je došla na ovo, prisetivši se jedne uvijene Odradine opaske:
<BR>&nbsp;&nbsp;&nbsp;&nbsp;&nbsp;"Znaš, ima jedna zanimljiva stvar u vezi sa Gamuom? Hmm, postoji čitavo društvo koje učvršćuje unutrašnje veze na temelju činjenice da svi jedu svetu hranu. Običaj koji su doneli doseljenici koji nikad nisu istinski asimilovani. Drže do sebe, užasavaju se mešanja sa pripadnicima drugih skupina i slično. Oni su, naravno, podstakli uobičajene mitske detrituse, šaputanja, glasine. To služi njihovoj daljoj izolaciji. Tačno ono što žele."
<BR>&nbsp;&nbsp;&nbsp;&nbsp;&nbsp;Lusila je znala za jedno drevno društvo koje se tačno podudaralo sa ovim opisom. Društvo koje je imala na umu verovatno je propalo ubrzo po Drugoj kosmičkoj migraciji. Međutim, prebiranja po arhivi još više su pobudila njenu pažnju. Životni stilovi, glasinama zamagljeni opisi religijskih obreda - posebno onaj sa kandelabrom - i održavanje posebnih svetih dana sa zabranom bilo kakvog rada u to vreme. Ovakve pojave nisu bile prisutne samo na Gamuu.
<BR>&nbsp;&nbsp;&nbsp;&nbsp;&nbsp;Jednog jutra, iskoristivši neobično zatišje, Lusila je ušla u radnu sobu da proveri svoje 'projekciono pretpostavljanje', nešto što nije bilo pouzdano koliko mentatski ekvivalent iste stvari, i što je imalo više teorijski značaj.
<BR>&nbsp;&nbsp;&nbsp;&nbsp;&nbsp;"Pretpostavljam da imaš novo zaduženje za mene."
<BR>&nbsp;&nbsp;&nbsp;&nbsp;&nbsp;"Vidim da provodiš dosta vremena u arhivi."
<BR>&nbsp;&nbsp;&nbsp;&nbsp;&nbsp;"Čini se da se to u ovom trenutku isplati."
<BR>&nbsp;&nbsp;&nbsp;&nbsp;&nbsp;"Da se utvrđuju veze?"
<BR>&nbsp;&nbsp;&nbsp;&nbsp;&nbsp;"Pretpostavke." Ona tajna zajednica na Gamuu - to su Jevreji, zar ne?
<BR>&nbsp;&nbsp;&nbsp;&nbsp;&nbsp;"Možda će ti biti potrebni posebni podaci, s obzirom na mesto na koje nameravam da te postavim."
<BR>&nbsp;&nbsp;&nbsp;&nbsp;&nbsp;Krajnje nehatan glas.
<BR>&nbsp;&nbsp;&nbsp;&nbsp;&nbsp;Lusila bez poziva utonu u Belondinu psu-naslonjaču. Odrade uze iglu za zapisivanje, napisa nešto na jednom listu i dodade ga Lusili, tako da komeji to nisu mogli da ulove. Lusila hitro pređe očima preko napisa, a zatim presavi poruku držeći je u zaklonu odmah ispod svoje glave.
<BR>&nbsp;&nbsp;&nbsp;&nbsp;&nbsp;"Tvoja pretpostavka je tačna. Ako treba umrećeš pre nego što to otkriješ. To je cena saradnje sa njima, obeležje velikog poverenja." Lusila pocepa cedulju.
<BR>&nbsp;&nbsp;&nbsp;&nbsp;&nbsp;Odrade se zatim posluži identifikacijom uz pomoć oka i dlana da bi otpečatila ploču u zidu iza sebe. Odatle uze mali ridulijanski kristal i predade ga Lusili. Bio je topao, ali Lusila u njemu oseti hladnoću. Šta je moglo biti toliko tajno? Odrade u međuvremenu izvuče bezbednosnu navlaku ispod svog radnog stola i postavi je u odgovarajući položaj.
<BR>&nbsp;&nbsp;&nbsp;&nbsp;&nbsp;Lusila drhtavom rukom spusti kristal u kutiju i navuče navlaku preko glave. Istog trena u njenoj svesti se uobličiše reči, i jedno oralno čulo izuzetno starog akcenta zavapi za prepoznavanjem: "Ljudi koji su privukli tvoju pažnju su Jevreji. Pre mnogo eona doneli su odluke koje su im obezbedile opstanak. Rešenje za učestale pogrome potražili su u činu nestajanja sa javne scene. Svemirski letovi, pak, učinili su ovo ne samo mogućim već i privlačnim. Skrivali su se na bezbroj planeta - njihovo vlastito Raštrkavanje - a verovatno postoje planete na kojima samo oni žive. To ne znači da su napustili drevnu praksu koja je proizašla iz nužnosti opstanka. Izvesno je da je stara religija održana, makar i uz izvesne izmene. Verovatno je da bi se rabini iz pradavnih vremena snašli u menorama Sabata jevrejskih domaćinstava tvog doba. Ali njihova tajnovitost je tolika da bi ti mogla provesti čitav svoj radni vek pored nekog Jevrejina a da ni ne posumnjaš u to. Oni to nazivaju 'potpunim pokrivanjem', premda su svesni njegovih opasnosti."
<BR>&nbsp;&nbsp;&nbsp;&nbsp;&nbsp;Lusila prihvati ovo bez pogovora. Nešto što je bilo toliko tajno moglo se smatrati opasnim, čak i pri najmanjoj sumnji da je prisutno. "Zašto bi inače to krili, a? Odgovori mi na to!"
<BR>&nbsp;&nbsp;&nbsp;&nbsp;&nbsp;Kristal nastavi da izliva svoje tajne u njenu svest: "Na pretnju razotkrivanja, njihova reakcija je uobičajena - 'Tragamo za religijom naših korena. To je obnova, preuzimanje najboljeg iz naše prošlosti.'"
<BR>&nbsp;&nbsp;&nbsp;&nbsp;&nbsp;Lusili je bio poznat ovaj obrazac. Uvek su postojali 'fanatični obnovitelji'. Činilo se da će ovo otupeti njenu radoznalost. "Oni?" Oh, oni su samo još jedna gomila obnovitelja.
<BR>&nbsp;&nbsp;&nbsp;&nbsp;&nbsp;"Taj sistem prikrivanja (produžio je kristal) nije prolazio kod nas. Mi posedujemo sopstveno, valjano zabeleženo jevrejsko nasleđe i fond Drugih sećanja koja nam otkrivaju razloge skrivanja. Nismo remetile postojeće stanje sve dok ja, Vrhovna majka, za vreme i posle bitke kod Korina (vrlo davno, odista) nisam shvatila da je našem Sestrinstvu neophodna jedna tajna zajednica, skupina koja spremno udovoljava našim zahtevima za pomoć."
<BR>&nbsp;&nbsp;&nbsp;&nbsp;&nbsp;Lusilu preplavi talas podozrenja. Zahtevi?
<BR>&nbsp;&nbsp;&nbsp;&nbsp;&nbsp;Davnašnja Vrhovna majka predvidela je ovakvu reakciju. "S vremena na vreme postavljamo im zahteve koje ne mogu izbeći. No, i oni nama postavljaju zahteve."
<BR>&nbsp;&nbsp;&nbsp;&nbsp;&nbsp;Lusila postade svesna kako se sve više udubljuje u mistiku ove podzemne zajednice. Bilo je to nešto više od ultra-sekte. Njena nespretna pitanja arhivi uglavnom su izazivala odbijanje. "Jevreji? Šta je to? Oh, da - jedna drevna sekta. Pogledaj to sama. Nemamo vremena za zaludna religijska istraživanja."
<BR>&nbsp;&nbsp;&nbsp;&nbsp;&nbsp;Kristal je, međutim, imao više da saopšti: "Jevreje zabavlja, a ponekad i plaši, ono što oni tumače kao naše oponašanje njihovih gestova. Naši rasplodni zapisi, u kojima dominira ženska linija - kako bi se kontrolisao obrazac sparivanja - smatraju se jevrejskim izumom. Jevrejin si jedino ako ti je majka bila Jevrejka.
<BR>&nbsp;&nbsp;&nbsp;&nbsp;&nbsp;Kristal zaključi: "Dijaspora će se pamtiti. Čuvanje ove tajne povlači za sobom našu najdublju čast."
<BR>&nbsp;&nbsp;&nbsp;&nbsp;&nbsp;Lusila smače navlaku sa glave.
<BR>&nbsp;&nbsp;&nbsp;&nbsp;&nbsp;"Ti predstavljaš veoma dobar izbor za jedno krajnje pipavo zaduženje na Lampadasu", reče Odrade, vraćajući kristal na skrovito mesto.
<BR>&nbsp;&nbsp;&nbsp;&nbsp;&nbsp;To je, medutim, verovatno bila već mrtva prošlost. Pogledaj gde me je Odradino 'pipavo zaduženje' dovelo.
<BR>&nbsp;&nbsp;&nbsp;&nbsp;&nbsp;Sa svoje osmatračke tačke u poljskoj kući na Gamuu, Lusila
<BR>&nbsp;&nbsp;&nbsp;&nbsp;&nbsp;opazi kako neki veliki transporter ulazi na imanje. Ispod nje odvijala se veoma živa aktivnost. Radnici su pristizali sa svih strana da predusretnu veliki transporter sa tovarom konzervi povrća. Lusila prepoznade miris oporih sokova iz presečenih stabljika tikvi.
<BR>&nbsp;&nbsp;&nbsp;&nbsp;&nbsp;Lusila se gotovo nije odmicala od prozora. Njen domaćin joj je nabavio lokalnu odeću - dugačku haljinu jednolične sive boje i svetloplavu maramu kojom je povezala svoju snežno belu kosu. Bilo je važno da ničim ne privuče nepotrebnu pažnju. Videla je kako se druge žene zaustavljaju da bi posmatrale poljoprivredne radove. Njeno prisustvo na ovom mestu moglo bi se shvatiti kao neobičnost.
<BR>&nbsp;&nbsp;&nbsp;&nbsp;&nbsp;Transporter je bio ogroman, sa suspenzorima koji su radili ispod tovara poljoprivrednih proizvoda već nagomilanih u njegovim zglavčastim odeljcima. Vozač je stajao u providnoj kućici u prednjem delu transportera sa rukama na ploči upravljača i očima uprtim ravno napred. Noge su mu bile široko razmaknute a telo nagnuto u mrežu iskošenih podupirača, tako da je levim kukom dodirivao pogonsku polugu. Bio je to neki krupan muškarac, tamnog, duboko izboranog lica sa kosom prošaranom sedim vlasima. Njegovo telo bilo je produžetak mašinerije - svo u teškim kretnjama. Munjevito je podigao pogled prema Lusili u trenutku kada je prolazio, a onda ga opet spustio na pruge širokog teretnog prostora uokvirenog zgradama ispod nje.
<BR>&nbsp;&nbsp;&nbsp;&nbsp;&nbsp;Ugrađen u mašinu, pomisli ona. To je govorilo nešto o načinu na koji su ljudi srasli sa stvarima koje su sami napravili. Lusila, međutim, u ovoj misli nasluti opasnost oslabljivanja. Ako previše tesno srasteš sa nekom stvari, zakržljavaju ostale sposobnosti. Postajemo ono što činimo.
<BR>&nbsp;&nbsp;&nbsp;&nbsp;&nbsp;Iznenada, zahvaljujući ovoj slici, sagleda sebe kao jednog drugog vozača, u nekoj velikoj mašini, ne mnogo drugačijeg od ovog čoveka u transporteru.
<BR>&nbsp;&nbsp;&nbsp;&nbsp;&nbsp;Velika mašina se otkotrljala pokraj nje iz dvorišta, a da je vozač ne udostoji još jednim pogledom. Video ju je jednom. Zašto bi to dvaput činio?
<BR>&nbsp;&nbsp;&nbsp;&nbsp;&nbsp;Zaključila je da su njeni domaćini učinili dobar izbor, odlučivši se za ovo skrovište. Slabo naseljeno područje sa poverljivim radnicima u neposrednoj blizini i nevelikom radoznalošću ljudi koji su ovuda prolazili. Težak posao otupljuje radoznalost. Čim su je doveli ovamo uočila je to svojstvo okoline. Sa dolaskom večeri ljudi bi se smesta odgegali svojim domovima. Mogli ste uvek proceniti gustinu gradske naseljenosti jednog područja po tome šta se događa kada prestane radno vreme. Ako je narod rano išao u krevet to je značilo da ste u području koje nije gusto naseljeno. Noćna aktivnost kazivala je da ljudi ostaju nemirni, nervozni zbog unutrašnje svesti o tome da su drugi aktivni i da trepere odviše blizu.
<BR>&nbsp;&nbsp;&nbsp;&nbsp;&nbsp;Šta me je dovelo u ovo samoposmatračko stanje?
<BR>&nbsp;&nbsp;&nbsp;&nbsp;&nbsp;Na početku, pre prvog povlačenja Sestrinstva, pre najgorih juriša Uvaženih Naložnica, Lusila je iskusila teškoću da prihvati uverenja da 'nas tamo neko progoni sa namerom da nas pobije'.
<BR>&nbsp;&nbsp;&nbsp;&nbsp;&nbsp;Pogrom! Tako je to nazvao onaj rabin pre nego što je jutros otišao 'da vidi šta može da učini za njih'.
<BR>&nbsp;&nbsp;&nbsp;&nbsp;&nbsp;Znala je da je rabin odabrao svoju reč iz dugog i gorkog sećanja, ali još od svog prvog iskustva sa Gamuom pre ovog pogroma Lusila nije osetila ovakvu ograničenost okolnostima koje nije mogla da kontroliše.
<BR>&nbsp;&nbsp;&nbsp;&nbsp;&nbsp;I tada sam bila begunac.
<BR>&nbsp;&nbsp;&nbsp;&nbsp;&nbsp;Sadašnja situacija Sestrinstva imala je sličnosti sa onom koju su podnosile za vreme Tiranina, s tom razlikom što Bogocar (ako se sada pogleda unazad) očito nikad nije nameravao da istrebi Bene Geserit, već samo da vlada nad njima. I odista je vladao!
<BR>&nbsp;&nbsp;&nbsp;&nbsp;&nbsp;Gde je taj prokleti rabin?
<BR>&nbsp;&nbsp;&nbsp;&nbsp;&nbsp;Bio je to krupan, snažan čovek sa staromodnim naočarima. Široko lice bilo mu je preplanulo od previše sunčeve svetlosti. Imao je svega nekoliko bora uprkos starosti koju je mogla da pročita u njegovom glasu i pokretima. Naočare su skretale pažnju na duboko usađene smeđe oči koje su je promatrale sa neobičnom napetošću.
<BR>&nbsp;&nbsp;&nbsp;&nbsp;&nbsp;"Uvažene Naložnice", uzviknuo je on (upravo ovde u ovoj sobi golih zidova na spratu) kada mu je ona objasnila svoju nepriliku. "Oh, zaboga! To je muka."
<BR>&nbsp;&nbsp;&nbsp;&nbsp;&nbsp;Lusila je očekivala odgovor i, štaviše, mogla je da vidi da ga je on znao.
<BR>&nbsp;&nbsp;&nbsp;&nbsp;&nbsp;"Na Gamuu je Esnafov navigator koji im pomaže u poteri za vama", dodao je malo potom. "To je jedan od Edrika, vrlo moćan, kako mi je rečeno."
<BR>&nbsp;&nbsp;&nbsp;&nbsp;&nbsp;"Imam Sioninu krv. On ne može da me vidi."
<BR>&nbsp;&nbsp;&nbsp;&nbsp;&nbsp;"Ni ja niti bilo ko od mojih ljudi iz istog razloga. Mi, Jevreji, znate, prilagođavamo se mnogim nužnostima."
<BR>&nbsp;&nbsp;&nbsp;&nbsp;&nbsp;"Taj Edrik je samo običan trik", rekla je ona. "Malo on može da učini."
<BR>&nbsp;&nbsp;&nbsp;&nbsp;&nbsp;"Oni su ga ipak doveli. Bojim se da nema načina na koji bismo mogli bezbedno da vas odvedemo sa ove planete."
<BR>&nbsp;&nbsp;&nbsp;&nbsp;&nbsp;"Šta onda možemo da uradimo?"
<BR>&nbsp;&nbsp;&nbsp;&nbsp;&nbsp;"Videćemo. Možete mi verovati na reč da moji ljudi nisu sasvim bespomoćni."
<BR>&nbsp;&nbsp;&nbsp;&nbsp;&nbsp;Prepoznala je u njegovom glasu iskrenost i brigu za nju. Tiho joj je pričao o pružanju otpora seksualnom ulagivanju Uvaženih Naložnica - 'na nenametljiv način, kako ih ne bismo izazvali'.
<BR>&nbsp;&nbsp;&nbsp;&nbsp;&nbsp;"Šapnuću na uho nekolicini", rekao je.
<BR>&nbsp;&nbsp;&nbsp;&nbsp;&nbsp;Ovo ju je na čudan način smirilo. Predavanje u ruke medicinskoj struci često je nosilo u sebi nešto hladno, daleko i okrutno. Još više ju je ospokojilo saznanje da su suk-lekari bili uslovljeni da budu spremni da zadovolje vaše potrebe, i da su bili saosećajni i predusretljivi (sve one stvari koje u hitnim slučajevima otpadaju kao sporedne.)
<BR>&nbsp;&nbsp;&nbsp;&nbsp;&nbsp;Usmerila je napore da ponovo uspostavi spokoj, usredsređujući se na ličnu mantru koju je stekla u obuci samostalne smrti.
<BR>&nbsp;&nbsp;&nbsp;&nbsp;&nbsp;Ako treba da umrem, moram proći transcendentalnu pouku. Moram ostaviti ovaj svet sa vedrinom.
<BR>&nbsp;&nbsp;&nbsp;&nbsp;&nbsp;Ovo joj je pomoglo, mada je još osećala kako drhti. Rabin je predugo bio odsutan. Nešto nije bilo u redu.
<BR>&nbsp;&nbsp;&nbsp;&nbsp;&nbsp;Da li sam bila u pravu kada sam mu poverovala?
<BR>&nbsp;&nbsp;&nbsp;&nbsp;&nbsp;Uprkos rastućem predosećanju zle sudbe Lusila primora sebe da utone u stanje benegeseritske naivnosti, dok je ponovo odmotavala film susreta sa rabinom. Njene proktorke nazivale su ovo 'nevinošću koja prirodno ide sa neiskustvom, stanje koje se često meša sa neznanjem'. U ovoj vrsti naivnosti sve stvari su tekle. U tom stanju bila je bliska mentatskoj usredsređenosti. Podaci su priticali bez predrasuda. "Ti si ogledalo u kome se odražava vaseljena. Taj odraz je svo tvoje iskustvo. Slike izleću iz tvojih čula. Iskrsavaju pretpostavke, značajne čak i kada su pogrešne. Ovo je izuzetan slučaj - kada više pogrešaka može da dovede do pouzdanih odluka."
<BR>&nbsp;&nbsp;&nbsp;&nbsp;&nbsp;"Vaše smo pokorne sluge", rekao je rabin.
<BR>&nbsp;&nbsp;&nbsp;&nbsp;&nbsp;Ovo je uvek, neminovno, moralo izazvati oprez jedne časne majke.
<BR>&nbsp;&nbsp;&nbsp;&nbsp;&nbsp;Objašnjenja Odradinog kristala najednom su postala neodgovarajuća. To je uvek dobit. Prihvatila je ovo kao cinizam koji je proizašao iz velikog iskustva. Pokušaji da se to iskoreni iz ljudskog ponašanja razbijali su se o stenje primene. Socijalistički i komunistički sistemi samo su promenili tezge na kojima je merena dobit. Ogromne upravljačke birokratije - tezge bile su moć.
<BR>&nbsp;&nbsp;&nbsp;&nbsp;&nbsp;Lusila je upozorila sebe da su ispoljavanja uvek bila ista. Pogledajte samo rabinovu prostranu farmu! Odlazak u penziju jednog suka? Videla je ponešto od onoga što je ležalo iza tog ustrojstva: sluge, luksuzne stanove. A mora da je bilo još toga. Bez obzira na sistem, uvek je bilo isto: najbolja hrana, lepe ljubavnice, neograničena putovanja, veličanstveni uslovi za odmor.
<BR>&nbsp;&nbsp;&nbsp;&nbsp;&nbsp;Kada često viđate takve stvari, kao što je sa nama slučaj, one vam postaju veoma zamorne.
<BR>&nbsp;&nbsp;&nbsp;&nbsp;&nbsp;Znala je da joj svest nervozno luta, ali nije imala snage da to spreči. Opstanak. Na samim temeljima sistema uvek je zahtev za opstankom. A ja ugrožavam opstanak rabina i njegovih ljudi.
<BR>&nbsp;&nbsp;&nbsp;&nbsp;&nbsp;On joj se ulagivao. Uvek se čuvajte onih koji vam se ulaguju; njuše svu onu moć za koju pretpostavIjaju da je posedujete. Kako je samo laskavo otkriti gomile sluga koje čekaju žudeći da ispune svaku našu zapovest! Koliko nas je, s druge strane, ovo krvavo slabilo?
<BR>&nbsp;&nbsp;&nbsp;&nbsp;&nbsp;To je bila greška Uvaženih Naložnica.
<BR>&nbsp;&nbsp;&nbsp;&nbsp;&nbsp;Šta je zadržalo rabina?
<BR>&nbsp;&nbsp;&nbsp;&nbsp;&nbsp;Da li je pokušavao da utvrdi koliko može da učini za časnu majku Lusilu?
<BR>&nbsp;&nbsp;&nbsp;&nbsp;&nbsp;Vrata se zalupiše ispod nje tako da pod zadrhta. Čula je užurbane korake na stepeništu. Kako su ovi ljudi bili primitivni. Stepenice! Kada su se vrata otvorila, Lusila se okrenu. Rabin uđe, unoseći jak miris melanža. Stajao je pokraj vrata procenjujući njeno raspoloženje.
<BR>&nbsp;&nbsp;&nbsp;&nbsp;&nbsp;"Oprostite mi zbog zakašnjenja, draga gospo. Edrik, Esnafov navigator me je pozvao na saslušanje."
<BR>&nbsp;&nbsp;&nbsp;&nbsp;&nbsp;To je objašnjavalo miris začina. Navigatori su večito bili obavijeni narandžastim gasom melanža, a njihove crte često zamagljene isparenjima. Lusila je mogla da predstavi sebi navigatorovo sićušno V od usta i nos u obliku ružnog patrljka. Usta i nos izgledali su mali na navigatorovom džinovskom licu sa njegovim pulsirajućim slepoočnicama. Znala je koliko je rabin morao biti preplašen dok je slušao zvonko izvijanje navigatorovog glasa uz istovremeni mehanički prevod na bezlični galah.
<BR>&nbsp;&nbsp;&nbsp;&nbsp;&nbsp;"Šta je hteo?"
<BR>&nbsp;&nbsp;&nbsp;&nbsp;&nbsp;"Vas."
<BR>&nbsp;&nbsp;&nbsp;&nbsp;&nbsp;"Da li on..."
<BR>&nbsp;&nbsp;&nbsp;&nbsp;&nbsp;"On nije siguran, ali sam uveren da sumnja u nas. Doduše, on sumnja u svakog."
<BR>&nbsp;&nbsp;&nbsp;&nbsp;&nbsp;"Da li su vas sledili?"
<BR>&nbsp;&nbsp;&nbsp;&nbsp;&nbsp;"Nije im nužno. Mogu da me pronađu kad god požele."
<BR>&nbsp;&nbsp;&nbsp;&nbsp;&nbsp;"Šta da činimo?" Bila je svesna da govori prebrzo i suviše glasno.
<BR>&nbsp;&nbsp;&nbsp;&nbsp;&nbsp;"Draga gospo..." Priđe joj na tri koraka i ona opazi kapljice znoja na njegovom čelu i nosu. Strah. Mogla je da ga nanjuši.
<BR>&nbsp;&nbsp;&nbsp;&nbsp;&nbsp;"Pa, šta ćemo?"
<BR>&nbsp;&nbsp;&nbsp;&nbsp;&nbsp;"Ekonomska osnova aktivnosti Uvaženih Naložnica - nalazimo da je prilično zanimljiva."
<BR>&nbsp;&nbsp;&nbsp;&nbsp;&nbsp;Njegove reči namah kristalizovaše njene bojazni. Znala sam! On me prodaje!
<BR>&nbsp;&nbsp;&nbsp;&nbsp;&nbsp;"Kao što vi, časne majke, vrlo dobro znate, u ekonomskim sistemima uvek postoje pukotine."
<BR>&nbsp;&nbsp;&nbsp;&nbsp;&nbsp;"Da?" Glas joj je odisao dubokim podozrenjem.
<BR>&nbsp;&nbsp;&nbsp;&nbsp;&nbsp;"Nepotpuno sprečavanje trgovine, makar u najmanjoj meri, uvek povećava dobiti trgovaca, posebno dobiti glavnih distributera." Gias mu je bio upozoravajuće kolebljiv. "U tome je suština pogrešnog mišljenja da možete da kontrolišete neželjene narkotike zaustavljajući ih tek na sopstvenim granicama."
<BR>&nbsp;&nbsp;&nbsp;&nbsp;&nbsp;Šta to pokušava da joj saopšti? Njegove reči opisivale su elementarne činjenice, poznate čak i akolitkama. Povećane dobiti uvek su se koristile za kupovinu neometanih prolaza pored graničara, počesto potkupljivanjem samih graničara.
<BR>&nbsp;&nbsp;&nbsp;&nbsp;&nbsp;Da li je on to potkupio službenike Uvaženih Naložnica? On, dakako, ne veruje da bi to mogao bezbedno da uradi.
<BR>&nbsp;&nbsp;&nbsp;&nbsp;&nbsp;Čekala je dok je on sređivao misli, očito uobličavajući iskaz za koji je verovao da će joj biti prihvatljiv.
<BR>&nbsp;&nbsp;&nbsp;&nbsp;&nbsp;Zbog čega joj je usmerio pažnju na graničare? Jer, upravo je to učinio. Graničari su, naravno, uvek imali spremno opravdanje za izdaju svojih pretpostavljenih. "Ako ja ne prihvatim, neko će drugi."
<BR>&nbsp;&nbsp;&nbsp;&nbsp;&nbsp;Lusila se usudi da se nada.
<BR>&nbsp;&nbsp;&nbsp;&nbsp;&nbsp;Rabin se nakašlja. Bilo je očigledno da je pronašao željene reči i pravilno ih rasporedio.
<BR>&nbsp;&nbsp;&nbsp;&nbsp;&nbsp;"Ne verujem da postoji bilo kakav način da vas živu izvučemo sa Gamua."
<BR>&nbsp;&nbsp;&nbsp;&nbsp;&nbsp;Nije očekivala ovako grubu presudu. "Ali..."
<BR>&nbsp;&nbsp;&nbsp;&nbsp;&nbsp;"Druga je stvar sa informacijama koje nosite", reče on. To je, dakle, bilo u pozadini usredsređivanja na granice i graničare!
<BR>&nbsp;&nbsp;&nbsp;&nbsp;&nbsp;"Ne razumete, rabine. Moje informacije nisu sažete u nekoliko reči i pregršt upozorenja." Ona se kucnu prstom po čelu. "Ovde počiva mnoštvo dragocenih života, sve sama nezamenjiva iskustva, saznanja toliko životno važna da..."
<BR>&nbsp;&nbsp;&nbsp;&nbsp;&nbsp;"Ah, i te kako, razumem, draga gospo. Naš problem je što vi ne razumete."
<BR>&nbsp;&nbsp;&nbsp;&nbsp;&nbsp;Večito ta pozivanja na razumevanje!
<BR>&nbsp;&nbsp;&nbsp;&nbsp;&nbsp;"U ovom času moj život je u rukama vaše časti", reče on.
<BR>&nbsp;&nbsp;&nbsp;&nbsp;&nbsp;Ah, legendarno poštenje i istinoljubivost Bene Geserita kada smo dale reč!
<BR>&nbsp;&nbsp;&nbsp;&nbsp;&nbsp;"Vi znate da bih pre umrla no što bih vas izdala", odvrati ona.
<BR>&nbsp;&nbsp;&nbsp;&nbsp;&nbsp;Rabin raširi ruke u stavu bespomoćnosti. "Bez ostatka sam uveren u to, draga gospo. Ne postavlja se, međutim, pitanje izdajstva, već nečega što nikada do sada nismo otkrili vašem Sestrinstvu."
<BR>&nbsp;&nbsp;&nbsp;&nbsp;&nbsp;"Šta pokušavate da mi kažete?" upita ona veoma oštro, bezmalo Glasom (bila je upozorena da ga ne primenjuje na ovim Jevrejima).
<BR>&nbsp;&nbsp;&nbsp;&nbsp;&nbsp;"Moram da dobijem obećanje od vas. Morate mi dati reč da se nećete okrenuti protiv nas zbog onoga što nameravam da vam otkrijem. Morate mi obećati da ćete prihvatiti moje rešenje naše nedoumice."
<BR>&nbsp;&nbsp;&nbsp;&nbsp;&nbsp;"Ovako, samo na neviđeno?"
<BR>&nbsp;&nbsp;&nbsp;&nbsp;&nbsp;"Samo zbog toga što to tražim od vas i što vas uveravam da mi poštujemo vašu posvećenost Sestrinstvu."
<BR>&nbsp;&nbsp;&nbsp;&nbsp;&nbsp;Zurila je u njega nastojeći da prozre prepreku koju je podigao između njih. Njegove površinske reakcije bile su čitljive, ali ne i misteriozna stvar, ispod njegovog neočekivanog ponašanja.
<BR>&nbsp;&nbsp;&nbsp;&nbsp;&nbsp;Rabin je čekao da ova strahotna žena donese odluku. Oduvek su časne majke izazivale kod njega osećaj nelagodnosti. Znao je kakva mora biti njena odluka i sažaljevao ju je zbog toga. Bilo mu je jasno da je mogla da pročita sažaljenje u njegovom izrazu lica. Znale su tako mnogo i tako malo u isti mah. Njihove moći bile su očigledne. A njihovo poznavanje Tajnog Izraela tako opasno!
<BR>&nbsp;&nbsp;&nbsp;&nbsp;&nbsp;Ipak im to dugujemo. Ona nije od Odabranih, ali dug je dug. Čast je čast. Istina je istina.
<BR>&nbsp;&nbsp;&nbsp;&nbsp;&nbsp;Bene Geserit je sačuvao Tajni Izrael u mnogim teškim trenucima. A pogrom je predstavljao nešto što je njegov narod poznavao bez iscrpnih objašnjenja. Pogrom je bio usađen u samu psihu Tajnog Izraela. A zahvaljujući Neiskazivom, odabrani ljudi nikad nisu mogli zaboraviti. Jednako kao što nisu mogli ni da oproste.
<BR>&nbsp;&nbsp;&nbsp;&nbsp;&nbsp;Sećanja osvežavana kroz drevne obrede (sa periodičnim naglašavanjima u zajedničkim obredima) bacala su blistav oreol na ono što je rabin - znao je to - morao da učini. A ova sirota žena! Ona je, takođe, bila uhvaćena u zamku sećanja i okolnosti.
<BR>&nbsp;&nbsp;&nbsp;&nbsp;&nbsp;U kazan sa ključalom vodom! Oboje!
<BR>&nbsp;&nbsp;&nbsp;&nbsp;&nbsp;"Imate moju reč", reče Lusila.
<BR>&nbsp;&nbsp;&nbsp;&nbsp;&nbsp;Rabin se uputi do jedinih vrata u sobi i otvori ih. Tamo je stajala neka starica u dugačkoj haljini mrke boje. Na rabinov mig starica stupi u sobu. Kosa boje starog debla bila je uredno svezana u punđu na potiljku. Njeno lice, sparušeno i izborano, imalo je boju suvog baema. Ali, te oči! Potpuno plave! I ta njihova čelična čvrstina...
<BR>&nbsp;&nbsp;&nbsp;&nbsp;&nbsp;"Ovo je Rebeka, jedna od naših", reče rabin. "Ona je, siguran sam da to možete videti, učinila opasnu stvar."
<BR>&nbsp;&nbsp;&nbsp;&nbsp;&nbsp;"Začinska agonija", prošapta Lusila.
<BR>&nbsp;&nbsp;&nbsp;&nbsp;&nbsp;"Davno je to učinila i valjano nas služi. Sada će služiti vas." Lusila je morala da bude sigurna. "Možeš li da deliš?"
<BR>&nbsp;&nbsp;&nbsp;&nbsp;&nbsp;"Nikada to nisam činila, gospo, ali znam kako se radi." Izgovarajući ove reči Rebeka stade da se približava Lusili, zaustavivši se tek kada su se gotovo dodirnule.
<BR>&nbsp;&nbsp;&nbsp;&nbsp;&nbsp;Nagnuše se potom jedna prema drugoj tako da im se čela dotakoše. Ruke se raširiše i posegnuše za ponuđenim ramenima.
<BR>&nbsp;&nbsp;&nbsp;&nbsp;&nbsp;Kada im se svesti spojiše Lusila izdade prvu misao: "Ovo mora da dospe do mojih sestara!"
<BR>&nbsp;&nbsp;&nbsp;&nbsp;&nbsp;"Obećavam, draga gospo."
<BR>&nbsp;&nbsp;&nbsp;&nbsp;&nbsp;Nije moglo biti nikakve prevare u ovom potpunom mešanju svesti, u ovoj krajnjoj iskrenosti na čijem rubu je stajala preteća i sigurna smrt ili otrovna esencija melanža koju su drevni Slobodnjaci s pravom nazvali 'malom smrti'. Lusila prihvati Rebekino obećanje. Ova jevrejska divlja časna majka posvetila je svoj život ubeđenju. I još nešto! Lusili zastade dah kada je to shvatila. Rabin je nameravao da je proda Uvaženim Naložnicama. Vozač transportera sa povrćem bio je jedan od njihovih špijuna, koji je došao da proveri da li se u poljskoj kući stvarno nalazi jedna žena sa Lusilinim opisom.
<BR>&nbsp;&nbsp;&nbsp;&nbsp;&nbsp;Rebekina iskrenost nije pružala Lusili mogućnost izbora: "To je jedini način na koji možemo da se spasemo i sačuvamo našu verodostojnost."
<BR>&nbsp;&nbsp;&nbsp;&nbsp;&nbsp;Zato ju je, dakle, rabin naveo da razmišlja o graničarima i razbijačima moći! Mudro, mudro. A ja sam to prihvatila, baš kao što je on i znao da ću ućiniti.
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
