<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>18.
<P>&nbsp;&nbsp;&nbsp;&nbsp;&nbsp;Sve države su apstrakcije.
<BR>
<BR>&nbsp;&nbsp;&nbsp;&nbsp;&nbsp;Octun Politicus
<BR>&nbsp;&nbsp;&nbsp;&nbsp;&nbsp;Arhiva Bene Geserita
<BR>
<BR>&nbsp;&nbsp;&nbsp;&nbsp;&nbsp;Lusila je upozorila sebe da ne sme da dozvoli da joj se u odnosu na ovu kiselkasto-zelenu prostoriju i učestalo prisustvo Velike uvažene naložnice razvije osećaj prisnosti. Ovo je bilo Raskršće, utvrđenje onih koje su težile istrebljenju Bene Geserita. Ovo je bio neprijatelj. Dan sedamnaesti.
<BR>&nbsp;&nbsp;&nbsp;&nbsp;&nbsp;Nepogrešivi mentalni časovnik koji se pokrenuo za vreme začinske agonije kazivao joj je da se prilagodila planetinom dvadesetčetvoročasovnom ritmu. Buđenje u zoru. Nije se moglo reći kada će je nahraniti. Uvažena Naložnica ju je ograničila na jedan obrok dnevno.
<BR>&nbsp;&nbsp;&nbsp;&nbsp;&nbsp;I uvek je tu bio onaj futar u svom kavezu. Opomena: Oboje ste u kavezima. Tako mi držimo opasne životinje. Povremeno ih puštamo da protegnu noge i pruže nam zadovoljstvo, ali posle toga ponovo u kavez.
<BR>&nbsp;&nbsp;&nbsp;&nbsp;&nbsp;Minimalne količine melanža u hrani. Nisu bile škrte u tome. Uz svo njihovo bogatstvo to im i nije bilo teško. Mali prikaz onog 'što bi moglo da bude tvoje ako budeš razborita'.
<BR>&nbsp;&nbsp;&nbsp;&nbsp;&nbsp;Kada će danas doći?
<BR>&nbsp;&nbsp;&nbsp;&nbsp;&nbsp;Dolasci Velike uvažene naložnice nisu uvek padali u isto vreme. Pojavljivala se u različite sate da bi zbunila zatočenike? Verovatno. Izvesno da je imala i brojne obaveze kao zapovednica. Uklapala je druženje sa opasnim mezimcem u svoje redovno radno vreme kad god i gde god je mogla.
<BR>&nbsp;&nbsp;&nbsp;&nbsp;&nbsp;Možda sam ja i opasna, Kraljice paukova, ali znaj da nisam tvoje mezimče.
<BR>&nbsp;&nbsp;&nbsp;&nbsp;&nbsp;Lusila je osećala prisustvo osmatračkih instrumenata, stvari koje su činile više od prostog podsticanja očiju. Ova su gledala u telo, verovatno tragajući za skrivenim oružjem, i funkcionisanjem organa. Da li je posedovala kakve neobične usađene predmete? Šta je sa organima hirurški pridodatim njenom telu?
<BR>&nbsp;&nbsp;&nbsp;&nbsp;&nbsp;Ništa od toga, madam paukova. Mi se oslanjamo na stvari stečene rođenjem.
<BR>&nbsp;&nbsp;&nbsp;&nbsp;&nbsp;Lusila je bila svesna svoje najveće neposredne opasnosti - da će se osećati neprikladno u ovakvim okolnostima. Njeni tamničari doveli su je u užasno nepovoljan položaj, ali nisu uništili njene benegeseritske sposobnosti. Mogla je da se baci u naručje smrti pre no što je šira u njenom telu ne iscrpe do ruba izdaje. Još je imala svoju svest... i hordu iz Lampadasa.
<BR>&nbsp;&nbsp;&nbsp;&nbsp;&nbsp;Futarova ploča se otvori i on skliznu unutra u svom kavezu. To znači da je kraljica paukova pristizala. Šireći dah pretnje ispred sebe, kao i obično. Rano danas. Ranije no ikad.
<BR>&nbsp;&nbsp;&nbsp;&nbsp;&nbsp;"Dobro jutro, futare." Lusila mu se obrati prijatnim, milozvučnim glasom.
<BR>&nbsp;&nbsp;&nbsp;&nbsp;&nbsp;Futar je pogleda, ali ništa ne odvrati.
<BR>&nbsp;&nbsp;&nbsp;&nbsp;&nbsp;"Mora da ti je mrsko u tom kavezu", nastavi Lusila.
<BR>&nbsp;&nbsp;&nbsp;&nbsp;&nbsp;"Ne voli kavez."
<BR>&nbsp;&nbsp;&nbsp;&nbsp;&nbsp;Već je zaključila da ova stvorenja poseduju izvestan stepen jezičke jednostavnosti, ali razmere toga su joj još izmicale.
<BR>&nbsp;&nbsp;&nbsp;&nbsp;&nbsp;"Pretpostavljam da te, takođe, drži u stalnoj gladi. Da li bi voleo da me pojedeš?"
<BR>&nbsp;&nbsp;&nbsp;&nbsp;&nbsp;"Pojesti." Nedvosmisleno iskazivanje želje.
<BR>&nbsp;&nbsp;&nbsp;&nbsp;&nbsp;"Volela bih da sam tvoj dreser."
<BR>&nbsp;&nbsp;&nbsp;&nbsp;&nbsp;"Ti dreser?"
<BR>&nbsp;&nbsp;&nbsp;&nbsp;&nbsp;"Da li bi me slušao kad bih bila to?"
<BR>&nbsp;&nbsp;&nbsp;&nbsp;&nbsp;Teška stolica kraljice paukova uzdiže se sa svog skrovitog mesta ispod poda. Od nje još nije bilo ni traga, ali se moralo pretpostaviti da je slušala ovaj razgovor.
<BR>&nbsp;&nbsp;&nbsp;&nbsp;&nbsp;Futar je zurio u Lusilu sa osobitom napetošću.
<BR>&nbsp;&nbsp;&nbsp;&nbsp;&nbsp;"Da li te dreseri drže u kavezu gladnog?"
<BR>&nbsp;&nbsp;&nbsp;&nbsp;&nbsp;"Dreser?" Jasne izmene pitanja.
<BR>&nbsp;&nbsp;&nbsp;&nbsp;&nbsp;"Želim da ubiješ Veliku uvaženu naložnicu." To za njih neće biti iznenađenje.
<BR>&nbsp;&nbsp;&nbsp;&nbsp;&nbsp;"Ubiti Gospu!?"
<BR>&nbsp;&nbsp;&nbsp;&nbsp;&nbsp;"I da je pojedeš."
<BR>&nbsp;&nbsp;&nbsp;&nbsp;&nbsp;"Gospa otrov." Utučeno.
<BR>&nbsp;&nbsp;&nbsp;&nbsp;&nbsp;Ooooh. Nije li to zanimljivo parčence podatka!
<BR>&nbsp;&nbsp;&nbsp;&nbsp;&nbsp;"Nije ona otrovna. Njeno meso je isto kao i moje."
<BR>&nbsp;&nbsp;&nbsp;&nbsp;&nbsp;Futar joj se primače onoliko koliko mu je to kavez dozvoljavao. Levom rukom zavrnuo je donju usnu. Tamo se ukaza jarko crvenilo ožiljka, posledica opekotine.
<BR>&nbsp;&nbsp;&nbsp;&nbsp;&nbsp;"Vidiš otrov", reče on spuštajući ruku.
<BR>&nbsp;&nbsp;&nbsp;&nbsp;&nbsp;Pitam se kako je to izvela? Nije odavala nikakav miris otrova. Ljudsko telo plus droga na bazi adrenalina koja je izazivala narandžaste oči u stanju srdžbe... i ostale reakcije koje im je Murbela otkrila. Osećaj apsolutne superiornosti.
<BR>&nbsp;&nbsp;&nbsp;&nbsp;&nbsp;Koliko je daleko futarovo shvatanje dopiralo? "Je li taj otrov bio gorak?"
<BR>&nbsp;&nbsp;&nbsp;&nbsp;&nbsp;Futar napravi grimasu i otpljunu.
<BR>&nbsp;&nbsp;&nbsp;&nbsp;&nbsp;Gestovi su mu brži i rečitiji od reči.
<BR>&nbsp;&nbsp;&nbsp;&nbsp;&nbsp;"Mrziš li Gospu?"
<BR>&nbsp;&nbsp;&nbsp;&nbsp;&nbsp;On iskezi očnjake.
<BR>&nbsp;&nbsp;&nbsp;&nbsp;&nbsp;"Da li je se plašiš?"
<BR>&nbsp;&nbsp;&nbsp;&nbsp;&nbsp;Osmeh.
<BR>&nbsp;&nbsp;&nbsp;&nbsp;&nbsp;"Zašto je onda ne ubiješ?"
<BR>&nbsp;&nbsp;&nbsp;&nbsp;&nbsp;"Ti ne dreser."
<BR>&nbsp;&nbsp;&nbsp;&nbsp;&nbsp;Traži nalog za ubistvo od dresera!
<BR>&nbsp;&nbsp;&nbsp;&nbsp;&nbsp;Velika uvažena naložnica uđe i sede u svoju stolicu. Lusila podesi glas do milozvučnog pevušenja: "Dobro jutro, Gospo."
<BR>&nbsp;&nbsp;&nbsp;&nbsp;&nbsp;"Nisam ti dala dozvolu da me tako zoveš." Tihim glasom i sa nagoveštajima narandžastih mrlja u očima.
<BR>&nbsp;&nbsp;&nbsp;&nbsp;&nbsp;"Futar i ja smo vodili razgovor."
<BR>&nbsp;&nbsp;&nbsp;&nbsp;&nbsp;"Znam." Još narandžaste boje u očima. "I ako si ga pokvarila tako da me više..."
<BR>&nbsp;&nbsp;&nbsp;&nbsp;&nbsp;"Ali, Gospo."
<BR>&nbsp;&nbsp;&nbsp;&nbsp;&nbsp;"Ne zovi me tako!" Skočila je iz stolice; oči još više buknuše narandžastim sjajem.
<BR>&nbsp;&nbsp;&nbsp;&nbsp;&nbsp;"Bolje sedi", slegnu ramenima Lusila. "Ovo nije način da sprovodiš istragu. Sarkazam, opasno oružje. "Juče si rekla da želiš da nastaviš našu raspravu o politici."
<BR>&nbsp;&nbsp;&nbsp;&nbsp;&nbsp;"Kako znaš koje je vreme?" Vratila se u stolicu ali su joj oči i dalje plamsale.
<BR>&nbsp;&nbsp;&nbsp;&nbsp;&nbsp;"Sve pripadnice Bene Geserita poseduju tu sposobnost. Možemo da osetimo ritmove bilo koje planete, posle samo kraćeg vremena provedenog na njoj."
<BR>&nbsp;&nbsp;&nbsp;&nbsp;&nbsp;"Čudna nadarenost."
<BR>&nbsp;&nbsp;&nbsp;&nbsp;&nbsp;"Svako to može. Stvar usavršavanja osetljivosti."
<BR>&nbsp;&nbsp;&nbsp;&nbsp;&nbsp;"Mogu li i ja to da naučim?" Narandžasti sjaj je bledio.
<BR>&nbsp;&nbsp;&nbsp;&nbsp;&nbsp;"Rekla sam svako. Ti si još ljudsko biće, zar ne?" Pitanje na koje još nije u potpunosti odgovoreno."
<BR>&nbsp;&nbsp;&nbsp;&nbsp;&nbsp;"Zbog čega si rekla da vi veštice nemate vladu?"
<BR>&nbsp;&nbsp;&nbsp;&nbsp;&nbsp;Želi da promeni predmet razgovora. Brinu je naše sposobnosti. "Nisam to rekla. Nemamo uobičajenu vladu."
<BR>&nbsp;&nbsp;&nbsp;&nbsp;&nbsp;"Čak ni dnštveni zakonik?"
<BR>&nbsp;&nbsp;&nbsp;&nbsp;&nbsp;"Ne postoji ništa slično društvenom zakoniku koji bi odgovorio svim potrebama. Ono što je u jednom društvu zločin može biti moralni zahtev u nekom drugom društvu."
<BR>&nbsp;&nbsp;&nbsp;&nbsp;&nbsp;"Ljudi uvek imaju vlade." Narandžasta boja je potpuno iščilela. Zbog čega je to toliko zanima?
<BR>&nbsp;&nbsp;&nbsp;&nbsp;&nbsp;"Ljudi imaju politiku. Rekla sam ti to juče. Politika: umetnost da izgledaš iskren i potpuno otvoren, skrivajući u isti mah što je više moguće."
<BR>&nbsp;&nbsp;&nbsp;&nbsp;&nbsp;"Vi veštice, dakle, skrivate."
<BR>&nbsp;&nbsp;&nbsp;&nbsp;&nbsp;"Nisam to rekla. Kada izgovorimo reč 'politika', za naše sestre to je upozorenje."
<BR>&nbsp;&nbsp;&nbsp;&nbsp;&nbsp;"Ne verujem ti. Ljudska bića uvek stvaraju neki oblik..."
<BR>&nbsp;&nbsp;&nbsp;&nbsp;&nbsp;"Sporazuma?"
<BR>&nbsp;&nbsp;&nbsp;&nbsp;&nbsp;"Jednako dobra reč kao i bilo koja druga!" To je ljuti.
<BR>&nbsp;&nbsp;&nbsp;&nbsp;&nbsp;Pošto je Lusila neko vreme ćutala Velika uvažena naložnica se naže napred. "Ti skrivaš!"
<BR>&nbsp;&nbsp;&nbsp;&nbsp;&nbsp;"Nije li moje pravo da skrivam od tebe stvari koje bi mogle da vam pomognu da nas porazite?" Kakvo slasno parče mamca!
<BR>&nbsp;&nbsp;&nbsp;&nbsp;&nbsp;"Tako sam i mislila!" Uvalila se u stolicu sa izrazom zadovoljstva.
<BR>&nbsp;&nbsp;&nbsp;&nbsp;&nbsp;"Zašto, međutim, ne otkriti? Misliš da su niše autoriteta uvek spremne da budu popunjene i ne shvataš šta to kazuje o mom Sestrinstvu."
<BR>&nbsp;&nbsp;&nbsp;&nbsp;&nbsp;"Oh, molim te, reci mi." Nezgrapna je u svom sarkazmu.
<BR>&nbsp;&nbsp;&nbsp;&nbsp;&nbsp;"Ti veruješ da se sve prilagođava instinktima, idući u prošlost do plemenskih dana, pa još i dalje. Poglavari i starešine. Majke misterije i saveti. A pre toga, snažni muškarc (ili žena) koji se brinuo da svi budu nahranjeni i čuvani pokraj vatre na ulazu u pećinu."
<BR>&nbsp;&nbsp;&nbsp;&nbsp;&nbsp;"To ima smisla."
<BR>&nbsp;&nbsp;&nbsp;&nbsp;&nbsp;Ima li, doista?
<BR>&nbsp;&nbsp;&nbsp;&nbsp;&nbsp;"Oh, slažem se. Evolucija oblika je sasvim jasno izložena."
<BR>&nbsp;&nbsp;&nbsp;&nbsp;&nbsp;"Evolucija, veštice! Jedna stvar se gomilala na drugu."
<BR>&nbsp;&nbsp;&nbsp;&nbsp;&nbsp;Evolucija. Vidiš kako se hvata za ključne reči?
<BR>&nbsp;&nbsp;&nbsp;&nbsp;&nbsp;"To je sila koja se može podvrgnuti kontroli okrećući se u naopakom smeru."
<BR>&nbsp;&nbsp;&nbsp;&nbsp;&nbsp;Kontrola! Vidi kakvo si zanimanje izazvala. Ona voli tu reč.
<BR>&nbsp;&nbsp;&nbsp;&nbsp;&nbsp;"Vi, dakle, donosite zakone kao i svi drugi!"
<BR>&nbsp;&nbsp;&nbsp;&nbsp;&nbsp;"Pravila, možda, no nije li sve privremeno?"
<BR>&nbsp;&nbsp;&nbsp;&nbsp;&nbsp;Duboko zainteresovana. "Naravno."
<BR>&nbsp;&nbsp;&nbsp;&nbsp;&nbsp;"Tvojim društvom upravljaju birokrati koji su svesni da ne mogu da unesu ni delić mašte u ono što rade."
<BR>&nbsp;&nbsp;&nbsp;&nbsp;&nbsp;"To je važno?" Stvarno je zbunjena. Vidi samo taj mrk pogled.
<BR>&nbsp;&nbsp;&nbsp;&nbsp;&nbsp;"Samo za tebe, Uvažena Naložnice."
<BR>&nbsp;&nbsp;&nbsp;&nbsp;&nbsp;"Velika uvažena naložnice!" Nije li to dirljivo!
<BR>&nbsp;&nbsp;&nbsp;&nbsp;&nbsp;"Zašto mi ne dozvoljavaš da te zovem Gospom?"
<BR>&nbsp;&nbsp;&nbsp;&nbsp;&nbsp;"Nismo intimne prijateljice."
<BR>&nbsp;&nbsp;&nbsp;&nbsp;&nbsp;"Je li ti futar intiman prijatelj?"
<BR>&nbsp;&nbsp;&nbsp;&nbsp;&nbsp;"Prestani da menjaš predmet razgovora!?"
<BR>&nbsp;&nbsp;&nbsp;&nbsp;&nbsp;"Hoću zube čistiš," upade futar.
<BR>&nbsp;&nbsp;&nbsp;&nbsp;&nbsp;"Ti umukni!" Stvarno je planula.
<BR>&nbsp;&nbsp;&nbsp;&nbsp;&nbsp;Futar se spusti na svoja bedra, ali nije delovao zaplašeno. Velika uvažena naložnica ponovo skrenu svoj narandžasti pogled prema Lusili.
<BR>&nbsp;&nbsp;&nbsp;&nbsp;&nbsp;"Šta reče ono o birokratima?"
<BR>&nbsp;&nbsp;&nbsp;&nbsp;&nbsp;"Oni nemaju prostora za manevrisanje jer upravo na taj način njihovi pretpostavljeni debljaju. Ako ne uviđaš razliku između pravila i zakona, onda i jedno i drugo ima snagu zakona."
<BR>&nbsp;&nbsp;&nbsp;&nbsp;&nbsp;"Ne vidim nikakvu razliku." Nije svesna šta otkriva.
<BR>&nbsp;&nbsp;&nbsp;&nbsp;&nbsp;"Zakoni saopštavaju mit podsticajne promene. Svetla nova budućnost će doći zbog ovog ili onog zakona. Zakoni podstiču budućnost. Veruje se da pravila podstiču prošlost."
<BR>&nbsp;&nbsp;&nbsp;&nbsp;&nbsp;'Veruje se?' Ni ova reč joj se ne dopada.
<BR>&nbsp;&nbsp;&nbsp;&nbsp;&nbsp;"U svakom slučaju, svaka radnja je iluzorna. Jednako kao i imenovanja komiteta sa ciljem da prouči neki problem. Što je više ljudi u komitetu, sa više predrasuda se prilazi problemu."
<BR>&nbsp;&nbsp;&nbsp;&nbsp;&nbsp;Obazrivo! Ona doista razmišlja o tome, primenjujući sve na sebe. Lusila podesi glas do najrazboritijeg tona. "Živite u preuveličanoj prošlosti i pokušavate da razumete ponešto od neprepoznatljive budućnosti."
<BR>&nbsp;&nbsp;&nbsp;&nbsp;&nbsp;"Mi ne verujemo u predviđanje." Da, i te kako veruje! Konačno. Zbog toga nas i ostavlja u životu.
<BR>&nbsp;&nbsp;&nbsp;&nbsp;&nbsp;"Gospo, molim te. Uvek ostaje nešto neuravnoteženo kada ograničavaš sebe na uzak krug zakona."
<BR>&nbsp;&nbsp;&nbsp;&nbsp;&nbsp;Budi oprezna! Nije se nakostrešila kada si je nazvala Gospom. Stolica Velike uvažene naložnice škripnu kada se ova promeškolji. "Ali zakoni su neophodni!"
<BR>&nbsp;&nbsp;&nbsp;&nbsp;&nbsp;"Neophodni? To je opasno."
<BR>&nbsp;&nbsp;&nbsp;&nbsp;&nbsp;"Kako to?"
<BR>&nbsp;&nbsp;&nbsp;&nbsp;&nbsp;Pipavo. Oseća se ugroženom.
<BR>&nbsp;&nbsp;&nbsp;&nbsp;&nbsp;"Neophodna pravila i zakoni sprečavaju te da se prilagođavaš. Na kraju se, neminovno, sve sruši. To je kao kad bankari misle da kupuju budućnost. Važno mi je da imam moć za svog života. Do đa vola sa potomstvom!"
<BR>&nbsp;&nbsp;&nbsp;&nbsp;&nbsp;"A šta to potomstvo čini za mene?"
<BR>&nbsp;&nbsp;&nbsp;&nbsp;&nbsp;Ma nemoj mi reći! Vidi ti nju. Njen stav proističe iz zajedničke duševne poremećenosti. Daj joj još malo toga da okusi.
<BR>&nbsp;&nbsp;&nbsp;&nbsp;&nbsp;"Uvažene Naložnice počele su svoju delatnost kao teroristkinje. Najpre su bile birokratija, a onda su se opredelile za teror kao svoje oružje."
<BR>&nbsp;&nbsp;&nbsp;&nbsp;&nbsp;"Kada ti je u rukama - iskoristi ga. Mi smo bile buntovnice. Teroristkinje? To je odviše haotično."
<BR>&nbsp;&nbsp;&nbsp;&nbsp;&nbsp;Voli tu reč 'haos'. Njome određuje sve što je spolja. Nije čak ni pitala odakle znam za njeno poreklo. Prihvata naše tajanstvene sposobnosti.
<BR>&nbsp;&nbsp;&nbsp;&nbsp;&nbsp;"Nije li to čudno, Gospo..." 'Ne buni se, nastavi' "... kako buntovnici prebrzo zapadnu u stare obrasce kad pobede? To nije toliko zamka na putu svih vladavina koliko obmana koja čeka svakog ko osvaja vlast."
<BR>&nbsp;&nbsp;&nbsp;&nbsp;&nbsp;"Hah! A ja pomislih da ćeš mi reći nešto novo. Znamo tu priču: "vlast podmićuje. Apsolutna vlast apsolutno podmićuje."
<BR>&nbsp;&nbsp;&nbsp;&nbsp;&nbsp;"Pogrešno, Gospo. Posredi je nešto tananije, ali zato daleko opasnije. Vlast privlači podmitljivce."
<BR>&nbsp;&nbsp;&nbsp;&nbsp;&nbsp;"Usuđuješ se da me optužiš da sam podmitljiva?"
<BR>&nbsp;&nbsp;&nbsp;&nbsp;&nbsp;Pogledaj te oči!
<BR>&nbsp;&nbsp;&nbsp;&nbsp;&nbsp;"Ja? Da optužim - tebe? Jedina osoba koja to može da učini si ti sama. Ja ti naprosto iznosim mišljenje Bene Geserita."
<BR>&nbsp;&nbsp;&nbsp;&nbsp;&nbsp;"I ništa mi ne kazuješ!"
<BR>&nbsp;&nbsp;&nbsp;&nbsp;&nbsp;"Pa, ipak verujemo da iznad bilo kog zakona postoji moralnost koja mora da postavlja telo-branitelja za svaki pokušaj primene nepromenjivih pravila."
<BR>&nbsp;&nbsp;&nbsp;&nbsp;&nbsp;Upotrebila si obe reči u jednoj rečenici a ona nije primetila.
<BR>&nbsp;&nbsp;&nbsp;&nbsp;&nbsp;"Moć uvek deluje, veštice. To je zakon."
<BR>&nbsp;&nbsp;&nbsp;&nbsp;&nbsp;"A vlade koje se dovoljno dugo održavaju pod tim uverenjem uvek postanu zatrpane podmitljivošću."
<BR>&nbsp;&nbsp;&nbsp;&nbsp;&nbsp;"Moralnost!"
<BR>&nbsp;&nbsp;&nbsp;&nbsp;&nbsp;Nije naročito vična sarkazmu, posebno kad se brani.
<BR>&nbsp;&nbsp;&nbsp;&nbsp;&nbsp;"Doista pokušavam da ti pomognem, Gospo. Zakoni su opasni za sve - podjednako i za nevine i za grešnike. Bez obzira da li za sebe veruješ da si moćan ili bespomoćan. Oni ni u sebi ni po sebi nemaju ljudskog razumevanja."
<BR>&nbsp;&nbsp;&nbsp;&nbsp;&nbsp;"Takva stvar kao što je ljudsko razumevanje ne postoji."
<BR>&nbsp;&nbsp;&nbsp;&nbsp;&nbsp;Naše pitanje je dobilo odgovor. Nisu Ijudska bića. Obrati se njenoj nesvesnoj strani. Širom je otvorena!
<BR>&nbsp;&nbsp;&nbsp;&nbsp;&nbsp;"Zakoni se uvek moraju tumačiti. Zakonodavci i zakonobranitelji ne ostavljaju nikakav prostor za saosećanje. Nikakav prostor za kretanje. Zakon je zakon!"
<BR>&nbsp;&nbsp;&nbsp;&nbsp;&nbsp;"I jeste!" Krajnje odbrambeno.
<BR>&nbsp;&nbsp;&nbsp;&nbsp;&nbsp;"To je opasna ideja, posebno za nevine. Ljudi to nagonski znaju i odbacuju takve zakone. Čine se, često nesvesno, male stvari da bi se onemogućio 'zakon' i oni koji delaju u duhu te besmislice."
<BR>&nbsp;&nbsp;&nbsp;&nbsp;&nbsp;"Kako se usuđuješ da to nazivaš besmislicom?"
<BR>&nbsp;&nbsp;&nbsp;&nbsp;&nbsp;Podigla se do pola iz stolice, da bi zatim ponovo utonula u nju.
<BR>&nbsp;&nbsp;&nbsp;&nbsp;&nbsp;"Oh, da. A zakon oličen u svima onima čiji probitak počiva na njemu postaje odbojna, nepoželjna reč baš kao i ova moja."
<BR>&nbsp;&nbsp;&nbsp;&nbsp;&nbsp;"Upravo tako veštice! No nije ti rekla da umukneš.
<BR>&nbsp;&nbsp;&nbsp;&nbsp;&nbsp;"Još zakona, kažeš. Potrebno je još zakona! Stoga uvodiš nove instrumente ne-saosećanja i, uzgred, nova radna mesta za zapošljavanje onih koji žive na račun sistema."
<BR>&nbsp;&nbsp;&nbsp;&nbsp;&nbsp;"Tako je uvek bilo i uvek će biti."
<BR>&nbsp;&nbsp;&nbsp;&nbsp;&nbsp;"Ponovo pogrešno. To je zatvoren krug. Kotrlja se kotrlja, sve dok ne udari na pogrešnu ličnost ili pogrešnu skupinu. Onda nastaje anarhija. Haos." Vidi je kako skače? "Buntovnici, teroristi, umnožavaju ispade jarosnog nasilja. Džihad! A sve zbog toga što si stvorila nešto neljudsko."
<BR>&nbsp;&nbsp;&nbsp;&nbsp;&nbsp;Ruka na bradi. Pripazi na to!
<BR>&nbsp;&nbsp;&nbsp;&nbsp;&nbsp;"Kako smo odlutale toliko daleko od politike, veštice! Je li to bila tvoja namera?"
<BR>&nbsp;&nbsp;&nbsp;&nbsp;&nbsp;"Nismo se pomerile ni za delić milimetra."
<BR>&nbsp;&nbsp;&nbsp;&nbsp;&nbsp;"Pretpostavljam da si naumila da mi kažeš kako vi veštice sprovodite jedan oblik demokratije."
<BR>&nbsp;&nbsp;&nbsp;&nbsp;&nbsp;"Sa brižljivošću koju ne možeš ni da zamisliš."
<BR>&nbsp;&nbsp;&nbsp;&nbsp;&nbsp;"Proveri me." Misli da ćeš joj reći neku tajnu. Reci joj jednu.
<BR>&nbsp;&nbsp;&nbsp;&nbsp;&nbsp;"Demokratija ume da zastrani kada pustiš da pred biračima paradiraju žrtveni jarci. Dajte bogate, gramzive, kriminalne, glupe vođe, i tako ad nauseam."
<BR>&nbsp;&nbsp;&nbsp;&nbsp;&nbsp;"Verujete u isto što i mi." Pobogu. Kako samo očajnički želi da ličimo na nju.
<BR>&nbsp;&nbsp;&nbsp;&nbsp;&nbsp;"Rekla si da ste bile birokratkinje koje su se pobunile. Poznata ti je ta slabost. Glomazna vrhuška birokratije koja je biračima nedostupna uvek se širi do granica energije sistema. Krade je od ostarelih, umirovljenih, od svakog. Posebno od onih koje smo nekad zvali srednjom klasom, jer je upravo to sloj iz koga potiče najveći deo energije."
<BR>&nbsp;&nbsp;&nbsp;&nbsp;&nbsp;"Razmišljate o sebi kao o srednjoj klasi?"
<BR>&nbsp;&nbsp;&nbsp;&nbsp;&nbsp;"Ne razmišljamo o sebi ni na koji utvrđen način. Druga sećanja nas upoznaju sa manama birokratije. Pretpostavljam da posedujete neki oblik građanske službe za niže slojeve."
<BR>&nbsp;&nbsp;&nbsp;&nbsp;&nbsp;"Umemo da se staramo o sebi." Ovo je bio gadan odjek.
<BR>&nbsp;&nbsp;&nbsp;&nbsp;&nbsp;"Onda znate kako izbori bivaju obezvređeni. Glavni simptom: ljudi neće da glasaju. Instinkt im kazuje da je to beskorisno." "Demokratija je glupost!"
<BR>&nbsp;&nbsp;&nbsp;&nbsp;&nbsp;"Slažemo se. To je demagoško klanjanje - bolest koja ugrožava izborni sistem. Pa ipak, demagoge je lako prepoznati. Oni puno gestikuliraju i govore u ritmovima propovedi, koristeći reči koje odzvanjaju religioznom strašću i bogobojažljivom iskrenošću."
<BR>&nbsp;&nbsp;&nbsp;&nbsp;&nbsp;Ona se kikoće!
<BR>&nbsp;&nbsp;&nbsp;&nbsp;&nbsp;"Da bi se postigla iskrenost iza koje ništa ne stoji potrebno je mnogo vežbanja, Gospo. Uvežbanost se uvek da otkriti.
<BR>&nbsp;&nbsp;&nbsp;&nbsp;&nbsp;"Uz pomoć Istinozboraca?"
<BR>&nbsp;&nbsp;&nbsp;&nbsp;&nbsp;Vidi samo kako se nagnula unapred. Ponovo je imamo.
<BR>&nbsp;&nbsp;&nbsp;&nbsp;&nbsp;"Uz pomoć svakog ko prepoznaje znake: ponavljanje, veliki napori da vežeš pažnju za reči. Ne smeš da obraćaš pažnju na reči. Posmatraj šta određena osoba čini. Na taj im način uspešno dokonavaš pobude."
<BR>&nbsp;&nbsp;&nbsp;&nbsp;&nbsp;"Onda vi nemate demokratiju." Reci mi još neku tajnu Bene Geserita.
<BR>&nbsp;&nbsp;&nbsp;&nbsp;&nbsp;"Ali mi je imamo..."
<BR>&nbsp;&nbsp;&nbsp;&nbsp;&nbsp;"Mislila sam da si rekla..."
<BR>&nbsp;&nbsp;&nbsp;&nbsp;&nbsp;"Budno motrimo na nju, pazeći na stvari koje sam upravo opisala. Opasnosti su velike ali su takve i nagrade."
<BR>&nbsp;&nbsp;&nbsp;&nbsp;&nbsp;"Znaš li šta si mi rekla? Da ste gomila budala!"
<BR>&nbsp;&nbsp;&nbsp;&nbsp;&nbsp;"Gospa dobra!" upade futar.
<BR>&nbsp;&nbsp;&nbsp;&nbsp;&nbsp;"Umukni ili ću te poslati natrag u čopor!"
<BR>&nbsp;&nbsp;&nbsp;&nbsp;&nbsp;"Ti ne dobra, Gospa."
<BR>&nbsp;&nbsp;&nbsp;&nbsp;&nbsp;"Vidiš li šta si učinila, veštice? Uništila si ga!"
<BR>&nbsp;&nbsp;&nbsp;&nbsp;&nbsp;"Pretpostavljam da uvek ima drugih."
<BR>&nbsp;&nbsp;&nbsp;&nbsp;&nbsp;Ohhh. Vidi taj osmeh.
<BR>&nbsp;&nbsp;&nbsp;&nbsp;&nbsp;Lusila proizvede isti osmeh, podesivši ritam svog disanja prema Naložničinom. Vidiš kako smo slične? Naravno da sam pokušala da ti naškodim. Zar ti ne bi učinila isto da si na mom mestu?
<BR>&nbsp;&nbsp;&nbsp;&nbsp;&nbsp;"Vi, dakle, znate kako da demokratiju navedete da čini ono što želite." Zlurad izraz lica.
<BR>&nbsp;&nbsp;&nbsp;&nbsp;&nbsp;"Tehnika je prilično tanana, ali u biti laka. Stvoriš sistem u kome je većina ljudi neodređeno ili duboko nezadovoljna."
<BR>&nbsp;&nbsp;&nbsp;&nbsp;&nbsp;Na taj način ona gleda na te stvari. Pogledaj kako klimanjem propraća tvoje reči.
<BR>&nbsp;&nbsp;&nbsp;&nbsp;&nbsp;Lusila se držala ritma klimanja glave Velike uvažene naložnice. "To izaziva rasprostranjena osećanja osvetoljubivog besa. Ostaje ti jedino da pribaviš mete za takav bes."
<BR>&nbsp;&nbsp;&nbsp;&nbsp;&nbsp;"Taktika zaluđivanja."
<BR>&nbsp;&nbsp;&nbsp;&nbsp;&nbsp;"Sklonija sam da o tome razmišljam kao o odvraćanju pažnje. Ne daj im vremena da postavljaju pitanja. Pohrani svoje greške u dodatnim zakonima. Ti si saobraćajac iluzija. Taktika borbe sa bikovima u areni."
<BR>&nbsp;&nbsp;&nbsp;&nbsp;&nbsp;"Oh, da! To je dobro!" Gotovo je razdragana. Daj joj još malo od te borbe sa bikovima.
<BR>&nbsp;&nbsp;&nbsp;&nbsp;&nbsp;"Maši lepim plaštom. Oni će se zaletati na njega i biće zbunjeni kada otkriju da iza te stvari ne stoji matador. Na taj način se birači zatupljuju, upravo onako kako se omamljuje i bik. Naredni put veoma mali broj ljudi inteligentno koristi svoje glasove."
<BR>&nbsp;&nbsp;&nbsp;&nbsp;&nbsp;"A zato mi to i činimo!"
<BR>&nbsp;&nbsp;&nbsp;&nbsp;&nbsp;Mi to činimo! Da li ona uopšte čuje sebe?
<BR>&nbsp;&nbsp;&nbsp;&nbsp;&nbsp;"Onda ti navališ sa optužbama protiv apatičnih birača. Učiniš da se osećaju krivim. Održavaš ih u hroničnom stanju tuposti. Hraniš ih, zabavljaš ih. Samo nikada ne preteruješ u tome!"
<BR>&nbsp;&nbsp;&nbsp;&nbsp;&nbsp;"Oh, ne! Nikada ne preterujemo u tome."
<BR>&nbsp;&nbsp;&nbsp;&nbsp;&nbsp;"Daš im do znanja da ih čeka glad ukoliko ne budu na liniji. Približiš im sliku učmalosti i dosade u kojoj žive okovani galijoti. Hvala ti, Vrhovna majko. To je prikladna slika.
<BR>&nbsp;&nbsp;&nbsp;&nbsp;&nbsp;"Zar ne dozvoljavaš da bik pokatkad zakači matadora?"
<BR>&nbsp;&nbsp;&nbsp;&nbsp;&nbsp;"Naravno. Tras! Ode jedan! Potom sačekaš da se smeh stiša."
<BR>&nbsp;&nbsp;&nbsp;&nbsp;&nbsp;"Znala sam da niste dozvolile demokratiju!"
<BR>&nbsp;&nbsp;&nbsp;&nbsp;&nbsp;"Zbog čega nećeš da mi poveruješ?" Izazivaš sudbinu!
<BR>&nbsp;&nbsp;&nbsp;&nbsp;&nbsp;"Zato što biste u tom slučaju morale da dozvolite glasanje, porote, sudije, i..."
<BR>&nbsp;&nbsp;&nbsp;&nbsp;&nbsp;"Mi ih nazivamo proktorkama. To ti je jedna vrsta porote celokupnosti."
<BR>&nbsp;&nbsp;&nbsp;&nbsp;&nbsp;Sada si je zbunila.
<BR>&nbsp;&nbsp;&nbsp;&nbsp;&nbsp;"A nemate nikakvih zakona... pravila, nazovi ih kako hoćeš?"
<BR>&nbsp;&nbsp;&nbsp;&nbsp;&nbsp;"Zar ti nisam rekla da ih različito određujemo? Pravila - prošlost. Zakon - budućnost."
<BR>&nbsp;&nbsp;&nbsp;&nbsp;&nbsp;"Da li na neki način ipak postavljate granice tim... tim proktorkama?"
<BR>&nbsp;&nbsp;&nbsp;&nbsp;&nbsp;"One mogu da donose odluke kakve god žele, onako kako bi porota trebalo da radi. Do đavola sa zakonima!"
<BR>&nbsp;&nbsp;&nbsp;&nbsp;&nbsp;"To je veoma uznemirujuća ideja." Ona je doista uznemirena. Pogledaj taj tup izraz njenih očiju.
<BR>&nbsp;&nbsp;&nbsp;&nbsp;&nbsp;"Prvo pravilo naše demokratije: nema zakona koji bi sputavao - porote. Takvi zakoni su glupi. Zaprepašćujuće je koliko ljudska bića mogu da budu glupa kada deluju u malim samodovoljnim skupinama."
<BR>&nbsp;&nbsp;&nbsp;&nbsp;&nbsp;"Nazivaš me glupom, jel' tako!"
<BR>&nbsp;&nbsp;&nbsp;&nbsp;&nbsp;Pripazi se narandžaste boje.
<BR>&nbsp;&nbsp;&nbsp;&nbsp;&nbsp;"Izgleda da postoji jedan prirodan zakon koji veli da je samodovoljnim skupinama gotovo nemoguće da delaju prosvećeno."
<BR>&nbsp;&nbsp;&nbsp;&nbsp;&nbsp;"Prosvećeno! Znala sam!"
<BR>&nbsp;&nbsp;&nbsp;&nbsp;&nbsp;Ovo joj je opasan osmeh. Budi oprezna.
<BR>&nbsp;&nbsp;&nbsp;&nbsp;&nbsp;"To znači ploviti maticom životnih sila, podešavajući svoje akcije tako da život može da ih produži."
<BR>&nbsp;&nbsp;&nbsp;&nbsp;&nbsp;"Sa najvećom količinom sreće za najveći broj ljudi, dakako."
<BR>&nbsp;&nbsp;&nbsp;&nbsp;&nbsp;Brzo. Bile smo prepametne. Promeni predmet razgovora.
<BR>&nbsp;&nbsp;&nbsp;&nbsp;&nbsp;"To je činilac koji je preostao od Tiraninove Zlatne staze. On nije razmišljao o sreći, već samo o opstanku čovečanstva."
<BR>&nbsp;&nbsp;&nbsp;&nbsp;&nbsp;Rekle smo ti da promeniš predmet razgovora! Pogledaj je! Zapenušala je od besa!
<BR>&nbsp;&nbsp;&nbsp;&nbsp;&nbsp;Velika uvažena naložnica je spustila šaku sa brade. "A ja sam još pomišljala da te pozovem da pristupiš našem redu, da te učinim jednom od nas. Da te oslobodim."
<BR>&nbsp;&nbsp;&nbsp;&nbsp;&nbsp;Skreni joj pažnju s toga! Brzo!
<BR>&nbsp;&nbsp;&nbsp;&nbsp;&nbsp;"Ne govori," zapovedi Velika uvažena naložnica. "Da nisi usta otvorila."
<BR>&nbsp;&nbsp;&nbsp;&nbsp;&nbsp;E, sada je gotovo!
<BR>&nbsp;&nbsp;&nbsp;&nbsp;&nbsp;"Ti bi pomogla Logno ili nekoj drugoj da zauzmu moje mesto!" Okrznula je brzim pogledom šćućurenog futara. "Hoćeš li da jedeš, dragi?"
<BR>&nbsp;&nbsp;&nbsp;&nbsp;&nbsp;"Ne jesti dobro gospu."
<BR>&nbsp;&nbsp;&nbsp;&nbsp;&nbsp;"Onda ću njen leš baciti čoporu."
<BR>&nbsp;&nbsp;&nbsp;&nbsp;&nbsp;"Velika uvažena naložnice..."
<BR>&nbsp;&nbsp;&nbsp;&nbsp;&nbsp;"Rekla sam ti da ne govoriš! Drznula si se da me zoveš Gospom."
<BR>&nbsp;&nbsp;&nbsp;&nbsp;&nbsp;Kao u magnovenju skočila je iz stolice. Od udarca u zid vrata
<BR>&nbsp;&nbsp;&nbsp;&nbsp;&nbsp;Lusilinog kaveza otvoriše se sa treskom. Lusila pokuša da se izmigolji, ali ju je siga-žica sputavala. Nije ni videla udarac nogom koji joj je smrskao slepoočnicu.
<BR>&nbsp;&nbsp;&nbsp;&nbsp;&nbsp;Dok je Lusila umirala svest joj je bila ispunjena kricima besa - lampadaška horda davala je oduška emocijama koje je pohranjivala tokom mnogih pokoljenja.
</P></TD></TR></TABLE>
<P class="next">
<A HREF=p19.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
