<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>PUT DO GLAVE
<P>&nbsp;&nbsp;&nbsp;&nbsp;&nbsp;Većina ljudi 'vodi živote tihog očajanja', a i neke priče tamo počinju. Bili smo u Engleskoj, bio je novembar i mračno u dva popodne, padala je kiša, kofer sa svim mojim rukopisima ukraden je na doku u Sautemptonu, a ja ništa nisam napisala mesecima, nisam mogla da razumem prodavca povrća, a on nije mogao da razume mene i bilo je to očajanje - ali tiho - ukočena gornja usna, znate već. I tako sam sela i počela da pišem reči, savršeno beznadežno. Reči, reči, reči. Doprle su otprilike do: '"Pokušaj da budeš Amanda", reče druga osoba durljivo' i stale. Posle godinu dana ili tu negde (britanska železnica, svaka joj čast, našla je ukradeni kofer, bili smo kod kuće u Oregonu, padala je kiša) pronašla sam naškrabane reči, nastavila da škrabam i došla do kraja. Nikada nisam otkrila kako je trebalo da glasi naslov - to je učinila Virdžinija Kid, moj agent, na moje zadovoljstvo.
<BR>&nbsp;&nbsp;&nbsp;&nbsp;&nbsp;Postoji jedna vrsta priča koju ja opisujem kao čupače čepova. Pisac se zaglavi iz ovog ili onog razloga, ne može da radi; a onda odjednom ponovo počne da radi, uz pucanj, a mnogo piva poteče iz krigle i zapeni se svuda po podu. Ova priča je u svakom slučaju čupač čepova.
<BR>
<BR>&nbsp;&nbsp;&nbsp;&nbsp;&nbsp;"Da li je to Zemlja?" kriknu on, jer stvari su se odjednom izmenile.
<BR>&nbsp;&nbsp;&nbsp;&nbsp;&nbsp;"Da, ovo je Zemlja", reče onaj pored njega, "a ni ti nisi van nje. U Zambiji ljudi se kotrljaju po bregovima u burićima radi treninga za let u svemir. Izrael i Egipat su jedan drugom uništili svo zelenilo u pustinjama. Rajders Dajdžest je kupio većinski udeo deonica za kombinat Sjedinjene Američke Države/Opšta obrada. Populacija Zemlje povećava se za trideset milijardi svakog utorka. Gospođa Žaklina Kenedi Onazis udaće se za Mao Ce Tunga u subotu u potrazi za bezbednosti; a Rusija je zagadila Mars hlebnim kvascem."
<BR>&nbsp;&nbsp;&nbsp;&nbsp;&nbsp;"Ama", reče on, "ništa se nije promenilo."
<BR>&nbsp;&nbsp;&nbsp;&nbsp;&nbsp;"Ništa bitno", reče onaj pokraj njega. "Kako to Žan-Pol Sartr reče na svoj dražesni način: 'Pakao, to su drugi ljudi.'"
<BR>&nbsp;&nbsp;&nbsp;&nbsp;&nbsp;"Ma neka se Žan-Pol Sartr goni u pakao. Hoću da znam gde sam."
<BR>&nbsp;&nbsp;&nbsp;&nbsp;&nbsp;"Dobro", reče drugi, "u tom slučaju, reci mi ko si."
<BR>&nbsp;&nbsp;&nbsp;&nbsp;&nbsp;"Ja sam."
<BR>&nbsp;&nbsp;&nbsp;&nbsp;&nbsp;"Dakle?"
<BR>&nbsp;&nbsp;&nbsp;&nbsp;&nbsp;"Ime mi je."
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;Stajao je, očiju sve punijih suza, a kolena slabosti i znao je da ne zna sopstveno ime. Bio je praznina, brojka, iks. Imao je telo i tome slično, ali nije imao svoje ko.
<BR>&nbsp;&nbsp;&nbsp;&nbsp;&nbsp;Stajali su na ivici šume, on i ono drugo. Bila je to prepoznatljiva šuma, iako poprilično mrkog lišća i po ivicama oštećena herbicidom. Paun je koračao od njih u dubinu šume i dok je išao ime mu spade. Nešto ih je gledalo blagim očima iz tmine drveća pre nego što je nestalo. "Ovo je Engleska!" kliknu prazni, dograbivši se za slamku na vodi, ali onaj drugi reče: "Engleska je potonula pre mnogo godina."
<BR>&nbsp;&nbsp;&nbsp;&nbsp;&nbsp;"Potonula?"
<BR>&nbsp;&nbsp;&nbsp;&nbsp;&nbsp;"Da. Potopljena. Ništa nije ostalo izuzev najviših četrnaest stopa planine Snoudon, poznate kao Novi Velški Greben."
<BR>&nbsp;&nbsp;&nbsp;&nbsp;&nbsp;Na to i praznom kao da su sve lađe potonule. Bio je smlavljen. "Oh", kriknu on na kolenima, u želji da zatraži nečiju pomoć, ali nije mogao da se priseti čiju pomoć je tražio. Počinjalo je sa T, bio je gotovo siguran. On se rasplaka.
<BR>&nbsp;&nbsp;&nbsp;&nbsp;&nbsp;Onaj drugi sede na travu pored njega i najzad mu položi ruku na rame uz reči: "Hajde sada, nemoj to primati toliko teško."
<BR>&nbsp;&nbsp;&nbsp;&nbsp;&nbsp;Prijatni glas malo ohrabri praznog. On uspostavi kontrolu nad sobom, obrisa lice rukavom i pogleda drugu osobu. Bila je poput njega, u grubim crtama. Bila je neko drugi. Međutim, ni ona nije imala ime. Šta mu sve to vredi?
<BR>&nbsp;&nbsp;&nbsp;&nbsp;&nbsp;Senke dođoše u oči kako se Zemlja okretala oko svoje ose. Senke su klizile prema istoku i naviše u očima onog drugog.
<BR>&nbsp;&nbsp;&nbsp;&nbsp;&nbsp;"Mislim", reče prazni pažljivo, "da treba da iziđemo iz senke tog, eto, ovde." On mahnu prema objektima u blizini, velikim stvarima, tamnim odozdo i raznoliko zelenim odozgo, čijih imena više nije mogao da se priseti. Pitao se da li je svaka od njih imala ime, ili su se sve zvale istim imenom. Šta je sa njime i onim drugim, da li su oni delili isto ime, ili je svako imao svoje. "Imam osećaj da ću se bolje sećati kada budem dalje od ovoga, od njih", reče on.
<BR>&nbsp;&nbsp;&nbsp;&nbsp;&nbsp;"Svakako", reče drugi. "Ali to neće biti onoliko bitno kao nekada."
<BR>&nbsp;&nbsp;&nbsp;&nbsp;&nbsp;Kada su se sklonili dalje na sunce, on se smesta seti da se to zove šuma, a da njih zovu drveće. Međutim, nije mogao da se seti da li svako drvo ima sopstveno ime ili nema. Ukoliko je imalo, on nije mogao da se seti nijednog. Možda nije lično poznavao to drveće.
<BR>&nbsp;&nbsp;&nbsp;&nbsp;&nbsp;"Šta da radim", reče on, "šta da radim?"
<BR>&nbsp;&nbsp;&nbsp;&nbsp;&nbsp;"Pa, slušaj ovamo, možeš sebi da nadeneš ime kakvo god želiš, znaš? Zašto ne?"
<BR>&nbsp;&nbsp;&nbsp;&nbsp;&nbsp;"Ali želim da znam svoje pravo ime."
<BR>&nbsp;&nbsp;&nbsp;&nbsp;&nbsp;"To nije uvek lako. Ali u međuvremenu mogao bi naprosto da uzmeš etiketu, kakva god bila, radi lakšeg obeležavanja i zarad razgovora. Izaberi ime, bilo koje ime!" reče ona druga osoba i pruži plavu kutiju sa natpisom ZA JEDNOKRATNU UPOTREBU.
<BR>&nbsp;&nbsp;&nbsp;&nbsp;&nbsp;"Ne", reče Prazni ponosito, "Izabraću sopstveno."
<BR>&nbsp;&nbsp;&nbsp;&nbsp;&nbsp;"Dobro. Ali zar nećeš papirnatu maramicu?"
<BR>&nbsp;&nbsp;&nbsp;&nbsp;&nbsp;Prazni uze papirnatu maramicu, izduva nos i reče: "Nazvaću sebe..." On užasnuto stade.
<BR>&nbsp;&nbsp;&nbsp;&nbsp;&nbsp;Druga osoba gledala ga je, blagih očiju.
<BR>&nbsp;&nbsp;&nbsp;&nbsp;&nbsp;"Kako mogu da kažem ko sam kad ne znam šta sam?"
<BR>&nbsp;&nbsp;&nbsp;&nbsp;&nbsp;"Kako bi ti saznao šta si?"
<BR>&nbsp;&nbsp;&nbsp;&nbsp;&nbsp;"Kada bih imao nešto - kada bih nešto uradio..."
<BR>&nbsp;&nbsp;&nbsp;&nbsp;&nbsp;"To bi učinilo da budeš?"
<BR>&nbsp;&nbsp;&nbsp;&nbsp;&nbsp;"Razume se da bi."
<BR>&nbsp;&nbsp;&nbsp;&nbsp;&nbsp;"To mi nije palo na pamet. Pa, onda, nije bitno kojim imenom se zoveš; bilo koje će poslužiti; bitno je ono što učiniš."
<BR>&nbsp;&nbsp;&nbsp;&nbsp;&nbsp;Prazni se podiže. "Postojaću", izjavi on čvrsto. "Nazvaću sebe Ralf."
<BR>&nbsp;&nbsp;&nbsp;&nbsp;&nbsp;Pamučne nogavice bile su mu pripijene uz moćne butine, jahačka marama dizala mu se visoko oko vrata, znoj mu se upio u gustu, kovrdžavu kosu. On lupnu po čizmi jahačkom kamdžijom, leđima okrenut Amandi koja je sedela u staroj sivoj haljini u dubokoj senci stabla bapca. Stajao je u punoj svetlosti sunca, vreo od besa. "Vi ste budala", reče on.
<BR>&nbsp;&nbsp;&nbsp;&nbsp;&nbsp;"Ama, gospodine Ralfe", reče meki, napevni južnjački glas, "ja'h sam vam samo malo tvrdoglava."
<BR>&nbsp;&nbsp;&nbsp;&nbsp;&nbsp;"Shvatate, zar ne, da, ovakav jenki kakav jesam, posedujem svu zemlju odavde do Vivilvila? Posedujem ovu pokrajinu! Vaša farma ne bi mogla da bude ni leja sa kikirikijem u nekom od vrtova mojih crnčuga za potrebe kuhinje!"
<BR>&nbsp;&nbsp;&nbsp;&nbsp;&nbsp;"Zaista ne bi. Zar nećete da sednete 'vamo u senku, gospodine Ralfe? Toliko va'hm je toplo tamo napolju."
<BR>&nbsp;&nbsp;&nbsp;&nbsp;&nbsp;"Ti lisice lukava, promrmlja on i okrete se. Video ju je, belu poput ljiljana u iznošenoj haljini, u senci ogromnog starog drveća: beli ljiljan toga vrta. Odjednom joj je bio kraj nogu, stezao ju je za ruke. Treperila mu je u moćnom stisku. "Oh gospodine Ralfe", slabašno je jeknula, "šta to znači?"
<BR>&nbsp;&nbsp;&nbsp;&nbsp;&nbsp;"Muškarac sam, Amanda, a ti si žena. Nikada nisam želeo tvoju zemlju. Nikada nisam voleo ništa osim tebe, moj beli ljiljane, moja mala buntovnice! Želim tebe, želim tebe! Amanda! Reci da ćeš mi biti žena!"
<BR>&nbsp;&nbsp;&nbsp;&nbsp;&nbsp;"Da'h, hoću", slabašno je dahnula i nagla mu se kao što se povija beli cvet; usne su im se srele u dugom, dugom poljupcu. Ali izgledalo je da to nimalo ne pomaže.
<BR>&nbsp;&nbsp;&nbsp;&nbsp;&nbsp;Možda treba da se pomeri za dvadeset ili trideset godina.
<BR>&nbsp;&nbsp;&nbsp;&nbsp;&nbsp;"Kučko izopačena", promrmlja on i okrenu se. Video ju je, golu golcatu tamo u senci, leđima oslonjenu o stablo bapca, podignutih kolena. Krupnim koracima joj priđe, raskopčavajući šlic. Parili su se u travi zagađenoj stonogama. Propinjao se poput divljeg mustanga, ona je vriskala kao da zavija: Oooh! Aaah! Svršavam svršavam svršavam SVRŠILA AU AU AU VRHUNAC!
<BR>&nbsp;&nbsp;&nbsp;&nbsp;&nbsp;Šta sad?
<BR>&nbsp;&nbsp;&nbsp;&nbsp;&nbsp;Prazni je stajao nedaleko od šume i neutešno piljio u drugu osobu.
<BR>&nbsp;&nbsp;&nbsp;&nbsp;&nbsp;"Jesam li muškarac?" raspitivao se. "Jesi li ti žena?"
<BR>&nbsp;&nbsp;&nbsp;&nbsp;&nbsp;"Ne pitaj me", druga osoba reče turobno.
<BR>&nbsp;&nbsp;&nbsp;&nbsp;&nbsp;"Mislio sam da je svakako najbitnije utvrditi tu stvar!"
<BR>&nbsp;&nbsp;&nbsp;&nbsp;&nbsp;"Nije toliko prokleto bitno."
<BR>&nbsp;&nbsp;&nbsp;&nbsp;&nbsp;"Hoćeš da kažeš da nije važno da li sam muškarac ili žena?"
<BR>&nbsp;&nbsp;&nbsp;&nbsp;&nbsp;"Razume se da je važno. Važno je i meni. Isto tako je važno i koji smo muškarac i žena ili, kao što to može biti slučaj, koji nismo. Na primer, šta ako je Amanda bila crnkinja?"
<BR>&nbsp;&nbsp;&nbsp;&nbsp;&nbsp;"Ali seks."
<BR>&nbsp;&nbsp;&nbsp;&nbsp;&nbsp;"Oh, do đavola", reče druga osoba u naletu gneva, "čekinjaste gusenice vode ljubav, prašumski lenjivci vode ljubav, Žan-Pol Sartr vodi ljubav - šta to dokazuje?"
<BR>&nbsp;&nbsp;&nbsp;&nbsp;&nbsp;"Zašto, vođenje ljubavi je stvarno, hoću da kažem stvarno je stvarno - to je posedovanje i delanje u najsnažnijem obliku. Kada muškarac uzima ženu on dokazuje sopstveno biće!"
<BR>&nbsp;&nbsp;&nbsp;&nbsp;&nbsp;"Shvatam. Ali šta ako je žena?"
<BR>&nbsp;&nbsp;&nbsp;&nbsp;&nbsp;"Bio sam Ralf."
<BR>&nbsp;&nbsp;&nbsp;&nbsp;&nbsp;"Pokušaj da budeš Amanda", reče druga osoba durljivo.
<BR>&nbsp;&nbsp;&nbsp;&nbsp;&nbsp;Nastala je stanka. Senke su stizale prema istoku i naviše iz šume, pa preko trave. Ptičice su vikale Cip cip, kvrrr. Prazni je sedeo pogrbljen iznad sopstvenih kolena. Druga osoba ležala je ispružena i šarala po opalim borovim iglicama, u senci, turobna.
<BR>&nbsp;&nbsp;&nbsp;&nbsp;&nbsp;"Izvini", reče prazni.
<BR>&nbsp;&nbsp;&nbsp;&nbsp;&nbsp;"Nema veze", reče druga osoba. "Na kraju krajeva, nije bilo stvarno."
<BR>&nbsp;&nbsp;&nbsp;&nbsp;&nbsp;"Čuj", reče prazni i skoči, "znam šta se desilo! Ja sam na nekoj vrsti tripa. Uzeo sam nešto i sada putujem, to je to!"
<BR>&nbsp;&nbsp;&nbsp;&nbsp;&nbsp;I bilo je. Putovao je. Putovao je kanuom. Veslao je u malom kanuu dugim, uskim, blistavim potezom vode. Tavanica i zidovi bili su od betona. Bilo je prilično mračno. Dugo jezero, ili potok, ili slivnik, vidljivo se peo naviše. Veslao je nasuprot struje, uzbrdo. Bio je to težak posao, ali kanu je sve vreme klizio uzvodno isto toliko nemo kao što se crna, blistava voda slivala nadole. Zamasi su mu bili nemi, veslo je ulazilo u vodu tiho poput noža u buter. Njegova velika crna i sedefna gitara ležala je na prednjem sedištu. Znao je da ima nekog iza njega, ali ništa nije govorio. Nije mu bilo dozvoljeno da bilo šta kaže, ili da se makar obazire, i zbog toga ako nisu dobro pazili to je bio njihov previd, niko nije njega mogao pozvati na odgovornost. U svakom slučaju, nije mogao da uspori, jer struja bi mu mogla zahvatiti kanu i izvući ga pravo ispod njega, a gde bi onda bio? Sklopio je oči i nastavio da vesla, tiho uranjanje, tihi zamah. Iza njega nije bilo ni zvuka. Pitao se da li zapravo ide napred ili samo nepokretno visi, dok crna voda teče ispod njega pakleno zakrivljena. Nikada neće izbiti na svetlo dana. Napolje, napolje...
<BR>&nbsp;&nbsp;&nbsp;&nbsp;&nbsp;Druga osoba kao da nije ni primetila da je prazni bio na putu, već je naprosto ležala i pravila šare u borovim iglicama, a onda je najzad rekla: "Kako tvoje sećanje?"
<BR>&nbsp;&nbsp;&nbsp;&nbsp;&nbsp;Prazni ga pretraži da vidi da li se popravilo dok je bio odsutan. U njemu je bilo još manje toga nego ranije. Plakar je bio prazan. U podrumu i na tavanu bilo je mnogo đubreta, stare igračke, dečiji stihovi, mitovi, bapske priče, ali nikakve prehrane za odrasle, ni najmanji ostatak posedovanja, ni korica od uspeha. Pretraživao je i pretraživao poput izgladnelog, metodičnog pacova. Najzad nesigurno reče: "Stvarno se sećam Engleske."
<BR>&nbsp;&nbsp;&nbsp;&nbsp;&nbsp;"Ama, razume se. Pretpostavljam da se čak sećaš Omahe."
<BR>&nbsp;&nbsp;&nbsp;&nbsp;&nbsp;"Ali, hoću da kažem, sećam se da sam bio u Engleskoj."
<BR>&nbsp;&nbsp;&nbsp;&nbsp;&nbsp;"Zar?" Druga osoba ustane i raspe borove iglice. "Stvarno se sećaš, znači! Kakva šteta što je Engleska potonula."
<BR>&nbsp;&nbsp;&nbsp;&nbsp;&nbsp;Ponovo su ćutali.
<BR>&nbsp;&nbsp;&nbsp;&nbsp;&nbsp;"Sve sam izgubio."
<BR>&nbsp;&nbsp;&nbsp;&nbsp;&nbsp;U očima druge osobe bila je tmina, kao i na istočnoj ivici zemlje koja je zaranjala sve dubljom nizbrdicom noći.
<BR>&nbsp;&nbsp;&nbsp;&nbsp;&nbsp;"Ja sam niko."
<BR>&nbsp;&nbsp;&nbsp;&nbsp;&nbsp;"Bar", reče druga osoba, "znaš da si ljudsko biće."
<BR>&nbsp;&nbsp;&nbsp;&nbsp;&nbsp;"Oh, šta mi to vredi? bez imena, bez pola, bez ičega? Isto tako mogu biti gusenica ili lenjivac!"
<BR>&nbsp;&nbsp;&nbsp;&nbsp;&nbsp;"Isto tako", složi se druga osoba, "možeš biti Žan-Pol Sartr."
<BR>&nbsp;&nbsp;&nbsp;&nbsp;&nbsp;"Ja?" reče prazni uvređeno. Nateran na poricanje tako gnusnim mišljenjem, on ustade i reče: "Ja svakako nisam Žan-Pol Sartr. Ja sam ja." I kada je to rekao on otkri da je on zapravo on: ime mu je bilo Luis D. Čarls i to je znao isto toliko dobro koliko je znao sopstveno ime. Eto ga.
<BR>&nbsp;&nbsp;&nbsp;&nbsp;&nbsp;Šuma je bila tu, od korenja to granja.
<BR>&nbsp;&nbsp;&nbsp;&nbsp;&nbsp;Ali druga osoba je nestala.
<BR>&nbsp;&nbsp;&nbsp;&nbsp;&nbsp;Luis D. Čarls zagleda se u upaljeno oko zapada i mračno oko istoka. On glasno povika: "Vrati se! Molim te, vrati se!"
<BR>&nbsp;&nbsp;&nbsp;&nbsp;&nbsp;Sve je učinio naopako, unatraške. Našao je pogrešno ime. Okrenuo se i bez makar i najmanjeg poriva za samoočuvanjem zaronio u neutabanu šumu, odbacivši sebe da bi mogao pronaći ono što je odbacio.
<BR>&nbsp;&nbsp;&nbsp;&nbsp;&nbsp;Pod drvećem ponovo je smesta zaboravio ime. Isto tako je zaboravio i ono za čime je tragao. Šta je to izgubio? Zalazio je dublje i dublje u senke, ispod lišća, prema istoku, u šumu po kojoj su plamteli bezimeni tigrovi.
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
