<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>16.
<P>&nbsp;&nbsp;&nbsp;&nbsp;&nbsp;Te, 1971, trideset prvi oktobar padao je u nedelju. Sutradan se, znači, išlo u školu. Mali vertepi brzo će u grupicama doći do mojih vrata, jer su morali ranije da pođu na spavanje. Spremio sam im obilate darove. U vreme mog detinjstva, nama deci nije bilo dozvoljeno da dižemo ovako paklenu galamu, ali mi je drago da su se shvatanja promenila. Gledajući ih u njihovim kostimima, setim se svoje dece u tom uzrastu, i Kejt. Kad bi mi se zvono na vratima oglasilo po poslednji put, obično sam raspaljivao vatru, udobno zavaljen uz svoju omiljenu lulu i sa vrčem vruće jabukovače kraj sebe; možda bih pustio i gramofon, da svira muziku koju je Kejt volela i posmatrao plamičke, prepustivši se uspomenama. Taj me je spokoj činio srećnim.
<BR>&nbsp;&nbsp;&nbsp;&nbsp;&nbsp;Ali, ovaj dan me je mamio. Bilo je hladno, vetar je hučao, sunčevi zraci rasipali su se vazduhom prozračnim poput dijamanta, dok se drveće, u šuštećim masama grimiznog, žutog i bronzanog, povijalo spram plavetnila kojim su jurili oblaci nošeni vetrom, na nebu sa kojeg su ptice selice, leteći u poretku latiničnog V, ispuštali zvuke poput jeke truba. Krenuo sam u šetnju.
<BR>&nbsp;&nbsp;&nbsp;&nbsp;&nbsp;Na pločnicima Senlaka nestašno je poigravalo opalo lišće, sa šumorom nalik smehu kojim kao da se rugalo kućevlasnicima i njihovom upornom nastojanju da ih zgrnu na gomilu. Izvan grada protezala su se polja - pusta, tamna i očekujuća; samo su ih jata vrana kljucala do poslednjeg zrna, a zatim bi se vinula u kovitlacu krila i bučnog veselja. Skrenuo sam sa prigradskog druma na staru, prašnjavu stazu kojom vozila nisu često prolazila, zahvaljujući nekom zaštitničkom božanstvu, ko god ono bilo, koje u ime ljubavi prema nama beše objavilo rat ovoj vrsti Napretka. Stazom se, takođe, mada zaobilazno, moglo stići do Morgan Vudsa.
<BR>&nbsp;&nbsp;&nbsp;&nbsp;&nbsp;Koračao sam kroz tu pomahnitalost boja sve dok ne stigoh do rečice. Tu sam zastao na mostu, posmatrajući kako voda grgolji po kamenju, veverice kako se šepure po hrastu starom sigurno stotinu godina i čije su se grane njihale, otkidajući uvelo lišće; osluškivao sam vetar u naletima piskutavih i dubokih tonova, osećao vazduh kako klizi poput ledene tečnosti, udisao mirise vlage i zadovoljstva. Nisam pomišljao ni na šta određeno; nisam se bavio dubokim mislima, nisam meditirao; jednostavno, bio sam tamo.
<BR>&nbsp;&nbsp;&nbsp;&nbsp;&nbsp;Konačno, moje kosti i nejako telo podsetiše me da mi predstoji još podosta pešačenja, te krenuh kući. Čaj i kolačići bi mi baš prijali. Potom, mogao bih da napišem pismo Bilu i Džudi, sa nekim predlozima u vezi moje posete njima ove zime, u Kaliforniji...
<BR>&nbsp;&nbsp;&nbsp;&nbsp;&nbsp;Nisam opazio da je ispod kestenovog drveta parkiran auto, pre nego što sam bezmalo naleteo na njega. Odjednom osetih kako mi srce zaigra. Može li to biti... Nije ista mašina kao prošli put, ali, naravno, on uvek iznajmljuje... Istog časa zaboravih na svoje bolne noge i krenuh brzim koracima napred.
<BR>&nbsp;&nbsp;&nbsp;&nbsp;&nbsp;Džek i Leonsa pohitaše mi u susret. Zagrlili smo se, sve troje u jednom krugu. "Dobro mi došli. Dobro mi došli!" pozdravih ih razdragano. "Zašto ste niste najavili? Ne biste morali da me čekate."
<BR>&nbsp;&nbsp;&nbsp;&nbsp;&nbsp;"U redu je, Dok", dobaci mi Hevig. "Sedeli smo i uživali u prizoru." Zatim zaneme, na sekund ili dva. "Upijamo od Zemlje što god više možemo."
<BR>&nbsp;&nbsp;&nbsp;&nbsp;&nbsp;Ustuknuh korak unazad, da bih ga osmotrio u celini. Bio je mršaviji nego ranije, sa dubokim brazdama oko usta i između očiju, osunčane ali suve kože, sa plavom kosom je već naginjala sedoj. Srednje četrdesete, prosudio sam; za njega kao da je prošla decenija tokom ovih nedelja mog života i našeg poslednjeg susreta... Okrenuh se ka njegovoj ženi. Prava kao strela, gipka, malo bolje popunjena, ali još uvek zgodna, nosila je tragove minulih godina manje upadljivo od njega. Nema sumnje, pomislih, da je bila mlađa. Ipak, na licu te crvenokose spazih tanane bore i majušne pege.
<BR>&nbsp;&nbsp;&nbsp;&nbsp;&nbsp;"Obavili ste posao?" upitah ih, uzdrhtavši iz nekog razloga koji nije imao veze sa hladnim vremenom. "Pobedili ste Tvrđavu?"
<BR>&nbsp;&nbsp;&nbsp;&nbsp;&nbsp;"Jesmo, jesmo", zalikova Leonsa. Hevig jedva da je klimnuo glavom. Bio je ukočen od silno izmešanih osećanja. Ipak, rukom ju je držao oko pasa i nisam ni pomišljao da bi mogla ostati srećna ukoliko i on u svom srcu nije osećao isto.
<BR>&nbsp;&nbsp;&nbsp;&nbsp;&nbsp;"Divno!" uzviknuh ja. "Hajde, uđimo."
<BR>&nbsp;&nbsp;&nbsp;&nbsp;&nbsp;"Na čaj?" nasmeja se Leonsa.
<BR>&nbsp;&nbsp;&nbsp;&nbsp;&nbsp;"Gospode, naravno da ne! Imao sam to na umu, ali... draga moja, ovo zahteva nešto žešće... Za početak, recimo, po jedno Aalborg i Karlsberg pivo, u nastavku Glenlivet i... Pa, nazvaću Svansona i poručiću nam đakonije i upriličićemo večeru kakva dolikuje ovom trenutku, i... Koliko dugo možete da ostanete?"
<BR>&nbsp;&nbsp;&nbsp;&nbsp;&nbsp;"Bojim se, ne dugo", odgovori Hevig. "Najviše dan ili dva. Čeka nas još mnogo posla do kraja života."
<BR>
<BR>&nbsp;&nbsp;&nbsp;&nbsp;&nbsp;Pripovedali su mi satima. Sunce je već zalazilo iza drveća i krovova u susedstvu, blješteći zlatno i žarko narandžasto kroz zelenilo zapadnog neba, kada sam saslušao okosnicu priče. Vetar pred mojim pragom beše utihnuo u nejasno mrmljanje. Premda je u sobi bilo dovoljno toplo, osetio sam da bi nam vatra dobrodošla, te se pokrenuh se da napunim kamin. Leonsa me preduhitri. "Pustite meni." Rukama je još uvek vešto baratala drvima i bilo je pravo uživanje posmatrati je. Užitak je bio, takođe, posle svih strahota o kojima sam slušao, videti Heviga kako je pogledom prati svuda gde se kretala.
<BR>&nbsp;&nbsp;&nbsp;&nbsp;&nbsp;"Baš je šteta što niste mogli da predupredite osnivanje Tvrđave", rekoh ja.
<BR>&nbsp;&nbsp;&nbsp;&nbsp;&nbsp;"Nismo mogli, i s tim je svršeno", odgovori Hevig. Potom nastavi donekle usporeno: "A nisam ni siguran da je sve zajedno tako loše. Da li bi osoba poput mene ikada imala... odlučnosti? Kada sam počinjao, jedina želja bila mi je da susretnem sebi slične. Zašto bih poželeo da ih ujedinim za bilo kakav poseban cilj, sve dok..." Glas mu se izgubi.
<BR>&nbsp;&nbsp;&nbsp;&nbsp;&nbsp;"Ksenija", promrmljah ja. "Da."
<BR>&nbsp;&nbsp;&nbsp;&nbsp;&nbsp;Leonsa prelete podledom po obojici. "Čak ni Ksenija ne narušava ravnotežu", reče ona blago. "Krstaši je ne bi poštedeli. Ipak, kao što se zbilo, bila je izbavljena i živela je još devet godina." Ona se nasmeši. "Od toga, pet godina sa Džekom. Oh, sreća joj se osmehnula daleko manje nego meni, ali je ipak bila srećna."
<BR>&nbsp;&nbsp;&nbsp;&nbsp;&nbsp;Pomislih kako se, za razliku od Džeka, Leonsa spolja tek neznatno promenila, i kako njene unutarnje promene mora da su bile veće nego što sam pretpostavljao.
<BR>&nbsp;&nbsp;&nbsp;&nbsp;&nbsp;Hevig je ćuteći prešao preko njenih reči; znao sam po tome da mu se rana beše zacelila - ostavljajući ožiljke, nesumnjivo, ali, svejedno, zacelila se - kao što to obično biva u svakom zdravom telu i duhu.
<BR>&nbsp;&nbsp;&nbsp;&nbsp;&nbsp;"Pa", rekoh ja, pokušavajući da se otrgnem pospanosti, "uspeli ste da okupite svoju vrstu, uspeli ste da savladate pogrešno i uspostavite pravo. Pa, nije mi bilo ni na kraj pameti da ću večeras sedeti u društvu kralja i kraljice!"
<BR>&nbsp;&nbsp;&nbsp;&nbsp;&nbsp;"Šta?" Hevig zatrepta od iznenađenja. "Mi to nismo."
<BR>&nbsp;&nbsp;&nbsp;&nbsp;&nbsp;"Zar? Vi ste gospodari u budućnosti, zar niste?"
<BR>&nbsp;&nbsp;&nbsp;&nbsp;&nbsp;"Ne, nismo. Bili smo to izvesno vreme, jer je neko to morao da bude. Ali, vladali smo zajedno sa najmudrijim ljudima koje smo mogli naći - nisu to bili isključivo putnici kroz vreme - da bismo stigli do cilja što je pre bilo moguće; militarističko, apsolutističko društvo pretvorili u republiku... i konačno u ništa više do neke vrste slobodne gilde."
<BR>&nbsp;&nbsp;&nbsp;&nbsp;&nbsp;Vatra je, dižući se uvis, dok ju je raspaljivala mehom, odsijavala iz Leonsinih očiju. "I u ništa manje od sna", primeti ona.
<BR>&nbsp;&nbsp;&nbsp;&nbsp;&nbsp;"Ne razumem", izrekoh ono što sam tako često toga dana ponavljao.
<BR>&nbsp;&nbsp;&nbsp;&nbsp;&nbsp;Hevig je tražio reči. "Dok", nastavi on nedugo potom, "kada odemo odavde, nećete nas ponovo videti."
<BR>&nbsp;&nbsp;&nbsp;&nbsp;&nbsp;Sedeo sam sasvim mirno. Kroz prozor, zalazeće sunce ustupalo je mesto sutonu.
<BR>&nbsp;&nbsp;&nbsp;&nbsp;&nbsp;Leonsa pohita k meni, obisnu mi se rukama oko vrata, i poljubi me u obraz. Miomiris njene kose jedva osetno odisao je dimom iz onih vragolastih plamičaka. "Ne, Dok", reče ona. "Ne zato što ćete uskoro umreti."
<BR>&nbsp;&nbsp;&nbsp;&nbsp;&nbsp;"Ne želim..." započeh neodlučno.
<BR>&nbsp;&nbsp;&nbsp;&nbsp;&nbsp;"Aha", dobaci mi ona odsečno, pomalo varvarski. "Rekli ste da ne želite da saznate datum na svojoj nadgrobnoj ploči. Ni smo baš nismo nameravali da vam to kažemo. Ipak, dođavola, reći ću samo toliko - još je podosta vremena pred vama!"
<BR>&nbsp;&nbsp;&nbsp;&nbsp;&nbsp;"Radi se o tome", objasni Hevig na sebi svojstveni, nespretni način, "da mi, Leonsa i ja, napuštamo Zemlju. Sumnjam da ćemo se ikad vratiti."
<BR>
<BR>&nbsp;&nbsp;&nbsp;&nbsp;&nbsp;"Od kakve je koristi, uopšte, putavanje kroz vreme?" stade se pitati Hevig, kada smo najzad ulučili priliku da porazgovaramo o suštinskim stvarima.
<BR>&nbsp;&nbsp;&nbsp;&nbsp;&nbsp;"Zašto, pa, ovaj..." počeh petljati, zatečen pitanjem.
<BR>&nbsp;&nbsp;&nbsp;&nbsp;&nbsp;"Da bi se upravljalo istorijskim tokom? Ne verujete, valjda, da je šačica putnika kroz vreme u stanju da to uradi? Volis jeste u to verovao, ali, što se vas tiče, siguran sam da ne mislite tako. Niti verujete da bi to trebalo da se čini."
<BR>&nbsp;&nbsp;&nbsp;&nbsp;&nbsp;"Pa... istorija, arheologija... nauka..."
<BR>&nbsp;&nbsp;&nbsp;&nbsp;&nbsp;"Slažu se, donekle, da ne postoji nešto što se zove previše znanja. Izuzev sudbine, koja se ne sme unapred znati. Jer, to je kraj svakom nadanju. Za pojedinca, učenje predstavlja estetsko iskustvo - ili zanosno oduševljenje - ali ako se na tome zaustavimo, nismo li, iskreno govoreći, sebični? Ne smatrate li da znanje treba da se koristi?"
<BR>&nbsp;&nbsp;&nbsp;&nbsp;&nbsp;"Sve zavisi od cilja, Džek."
<BR>&nbsp;&nbsp;&nbsp;&nbsp;&nbsp;Leonsa, koja je sedela pored njega, meškoljila se u žutoj svetlosti lampe i nestašnim iskrama iz kamina koje su se prelivale u nijansama svih boja. "Za nas", reče ona, "jedini cilj je stići do zvezda. Eto, tome treba da služi putovanje kroz vreme."
<BR>&nbsp;&nbsp;&nbsp;&nbsp;&nbsp;Hevig se osmehnu. Mada uzdržano, treperio je istom žudnjom. "Šta mislite, zbog čega smo nastavili da izgrađujemo... kompleks Druge Faze... koju mi između sebe nazivamo Kuća Polarisa? Rekao sam vam da nam nije stalo do toga da vladamo svetom. Ne, Kuća Polarisa namenjena je naučnom istraživanju i usavršavanju. Ona će obaviti svoj posao kad prvi brodovi budu spremni."
<BR>&nbsp;&nbsp;&nbsp;&nbsp;&nbsp;"I biće", zacvrkuta Leonsa. "Videli smo."
<BR>&nbsp;&nbsp;&nbsp;&nbsp;&nbsp;U Hevigu kao da je narastala strast. Nagnuo se unapred, dok je prstima čvsto stiskao čašu na koju gotovo da beše zaboravio.
<BR>&nbsp;&nbsp;&nbsp;&nbsp;&nbsp;"Još nisam ovladao naučnim i tehničkim pojedinostima. To je jedan od razloga što se moramo vratiti u budućnost. Fizičari govore da postoji matematička jednakost između putovanja i prošlost i kretanja nadsvetlosnom brzinom. Nadaju se da će razviti teoriju koja će im ukazati na metodologiju. Možda će uspeti, a možda i neće. Znam da im to neće poći za rukom u Kući Polarisa, ali, nadam se da će se ipak desiti u Zemljinoj dalekoj budućnosti ili na planeti koja kruži oko nekog drugog sunca. Na kraju krajeva, nije od presudnog značaja. Brod se može kretati i sporije od svetlosti, ako posadu čine ljudi poput nas. Pratite li me? Brod može putovati stolećima. Ali, za nas putovanje vremenom u budućnost, dok brod plovi svemirom, predstavlja samo sate ili minute.
<BR>&nbsp;&nbsp;&nbsp;&nbsp;&nbsp;Naša deca to ne mogu sebi priuštiti. Ali, ona će biti tamo. Povešćemo čoveka putem njegove večnosti."
<BR>&nbsp;&nbsp;&nbsp;&nbsp;&nbsp;Zurio sam mimo njega. U prozorima, sazvežđa su bila skrivena svetlošću vatre. "Shvatam", odgovorih blago. "Veličanstvena zamisao, svakako."
<BR>&nbsp;&nbsp;&nbsp;&nbsp;&nbsp;"Neophodna nam je", odvrati Hevig. "Bez nas - samim tim, šire posmatrano, bez našeg velikog neprijatelja - zamisao nikada ne bi bila ostvarena. Maurai su mogli da obezbede način kojim bi oživeli istraživanje svemira, u skladu sa njihovom moći. Ipak, nisu to učinili. Prvobitno je zabrana kojom su ograničili potrošnju energije bila prava stvar, čak, suštinska, da bi se očuvala planeta. I kao što se uglavnom događa sa većinom dobrih stvari, na kraju je sve pretvoreno u fetiš... Nema sumnje da se ni kultura koja će ih naslediti neće otisnuti u Vaseljenu."
<BR>&nbsp;&nbsp;&nbsp;&nbsp;&nbsp;"Ali, zato mi jesmo", upade Leonsa pobedonosno. "Gospodari Zvezda su naši ljudi."
<BR>&nbsp;&nbsp;&nbsp;&nbsp;&nbsp;"I oni koji će preporoditi Zemlju", dodade Hevig. "Želim da kažem, civilizacija koja sedi skrštenih ruku i okrenuta je samo sebi - koliko će brzo postati ustajala, kastinska, siromašna i odvratna? Ne može se razmišljati ukoliko se nema o čemu razmišljati. A povod mora doći odnekud spolja. Zar ne? Univerzum je nemerljivo veći od bilo kog uma."
<BR>&nbsp;&nbsp;&nbsp;&nbsp;&nbsp;"Razumeo sam", rekoh, rečima prikrivajući strahopoštovanje, "da je to vaše društvo ukazalo srdačan prijem došljacima sa zvezda."
<BR>&nbsp;&nbsp;&nbsp;&nbsp;&nbsp;"Oh, da, oh, da. Više zbog njihovih ideja, nego zbog materijalnih dobara. Ideje, umeće, iskustvo, shvatanja koja potiču sa hiljada različitih svetova, rođena u hiljadama različitih vrsta bića - a Zemlja im pošteno uzvraća. Dobro je imati one mistike i filosofe. Misle i osećaju, pronalaze novi smisao, postavljaju neprijatna pitanja..." Hevig povisi ton. "Ne znam dokle će nas odvesti ta prisna veza sa njima. Možda do višeg stupnja razvijenosti duha? Zaista verujem da priča ima srećan završetak, i to je svrha zarad koje smo rođeni mi, putnici kroz vreme."
<BR>&nbsp;&nbsp;&nbsp;&nbsp;&nbsp;Leonsa nas pomalo spusti na zemlju. "Uglavnom", nasmeja se ona, "očekujemo da ćemo s' ludo zabavljati. Sjaši sa te tvoje proročke metle, Džek, pčelice moja, i obrati pažnju na tvoje piće."
<BR>&nbsp;&nbsp;&nbsp;&nbsp;&nbsp;"Vas dvoje, dakle, nameravate da budete među prvim istraživačima?" Pitanje koje sam postavilo bilo je, očigledno, sasvim suvišno.
<BR>&nbsp;&nbsp;&nbsp;&nbsp;&nbsp;"Stekli smo pravo", reče Leonsa.
<BR>&nbsp;&nbsp;&nbsp;&nbsp;&nbsp;"Uh... izvinjavam se, nisu to moja posla, ali ako vaša deca ne budu mogla da naslede vaš dar..."
<BR>&nbsp;&nbsp;&nbsp;&nbsp;&nbsp;U njenom pogledu video sam čežnju. "Možda ćemo naći Novu Zemlju, na kojoj ćemo ih odgajati. Nismo baš prestari." Ona se zagleda u oštri profil svoga muža. "A možda ćemo do kraja života lutati svemirom. I time smo zadovoljni."
<BR>&nbsp;&nbsp;&nbsp;&nbsp;&nbsp;Zavladala je tišina. Čulo se samo glasno tiktakanje sata na kaminu i šum vetra kako protiče poput reke.
<BR>&nbsp;&nbsp;&nbsp;&nbsp;&nbsp;Zvono se oglasi na vratima. Ustao sam sa stolice da proturim nos. Na tremu su stajale tri male prikaze, klovn, meda i astronaut. Držali su papirne kese. "Prevari ili udeli!" zapevali su. "Prevari ili udeli."
<BR>
<BR>&nbsp;&nbsp;&nbsp;&nbsp;&nbsp;Prošla je godina dana otkako mi Džek Hevig i Leonsa od Vahorna behu rekli poslednje zbogom. Često su mi u mislima. Dani su mi, naravno, uglavnom ispunjeni svakodnevnim obavezama. Ipak, trudim se, kad god mogu, da posvetim poneki sat sećanju na njih.
<BR>&nbsp;&nbsp;&nbsp;&nbsp;&nbsp;U svakom trenu mogu se nalaziti negde na našoj planeti, očajni ili ovenčani slavom u toj legendi koju sam već saslušao. Ali, mi se nećemo sresti. Kraj njihovim životima doseže neizrecivo daleko iza mog.
<BR>&nbsp;&nbsp;&nbsp;&nbsp;&nbsp;Pa, takav je život čoveka. Zemlje i svemira.
<BR>&nbsp;&nbsp;&nbsp;&nbsp;&nbsp;Želim... Želim toliko toga. Da su barem bili slobodni da jedan deo ovoletnje posete provedu sa mnom. Mogli bismo ići na jedrenje. U svakom slučaju, prirodno je da su imali želju da obiđu i Elinor, njegovu majku, u jednom od nekoliko prekida za koji su pouzdano znali da je bezbedan, i da joj kažu... Šta? Nije mi rekla.
<BR>&nbsp;&nbsp;&nbsp;&nbsp;&nbsp;Želim da su oni ili ja, da je neko od nas pokrenuo pitanje koje me je kasnije neprestano proganjalo.
<BR>&nbsp;&nbsp;&nbsp;&nbsp;&nbsp;Kako je nastao soj putnika kroz vreme?
<BR>&nbsp;&nbsp;&nbsp;&nbsp;&nbsp;Pretpostavljali smo, nas troje, da znamo 'zašto'. Ali nismo se upitali ko, ili šta je osetilo poriv i udovoljilo mu.
<BR>&nbsp;&nbsp;&nbsp;&nbsp;&nbsp;Beznačajna, slučajna mutacija? U tom slučaju, zagonetno je to što se čini da niko poput Heviga nije rođen u budućnosti iza Tvrđave - ili, svejedno, Kuće Polarisa. Istini za volju, verovatno ne bilo dobro imati ih sa njihovim predznanjem, sada kad je svrha dobila smisao u slobodi čoveka da večno luta i otkriva. Ali, ko je doneo odluku? Ko nam oblikuje stvarnost?
<BR>&nbsp;&nbsp;&nbsp;&nbsp;&nbsp;Čitao sam o nedavnim ogledima u eksperimentalnoj genetici. Očigledno je da se može stvoriti virus koji prenosi gene iz jednog domaćina u drugog; pri tome, domaćini ne moraju da pripadaju istoj vrsti. Možda je priroda to isto već učinila, možda to stalno radi. Posve je moguće da u našim ćelijama nosimo i zaveštamo našoj deci deliće nasleđa iz životinja koje nikada nisu bile među našim precima. Ako je to istina, dobro je. Drago mi je kad pomislim da smo tako bliski čitavom živućem svetu.
<BR>&nbsp;&nbsp;&nbsp;&nbsp;&nbsp;Ali, da li je mogao biti stvoren virus koji nosi jednu vrlo neobičnu stvar; i da li su ga, možda, putnici kroz vreme iz neke nezamislivo daleke budućnosti posejali delom zemljine prošlosti koju su sami odabrali?
<BR>&nbsp;&nbsp;&nbsp;&nbsp;&nbsp;Noćima hodam obroncima grada, stojim pod jesenjim nebom pogleda uprtog ka dalekim zvezdama i pitam se.
</P></TD></TR></TABLE>
</CENTER>
</BODY>
</HTML>
