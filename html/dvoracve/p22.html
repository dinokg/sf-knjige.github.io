<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>19.
<P>&nbsp;&nbsp;&nbsp;&nbsp;&nbsp;Prošlo je nekoliko sekundi tokom kojih je Tavernor mislio da će presvisnuti.
<BR>&nbsp;&nbsp;&nbsp;&nbsp;&nbsp;Srce kao da je prestalo da mu kuca, dok je šok obuzimao nervni sistem nasleđenog tela a čitavo obzorje počelo da poigrava kao u pijanstvu; ogromnim naporom volje pođe mu nekako za rukom da ponovo uspostavi kontrolu nad sobom. Sedeo je nepomično, dišući duboko i ravnomerno dok se priviđenje kretalo polako po nebu, skrivajući sunce, da bi se potom izgubilo iza visoravni na Zapadu.
<BR>&nbsp;&nbsp;&nbsp;&nbsp;&nbsp;"Gospode", izustila je Betija. "Šta je to bilo?"
<BR>&nbsp;&nbsp;&nbsp;&nbsp;&nbsp;"Pitsikanski ratni brod." Tavernor je jedva micao usnama dok mu je njegov vlastiti um postavljao hiljadu pitanja. Kako je to bilo moguće? Gde su odbrambene snage planete? Neprijateljski brod je već na razdaljini od jedne svetlosne godine trebalo da bude pretvoren u prah i pepeo, a kamoli onaj koji uspe da se probije u atmosferu planete. Ma koliko da je ratna situacija bila loša, ipak je sve do ovog časa bio spreman da se kladi u vlastiti život da nijedan neprijateljski brod ne može da prođe pored pojasa mesečevih ostataka - izuzev u slučaju da dođe do dugotrajne borbe u kojoj bi čitave flote bile uništene. A ipak, jedan neprijateljski brod plovio je kroz gornje slojeve atmosfere, mirno, kao na nekoj od svojih rodnih planeta.
<BR>&nbsp;&nbsp;&nbsp;&nbsp;&nbsp;"Šta će se desiti?"
<BR>&nbsp;&nbsp;&nbsp;&nbsp;&nbsp;"To bih i ja želeo da znam." On pogleda put severa, prema Centru i vojnoj bazi oko njega. Priljubljene jedna uz drugu, zgrade su odbleskivale na popodnevnom suncu; nije bilo znakova nikakve neuobičajene aktivnosti. Nikakvih znakova, odjednom mu pade na um, nikakvog kretanja, čak ni na preopterećenim putevima. On ispruži ruku i uključi starter. Okretao se normalno, ali se motor nije upalio. Nijedan od brojnih instrumenata na komandnoj tabli takođe nije radio. U trenutku pomisli da bi trebalo da proveri neki od akumulatora u kolima, spajajući krajeve elektroda, ali mu neko grozno predosećanje odmah dade na znanje da to ne bi imalo nikakvog smisla.
<BR>&nbsp;&nbsp;&nbsp;&nbsp;&nbsp;"Hale, pogledaj!" Betija kao da je bila više zbunjena nego uplašena. "Tamo gore! Ima ih još."
<BR>&nbsp;&nbsp;&nbsp;&nbsp;&nbsp;Podigavši pogled, on ugleda nekoliko svetlih mrlja na nebu: činilo se da su na orbitalnoj visini, a onda mu pogled pade na nešto što se događalo u donjim slojevima atmosfere. Izukrštani tragovi pare pojavljivali su se naspram bledoplavog neba koje se moglo videti između procepina u oblacima. Te tragove ostavljale su za sobom jedva vidljive tamne mrlje, što je značilo da su ratni brodovi koji su preletali preko obzorja već zasejali nebo letelicama za prizemljivanje. Invazija, pomisli on istog časa; ali zar je to sada bilo važno? Ovo nije bio iznenadni upad, kao onaj u kojem su njegovi prvi roditelji poginuli; zašto ni onda Pitsikani nisu jednostavno bombardovali planetu, zašto je nisu razneli u prah, zašto nisu preduzeli takve i druge jednostavne mere koje bi brzo uništile svaki oblik života na planeti?
<BR>&nbsp;&nbsp;&nbsp;&nbsp;&nbsp;"Iziđi iz kola", reče on. "Moraćemo da pešačimo."
<BR>&nbsp;&nbsp;&nbsp;&nbsp;&nbsp;"Da pešačimo? Zašto da pešačimo?"
<BR>&nbsp;&nbsp;&nbsp;&nbsp;&nbsp;"Motor ne radi. Kola se više ne mogu kretati." On iziđe i otvori zadnja vrata, da bi i ona izašla. "Pogledaj autoput - nijedno vozilo se ne kreće."
<BR>&nbsp;&nbsp;&nbsp;&nbsp;&nbsp;On joj pokaza na put na kojem su se videla četiri automobila. Poklopci motora tri automobila bili su podignuti, i ljudi su gledali u motore. Pored jednog automobila dva deteta su uzbuđeno skakutala, pokazujući na nebo, i Tavernor istog časa oseti kako ga probada silno očajanje. Njihova smrt, znao je sada, biće tek početak njihovog pravog života, ali će ipak vrištati od užasa i bola pre nego što im se vrata tog života otvore; i on za trenutak oseti beskorisnu želju da nađe neki način da ih toga poštedi. Mržnja prema Pitsikanima, koja je bila glavni pokretač njegovog ranijeg života, ponovo je eksplodirala u njemu.
<BR>&nbsp;&nbsp;&nbsp;&nbsp;&nbsp;"Ne razumem." Betija je bila nagnuta preko prednjeg sedišta, pokušavajući da dohvati ključ startera.
<BR>&nbsp;&nbsp;&nbsp;&nbsp;&nbsp;"Hajde." On je dohvati za ruku i njegovo nerazvijeno telo odnekud smognu snage da je izvuče iz vozila. Ona se saplete, zanevši se kada ju je gurnuo prema putu.
<BR>&nbsp;&nbsp;&nbsp;&nbsp;&nbsp;"Hale! Šta to radiš?"
<BR>&nbsp;&nbsp;&nbsp;&nbsp;&nbsp;"Ne pričaj uzalud." On je uze za ruku i povede je brzim korakom. "Šta misliš, kako su Pitsikani uspeli da dođu dovde? Očigledno su izmislili neku novu igračku... nešto... možda neko polje koje zaustavlja kretanje elektrona u metalu. Mitraljez je najveće oružje koje imamo, koje se može koristiti bez upotrebe elektriciteta."
<BR>&nbsp;&nbsp;&nbsp;&nbsp;&nbsp;"Zar je moguće da...?"
<BR>&nbsp;&nbsp;&nbsp;&nbsp;&nbsp;"Mora biti da je moguće - oni su to očigledno uradili, zar ne? Nekad, davno, možda smo mi mogli da to uradimo pre njih..." Tavernor nije bio u stanju da dovrši svoju misao, da kaže šta je čovečanstvo zapravo učinilo kad je izmislilo brodove-leptire. Pošto stigoše do vozila pored kojeg su se igrala deca, on se obrati roditeljima i posavetova ih da ostave kola, da krenu prema šumi pored vojne baze na visoravni i da nastave ka jugu. Otac porodice pomoli lice koje je bilo skriveno ispod podignutog poklopca motora, pogleda ga bezizrazno i vrati se motoru. Tavernor okrenu glavu da ne vidi znatiželju na licima dece i produži. Nije bilo vremena da se zadržava i da ih ubeđuje.
<BR>&nbsp;&nbsp;&nbsp;&nbsp;&nbsp;"Slušaj ti, kako to da sve ovo znaš?" upita ga Betija. "Kuda misliš da idemo?"
<BR>&nbsp;&nbsp;&nbsp;&nbsp;&nbsp;"Nazad u vilu. Samo dve milje odavde, a Farel... moj otac, ima nekoliko pušaka."
<BR>&nbsp;&nbsp;&nbsp;&nbsp;&nbsp;"A od kakve nam one pomoći mogu biti?" Bila je zajapurena i ogorčena, nesposobna da shvati značaj svega što se događalo. Tavernoru je malo nedostajalo da se naljuti na nju, a onda se seti da nijedan civil u njenom položaju ne bi mogao ni da zamisli kako izgleda pitsikanski ratnik u borbi. Ona nikada nije bila na ulicama nekog grada koji su Pitsikani uništili.
<BR>&nbsp;&nbsp;&nbsp;&nbsp;&nbsp;"Puške će nam omogućiti da dođemo do hrane, ukoliko nam pođe za rukom da se probijemo na jug." U sebi se, pak, ponovo zapita zbog čega Pitsikani već nisu uništili sve živo u ovom kraju... a u međuvremenu mu se Betija otrže, lica pobledelog od besa.
<BR>&nbsp;&nbsp;&nbsp;&nbsp;&nbsp;"Neću da idem s tobom, ni u kakvu šumu, Hale Farele. Ako misliš da..." Ona prestade da govori, zapanjena zbog toga što ju je udario po mišici i gurnuo ispred sebe. A onda, okrenuvši se oko sebe, ona se baci na njega. U trenutku kada su se njihova tela našla jedno uz drugo, on shvati da je ona jača od njega; ali ratno iskustvo koje je stekao u drugom životu vodilo je i dalje njegove pokrete. On je uhvati za zglobove, izvrnu joj ruke u zahvat koji nije dozvoljavao opiranje, i gurnu je ispred sebe.
<BR>&nbsp;&nbsp;&nbsp;&nbsp;&nbsp;"Žao mi je zbog ovoga, Betija, ali veruj mi da znam šta radim."
<BR>&nbsp;&nbsp;&nbsp;&nbsp;&nbsp;Ona ga ćutke pogleda, nemom mržnjom, i on za trenutak oseti neku vrstu perverznog zadovoljstva. Napredovao je: više nije bio predmet prezira, već neko ko zaslužuje mržnju. Dok su tako hodali vazduh je počeo da bruji od dalekih zvučnih udara. On se osvrnu unazad i ugleda crne, komaračke obrise pitsikanskih letelica za prizemljivanje kako presecaju vazduh iznad Centra. I grad i vojna baza ležali su bespomoćno ispod letelica, koje mora da su bile tako konstruisane da su se mogle kretati i unutar zaštitnog polja. Neke od njih kao da su tražile aerodrome izvan grada. Ne osvrćući se na bol u grudima, Tavernor stade požurivati Betiju.
<BR>&nbsp;&nbsp;&nbsp;&nbsp;&nbsp;Kada su napokon stigli do bele vile smeštene između puta i stena na obali, bio je sav obliven znojem i jedva se držao na nogama. Preklinjući svoju fizičku slabost, on gurnu Betiju na verandu i s mukom otvori vrata. Farel ih presrete u predvorju, sa sportskom puškom u ruci. Njegovo tamno lice bilo je neobično mirno.
<BR>&nbsp;&nbsp;&nbsp;&nbsp;&nbsp;"Uzeću jednu pušku i nešto hrane", dobaci mu Tavernor odsečnim glasom.
<BR>&nbsp;&nbsp;&nbsp;&nbsp;&nbsp;"Samo izvoli", odgovori Farel nerazgovetnim glasom, ništa ih dalje ne pitajući. Prolazeći pokraj njega, Tavernor oseti jak miris džina. Ušavši u dnevnu sobu, on dohvati pušku i četiri kutije municije iz već otvorenog ormana u kojem su stajale puške i vrati se u predvorje...
<BR>&nbsp;&nbsp;&nbsp;&nbsp;&nbsp;"...kao da je poludeo", govorila je Betija. Gledala je izazivački u Tavernora. "Ja bih radije ostala ovde, dok ne vidimo kako će se stvari razvijati."
<BR>&nbsp;&nbsp;&nbsp;&nbsp;&nbsp;"Zašto da ne - ionako nema nikakve svrhe bežati", odgovori Farel.
<BR>&nbsp;&nbsp;&nbsp;&nbsp;&nbsp;"Mi bežimo", oglasi se Tavernor. "To nam je jedina šansa."
<BR>&nbsp;&nbsp;&nbsp;&nbsp;&nbsp;"Ja ostajem." Betija se približi Farelu.
<BR>&nbsp;&nbsp;&nbsp;&nbsp;&nbsp;"Veruj mi, Betija, moramo da odemo odavde", obrati joj se Tavernor žurno. "Ti nemaš pojma kakva su to čudovišta. Pretražiće svaku zgradu, od poda do krova."
<BR>&nbsp;&nbsp;&nbsp;&nbsp;&nbsp;Farel se nasmeja. "Slušaj staroga borca! Šta ti uopšte znaš o svemu tome, momče?"
<BR>&nbsp;&nbsp;&nbsp;&nbsp;&nbsp;"Znam da bi bolje bilo da uzmeš neku drugu pušku, ukoliko već nameravaš da pucaš. Ta koju držiš izbacuje metke koji se aktiviraju električnim punjenjem - a elektricitet je, što se nas ovde sada tiče, stvar koja je odavno prevaziđena."
<BR>&nbsp;&nbsp;&nbsp;&nbsp;&nbsp;Farel podiže pušku jednom rukom, upravi je prema prednjim vratima i povuče obarač. Čulo se samo slabo školjcanje okidača. On začuđeno pogleda Tavernora i prođe pored njega ka dnevnoj sobi.
<BR>&nbsp;&nbsp;&nbsp;&nbsp;&nbsp;"Uzećemo hranu na nekom drugom mestu. Hajde, idemo, Betija."Tavernor otvori vrata i pozva je, pokretom, da krene. Ona, međutim, odrečno zatrese glavom, na šta je on uhvati za ruku i gurnu ispred sebe, preko verande, ka stazi koja je vodila do ulaza u kuću. Iza svojih leđa čuo je dobro poznati metalni zvuk - ubacivanje metka u cev puške. On se lagano okrenu.
<BR>&nbsp;&nbsp;&nbsp;&nbsp;&nbsp;"A šta kažeš na ovu, generale? Hoće li ova da puca?" Farel je držao drugu pušku, upravljenu prema Tavernorovom licu.
<BR>&nbsp;&nbsp;&nbsp;&nbsp;&nbsp;"Nemoj da si smešan", odvrati Tavernor smireno i odgurnu Betiju od sebe. "Nije ti potrebna puška da mene zaustaviš, zar ne oče?" Naglasio je, posebno, poslednju reč, iako je znao šta ona znači za Farela. U Farelovim očima se pojavi beli blesak neverice... On s preteranom pažnjom postavi pušku uza zid i priđe Tavernoru, dok su mu se šake skupljale. Tavernor i sam pusti da mu puška padne iz ruku, i instinktivno zauze borbeni stav koji je predstavljao sintezu svih tradicionalnih borbenih veština golim rukama koje su ikada postojale na Zemlji.
<BR>&nbsp;&nbsp;&nbsp;&nbsp;&nbsp;Lica ukočenog od radosti, Farel nalete, ne trudeći se da zauzme odbrambeni stav. Tavernor ga, istog časa, zaustavi udarcima u predeo srca i po grlu. Zbog nedovoljne koordinacije pokreta Halovog tela, nijedan udarac nije pao tamo gde je trebalo, ali su ipak bili dovoljni da Farela obore na kolena.
<BR>&nbsp;&nbsp;&nbsp;&nbsp;&nbsp;Farel je u neverici tresao glavom, ne podižući pogled s poda. "Šta... šta ti misliš... misliš da si...?" On ustade, masirajući grlo, očigledno s namerom da se okoristi svojom većom snagom. Potom stade obilaziti oko Tavernora, gledajući ga optuživačkim pogledom, a onda se odjednom baci napred. Tavernor prihvati težinu napada, saže se, a onda brzo podiže, tako da preko sebe prebaci Farela i ovaj udari o tle izgubivši dah. Jednim skokom Tavernor se namesti iznad Farela. Njegovi prsti pronađoše glavne krvne sudove na Farelovom grlu, dok mu je svest pulsirala slikama mržnje - bezglave prilike oko kreveta preplašenog deteta, visoki Kris Šelbi i drugi kako ginu u šumi, automatski pištolj koji probija ogromne rupe kroz njegove sopstvene grudi, Lisa, zgnječena kao noćni leptir...
<BR>&nbsp;&nbsp;&nbsp;&nbsp;&nbsp;"Šta je ovo?" Promrmlja Farel, kao pospan, dok su ležali licem u lice, sklupčani u borbi. "Hale? Hale?"
<BR>&nbsp;&nbsp;&nbsp;&nbsp;&nbsp;"Ja nisam Hal", prošapta Tavernor divlje. "Moje ime je Mak Tavernor."
<BR>&nbsp;&nbsp;&nbsp;&nbsp;&nbsp;Farelove oči, koje su počele da dobijaju staklasti izraz, rašire se u užasu.
<BR>&nbsp;&nbsp;&nbsp;&nbsp;&nbsp;"Prestani, Hale!" Betijin glas je bio prodoran. "Ubićeš ga."
<BR>&nbsp;&nbsp;&nbsp;&nbsp;&nbsp;Tavernor je sasvim zaboravio na nju. Podigavši pogled, on vide paniku na njenom licu i, zaprepašćen, popusti stisak na Farelovom grlu. Ustade, potom, i podiže Farela u samom trenutku kada zaglušujuća huka ispuni vazduh.
<BR>&nbsp;&nbsp;&nbsp;&nbsp;&nbsp;Tle je podrhtavalo i nebo se zamračilo od pitsikanske letelice koja se iznenada stvorila iznad puta ispred kuće, zaustavljajući se naglo, dok je kočioni mlaz dizao oblake zemlje i kamenja koje je padalo oko grupice ljudi na stazi.
<BR>&nbsp;&nbsp;&nbsp;&nbsp;&nbsp;Tavernor dograbi svoju pušku dok su sve troje, trkom, hitali prema kući. Uzevši i Farelovu pušku sa verande, on snažno zalupi vrata za sobom. Buka odjednom prestade i kuća se ispuni začuđujućom tišinom, koju su remetili samo zvuci stakla što se lomilo pod udarcima kamenja koje je letelo na sve strane. Krećući se kao u nekom snu, kao da pokušava da trči kroz gusti sirup, Tavernor priđe visokim prozorima u predvorju i iskosa pogleda napolje. Prašina je već počela da se sleže, i on je sada mogao da vidi nezemaljske visoke prilike kako iskaču kroz otvorena vrata letelice.
<BR>&nbsp;&nbsp;&nbsp;&nbsp;&nbsp;Tavernor se lagano vrati u predvorje, gde ga je Farel posmatrao tupim i začuđenim pogledom. Betija kao da ničega nije bila svesna. Stajala je potpuno mirno, poluotvorenih usta, razrogačenih očiju. Šok, pomislio je Tavernor, zahvalan što će bar to učiniti da sledećih nekoliko minuta lakše preživi. On uvuče Farela u dnevnu sobu i stavi mu pušku u ruke.
<BR>&nbsp;&nbsp;&nbsp;&nbsp;&nbsp;A onda uoči neki pokret ispod samog prozora.
<BR>&nbsp;&nbsp;&nbsp;&nbsp;&nbsp;Okrenuvši se brzo, ugleda izduženu priliku Pitsikana kako viri kroz prozor. Para koja mu je izbijala iz nosnice postavljene iznad moždane kutije za čas zamagli prozor, ali Tavernor, po prvi put posle mnogo godina, dospe da vidi široko rastavljene oči, dva para usana za disanje koja su podrhtavala na ramenima i okomito postavljena usta za ishranu u središnjem delu trbuha. On opali iz pasa i prozor se pretvori u cvet s uglastim laticama, u čijem je središtu bila glava Patsikana. Nezemljanin pade nauznak, ali mu ipak pođe za rukom da u kuću ubaci neki metalni predmet.
<BR>&nbsp;&nbsp;&nbsp;&nbsp;&nbsp;Tavernor pohita prema predmetu koji je ljutito šištao, s namerom da ga izbaci napolje pre nego što eksplodira, ali ne uspe da dođe do njega.
<BR>&nbsp;&nbsp;&nbsp;&nbsp;&nbsp;Čitava se soba okrenu oko njega, a onda oseti kako leži na podu s licem uz tepih, nesposoban da se pokrene. U blizini, čuo je kako Betija i Farel takođe padaju. On pokuša da okrene glavu, ali namah ustanovi da je nesposoban čak i za taj neznatni pokret. Gas iz granate ga je potpuno paralilzovao - bila je to, verovatno, predigra smrti. Dok mu je gorko saznanje o neuspehu preplavljivalo svest, Tavernor pokuša da zatvori oči - ali mu očni kapci ostadoše otvoreni. I on poče, pribrano, da čeka smrt.
<BR>&nbsp;&nbsp;&nbsp;&nbsp;&nbsp;Posle nekoliko sekundi ugleda senke kako promiču delom poda koji mu je bio u vidnom polju, i malo potom začu kako se visoki prozori lome i otvaraju. U njegovo vidno polje dopreše stopala sa četiri prsta i mrežastom kožicom između spljoštenih kostiju, i on oseti kako ga neko podiže i stavlja na noge. Dva Pitsikana su ga držala uspravno, dok su drugi vukli Betiju i Farela kroz vrata. Para iz nosnica spojenih s rezervoarima pričvršćenim na leđima obavijala je sve u sobi, ispunjavajući je smradom i vlagom, pretvarajući se u vodu i podmazujući otkrivena pluća i druge organe nezemljana. Mjaukavi i mljackavi zvuci dopirali su iz njihovih ramenih usana, dok su radili uz metalno zvezckanje svog oružja i druge opreme.
<BR>&nbsp;&nbsp;&nbsp;&nbsp;&nbsp;Tavernor je posmatrao Betijino lice dok su Farela i nju postavljali pored drugog zida, pitajući se šta se u tom trenutku događa iza tog lepog ukočenog lica. On je barem imao prilike da vidi kako Patsikani izgledaju izbliza, iako nikada iz ovakve blizine kao sada kada je njihova odvratna neljudskost bila do to mere izražena. Svi su bili viši od dva metra i, u opštim crtama, slični ljudima, izuzev što su imali još jedan par ruku na sredini tela. Te ruke su bile u velikoj meri zakržljale, i obično su bile sklopljene preko sramotnog vertikalnog procepa ustiju za ishranu. Bilo je na njima tek malo mišićnog tkiva, i ono se uglavnom nalazilo na tročlanim radnim rukama i na nogama. Njihovi vitalni organi nalazili su se spolja, pričvršćeni za središnji deo kičmenog stuba - crne i plavkaste gumaste kese koje su se nalazile i presijavale u pari kojom su pokušavali da stvore uslove koji bi odgovarali uslovima što su vladali na njihovoj planeti. I zaudarali su - bilo je baš otužno - ogavni zadah koji Tavernor nije mogao da zaboravi.
<BR>&nbsp;&nbsp;&nbsp;&nbsp;&nbsp;U prostoriju uđoše još tri Pitsikana, i Tavernor jednim delom svoje svesti primeti da nisu bili naoružani. Mjaukavi glasovi nezemljana se najpre pojačaše, a potom utihnuše. Stojeći usred sobe, tri pridošlice su posmatrali ljude vlažnim očima koje su se pokretale nezavisno jedno od drugog, na inače glatkoj moždanoj kutiji. Na donjem delu nezemljanina koji je stajao u sredini jedna od kesa iznenada se glasno otvori, poprskavši drugu dvojicu sivobelim izmetom koji je polako klizio niz njihova vlažna tela, a onda ponovo zavlada tišina. S tišinom dođe do prestanka svakog kretanja. Čitav minut činilo se da su sepluća i ramena usta Pitsikana zaledila, pretvarajući ih u crne monolite isklesane neumornom kišom.
<BR>&nbsp;&nbsp;&nbsp;&nbsp;&nbsp;Na kraju, jedan od nezemljana pokaza na Farela crnom, mrežastom rukom, i ratnik koji ga je držao uspravno izmače se, i Farel pade licem ka zemlji. Jedan od ratnika otkači nož s ravnim sečivom sa svog opasača, prisloni njegov vrh na potiljak ničice ispruženog čoveka i pritisnu ga nadole, presecajući vratne pršljenove. Obojica se onda udaljiše, gotovo nemarno, ostavljajući za sobom lokve krvi gde im behu stopala.
<BR>&nbsp;&nbsp;&nbsp;&nbsp;&nbsp;Tavernor je nemo besneo i proklinjao Pitsikane zbog takvog ritualnog čina ubijanja. On shvati, mada prekasno, da je trebalo da bolje upotrebi onaj jedini metak koji je uspeo da ispali. Žao mi je, Betija, mislio je dok je gledao kako jedan od nenaoružanih Pitsikana pokazuje rukom na nju.
<BR>&nbsp;&nbsp;&nbsp;&nbsp;&nbsp;A onda se desi nešto neverovatno.
<BR>&nbsp;&nbsp;&nbsp;&nbsp;&nbsp;Nežno, svakim pokretom pokazujući da ne žele da je povrede, dva ratnika podigoše Betiju i iznesoše je kroz razbijeni prozor do svoje letelice. Tavernor pokuša da vikne, ali iz njegovog paralizovanog grla ne dopre ni najmanji zvuk. Gledajući kako se Betija gubi iz njegovog vidnog polja, bio je toliko začuđen da gotovo nije bio svestan ni šta se s njim događa, sve dok i njega nisu podigli i izneli iz sobe.
<BR>&nbsp;&nbsp;&nbsp;&nbsp;&nbsp;Posle sedamdeset godina rata, u kojem su pobili više od dve milijarde ljudi, Pitsikani su uzimali svoje prve zarobljenike.
</P></TD></TR></TABLE>
<P class="next">
<A HREF=p23.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
