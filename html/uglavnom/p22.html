<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>21.
<P>&nbsp;&nbsp;&nbsp;&nbsp;&nbsp;Magličaste, sive zgrade uzdizale su se i treptale. Tako su poskakivale gore-dole da je to stvarno bilo bruka.
<BR>&nbsp;&nbsp;&nbsp;&nbsp;&nbsp;Kakve su to bile zgrade?
<BR>&nbsp;&nbsp;&nbsp;&nbsp;&nbsp;Čemu su služile? Na šta su je podsećale?
<BR>&nbsp;&nbsp;&nbsp;&nbsp;&nbsp;Toliko je teško znati čemu bi stvari trebalo da služe kada se odjednom neočekivano pojavite na drugom svetu koji ima drugačiju kulturu, drugačiji skup najosnovnijih pretpostavki o životu, a, osim toga, i nemoguće turobnu i bezveznu arhitekturu.
<BR>&nbsp;&nbsp;&nbsp;&nbsp;&nbsp;Nebo nad zgradama bilo je hladno i neprijateljski crno. Zvezde, koje je trebalo da budu zaslepljujuće blistave tačke svetlosti toliko daleko od Sunca, bile su zamućene i oslabljene debljinom ogromnog zaštitnog mehura. Perspeks ili nešto poput njega. Uglavnom, nešto mutno i teško.
<BR>&nbsp;&nbsp;&nbsp;&nbsp;&nbsp;Triša ponovo namota traku na početak.
<BR>&nbsp;&nbsp;&nbsp;&nbsp;&nbsp;Znala je da postoji nešto čudno u vezi sa tim.
<BR>&nbsp;&nbsp;&nbsp;&nbsp;&nbsp;Pa, zapravo, postojalo je otprilike milion stvari koje su bile blago čudne u vezi sa tim, ali jedna ju je baš grizla, a nikako nije mogla da je dosegne.
<BR>&nbsp;&nbsp;&nbsp;&nbsp;&nbsp;Ona uzdahnu i zevnu.
<BR>&nbsp;&nbsp;&nbsp;&nbsp;&nbsp;Dok je čekala da se traka premota, raščistila je deo prljavih stiropornih čaša za kafu koje su se prikupile na montažnom stolu i bacila ih u korpu.
<BR>&nbsp;&nbsp;&nbsp;&nbsp;&nbsp;Sedela je u malom montažerskom studiju jedne video kompanije u Sohou. Izlepila je natpise 'Ne uznemiravaj' svuda po vratima i isključila operatorsku tablu za sve pozive. Prvobitno je ovo preduzela ne bi li zaštitila svoje zapanjujuće otkriće, ali sada je sve to služilo drugoj svrsi: da je zaštiti od sramote.
<BR>&nbsp;&nbsp;&nbsp;&nbsp;&nbsp;Gledaće čitavu traku ponovo od samog početka. Ukoliko to bude mogla da podnese. Mogla bi tu i tamo da uključi brzo premotavanje.
<BR>&nbsp;&nbsp;&nbsp;&nbsp;&nbsp;Bilo je otprilike četiri po podne, ponedeljak, a ona je osećala neku vrstu mučnine. Pokušavala je da otkrije koji je razlog te mučnine, a kandidati nisu nedostajali.
<BR>&nbsp;&nbsp;&nbsp;&nbsp;&nbsp;Najpre, sve je došlo povrh noćnog leta iz Njujorka. Zakrvavljeno oko. Taj je uvek bio ubica.
<BR>&nbsp;&nbsp;&nbsp;&nbsp;&nbsp;A onda, na njenom travnjaku spopali su je vanzemaljci i odneli je na planetu Rupert. Nije bila dovoljno iskusna u toj vrsti stvari da bi bila u stanju da sa sigurnošću kaže da je i ova uvek delovala kao pravi ubica, ali bila je spremna da se kladi da je proklinju oni koji su kroz nju redovno prolazili. Po časopisima su stalno objavljivane karte stresa. Pedeset stresnih poena za gubljenje posla. Sedamdeset pet za razvod braka, promenu frizure i tome slično. Nijedna nije pominjala slučaj kada vas spopadnu vanzemaljci na travnjaku i onda vas odnesu na planetu Rupert, ali bila je sigurna da vredi bar nekoliko desetina poena.
<BR>&nbsp;&nbsp;&nbsp;&nbsp;&nbsp;Nije bila stvar u tome da je putovanje bilo naročito naporno. U stvari, bilo je izuzetno dosadno. Svakako nije izazivalo više stresa od puta preko Atlantika koji je upravo završila i za koji je bilo potrebno otprilike isto vreme: nekih sedam sati.
<BR>&nbsp;&nbsp;&nbsp;&nbsp;&nbsp;E, to je bilo prilično zapanjujuće, zar ne? Let do granica Sunčevog sistema za isto vreme koje je potrebno za let do Njujorka značio je da mora da su imali neki fantastični, nečuveni pogon na brodu. Propitivala je domaćine o tome, a oni su se samo složili da je prilično dobar.
<BR>&nbsp;&nbsp;&nbsp;&nbsp;&nbsp;"Ali kako radi?" uzbuđeno je pitala. Još je bila prilično uzbuđena na početku puta.
<BR>&nbsp;&nbsp;&nbsp;&nbsp;&nbsp;Našla je taj deo trake i pustila ga ponovo. Grebulonci, tako su nazivali sebe, pristojno su joj pokazivali koju dugmad treba pritiskati da bi brod pošao.
<BR>&nbsp;&nbsp;&nbsp;&nbsp;&nbsp;"Da, ali na kom načelu mu se zasniva rad?" začula je sebe kako pita iza kamere.
<BR>&nbsp;&nbsp;&nbsp;&nbsp;&nbsp;"Oh, mislite da li je reč o nečemu kao pogon vorp ili tome slično?" uzvratiše pitanjem oni.
<BR>&nbsp;&nbsp;&nbsp;&nbsp;&nbsp;"Da", bila je uporna Triša. "Šta je posredi?"
<BR>&nbsp;&nbsp;&nbsp;&nbsp;&nbsp;"Pa, verovatno je nešto od te fele", rekoše oni.
<BR>&nbsp;&nbsp;&nbsp;&nbsp;&nbsp;"Od kakve?"
<BR>&nbsp;&nbsp;&nbsp;&nbsp;&nbsp;"Pogon vorp, fotonski pogon, nešto tako. Morali biste da pitate inženjera za letove."
<BR>&nbsp;&nbsp;&nbsp;&nbsp;&nbsp;"A ko je to?"
<BR>&nbsp;&nbsp;&nbsp;&nbsp;&nbsp;"Ne znamo. Razumete, izgubili smo razum."
<BR>&nbsp;&nbsp;&nbsp;&nbsp;&nbsp;"Oh, da", reče Triša, pomalo slabašno. "Rekli ste mi. Ovaj, a kako ste to izgubili razum?"
<BR>&nbsp;&nbsp;&nbsp;&nbsp;&nbsp;"Ne znamo", odvratiše oni strpljivo.
<BR>&nbsp;&nbsp;&nbsp;&nbsp;&nbsp;"Zato što ste izgubili razum", ponovi Triša turobno poput jeke.
<BR>&nbsp;&nbsp;&nbsp;&nbsp;&nbsp;"Hoćete li da gledate televiziju? Let je dug. Mi gledamo televiziju. U tome baš uživamo."
<BR>&nbsp;&nbsp;&nbsp;&nbsp;&nbsp;Sve te stvari koje su je toliko opčinile nalazile su se na traci, ali predstava ipak nije ispala sjajna. Najpre, kvalitet slike bio je izuzetno jadan. Triša nije znala od čega to tačno potiče. Imala je osećaj da Grebulonci koriste neznatno drugačiji opseg učestalosti svetlosti i da je po okolini bilo mnogo ultraljubičastog, što je sredilo video-kameru. Bilo i je mnogo interferentnih pruga i video snega. Verovatno nešto u vezi sa tim pogonom vorp o kome niko od njih nije imao pojma.
<BR>&nbsp;&nbsp;&nbsp;&nbsp;&nbsp;I zato je na snimku u suštini imala samo grupu donekle mršavih i bezbojnih ljudi koji su sedeli u krugu i gledali televizore na kojima se prikazivao normalan TV program. Takođe je uperila kameru kroz veoma uski prozor u blizini svog sedišta i dobila lep, malčice isprugan prizor zvezda. Znala je da nije lažan, ali trebalo bi najviše tri ili četiri minuta da se napravi lažnjak.
<BR>&nbsp;&nbsp;&nbsp;&nbsp;&nbsp;Na kraju je odlučila da čuva dragocenu traku za samog Ruperta, pa se naprosto zavalila i gledala televiziju sa njima. Čak je malo i zadremala.
<BR>&nbsp;&nbsp;&nbsp;&nbsp;&nbsp;Dakle, osećanje mučnine koje ju je obuzelo delimično je poticao od saznanja da je toliko vremena provela u tuđinskom svemirskom brodu zapanjujućeg tehnološkog dizajna samo da bi njegov najveći deo protraćila na dremanje ispred repriza 'MASH'-a i 'Kegni i Lesi'. Ali šta je drugo mogla da učini? Napravila je i neke fotose, razume se, pa se ispostavilo da su svi gadno zamućeni kada ih je donela sa razvijanja.
<BR>&nbsp;&nbsp;&nbsp;&nbsp;&nbsp;Drugi deo njenog osećaja mučnine verovatno je poticao od sletanja na Ruperta. To je bar bilo dramatično i da se kosa čoveku digne na glavi. Brod je najpre klizio nad mračnim i turobnim predelom, terenom toliko beznadežno udaljenim od topline i svetlosti svog roditelja Sunca da je delovao poput mape psiholoških ožiljaka na umu napuštenog deteta.
<BR>&nbsp;&nbsp;&nbsp;&nbsp;&nbsp;Svetlosti su blistale kroz sleđenu tminu i navodile brod u otvor neke pećine koja kao da se otvarala da primi malu letelicu.
<BR>&nbsp;&nbsp;&nbsp;&nbsp;&nbsp;Na nesreću, zbog ugla prilaza i dubine na kojoj je mali prozor stajao smešten u oplatu letelice, nije bilo moguće usmeriti video-kameru pravo na bilo šta od svega toga. Prešla je preko tog dela trake.
<BR>&nbsp;&nbsp;&nbsp;&nbsp;&nbsp;Kamera je bila usmerena pravo u Sunce.
<BR>&nbsp;&nbsp;&nbsp;&nbsp;&nbsp;To je u normalnim okolnostima veoma gadno za video kameru. Ali kada je Sunce približno trećinu milijarde milja daleko, ovo ne može da napravi nikakvu štetu. U stvari, zvezda jedva da je stvarala ikakav utisak. Dobijate samo malu tačku svetlosti nasred kadra, a to bi moglo biti bilo šta. Posredi je tek jedna od mnoštva zvezda.
<BR>&nbsp;&nbsp;&nbsp;&nbsp;&nbsp;Triša uključi brzo premotavanje unapred.
<BR>&nbsp;&nbsp;&nbsp;&nbsp;&nbsp;Ah. E, sledeći deo baš je obećavao. Izišli su iz broda u neko prostrano, sivo zdanje nalik na hangar. Bila je to očigledno vanzemaljska tehnologija u dramatičnim razmerama. Ogromne, sive građevine pod tamnim pokrivačem mehura od perspeksa - iste one koje je gledala na kraju trake. Napravila je još snimaka tih zgrada dok je polazila sa Ruperta dva časa kasnije, upravo kad se spremala da se ukrca na svemirsku letelicu koja će je odneti kući. Na šta su je podsećale?
<BR>&nbsp;&nbsp;&nbsp;&nbsp;&nbsp;Pa, više od svega drugog podsećale su je na kulise otprilike bilo kog niskobudžetnog naučnofantastičnog filma u poslednjih dvadeset godina. Mnogo veće, razume se, ali sve je delovalo temeljito jeftino i neubedljivo na video ekranu. Osim užasnog kvaliteta slike, morala je još i da se bori protiv neočekivanih dejstava gravitacije koja je bila primetno niža nego na Zemlji; otkrila je da joj je veoma teško da spreči poskakivanje kamere na sramotno neprofesionalan način. Zbog toga je bilo nemoguće razaznati bilo kakvu pojedinost.
<BR>&nbsp;&nbsp;&nbsp;&nbsp;&nbsp;A sada je tu bio vođa, prilazio je da je pozdravi, nasmešen i pružene ruke.
<BR>&nbsp;&nbsp;&nbsp;&nbsp;&nbsp;To mu je bilo jedino ime. Vođa.
<BR>&nbsp;&nbsp;&nbsp;&nbsp;&nbsp;Nijedan Grebulonac nije imao ime, uglavnom zbog toga što nisu bili u stanju da ih smisle. Triša je otkrila da su neki pomislili da bi mogli da se imenuju po likovima iz televizijskih programa koje su primali sa Zemlje, ali koliko god se trudili da zovu jedan drugoga Vejn, Bobi i Čak, neki ostatak nečega što je počivalo duboko u kulturnoj podsvesti koju su doneli sa sobom sa dalekih zvezda koje su im bile dom mora da im je govorio da to, zapravo, nije u redu i da neće moći da upali.
<BR>&nbsp;&nbsp;&nbsp;&nbsp;&nbsp;Vođa je izgledao manje-više kao i ostali. Možda nešto malo manje mršavo. Rekao je koliko je uživao u njenim emisijama na TV, da joj je najveći obožavalac, koliko mu je drago što je mogla da dođe na Ruperta i koliko su se svi radovali njenom dolasku, koliko se nadao da joj je let bio prijatan i tako dalje. Nije bilo nekog posebnog osećaja, bar koliko je ona mogla opaziti, da je reč o glasniku sa zvezda ili nečem sličnom.
<BR>&nbsp;&nbsp;&nbsp;&nbsp;&nbsp;Svakako, sada, dok ga je gledala na video traci, izgledao je kao neki tip u kostimu i sa šminkom, koji je stao ispred kulisa što se ne bi baš dobro držale kada biste se naslonili na njih.
<BR>&nbsp;&nbsp;&nbsp;&nbsp;&nbsp;Sedela je i piljila u ekran, lica oslonjenog na ruke, i vrtela glavom u laganoj zbunjenosti.
<BR>&nbsp;&nbsp;&nbsp;&nbsp;&nbsp;Bilo je grozno.
<BR>&nbsp;&nbsp;&nbsp;&nbsp;&nbsp;Ne samo da je taj deo bio grozan, već je i znala šta dolazi sledeće. Bio je to deo u kome je Vođa pita da li je gladna posle leta i da li bi možda volela da dođe i da nešto pojede? Mogli bi da porazgovaraju o stvarima posle male večere.
<BR>&nbsp;&nbsp;&nbsp;&nbsp;&nbsp;Prisetila se šta je mislila u tom trenutku.
<BR>&nbsp;&nbsp;&nbsp;&nbsp;&nbsp;Vanzemaljska hrana.
<BR>&nbsp;&nbsp;&nbsp;&nbsp;&nbsp;Kako li će izaći nakraj sa time?
<BR>&nbsp;&nbsp;&nbsp;&nbsp;&nbsp;Da li će stvarno morati da je jede? Hoće li joj biti pristupačna neka salveta u koju bi mogla da ispljune stvar? Zar neće biti svih mogućih problema sa različitim imunološkim sistemima?
<BR>&nbsp;&nbsp;&nbsp;&nbsp;&nbsp;Ispostavilo se, međutim, da je reč o hamburgerima.
<BR>&nbsp;&nbsp;&nbsp;&nbsp;&nbsp;Ne samo da je bila reč o hamburgerima, već su hamburgeri o kojima je bila reč očigledno i van svake sumnje bili hamburgeri iz 'Mekdonalda', podgrejani u mikrotalasnoj pećnici. Nije posredi bio samo izgled. Nije u pitanju bio samo miris. Bile su tu i kutije sa poklopcem od stiropora u kojima su došli i po kojima je na sve strane bilo odštampano 'Mekdonald'.
<BR>&nbsp;&nbsp;&nbsp;&nbsp;&nbsp;"Jedi! Uživaj!" reče Vođa. "Ništa nije previše dobro za cenjenu gošću!"
<BR>&nbsp;&nbsp;&nbsp;&nbsp;&nbsp;Bio je to njegov privatni apartman. Triša se obazirala sa zbunjenošću koja se graničila sa strahom, ali svejedno je sve nabacila na video traku.
<BR>&nbsp;&nbsp;&nbsp;&nbsp;&nbsp;Apartman je imao vodeni krevet. I midi stereo liniju. I jednu od onih visokih, električno osvetljenih, staklenih stvarčica koje stoje na stolu i izgledaju kao da po njima plivaju krupne lopte sperme. Zidovi su bili pokriveni plišom.
<BR>&nbsp;&nbsp;&nbsp;&nbsp;&nbsp;Vođa se nasloni na smeđi jastuk tapaciran somotom i štrcnu osveživač daha u usta.
<BR>&nbsp;&nbsp;&nbsp;&nbsp;&nbsp;Triša odjednom oseti veliki strah. Bila je dalje od Zemlje nego što se ijedno ljudsko biće ikada nalazilo, bar koliko je njoj bilo poznato, a stajala je pred vanzemaljskim stvorenjem koje se naslanjalo na smeđi somotski jastuk i štrcalo osveživač daha u usta.
<BR>&nbsp;&nbsp;&nbsp;&nbsp;&nbsp;Nije želela da pravi pogrešne pokrete. Nije želela da ga uzbuni. Ali postojale su stvari koje je morala da zna.
<BR>&nbsp;&nbsp;&nbsp;&nbsp;&nbsp;"Kako ste... odakle ste dobili... ovo?" upita ona i pokaza rukom nervozno po sobi.
<BR>&nbsp;&nbsp;&nbsp;&nbsp;&nbsp;"Dekor?" upita Vođa. "Dopada ti se? Vrlo je otmen. Mi, Grebolunci, otmen smo narod. Kupujemo samo otmena potrošačka dobra... pouzećem."
<BR>&nbsp;&nbsp;&nbsp;&nbsp;&nbsp;Triša u toj tački neobično lagano klimnu.
<BR>&nbsp;&nbsp;&nbsp;&nbsp;&nbsp;"Pouzećem..." reče ona.
<BR>&nbsp;&nbsp;&nbsp;&nbsp;&nbsp;Vođa se zakikota. Bio je to jedan od onih tamnih, čokoladnih, umirujućih i svilastih kikota.
<BR>&nbsp;&nbsp;&nbsp;&nbsp;&nbsp;"Čini mi se da si pomislila kako nam ih dopremaju ovamo. Ne! Ha ha! Otvorili smo poseban poštanski fah u Nju Hempšajru. Redovno dolazimo da podignemo isporuke. Ha ha!" On se opušteno zavali na jastuk, posegnu za podgrejanim pomfritom i gricnu jedan komad, dok mu je preko usana lebdeo osmeh nekoga ko se dobro zabavlja.
<BR>&nbsp;&nbsp;&nbsp;&nbsp;&nbsp;Triša je osećala kako mozak počinje sasvim lagano da joj brboće. I dalje je držala uključenu kameru.
<BR>&nbsp;&nbsp;&nbsp;&nbsp;&nbsp;"Kako, eh, ovaj, kako plaćate te divne... stvari?"
<BR>&nbsp;&nbsp;&nbsp;&nbsp;&nbsp;Vođa se zakikota.
<BR>&nbsp;&nbsp;&nbsp;&nbsp;&nbsp;"Ameriken ekspresom", reče on i nonšalantno sleže ramenima.
<BR>&nbsp;&nbsp;&nbsp;&nbsp;&nbsp;Triša ponovo lagano klimnu. Znala je da daju ekskluzivne kartice otprilike svakom živom.
<BR>&nbsp;&nbsp;&nbsp;&nbsp;&nbsp;"A ovo?" upita ona i podiže hamburger koji joj je darovan.
<BR>&nbsp;&nbsp;&nbsp;&nbsp;&nbsp;"Veoma lako", reče Vođa. "Čekamo u redu."
<BR>&nbsp;&nbsp;&nbsp;&nbsp;&nbsp;Ponovo, shvati Triša uz hladne žmarce koji su joj klizili niz kičmu, to objašnjava strašno mnogo toga.
<BR>
<BR>&nbsp;&nbsp;&nbsp;&nbsp;&nbsp;Ona ponovo pritisnu dugme za brzo premotavanje. Tu nije bilo baš ničega što se moglo upotrebiti. Bila je u stanju da krivotvori nešto što bi bilo ubedljivije.
<BR>&nbsp;&nbsp;&nbsp;&nbsp;&nbsp;Novi osećaj mučnine stade da joj se prikrada dok je gledala tu beznadežnu, groznu traku; počela je, uz lagani užas, da shvata kako to mora da je odgovor.
<BR>&nbsp;&nbsp;&nbsp;&nbsp;&nbsp;Mora da je...
<BR>&nbsp;&nbsp;&nbsp;&nbsp;&nbsp;Zavrtela je glavom i pokušala da se sabere.
<BR>&nbsp;&nbsp;&nbsp;&nbsp;&nbsp;Noćni let na istok... Pilule za spavanje koje je uzela da ga prebrodi. Votka kojom je morala da otprati pilule za spavanje.
<BR>&nbsp;&nbsp;&nbsp;&nbsp;&nbsp;Šta još? Pa... Bilo je tu sedamnaest godina opsednutosti mišlju da je blistavi čovek sa dve glave, od kojih je jedna bila prerušena kao papagaj u kavezu, pokušao da je pokupi na žurki, ali je onda nestrpljivo odleteo na neku drugu planetu letećim tanjirom. Odjednom joj se učini da postoje sve moguće vrste zabrinjavajućih vidova te zamisli koji joj nikada, zapravo, nisu pali na pamet. Nikada pali na pamet. Za sedamnaest godina.
<BR>&nbsp;&nbsp;&nbsp;&nbsp;&nbsp;Ona zabi pesnicu u usta.
<BR>&nbsp;&nbsp;&nbsp;&nbsp;&nbsp;Mora da zatraži pomoć.
<BR>&nbsp;&nbsp;&nbsp;&nbsp;&nbsp;Onda je tu bio Erik Bartlet i njegovo trabunjanje o vanzemaljskoj letelici koja se spustila na travnjak. A pre toga... Njujork je bio, pa, veoma vruć i pun stresa. Velike nade i gorko razočaranje. Astrološke stvari.
<BR>&nbsp;&nbsp;&nbsp;&nbsp;&nbsp;Mora da je doživela nervni slom.
<BR>&nbsp;&nbsp;&nbsp;&nbsp;&nbsp;To je bilo to. Bila je iscrpljena i doživela je nervni slom, pa je počela da halucinira kada se vratila kući. Odsanjala je čitavu priču. Vanzemaljska rasa ljudi lišenih sopstvenih života i istorije, zarobljenih na dalekoj granici našeg Sunčevog sistema i posvećenih ispunjavanju sopstvenog kulturnog vakuuma našim kulturnim otpadom. Ha! Bio je to način na koji joj je priroda govorila da se što pre prijavi u neku skupu medicinsku ustanovu.
<BR>&nbsp;&nbsp;&nbsp;&nbsp;&nbsp;Bila je vrlo, vrlo bolesna. Pogledala je koliko je kafe popila i shvatila koliko teško i ubrzano diše.
<BR>&nbsp;&nbsp;&nbsp;&nbsp;&nbsp;Deo rešenja svakog problema, reče ona sebi, jeste uviđanje da ga imaš. Počela je da uspostavlja kontrolu nad disanjem. Ulovila je sebe na vreme. Videla je gde se zatekla. Vraćala se sa ivice psihološke provalije na kojoj se našla, kakva god ova bila. Ona poče da se smiruje, da se smiruje, da se smiruje. Zavalila se u stolicu i zatvorila oči.
<BR>&nbsp;&nbsp;&nbsp;&nbsp;&nbsp;Posle izvesnog vremena, sada kada je ponovo normalno disala, opet ih je otvorila.
<BR>&nbsp;&nbsp;&nbsp;&nbsp;&nbsp;Odakle joj onda ta traka?
<BR>&nbsp;&nbsp;&nbsp;&nbsp;&nbsp;Još je išla.
<BR>&nbsp;&nbsp;&nbsp;&nbsp;&nbsp;U redu. Lažnjak je.
<BR>&nbsp;&nbsp;&nbsp;&nbsp;&nbsp;Sama ju je napravila, to je to.
<BR>&nbsp;&nbsp;&nbsp;&nbsp;&nbsp;Mora da ju je ona izradila, jer glas joj je bio na sve strane po snimku, postavljao je pitanja. Tu i tamo kamera bi se spustila na kraju kadra i ona bi tada videla sopstvene noge u sopstvenim cipelama. Krivotvorila ju je i uopšte se nije sećala da ju je krivotvorila, niti je imala pojma zbog čega bi tako nešto učinila.
<BR>&nbsp;&nbsp;&nbsp;&nbsp;&nbsp;Disanje joj je ponovo postajalo uzbuđeno dok je gledala titravi, snegom pokriveni ekran.
<BR>&nbsp;&nbsp;&nbsp;&nbsp;&nbsp;Mora biti da i dalje halucinira.
<BR>&nbsp;&nbsp;&nbsp;&nbsp;&nbsp;Zavrtela je glavom, pokušavajući da sve otera od sebe. Nije se sećala da je krivotvorila ijedan deo te veoma očigledno lažne stvari. Sa druge strane, izgledalo je da se seća da je ona veoma nalik lažnjaku. Nastavila je da gleda u zbunjenom transu.
<BR>&nbsp;&nbsp;&nbsp;&nbsp;&nbsp;Osoba za koju je zamišljala da se zove Vođa ispitivala ju je o astrologiji, a ona je odgovarala glatko i smireno. Samo je ona bila u stanju da otkrije dobro prikrivenu rastuću paniku u sopstvenom glasu.
<BR>&nbsp;&nbsp;&nbsp;&nbsp;&nbsp;Vođa pritisnu jedno dugme, a purpurni plišani zid skliznu u stranu i otkri veliki niz ravnih TV monitora.
<BR>&nbsp;&nbsp;&nbsp;&nbsp;&nbsp;Svaki monitor prikazivao je kaleidoskop različitih slika: nekoliko sekundi iz nekog kviza, nekoliko sekundi iz policijske serije, nekoliko sekundi iz sistema za obezbeđenje supermarketa, nekoliko sekundi nečijih filmova sa odmora, nekoliko sekundi seksa, nekoliko sekundi vesti, nekoliko sekundi komedije. Bilo je očevidno da je Vođa veoma ponosan na sve te stvari; mahao je rukama poput kompozitora, dok je istovremeno nastavljao da priča potpune besmislice.
<BR>&nbsp;&nbsp;&nbsp;&nbsp;&nbsp;Još jedan pokret ruku, a svi ekrani isprazniše se da bi obrazovali jedan jedini džinovski kompjuterski ekran koji je u vidu dijagrama prikazivao sve planete Sunčevog sistema i njihovu kartu na pozadini zvezda u sazvežđima. Prikaz je bio potpuno nepokretan.
<BR>&nbsp;&nbsp;&nbsp;&nbsp;&nbsp;"Mi posedujemo velike veštine", govorio je Vođa. "Velike veštine proračuna, kosmološke trigonometrije, trodimenzionog navigacionog računa. Velike veštine. Velike, velike veštine. Jedino što smo ih pogubili. Baš šteta. Dopada nam se da imamo veštine, samo što su nestale. Tamo su negde, u svemiru, lete. Sa našim imenima i pojedinostima o našim domovima i voljenima. Molim te", reče on i pokaza joj da sedne za kompjutersku konzolu, "budi vešta za nas."
<BR>&nbsp;&nbsp;&nbsp;&nbsp;&nbsp;Posle toga Triša je očigledno postavila video kameru na stativ da bi uhvatila čitav prizor. Onda je sama zakoračila u kadar i smireno sela ispred džinovskog kompjuterskog displeja, provela nekoliko trenutaka upoznavajući se sa interfejsom, a zatim glatko i sposobno počela da se pretvara da ima makar i najblažu predstavu o tome šta da radi.
<BR>&nbsp;&nbsp;&nbsp;&nbsp;&nbsp;U stvari, nije bilo teško.
<BR>&nbsp;&nbsp;&nbsp;&nbsp;&nbsp;Na kraju krajeva, bila je školovani matematičar i astrofizičar i iskusni televizijski komentator, a i bila je više nego u stanju da foliranjem nadoknadi ono što je pozaboravljala od nauke tokom godina.
<BR>&nbsp;&nbsp;&nbsp;&nbsp;&nbsp;Kompjuter za kojim je radila predstavljao je jasan dokaz da Grebulonci potiču iz daleko naprednije i istančanije kulture nego što je to njihovo trenutno isprazno stanje nagoveštavalo; uz njegovu pomoć bila je u stanju da za pola sata skrpi grub radni model Sunčevog sistema.
<BR>&nbsp;&nbsp;&nbsp;&nbsp;&nbsp;Nije bio naročito tačan ili tako nešto, ali izgledao je dobro. Planete su se okretale po razumno valjanim simulacijama svojih orbita i mogli ste posmatrati kretanje čitavog virtualnog kosmološkog satnog mehanizma iz bilo koje tačke unutar sistema - vrlo grubo. Mogli ste ga gledati sa Zemlje, mogli ste ga gledati sa Marsa i tako dalje. Mogli ste ga gledati i sa površine planete Rupert. Triša je bila baš oduševljena sobom, ali isto tako i vrlo oduševljena kompjuterskim sistemom na kome je radila. Da je koristila kompjutersku radnu stanicu na Zemlji, za isti zadatak verovatno bi joj trebalo bar godinu dana programiranja.
<BR>&nbsp;&nbsp;&nbsp;&nbsp;&nbsp;Kada je završila, Vođa joj priđe iza leđa i stade da posmatra. Bio je veoma zadovoljan i oduševljen onim što je postigla.
<BR>&nbsp;&nbsp;&nbsp;&nbsp;&nbsp;"Dobro", reče on. "A sada, molim te, voleo bih da mi pokažeš kako da koristimo sistem koji si upravo načinila da za naše potrebe prevedemo informacije iz ove knjige."
<BR>&nbsp;&nbsp;&nbsp;&nbsp;&nbsp;On lagano spusti jednu knjigu ispred nje.
<BR>&nbsp;&nbsp;&nbsp;&nbsp;&nbsp;Bila je to 'Vi i vaše planete' od Gejl Endrijus.
<BR>
<BR>&nbsp;&nbsp;&nbsp;&nbsp;&nbsp;Triša ponovo zaustavi traku.
<BR>&nbsp;&nbsp;&nbsp;&nbsp;&nbsp;Nepobitno se osećala veoma ošamućeno. Osećaj da je halucinirala sada se povukao, ali za sobom nije ostavio ništa lakše ili čistije u njenoj glavi.
<BR>&nbsp;&nbsp;&nbsp;&nbsp;&nbsp;Odgurnula je stolicu od montažnog stola i upitala se šta da radi. Pre toliko godina napustila je polje astronomskih istraživanja jer je znala, bez ikakve sumnje, da se srela sa stvorenjem sa druge planete. Na žurki. I takođe je znala, bez ikakve sumnje, da bi postala predmet poruge samo da je to ikome rekla. Ali kako je mogla da proučava kosmologiju, a da ne kaže jednu jedinu najbitniju stvar koju je znala u vezi sa njom? Povukla je jedini potez koji je mogla. Sve je napustila.
<BR>&nbsp;&nbsp;&nbsp;&nbsp;&nbsp;A sada je radila na televiziji i ponovo joj se dogodila ista stvar.
<BR>&nbsp;&nbsp;&nbsp;&nbsp;&nbsp;Imala je video-traku, pravu video-traku najfantastičnije priče u istoriji... pa... svega: zaboravljena stanica vanzemaljske civilizacije, zarobljena na najdaljoj planeti našeg Sunčevog sistema.
<BR>&nbsp;&nbsp;&nbsp;&nbsp;&nbsp;Imala je priču.
<BR>&nbsp;&nbsp;&nbsp;&nbsp;&nbsp;Bila je tamo.
<BR>&nbsp;&nbsp;&nbsp;&nbsp;&nbsp;Videla je sve.
<BR>&nbsp;&nbsp;&nbsp;&nbsp;&nbsp;Snimila je na video, za ime Božje.
<BR>&nbsp;&nbsp;&nbsp;&nbsp;&nbsp;I kada bi to ikada pokazala ikome, postala bi predmet poruge.
<BR>
<BR>&nbsp;&nbsp;&nbsp;&nbsp;&nbsp;Kako da dokaže išta od svega toga? Nije čak vredelo ni razmišljati o tome. Čitava stvar predstavljala je moru iz bukvalno svakog ugla iz koga bi je pogledala. U glavi poče da joj tuče.
<BR>&nbsp;&nbsp;&nbsp;&nbsp;&nbsp;Imala je aspirina u torbici. Ona iziđe iz male montažerske radionice do česme na kraju hodnika. Uzela je aspirin i popila nekoliko čaša vode.
<BR>&nbsp;&nbsp;&nbsp;&nbsp;&nbsp;Mesto je delovalo veoma tiho. Obično se po njemu vrtelo mnogo ljudi, ili se bar poneko vrteo. Ona promoli glavu kroz vrata susedne montažne radionice, ali tamo nije bilo nikoga.
<BR>&nbsp;&nbsp;&nbsp;&nbsp;&nbsp;Malčice je preterala sa rasterivanjem ljudi od sopstvene radionice. 'NE UZNEMIRAVAJ', pisalo je na vratima. 'ČAK I NE POMIŠLJAJ DA UĐEŠ. BAŠ ME BRIGA ŠTA JE POSREDI. BRIŠI. ZAUZETA SAM!'
<BR>&nbsp;&nbsp;&nbsp;&nbsp;&nbsp;Kada se vratila, primetila je da svetiljka za poruke na njenom telefonskom lokalu žmirka i pitala se koliko li je već vremena uključena.
<BR>&nbsp;&nbsp;&nbsp;&nbsp;&nbsp;"Halo?" upita ona devojku na prijavnici.
<BR>&nbsp;&nbsp;&nbsp;&nbsp;&nbsp;"Oh, mis Mekmilan, baš mi je drago što ste pozvali. Svi pokušavaju da vas dobiju. Vaša TV kompanija. Očajni su što vas nema. Možete li im se javiti?"
<BR>&nbsp;&nbsp;&nbsp;&nbsp;&nbsp;"Zašto ih niste prebacili na moju vezu?" upita Triša.
<BR>&nbsp;&nbsp;&nbsp;&nbsp;&nbsp;"Rekli ste da ne smem da povezujem nikoga ni zbog čega. Rekli ste da kažem da čak niste tu. Nisam znala šta da radim. Došla sam da vam predam poruku, ali..."
<BR>&nbsp;&nbsp;&nbsp;&nbsp;&nbsp;"U redu", reče Triša, proklinjući sebe. Ona pozva telefonom svoj ured.
<BR>&nbsp;&nbsp;&nbsp;&nbsp;&nbsp;"Triša! Gde si, jebem li ga krvavog?"
<BR>&nbsp;&nbsp;&nbsp;&nbsp;&nbsp;"U montažnom..."
<BR>&nbsp;&nbsp;&nbsp;&nbsp;&nbsp;"Rekoše mi..."
<BR>&nbsp;&nbsp;&nbsp;&nbsp;&nbsp;"Znam. Šta je bilo?"
<BR>&nbsp;&nbsp;&nbsp;&nbsp;&nbsp;"Šta je bilo? Samo prokleti vanzemaljski svemirski brod!"
<BR>&nbsp;&nbsp;&nbsp;&nbsp;&nbsp;"Šta? Gde?"
<BR>&nbsp;&nbsp;&nbsp;&nbsp;&nbsp;"Ridžents Park. Velika, srebrna stvar. Neka devojka sa pticom. Govori engleski, baca kamenice na ljude i hoće da joj neko popravi sat. Ma, samo dođi ovamo."
<BR>
<BR>&nbsp;&nbsp;&nbsp;&nbsp;&nbsp;Triša je piljila u njega.
<BR>&nbsp;&nbsp;&nbsp;&nbsp;&nbsp;To nije bio grebulonski brod. Nije bila stvar u tome da je odjednom postala stručnjak za vanzemaljske letelice, ali ovaj brod bio je vitak i divan, srebrnast i beo, otprilike veličine krupne prekookeanske jahte, na koju je najviše i podsećao. U poređenju sa novom letelicom, građa ogromnog, napola rastavljenog grebulonskog broda delovala je poput topovskih kula na bojnom brodu. Topovske kule. Eto na šta su ličile one prazne, sive zgrade. A čudno u vezi sa njima bilo je to što su promenile položaj do trenutka kada je ponovo prošla kraj njih prilikom ukrcavanja u malu grebulonsku letelicu. Te stvari brzo joj prođoše kroz glavu dok je istrčavala iz taksija do svoje ekipe kamermana.
<BR>&nbsp;&nbsp;&nbsp;&nbsp;&nbsp;"Gde je devojka?" viknu ona da nadglasa buku helikoptera i policijskih sirena.
<BR>&nbsp;&nbsp;&nbsp;&nbsp;&nbsp;"Tamo!" dreknu producent dok je ton-majstor žurio da joj okači radio-mikrofon. "Kaže da joj majka i otac potiču odavde iz neke paralelne dimenzije ili tako nešto, i da ima očev sat, i... ne znam. Šta da ti kažem? Odigraj nešto. Pitaj je kako je to kada si iz dalekog svemira."
<BR>&nbsp;&nbsp;&nbsp;&nbsp;&nbsp;"Mnogo ti hvala, Tede", promrmlja Triša, proveri da li je mikrofon dobro prikačen, dade ton-majstoru probni signal, duboko udahnu, zabaci kosu unazad i prebaci se u ulogu profesionalnog reportera, na poznatom terenu, spremna na sve.
<BR>&nbsp;&nbsp;&nbsp;&nbsp;&nbsp;To jest, gotovo na sve.
<BR>&nbsp;&nbsp;&nbsp;&nbsp;&nbsp;Osvrnula se da potraži pogledom devojku. To mora da je ona, čupave kose i divljih očiju. U istom času devojka se okrenu prema njoj. I zapilji se.
<BR>&nbsp;&nbsp;&nbsp;&nbsp;&nbsp;"Majko!" vrisnu ona trenutak potom i poče da gađa Trišu kamenjem.
</P></TD></TR></TABLE>
<P class="next">
<A HREF=p23.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
