<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>31.
<P>&nbsp;&nbsp;&nbsp;&nbsp;&nbsp;U bunaru najdublje tame sedeo je obogaljeni robot. Neko vreme je ćutao u svojoj metalnoj tami. Oko njega je bilo hladno i vlažno, ali, pošto je bio robot, nije trebalo da primećuje takve stvari. No, izuzetnim naporom volje ipak je uspevao da ih primeti.
<BR>&nbsp;&nbsp;&nbsp;&nbsp;&nbsp;Mozak mu je bio povezan sa središnjim blokom za inteligenciju krikitskog ratnog kompjutera. To mu se nije dopadalo, baš kao ni središnjem bloku za inteligenciju krikitskog ratnog kompjutera.
<BR>&nbsp;&nbsp;&nbsp;&nbsp;&nbsp;Krikitski roboti koji su izvukli to patetično metalno stvorenje iz močvara Skornšelusa Zeta postupili su tako zato što su gotovo smesta prepoznali njegovu ogromnu inteligenciju, koja im je mogla biti od koristi.
<BR>&nbsp;&nbsp;&nbsp;&nbsp;&nbsp;Nisu računali na prateće poremećaje ličnosti, koje hladnoća, tama, vlaga, stešnjenost i usamljenost nisu nimalo umanjivali.
<BR>&nbsp;&nbsp;&nbsp;&nbsp;&nbsp;Nije bio srećan na tom poslu.
<BR>&nbsp;&nbsp;&nbsp;&nbsp;&nbsp;Na koordinaciju vojne strategije čitave planete otpadao je samo maleni deo moći njegovog zastrašujućeg uma, a ostatak se neverovatno dosađivao. Pošto je rešio sve veće matematičke, fizičke, hemijske, biološke, sociološke, filozofske, etimološke, meteorološke i psihološke probleme Vaseljene, izuzev sopstvenog, i to po tri puta, očajno je žudeo za nečim čime bi se zaokupio, i zato je počeo da komponuje kratke, mračne pesmice bez ikakve melodije. Poslednja je predstavljala uspavanku.
<BR>&nbsp;&nbsp;&nbsp;&nbsp;&nbsp;Marvin je jednolično pevao.
<BR>&nbsp;&nbsp;&nbsp;&nbsp;&nbsp;Sada kad svet u postelju kreće
<BR>&nbsp;&nbsp;&nbsp;&nbsp;&nbsp;Na mene se tama spustiti neće,
<BR>&nbsp;&nbsp;&nbsp;&nbsp;&nbsp;U infracrvenom vidim sve njegovo smeće,
<BR>&nbsp;&nbsp;&nbsp;&nbsp;&nbsp;O kako mrzim noć.
<BR>&nbsp;&nbsp;&nbsp;&nbsp;&nbsp;Zastao je načas da bi skupio umetničke i osećajne snage za sledeću strofu.
<BR>&nbsp;&nbsp;&nbsp;&nbsp;&nbsp;A sada u san se spuštam sve niže,
<BR>&nbsp;&nbsp;&nbsp;&nbsp;&nbsp;Električne ovce brojim da san mi dokliže,
<BR>&nbsp;&nbsp;&nbsp;&nbsp;&nbsp;S svojim lepim željama ne prilazi mi bliže,
<BR>&nbsp;&nbsp;&nbsp;&nbsp;&nbsp;O kako mrzim noć.
<BR>&nbsp;&nbsp;&nbsp;&nbsp;&nbsp;"Marvine", prosiktao je glas.
<BR>&nbsp;&nbsp;&nbsp;&nbsp;&nbsp;Glava mu se tako trže da je zamalo počupala tananu mrežu elektroda koje su ga povezivale sa središnjim krikitskim ratnim kompjuterom.
<BR>&nbsp;&nbsp;&nbsp;&nbsp;&nbsp;Otvor za nadgledanje se podigao i jedna od dve neuredne glave provirila je kroz njega, dok je druga čuvala stražu na taj način što se izuzetno nervozno osvrtala tamo i ovamo.
<BR>&nbsp;&nbsp;&nbsp;&nbsp;&nbsp;"Oh, to si ti", promrmljao je robot, "trebalo je da znam."
<BR>&nbsp;&nbsp;&nbsp;&nbsp;&nbsp;"Hej, mali", rekao je zapanjeno Zaphod, "jesi li to ti maločas pevao?"
<BR>&nbsp;&nbsp;&nbsp;&nbsp;&nbsp;"Trenutno sam", obznanio je Marvin gorko, "u naročito blistavoj formi."
<BR>&nbsp;&nbsp;&nbsp;&nbsp;&nbsp;Zaphod je provukao glavu kroz otvor i obazro se.
<BR>&nbsp;&nbsp;&nbsp;&nbsp;&nbsp;"Jesi li sam?" upitao je.
<BR>&nbsp;&nbsp;&nbsp;&nbsp;&nbsp;"Da", odvratio je Marvin, "umorno sedim ovde, a bol i poniženost jedini su mi pratioci. I ogromna inteligencija, razume se. I bezgranična utučenost. ...I..."
<BR>&nbsp;&nbsp;&nbsp;&nbsp;&nbsp;"Aha", rekao je Zaphod. "Nego, kakve ti veze imaš sa svim ovim?"
<BR>&nbsp;&nbsp;&nbsp;&nbsp;&nbsp;"Ovakve", rekao je Marvin i manje oštećenom rukom pokazao na elektrode koje su ga povezivale sa krikitskim kompjuterom.
<BR>&nbsp;&nbsp;&nbsp;&nbsp;&nbsp;"Onda, znači", rekao je Zaphod nespretno, "da si mi verovatno dva puta spasao život."
<BR>&nbsp;&nbsp;&nbsp;&nbsp;&nbsp;"Tri puta", rekao je Marvin.
<BR>&nbsp;&nbsp;&nbsp;&nbsp;&nbsp;Zaphodova glava oštro se okrete (druga je okom sokolovim gledala u potpuno pogrešnom pravcu) upravo na vreme da vidi ubilačkog robota odmah iza sebe kako se zanosi i počinje da se puši. Zateturao se unatrag i tresnuo u zid, a onda skliznuo niz njega. Srušio se potom na bok, zabacio glavu i počeo neutešno da rida.
<BR>&nbsp;&nbsp;&nbsp;&nbsp;&nbsp;Zaphod ponovo pogleda Marvina.
<BR>&nbsp;&nbsp;&nbsp;&nbsp;&nbsp;"Mora da imaš strašan pogled na život", rekao je.
<BR>&nbsp;&nbsp;&nbsp;&nbsp;&nbsp;"Ne pitaj", kazao je Marvin.
<BR>&nbsp;&nbsp;&nbsp;&nbsp;&nbsp;"I neću", rekao je Zaphod i nije to učinio. "Hej, čuješ", dodao je, "pa ti to odlično radiš."
<BR>&nbsp;&nbsp;&nbsp;&nbsp;&nbsp;"Što znači, pretpostavljam", rekao je Marvin, a za taj logički skok bio mu je potreban samo jedan desetohiljadito milionito milijardito bilionito grilioniti deo mentalnih sposobnosti, "da nemaš nameru da me oslobodiš ili da učiniš nešto slično."
<BR>&nbsp;&nbsp;&nbsp;&nbsp;&nbsp;"Dečko, ti znaš da bih voleo da to uradim."
<BR>&nbsp;&nbsp;&nbsp;&nbsp;&nbsp;"Ali nećeš."
<BR>&nbsp;&nbsp;&nbsp;&nbsp;&nbsp;"Neću."
<BR>&nbsp;&nbsp;&nbsp;&nbsp;&nbsp;"Shvatam."
<BR>&nbsp;&nbsp;&nbsp;&nbsp;&nbsp;"Sjajno to obavljaš."
<BR>&nbsp;&nbsp;&nbsp;&nbsp;&nbsp;"Da", rekao je Marvin, "zašto da prekinem baš sada kada sam počeo da mrzim sve to?"
<BR>&nbsp;&nbsp;&nbsp;&nbsp;&nbsp;"Moram da pronađem Trilijan i momke. Hej, imaš li pojma gde su? Hoću da kažem, treba da ih tražim po čitavoj planeti, pa bi moglo da potraje."
<BR>&nbsp;&nbsp;&nbsp;&nbsp;&nbsp;"Veoma su blizu", rekao je Marvin utučeno. "Možeš ih videti odavde ako hoćeš."
<BR>&nbsp;&nbsp;&nbsp;&nbsp;&nbsp;"Bolje da odem do njih", izjavio je Zaphod. "Ovaj, možda im treba pomoć, a?"
<BR>&nbsp;&nbsp;&nbsp;&nbsp;&nbsp;"Možda bi", rekao je Marvin sa neočekivano zapovedničkim prizvukom u svom potištenom glasu, "bilo bolje da ih posmatraš odavde. Ta devojka", dodao je neočekivano, "jedan je od najmanje očajno neinteligentnih organskih oblika života koje na svoje izuzetno nezadovoljstvo nisam mogao da izbegnem."
<BR>&nbsp;&nbsp;&nbsp;&nbsp;&nbsp;Zaphodu je bio potreban trenutak ili dva da se probije kroz taj lavirint negacija i da iznenađeno stigne do druge strane.
<BR>&nbsp;&nbsp;&nbsp;&nbsp;&nbsp;"Trilijan", rekao je. "Pa ona je samo klinka. Jeste, pametna je, ali temperamentna. Znaš kako je to sa ženama. Ili možda ne znaš. Pretpostavljam da ne znaš. Ukoliko znaš, ne želim da čujem išta o tome. Uključi nas."
<BR>&nbsp;&nbsp;&nbsp;&nbsp;&nbsp;"...potpuno izmanipulisani."
<BR>&nbsp;&nbsp;&nbsp;&nbsp;&nbsp;"Šta?" upitao je Zaphod.
<BR>&nbsp;&nbsp;&nbsp;&nbsp;&nbsp;To je Trilijan govorila. Okrenuo se.
<BR>&nbsp;&nbsp;&nbsp;&nbsp;&nbsp;Zid uz koji je krikitski robot jecao osvetlio se da bi otkrio prizor koji se odigravao u nekom drugom, neznanom delu krikitskih Robotskih Ratnih Zona. Izgledalo je da je reč o nekoj vrsti dvorane za savetovanje - Zaphod nije mogao da razazna najbolje, jer je robot prekrivao dobar deo ekrana.
<BR>&nbsp;&nbsp;&nbsp;&nbsp;&nbsp;Pokušao je da pomeri robota, ali ovaj je bio otežao od bola i probao je da ga ugrize, pa je zbog toga samo gledao pored njega što je bolje umeo.
<BR>&nbsp;&nbsp;&nbsp;&nbsp;&nbsp;"Razmislite malo o tome," rekao je Trilijanin glas. "Vaša istorija naprosto je niz očajno neverovatnih događaja. A ja umem da prepoznam neverovatan događaj kada ga vidim. Vaša potpuna izdvojenost iz Galaksije bila je od samog početka iščašena. I to ovde, na samom rubu, sa Oblakom Prašine oko vas. Stvar je nameštena. Očigledno."
<BR>&nbsp;&nbsp;&nbsp;&nbsp;&nbsp;Zaphod je bio kao lud od osujećenosti što ne može da vidi ekran. Robotova glava zaklanjala je ljude kojima je Trilijan govorila, njegova višenamenska borbena batina prekrivala je pozadinu, a lakat ruke koju je tragično prislonio na čelo skrivao je samu Trilijan.
<BR>&nbsp;&nbsp;&nbsp;&nbsp;&nbsp;"A onda se", rekla je Trilijan, "taj svemirski brod srušio na vašu planetu. To je mnogo verovatno, je li? Imate li pojma koja je verovatnoća da lutajući svemirski brod slučajno preseče orbitu neke planete?"
<BR>&nbsp;&nbsp;&nbsp;&nbsp;&nbsp;"Hej", rekao je Zaphod, "ona zarkeno pojma nema o čemu priča. Video sam taj svemirski brod. Lažan je. Bez šale."
<BR>&nbsp;&nbsp;&nbsp;&nbsp;&nbsp;"I mislio sam da bi moglo tako da bude", rekao je Marvin iz svog zatvora iza Zaphoda.
<BR>&nbsp;&nbsp;&nbsp;&nbsp;&nbsp;"Aha", rekao je Zaphod. "Sada ti je lako da to kažeš. Ja sam ti upravo ispričao. Svejedno, ne vidim kakve to veze ima sa bilo čime."
<BR>&nbsp;&nbsp;&nbsp;&nbsp;&nbsp;"A naročito", produžila je Trilijan, "verovatnoća da preseče orbitu jedne određene planete u Galaksiji, ili čak u čitavoj Vaseljeni. Koliko ja znam, takva verovatnoća je zaprepašćujuća. Ne znate šta to znači? Ne znam ni ja, toliko je mala njena vrednost. Posredi, znači, može da bude samo nameštaljka. Ne bi me začudilo ni da je taj kosmički brod lažan."
<BR>&nbsp;&nbsp;&nbsp;&nbsp;&nbsp;Zaphodu je pošlo za rukom da ukloni robotovu borbenu palicu. Iza nje, na ekranu su se ukazale prilike Forda, Artura i Slartibartfasta, koji su izgledali kao da ih je čitava stvar zbunila i zaprepastila.
<BR>&nbsp;&nbsp;&nbsp;&nbsp;&nbsp;"Hej, vidi", rekao je Zaphod razdragano, "momci se sjajno snalaze. Tra, ra, ra. Navalite, momci."
<BR>&nbsp;&nbsp;&nbsp;&nbsp;&nbsp;"A šta tek da kažemo", rekla je Trilijan, "za svu tu tehnologiju kojom ste ovladali preko noći? Većini stvorenja za to su potrebne hiljade godina. Neko vas je kljukao podacima koji su vam bili potrebni, neko vas je podržavao.
<BR>&nbsp;&nbsp;&nbsp;&nbsp;&nbsp;Znam, znam", dodala je na neko nevidljivo ometanje, "znam da niste shvatili šta se dešava. O tome i govorim. Nikada niste ništa shvatali. Kao ni ovu bombu supernova."
<BR>&nbsp;&nbsp;&nbsp;&nbsp;&nbsp;"Otkud ti znaš za to?" upitao je nevidljivi glas.
<BR>&nbsp;&nbsp;&nbsp;&nbsp;&nbsp;"Naprosto, znam", uzvratila je Trilijan. "Očekujete da vam poverujem da ste dovoljno bistri da izmislite nešto tako savršeno, a da pri tom budete glupi i ne shvatite da će sa sobom odneti i vas? To ne samo da je glupo, to je spektakularna tupoglavost."
<BR>&nbsp;&nbsp;&nbsp;&nbsp;&nbsp;"Hej, kakve su to priče o bombi?" upitao je Zaphod uznemireno Marvina.
<BR>&nbsp;&nbsp;&nbsp;&nbsp;&nbsp;"Bomba supernova?" upitao je Marvin. "To je vrlo, vrlo mala bomba."
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;"Koja bi mogla da uništi čitavu Vaseljenu u potpunosti", dodao je Marvin. "Odlična ideja, ako mene pitaš. Ali neće im uspeti."
<BR>&nbsp;&nbsp;&nbsp;&nbsp;&nbsp;"Zbog čega ne bi, kad je već toliko sjajna?"
<BR>&nbsp;&nbsp;&nbsp;&nbsp;&nbsp;"Ona jeste", rekao je, "oni nisu. Stigli su samo da je projektuju pre nego što su zaključani u omotač. Poslednjih pet godina posvetili su njenoj izgradnji. Misle da su je dobro sklopili, ali nisu. Glupavi su kao i svi ostali organski oblici života. Mrzim ih."
<BR>&nbsp;&nbsp;&nbsp;&nbsp;&nbsp;Trilijan je nastavila.
<BR>&nbsp;&nbsp;&nbsp;&nbsp;&nbsp;Zaphod je pokušao da odvuče krikitskog robota za nogu, ali ovaj se ritnuo i zarežao na njega, a onda briznuo u novi nalet ridanja. Onda se iznenada preturio i nastavio da izražava osećanja na podu, tamo gde nije bio na smetnji.
<BR>&nbsp;&nbsp;&nbsp;&nbsp;&nbsp;Trilijan je stajala na sredini odaje, umorna, ali blistavih očiju.
<BR>&nbsp;&nbsp;&nbsp;&nbsp;&nbsp;Poređani pred njom, bledi i naborani, bili su Starci Krikita, nepomični iza svog prostranog, zakrivljenog komandnog stola; gledali su je sa bespomoćnim strahom i mržnjom.
<BR>&nbsp;&nbsp;&nbsp;&nbsp;&nbsp;Ispred njih, na istom rastojanju od komandnog stola i središta odaje gde je stajala Trilijan kao da je na suđenju, nalazio se vitki, beli stub visok oko četiri stope. Na njegovom vrhu stajala je mala, bela lopta od tri, možda četiri inča u prečniku.
<BR>&nbsp;&nbsp;&nbsp;&nbsp;&nbsp;Pored stuba počivao je krikitski robot sa svojom višenamenskom palicom.
<BR>&nbsp;&nbsp;&nbsp;&nbsp;&nbsp;"U stvari, toliko ste neopisivo glupi..." (znojila se. Zaphod pomisli kako je neprivlačno od nje što u tom trenutku radi tako nešto). "Svi ste toliko neopisivo glupi, da sumnjam, zaista sumnjam, da ste uspeli da napravite bombu kako valja bez Haktarove pomoći tokom poslednjih pet godina."
<BR>&nbsp;&nbsp;&nbsp;&nbsp;&nbsp;"Ko je taj tip Haktar"?" upitao je Zaphod i isturio ramena.
<BR>&nbsp;&nbsp;&nbsp;&nbsp;&nbsp;Ako je Marvin i odgovorio, Zaphod ga nije čuo. Sva njegova pažnja bila je usredsređena na ekran.
<BR>&nbsp;&nbsp;&nbsp;&nbsp;&nbsp;Jedan od Staraca Krikita načinio je mali pokret rukom u pravcu robota. Robot podiže palicu.
<BR>&nbsp;&nbsp;&nbsp;&nbsp;&nbsp;"Niša ne mogu da učinim", rekao je Marvin, "on je na kolu koje je odvojeno od ostalih."
<BR>&nbsp;&nbsp;&nbsp;&nbsp;&nbsp;"Čekaj", rekla je Trilijan.
<BR>&nbsp;&nbsp;&nbsp;&nbsp;&nbsp;Starac načini maleni pokret. Robot zastade. Trilijan je odjednom izgledala veoma nesigurna u proceni situacije.
<BR>&nbsp;&nbsp;&nbsp;&nbsp;&nbsp;"Otkud ti znaš sve to?" upitao je Zaphod Marvina u tom trenutku.
<BR>&nbsp;&nbsp;&nbsp;&nbsp;&nbsp;"Kompjuterske memorije", rekao je Marvin. "Imam pristup."
<BR>&nbsp;&nbsp;&nbsp;&nbsp;&nbsp;"Vi ste drugačiji, zar ne", rekla je Trilijan Starcima, "od vaše sabraće sa istog sveta dole, na planeti? Čitave živote provodite ovde, nezaštićeni atmosferom. Ranjivi ste. Ostatak vaše rase je preplašen, znate, oni ne žele sve ovo. Izgubili ste vezu sa pravim stanjem stvari, zašto ne proverite to?"
<BR>&nbsp;&nbsp;&nbsp;&nbsp;&nbsp;Krikitski Starac postajao je sve nestrpljiviji. Napravio je pokret prema robotu koji je predstavljao potpunu suprotnost malopređašnjem.
<BR>&nbsp;&nbsp;&nbsp;&nbsp;&nbsp;Robot je zamahnuo borbenom palicom koja je pogodila malenu, belu loptu.
<BR>&nbsp;&nbsp;&nbsp;&nbsp;&nbsp;Malena, bela lopta predstavljala je bombu supernova.
<BR>&nbsp;&nbsp;&nbsp;&nbsp;&nbsp;Bila je to veoma, veoma mala bomba koja je bila izmišljena da bi učinila kraj čitavoj Vaseljeni.
<BR>&nbsp;&nbsp;&nbsp;&nbsp;&nbsp;Bomba supernova poletela je kroz vazduh. Pogodila je stražnji zid dvorane za savetovanja i napravila vrlo gadnu rupu u njemu.
<BR>&nbsp;&nbsp;&nbsp;&nbsp;&nbsp;"Otkud ona zna sve to?" upitao je Zaphod.
<BR>&nbsp;&nbsp;&nbsp;&nbsp;&nbsp;Marvin je mračno ćutao.
<BR>&nbsp;&nbsp;&nbsp;&nbsp;&nbsp;"Verovatno je samo blefirala", rekao je Zaphod. "Jadno dete, nije trebalo da je ostavljam."
</P></TD></TR></TABLE>
<P class="next">
<A HREF=p32.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
