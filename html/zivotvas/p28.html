<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>28.
<P>&nbsp;&nbsp;&nbsp;&nbsp;&nbsp;U međuvremenu, na više miliona milja odatle nego što um može da valjano pojmi, Zaphod Biblbroks se dosađivao.
<BR>&nbsp;&nbsp;&nbsp;&nbsp;&nbsp;Popravio je svoj brod - to jest, napetom pažnjom je posmatrao servisnog robota dok ga je popravljao umesto njega. Bio je to, ponovo, jedan od najmoćnijih i najneobičnijih brodova koji postoje. Zaphod je opet mogao da ide gde god zaželi, da radi šta god hoće. Zezao se sa nekom knjigom, a onda ju je zavitlao od sebe. Već ju je ranije pročitao.
<BR>&nbsp;&nbsp;&nbsp;&nbsp;&nbsp;Prišao je komunikacionoj konzoli i uključio kanal za slučaj opasnosti koji je radio na svim učestalostima.
<BR>&nbsp;&nbsp;&nbsp;&nbsp;&nbsp;"Hoće li neko piće?" upitao je.
<BR>&nbsp;&nbsp;&nbsp;&nbsp;&nbsp;"Je li to neko u opasnosti, drugar?" zapuckao je glas sa pola puta prema suprotnom kraju Galaksije.
<BR>&nbsp;&nbsp;&nbsp;&nbsp;&nbsp;"Da nemaš slučajno mikser?" upitao je Zaphod.
<BR>&nbsp;&nbsp;&nbsp;&nbsp;&nbsp;"Ej, odšetaj malo do neke komete."
<BR>&nbsp;&nbsp;&nbsp;&nbsp;&nbsp;"U redu, u redu", rekao je Zaphod i ponovo isključio kanal. Uzdahnuo je i seo. Onda je opet ustao i odšetao do kompjuterskog ekrana. Pritisnuo je nekoliko prekidača. Tačkice počeše da jure preko ekrana i proždiru jedna drugu.
<BR>&nbsp;&nbsp;&nbsp;&nbsp;&nbsp;"Bam!" rekao je Zaphod, "fijuuuuuu! Pam pam pam!"
<BR>&nbsp;&nbsp;&nbsp;&nbsp;&nbsp;"Ej, ćao", rekao je veselo kompjuter posle jednog minuta. "Osvojio si tri poena. Prethodni najbolji rezultat je sedam miliona pet stotina devedeset sedam hiljada dve stotine i..."
<BR>&nbsp;&nbsp;&nbsp;&nbsp;&nbsp;"U redu, u redu", rekao je Zaphod i ponovo isključio ekran.
<BR>&nbsp;&nbsp;&nbsp;&nbsp;&nbsp;Opet je seo. Igrao se olovkom. Ali i to je polako počelo da gubi na privlačnosti.
<BR>&nbsp;&nbsp;&nbsp;&nbsp;&nbsp;"U redu, u redu", rekao je i ubacio svoj rezultat, zajedno sa prethodnim najboljim rezultatom, u kompjuter.
<BR>&nbsp;&nbsp;&nbsp;&nbsp;&nbsp;Brod mu je onda suknuo, a od Vaseljene je ostala samo mrlja.
</P></TD></TR></TABLE>
<P class="next">
<A HREF=p29.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
