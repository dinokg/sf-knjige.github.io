<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>22.
<P>&nbsp;&nbsp;&nbsp;&nbsp;&nbsp;Previjajući se od bola, Artur je ležao na komadu otrgnutog i razorenog armiranog betona, dok su se oko njega kovitlale pare oblaka kroz koji je prolazio, zbunjen zvukom nekog mlitavog veselja negde iza njegovih leđa.
<BR>&nbsp;&nbsp;&nbsp;&nbsp;&nbsp;Čuo se zvuk koji nije mogao odmah da prepozna, delom zbog toga što nije poznavao melodiju pesmice 'Ostavio sam nogu na Džaglan Beti', a delom zato što je grupa koja je to svirala bila vrlo umorna, tako da su neki njeni članovi svirali pesmicu u tročetvrtinskom ritmu, drugi u dvotrećinskom, a treći u nekoj vrsti ritma pr2, već u zavisnosti od toga koliko je ko od njih ugrabio sna u poslednje vreme.
<BR>&nbsp;&nbsp;&nbsp;&nbsp;&nbsp;Ležao je i teško disao u vlažnom vazduhu i pokušavao da opipavanjem tela otkrije gde ga boli. Gde god bi se dodirnuo, nailazio je na bol. Posle izvesnog vremana otkrio je da je to zbog toga što ga ruka boli. Činilo se da je uganuo zglob. I leđa su ga bolela, ali uskoro je, na svoje zadovoljstvo, otkrio da nije gadno povređen, već samo izgreban i malo ugruvan, što i nije bilo čudno. Nikako, naime, nije shvatao šta jedna zgrada traži u oblacima.
<BR>&nbsp;&nbsp;&nbsp;&nbsp;&nbsp;S druge strane, ne bi mu bilo baš najlakše da pronađe ubedljivo objašnjenje ni za sopstveno prisustvo na istom mestu i zbog toga je zaključio da će on i zgrada naprosto morati da prihvate postojanje jedno drugog. Pogledao je sa mesta na kome je ležao. Zid od belih, ali umrljanih kamenih ploča uzdizao se iza njega, kao na pravoj zgradi. Izgledalo je da viri iz neke vrste isturene ivice ili ispusta koji se pružao oko nje u svim pravcima u dužini od tri ili četiri stope. Bio je to odlomak tla u kome je zgrada sa žurkom imala temelje i koji je ponela sa sobom da je drži povezanu na donjem kraju.
<BR>&nbsp;&nbsp;&nbsp;&nbsp;&nbsp;Uznemireno se podigao i, iznenada, čim je pogledao preko ruba, uhvatila ga je mučnina od vrtoglavice. Priljubio se uza zid, mokar od magle i znoja. Njegova glava plivala je slobodnim stilom, ali se stomak zabavljao baterflajom.
<BR>&nbsp;&nbsp;&nbsp;&nbsp;&nbsp;Iako je dotle dospeo sopstvenom snagom, nije mogao čak ni da razmišlja o jezivom ponoru koji je zjapio ispred njega. Svakako neće pokušati da oproba sreću skakanjem. Zapravo, nije nameravao da se pomeri makar i jedan inč bliže rubu.
<BR>&nbsp;&nbsp;&nbsp;&nbsp;&nbsp;Uhvativši čvrsto svoju putnu torbu, stao je da puže uza zid, nadajući se da će uz put pronaći ulazna vrata. Čvrsta težina limenke maslinovog ulja delovala je na njega ospokojavajuće.
<BR>&nbsp;&nbsp;&nbsp;&nbsp;&nbsp;Puzao je u pravcu najbližeg ugla u nadi da će mu zid iza ugla pružiti više načina za ulazak od ovoga, koji mu nije pružio baš nijedan.
<BR>&nbsp;&nbsp;&nbsp;&nbsp;&nbsp;Neravnomernost leta zgrade činila ga je bolesnim od straha, tako da je, posle izvesnog vremena, izvukao peškir iz putne torbe i učinio nešto što je još jednom opravdalo visoki položaj ubrusa na popisu najkorisnijih stvari koje treba da imate uza se kada autostopirate po Galaksiji - vezao ga je oko glave da ne bi mogao da vidi šta radi.
<BR>&nbsp;&nbsp;&nbsp;&nbsp;&nbsp;Stao je da vuče nogama po tlu, dok je ispruženom šakom pipao po zidu.
<BR>&nbsp;&nbsp;&nbsp;&nbsp;&nbsp;Najzad je došao do ugla, a kada mu je šaka zaobišla ugao, dodirnula je nešto što mu je zadalo takav šok da je gotovo pao. Bila je to druga ruka.
<BR>&nbsp;&nbsp;&nbsp;&nbsp;&nbsp;Dve ruke zgrabiše jedna drugu.
<BR>&nbsp;&nbsp;&nbsp;&nbsp;&nbsp;Očajnički je želeo da iskoristi drugu ruku za skidanje peškira sa očiju, ali ona je držala torbu sa maslinovim uljem, vinom i razglednicama sa Santorinija i on baš nikako nije želeo da je odloži.
<BR>&nbsp;&nbsp;&nbsp;&nbsp;&nbsp;Iskusio je jedan od onih trenutaka samoispitivanja, jedan od onih trenutaka kada se iznenada okrenete, pogledate sebe u oči i pomislite: 'Ko sam ja? Šta želim? Šta sam postigao u životu? Da li to radim kako treba?' Tiho je zajecao.
<BR>&nbsp;&nbsp;&nbsp;&nbsp;&nbsp;Pokušao je da oslobodi ruku, ali nije mogao. Druga ruka čvrsto ju je držala. Nije imao izbora nego da produži prema uglu. Zaokrenuo je za njega i zatresao glavom u nameri da se oslobodi peškira. Ovo je, izgleda, izazvalao oštar povik nerazaznatljivog osećanja kod vlastite druge ruke.
<BR>&nbsp;&nbsp;&nbsp;&nbsp;&nbsp;Peškir je strgnut sa njegove glave i on otkri da mu oči pilje u oči Forda Prefekta. Iza njega stajao je Slartibartfast, a iza ovoga jasno su se videli zaklonjeni prilaz i velika, zatvorena vrata.
<BR>&nbsp;&nbsp;&nbsp;&nbsp;&nbsp;Oboje su bili pripijeni uza zid, očiju divljih od straha dok su zurili u gusti, slepi oblak oko sebe i pokušavali da se odupru njihanju i poskakivanju zgrade.
<BR>&nbsp;&nbsp;&nbsp;&nbsp;&nbsp;"Gde si, kog fotona, bio?" prosiktao je Ford uspaničeno.
<BR>&nbsp;&nbsp;&nbsp;&nbsp;&nbsp;"Pa, ovaj", zamucao je Artur, ni sam ne znajući kako da sve to objasni u najkraćim crtama, "tu i tamo. Šta radite ovde?"
<BR>&nbsp;&nbsp;&nbsp;&nbsp;&nbsp;Ford ponovo pogleda Artura divljim očima.
<BR>&nbsp;&nbsp;&nbsp;&nbsp;&nbsp;"Neće da nas puste unutra bez boce pića", prosiktao je.
<BR>
<BR>&nbsp;&nbsp;&nbsp;&nbsp;&nbsp;Prvo što je Artur primetio kada se našao usred žurke, izuzev buke, zagušljive toplote, divlje mešavine boja koja se nejasno probijala kroz atmosferu od gustog dima, ćilima prekrivenih razbijenim staklom, pepelom i kapima guakamole i grupice stvorenja nalik na pterodaktile, obučene u lureks, koja su se okupila oko njegove drage boce grčkog vina i kreketala "Iznenađenje, iznenađenje", bila je Trilijan sa kojom je neobavezno ćeretao Bog Groma.
<BR>&nbsp;&nbsp;&nbsp;&nbsp;&nbsp;"Nismo li se videli na Milivejsu?" upitao je on.
<BR>&nbsp;&nbsp;&nbsp;&nbsp;&nbsp;"Jesi li ti bio onaj sa čekićem?"
<BR>&nbsp;&nbsp;&nbsp;&nbsp;&nbsp;"Da. Mnogo mi se više sviđa što ga imam ovde. Ovo je daleko ozloglašenije i opasnije mesto od onoga."
<BR>&nbsp;&nbsp;&nbsp;&nbsp;&nbsp;Odajom su odzvanjali krici nekog jezivog zadovoljstva, čije su razmere bile nevidljive u ustalasanoj gomili veselih, bučnih stvorenja koja su razdragano dovikivala jedno drugom stvari koje niko nije uspevao da čuje i povremeno zapadala u nervne krize.
<BR>&nbsp;&nbsp;&nbsp;&nbsp;&nbsp;"Izgleda zabavno", rekla je Trilijan. "Šta si rekao, Arture?"
<BR>&nbsp;&nbsp;&nbsp;&nbsp;&nbsp;"Rekoh, kako si, do đavola, dospela ovamo?"
<BR>&nbsp;&nbsp;&nbsp;&nbsp;&nbsp;"Bila sam nasumični niz tačaka koje su letele Vaseljenom. Poznaješ li Tora? On pravi gromove."
<BR>&nbsp;&nbsp;&nbsp;&nbsp;&nbsp;"Ćao", rekao je Artur. "To je sigurno strašno zanimljivo."
<BR>&nbsp;&nbsp;&nbsp;&nbsp;&nbsp;"Ćao", rekao je Tor, "i jeste. Imaš piće?"
<BR>&nbsp;&nbsp;&nbsp;&nbsp;&nbsp;"Ovaj - zapravo, nemam..."
<BR>&nbsp;&nbsp;&nbsp;&nbsp;&nbsp;"Što onda ne pođeš da nađeš sebi jedno?"
<BR>&nbsp;&nbsp;&nbsp;&nbsp;&nbsp;"Videćemo se, Arture", rekla je Trilijan.
<BR>&nbsp;&nbsp;&nbsp;&nbsp;&nbsp;Nešto pade Arturu na um i on se obazre okolo.
<BR>&nbsp;&nbsp;&nbsp;&nbsp;&nbsp;"Zaphod nije ovde?" upitao je.
<BR>&nbsp;&nbsp;&nbsp;&nbsp;&nbsp;"Videćemo se", rekla je Trilijan čvrstim glasom, "kasnije."
<BR>&nbsp;&nbsp;&nbsp;&nbsp;&nbsp;Tor ga je gledao tvrdim očima, crnim poput ugljena, nakostrešene brade. Ono malo svetla što je bilo na tom mestu sakupilo je nakratko svoje snage da bi zlokobno zasvetlucalo na rogovima njegovog šlema.
<BR>&nbsp;&nbsp;&nbsp;&nbsp;&nbsp;Svojom izuzetno krupnom šakom uzeo je Trilijan za lakat, a mišići njegove nadlaktice vrteli su se jedan oko drugog poput dva folksvagena na parkiralištu.
<BR>&nbsp;&nbsp;&nbsp;&nbsp;&nbsp;Odveo ju je.
<BR>&nbsp;&nbsp;&nbsp;&nbsp;&nbsp;"Jedna od zanimljivih stvari u vezi sa besmrtnošću", govorio je, "jeste to..."
<BR>&nbsp;&nbsp;&nbsp;&nbsp;&nbsp;"Jedna od zanimljivih stvari u vezi sa svemirom", čuo je Artur kako Slartibartfast govori nekom krupnom i masivnom stvorenju koje je izgledalo kao da gubi borbu sa sopstvenim srcem i koje je pažljivo gledalo starčeve duboke oči i sivu bradu, "jeste to koliko je on, u stvari, dosadan."
<BR>&nbsp;&nbsp;&nbsp;&nbsp;&nbsp;"Dosadan?" ponovilo je stvorenje i trepnulo očima koje su bile prilično zakrvavljene i sa velikim podočnjacima.
<BR>&nbsp;&nbsp;&nbsp;&nbsp;&nbsp;"Da", odvratio je Slartibartfast, "zaprepašćujuće dosadan. Zapanjujuće. Znaš, njega ima tako mnogo, a onoga što je u njemu tako malo. Hoćeš li da ti navedem neke statističke podatke?"
<BR>&nbsp;&nbsp;&nbsp;&nbsp;&nbsp;"Pa, ovaj..."
<BR>&nbsp;&nbsp;&nbsp;&nbsp;&nbsp;"Molim te, baš bih voleo. I oni su nezamislivo dosadni."
<BR>&nbsp;&nbsp;&nbsp;&nbsp;&nbsp;"Odmah ću se vratiti da ih čujem", reklo je stvorenje, potapšalo ga po ruci, podiglo svoju haljinu poput hoverkrafta i otišlo u ustalasanu gomilu.
<BR>&nbsp;&nbsp;&nbsp;&nbsp;&nbsp;"Mislio sam da nikada neće otići", zagroktao je starac. "Dođi Zemljanine..."
<BR>&nbsp;&nbsp;&nbsp;&nbsp;&nbsp;"Artur."
<BR>&nbsp;&nbsp;&nbsp;&nbsp;&nbsp;"Moramo naći srebrnu sponu, ovde je negde."
<BR>&nbsp;&nbsp;&nbsp;&nbsp;&nbsp;"Zar ne možemo malo da se oduvamo?" upitao je Artur. "Imao sam težak dan. Slučajno je i Trilijan ovde, ali nije mi rekla kako je stigla; verovatno nije ni bitno."
<BR>&nbsp;&nbsp;&nbsp;&nbsp;&nbsp;"Pomisli na opasnost koja preti Vaseljeni..."
<BR>&nbsp;&nbsp;&nbsp;&nbsp;&nbsp;"Vaseljena je", odvratio je Artur, "dovoljno velika i dovoljno stara da može pola sata da se brine sama za sebe. Dobro", dodao je, u odgovor na sve veću Slartibartfastovu uzrujanost, "promuvaću se okolo i videti da li ju je neko video."
<BR>&nbsp;&nbsp;&nbsp;&nbsp;&nbsp;"U redu, u redu", rekao je Slartibartfast, "u redu." I sam je zašao u gomilu, a svi pored kojih je prolazio govorili su mu da zastane i oduva se malo.
<BR>&nbsp;&nbsp;&nbsp;&nbsp;&nbsp;"Jesi li video negde jednu sponu?" upitao je Artur čovečuljka koji je, izgleda, željno stajao i čekao da sluša nekoga. "Napravljena je od srebra, od životnog je značaja za buduću bezbednost Vaseljene i otprilike je ovoliko dugačka."
<BR>&nbsp;&nbsp;&nbsp;&nbsp;&nbsp;"Nisam", odvratio je ushićeno naborani čovečuljak, "ali posluži se pićem pa mi ispričaj sve o tome."
<BR>&nbsp;&nbsp;&nbsp;&nbsp;&nbsp;Pored njega se provrteo Ford, koji je plesao divlju, burnu i prilično skarednu igru sa devojkom koja je izgledala kao da na glavi nosi sidnejsku Operu. Vodio je sa njom bučni i zaludni razgovor pokušavajući da nadjača galamu oko njih.
<BR>&nbsp;&nbsp;&nbsp;&nbsp;&nbsp;"Sviđa mi se tvoj šešir!" zaurlao je.
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Rekoh, sviđa mi se tvoj šešir."
<BR>&nbsp;&nbsp;&nbsp;&nbsp;&nbsp;"Ja nemam šešir."
<BR>&nbsp;&nbsp;&nbsp;&nbsp;&nbsp;"Pa, onda mi se sviđa glava."
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Rekoh, sviđa mi se tvoja glava. Zanimljiv sklop kostiju."
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;Ford slegnu ramenima u okviru složene rutine ostalih pokreta koju je izvodio.
<BR>&nbsp;&nbsp;&nbsp;&nbsp;&nbsp;"Rekoh, sjajno igraš", vikao je, "ali nemoj toliko da klimaš glavom."
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Ma eto, svaki put kada klimneš", rekao je Ford, "... jao!" dodao je kada je njegova partnerka klimnula da bi rekla 'Šta?' i ponovo ga oštro lupila po čelu šiljatim krajem svoje neobične lobanje.
<BR>&nbsp;&nbsp;&nbsp;&nbsp;&nbsp;"Moja planeta je raznesena jednog jutra", rekao je Artur, koji je, sasvim neočekivano, zatekao sebe kako pripoveda čovečuljku priču svog života, ili bar odabrana poglavlja iz nje. "Zbog toga sam ovako obučen, u kućni mantil. Razumeš, moja planeta je raznesena sa svim mojim odelima. Nisam znao da ću doći na žurku."
<BR>&nbsp;&nbsp;&nbsp;&nbsp;&nbsp;Čovečuljak je ushićeno klimnuo glavom.
<BR>&nbsp;&nbsp;&nbsp;&nbsp;&nbsp;"Kasnije su me izbacili sa svemirskog broda. I dalje u kućnom mantilu. Čovek bi pre očekivao svemirsko odelo. Ubrzo potom otkrio sam da su moju planetu prvobitno izgradili miševi. Možeš misliti kako sam se osećao kada sam to saznao. Onda su malo pucali na mene i pokušali da me raznesu. U stvari, često su me napadali, pucali na mene, vređali me, dezintegrisali u pravilnim razmacima, lišavali čaja, a potom sam se srušio u močvaru i bio prisiljen da provedem pet godina u vlažnoj pećini."
<BR>&nbsp;&nbsp;&nbsp;&nbsp;&nbsp;"Ah", oduševljavao se čovečuljak, "a da li si se lepo zabavljao?"
<BR>&nbsp;&nbsp;&nbsp;&nbsp;&nbsp;Artur se silovito zagrcnu pićem.
<BR>&nbsp;&nbsp;&nbsp;&nbsp;&nbsp;"Kako divno i uzbudljivo kašljanje", rekao je čovečuljak, zaprepašćeno. "Smem li da ti se pridružim?"
<BR>&nbsp;&nbsp;&nbsp;&nbsp;&nbsp;Upitavši to, otisnuo se u najneobičniji i najspektakularniji mogući napad kašlja koji je toliko iznenadio Artura da se i sam silovito zagrcnuo i počeo da kašlje, ali je ubrzo otkrio da to već neko vreme i inače radi i skroz se zbunio. Zajedno su izveli duet za cepanje pluća koji je trajao puna dva minuta pre nego što je Artur uspeo da se iskašlje i konačno zaustavi.
<BR>&nbsp;&nbsp;&nbsp;&nbsp;&nbsp;"Tako silovito i hrabro", primetio je čovečuljak, dahćući i brišući suze. "Koliko li je samo uzbudljiv bio tvoj život. Veliko ti hvala."
<BR>&nbsp;&nbsp;&nbsp;&nbsp;&nbsp;Toplo je prodrmao Arturovu ruku i otišao u gužvu. Artur je zbunjeno zavrteo glavom.
<BR>&nbsp;&nbsp;&nbsp;&nbsp;&nbsp;Do njega dođe čovek koji je delovao prilično mlado, tip koji je izgledao naglašeno agresivno, krivih usta, nosa isturenog poput svetionika i sitnih, oštrih jabučica. Nosio je crne pantalone, crnu svilenu majicu otvorenu sve do onoga što mu je verovatno bilo pupak, iako je Artur naučio da ništa ne nagađa o anatomijama ljudi koje je sretao tih dana, a oko vrata je imao raznorazne gadne zlatne stvari. Nosio je nešto u crnoj torbi i jasno se videlo da je želeo da ljudi primete da ne želi da je primete.
<BR>&nbsp;&nbsp;&nbsp;&nbsp;&nbsp;"Ovaj, hej, jesam li ja to čuo maločas kako izgovaraš svoje ime?" upitao je.
<BR>&nbsp;&nbsp;&nbsp;&nbsp;&nbsp;Bila je to jedna od mnogih stvari koje je Artur rekao oduševljenom čovečuljku.
<BR>&nbsp;&nbsp;&nbsp;&nbsp;&nbsp;"Da, Artur Dent."
<BR>&nbsp;&nbsp;&nbsp;&nbsp;&nbsp;Izgledalo je kao da čovek lagano pleše u nekom ritmu koji je bio različit od onih nekoliko u kojima se grupa trenutno tmurno gurala.
<BR>&nbsp;&nbsp;&nbsp;&nbsp;&nbsp;"Aha", rekao je, "ali čovek iz planine želeo je da te vidi."
<BR>&nbsp;&nbsp;&nbsp;&nbsp;&nbsp;"Sreo sam ga."
<BR>&nbsp;&nbsp;&nbsp;&nbsp;&nbsp;"Aha, ali izgledalo je kao da mu je mnogo stalo do toga."
<BR>&nbsp;&nbsp;&nbsp;&nbsp;&nbsp;"Da, sreo sam ga."
<BR>&nbsp;&nbsp;&nbsp;&nbsp;&nbsp;"Aha, dobro, samo sam hteo da znaš."
<BR>&nbsp;&nbsp;&nbsp;&nbsp;&nbsp;"I znam. Sreo sam ga."
<BR>&nbsp;&nbsp;&nbsp;&nbsp;&nbsp;Čovek je zastao i neko vreme žvakao gumu. Onda je potapšao Artura po leđima.
<BR>&nbsp;&nbsp;&nbsp;&nbsp;&nbsp;"U redu", rekao je, "dobro. Samo sam hteo da ti kažem, u redu? Prijatno, puno sreće, dobijaj nagrade."
<BR>&nbsp;&nbsp;&nbsp;&nbsp;&nbsp;"Šta?" upitao je Artur, koji je sada već bio ozbiljno zbunjen.
<BR>&nbsp;&nbsp;&nbsp;&nbsp;&nbsp;"Štagod. Radi šta god hoćeš. Srećan ti put." Napravio je puckav zvuk pomoću onoga što je žvakao, šta god to bilo, i neodređeno mahnuo rukom.
<BR>&nbsp;&nbsp;&nbsp;&nbsp;&nbsp;"Zašto?" upitao je Artur.
<BR>&nbsp;&nbsp;&nbsp;&nbsp;&nbsp;"Onda nemoj ništa da radiš", rekao je čovek. "Koga je uopšte briga? Ko mari za to?" Iznenada se čovekovo lice gnevno zacrvenelo i on poče da viče.
<BR>&nbsp;&nbsp;&nbsp;&nbsp;&nbsp;"Šizni", rekao je. "Briši odavde, skini mi se sa grbače, momak. Odzarkuj!!!"
<BR>&nbsp;&nbsp;&nbsp;&nbsp;&nbsp;"U redu, idem", rekao je žurno Artur.
<BR>&nbsp;&nbsp;&nbsp;&nbsp;&nbsp;"Ozbiljno mislim." Čovek oštro odmahnu i nestade u gužvi.
<BR>&nbsp;&nbsp;&nbsp;&nbsp;&nbsp;"Šta to bi?" pitao je Artur devojku koja je stajala pored njega. "Zbog čega mi je rekao da dobijam nagrade?"
<BR>&nbsp;&nbsp;&nbsp;&nbsp;&nbsp;"Žargon ljudi iz šou-biznisa", odgovorila je devojka. "Nedavno je dobio nagradu na godišnjoj svečanosti Instituta za rekreacione opsene na Ursi Minor Alfi i nadao se da će moći da to pomene onako uzgred, ali ti nisi skrenuo razgovor gde treba na tu temu, pa nije ni došao u priliku."
<BR>&nbsp;&nbsp;&nbsp;&nbsp;&nbsp;"Oh", rekao je Artur, "oh, pa, žao mi je zbog toga. A za šta je dobio nagradu?"
<BR>&nbsp;&nbsp;&nbsp;&nbsp;&nbsp;"Za najbolju bezrazložnu upotrebu reči 'tucanje' u ozbiljnom scenariju. To je vrlo ugledna nagrada."
<BR>&nbsp;&nbsp;&nbsp;&nbsp;&nbsp;"Shvatam", rekao je Artur, "da, a šta se, zapravo, dobija kao nagrada?"
<BR>&nbsp;&nbsp;&nbsp;&nbsp;&nbsp;"'Rori'. To je jedna mala, srebrna stvar postavljena na veliku, crnu osnovu. Šta si kazao?"
<BR>&nbsp;&nbsp;&nbsp;&nbsp;&nbsp;"Ništa nisam kazao, nego sam hteo da pitam kakva je to srebrna..."
<BR>&nbsp;&nbsp;&nbsp;&nbsp;&nbsp;"Oh, učinilo mi se da si kazao 'vup'."
<BR>&nbsp;&nbsp;&nbsp;&nbsp;&nbsp;"Šta da sam kazao?"
<BR>&nbsp;&nbsp;&nbsp;&nbsp;&nbsp;"Vup."
<BR>
<BR>&nbsp;&nbsp;&nbsp;&nbsp;&nbsp;Već nekoliko godina novi ljudi upadaju na žurku, pomodni nezvani gosti sa drugih svetova, a učesnici žurke već neko vreme imaju utisak, dok posmatraju sopstvenu planetu ispod sebe, sa njenim propalim gradovima, opustošenim plantažama avokada i uništenim vinogradima, prostranim oblastima novostvorene pustinje i morima punim mrvica od krekera ili još gorih stvari, da njihov svet u sićušnim i neprimetnim pojedinostima nije baš onoliko zabavan kao što je nekada bio. Neki od njih počeli su da se pitaju mogu li da se održe u treznom stanju dovoljno dugo da otisnu čitavu žurku dalje u kosmos i da je možda odvedu do svetova nekih drugih ljudi, gde je vazduh možda svežiji, pa bi im zadavao manje glavobolje.
<BR>&nbsp;&nbsp;&nbsp;&nbsp;&nbsp;Ona nekolicina neuhranjenih ratara, koji su i dalje nekako uspevali da se izbore za bedno održavanje života na napola odumrlom zemljištu, bili bi oduševljeni da to čuju, ali tog dana, kada je žurka uz urlik izletela iz oblaka, a ratari podigli poglede u strahu od još jedne pljačke sira i vina, postalo je sasvim jasno da nikuda neće otići i da će žurka uskoro biti gotova. Veoma skoro biće vreme da se pokupe šeširi i mantili, da se mlitavo iziđe napolje i da se vidi koje je doba dana, koje godišnje doba i ima li na tom spaljenom i opustošenom mestu taksija koji nekuda idu.
<BR>&nbsp;&nbsp;&nbsp;&nbsp;&nbsp;Žurka je bila povezana u užasni spoj sa jednim čudnovatim, belim svemirskim brodom koji je, izgleda, bio dopola zaboden u nju. Skupa su se njihali, vitlali i vrteli po nebu, groteskno zanemarujući sopstvenu težinu.
<BR>&nbsp;&nbsp;&nbsp;&nbsp;&nbsp;Oblaci su se razdvajali pred njima. Vazduh je urlao i sklanjao im se sa puta.
<BR>&nbsp;&nbsp;&nbsp;&nbsp;&nbsp;Žurka i krikitski ratni brod pomalo su ličili, dok su jurili nebom, na dve patke, od kojih jedna pokušava da napravi treću patku u onoj drugoj, dok se druga svim silama trudi da objasni da se upravo u ovom trenutku ne oseća baš spremna za treću patku, da nije ubeđena da uopšte želi da joj baš ta prva patka napravi pretpostavljenu treću patku, a svakako ne dok je ona, druga patka, zauzeta letenjem.
<BR>&nbsp;&nbsp;&nbsp;&nbsp;&nbsp;Nebo je urlalo i gnevno vrištalo na sve to, potresajući zemlju udarnim talasima.
<BR>&nbsp;&nbsp;&nbsp;&nbsp;&nbsp;A onda je iznenada, uz fup, krikitski brod nestao.
<BR>&nbsp;&nbsp;&nbsp;&nbsp;&nbsp;Žurka je bespomoćno nastavila da se tetura po nebu poput čoveka koji se neočekivano naslonio na otvorena vrata. Vrtela se i njihala na mlaznim motorima koji su je držali u vazduhu. Pokušala je da se ispravi, ali se umesto toga još više iskrivila. I dalje se teturala po nebu.
<BR>&nbsp;&nbsp;&nbsp;&nbsp;&nbsp;Teturanje se produžilo još izvesno vreme, ali bilo je jasno da neće još dugo. Žurka je sada bila smrtno ranjena. Sve uživanje nestalo je iz nje, što povremeno vratolomne piruete nisu mogle sakriti.
<BR>&nbsp;&nbsp;&nbsp;&nbsp;&nbsp;Što je duže izbegavala tle, to se udarac spremao da bude teži kada je konačno bude zadesio.
<BR>
<BR>&nbsp;&nbsp;&nbsp;&nbsp;&nbsp;Ni unutra stvari se nisu razvijale kako treba. U stvari, razvijale su se čudovišno loše, a ljudi su sve to mrzeli i to glasno uzvikivali.
<BR>&nbsp;&nbsp;&nbsp;&nbsp;&nbsp;Krikitski roboti došli su i otišli.
<BR>&nbsp;&nbsp;&nbsp;&nbsp;&nbsp;Odneli su nagradu za najbolju bezrazložnu upotrebu reči 'tucanje' u ozbiljnom scenariju, a umesto nje ostavili prizor takvog razaranja, da je Artura bilo gotovo isto toliko žao koliko i nagrađenog umetnika za njegov 'Rori'.
<BR>&nbsp;&nbsp;&nbsp;&nbsp;&nbsp;"Voleli bismo da ostanemo i da vam pomognemo", vikao je Ford i probijao se kroz razrušene otpatke, "ali ipak nećemo."
<BR>&nbsp;&nbsp;&nbsp;&nbsp;&nbsp;Žurka se ponovo zaleluja i izazva grozničave krike i jaukanje iz zadimljene ruševine.
<BR>&nbsp;&nbsp;&nbsp;&nbsp;&nbsp;"Znate, mi idemo da spasemo Vaseljenu", nastavio je Ford, "a ako mislite da je to prilično slab izgovor, možda ste i u pravu. Svejedno, mi odosmo."
<BR>&nbsp;&nbsp;&nbsp;&nbsp;&nbsp;Iznenada je naišao na neotvorenu bocu koja je, nekim čudom, ostala čitava.
<BR>&nbsp;&nbsp;&nbsp;&nbsp;&nbsp;"Hoćete li imati nešto protiv da ponesemo ovo?" upitao je. "Vama više neće biti potrebna."
<BR>&nbsp;&nbsp;&nbsp;&nbsp;&nbsp;Uzeo je i kesicu čipsa.
<BR>&nbsp;&nbsp;&nbsp;&nbsp;&nbsp;"Trilijan?" urlao je Artur potresenim i nemoćnim glasom. U zadimljenom haosu nije mogao videti ništa.
<BR>&nbsp;&nbsp;&nbsp;&nbsp;&nbsp;"Zemljanine, moramo da pođemo", rekao je Slartibartfast nervozno.
<BR>&nbsp;&nbsp;&nbsp;&nbsp;&nbsp;"Trilijan?" viknuo je Artur ponovo.
<BR>&nbsp;&nbsp;&nbsp;&nbsp;&nbsp;Trenutak ili dva kasnije Trilijan se, sva teturava i uzdrhtala, pojavila oslonjena o svog novog prijatelja, Boga Groma.
<BR>&nbsp;&nbsp;&nbsp;&nbsp;&nbsp;"Devojka ide sa mnom", rekao je Tor. "U Valhali se održava velika zabava, odletećemo..."
<BR>&nbsp;&nbsp;&nbsp;&nbsp;&nbsp;"Gde si bio kada se sve ovo dešavalo?" upitao je Artur.
<BR>&nbsp;&nbsp;&nbsp;&nbsp;&nbsp;"Na spratu", rekao je Tor. "Odmeravao sam njenu težinu. Letenje je složen posao, znaš, treba da proračunaš vetar..."
<BR>&nbsp;&nbsp;&nbsp;&nbsp;&nbsp;"Ona ide sa nama", kazao je Artur.
<BR>&nbsp;&nbsp;&nbsp;&nbsp;&nbsp;"Hej", rekla je Trilijan, "zar ne bi trebalo da ja..."
<BR>&nbsp;&nbsp;&nbsp;&nbsp;&nbsp;"Ne", rekao je Artur, "ti ideš sa nama."
<BR>&nbsp;&nbsp;&nbsp;&nbsp;&nbsp;Tor ga je gledao očima u kojima je polako počinjala da bukti vatra. Pomenuo je neke stvari u vezi sa religijom, ali one nisu imale nikakve veze sa pristojnošću.
<BR>&nbsp;&nbsp;&nbsp;&nbsp;&nbsp;"Ide sa mnom", rekao je lagano.
<BR>&nbsp;&nbsp;&nbsp;&nbsp;&nbsp;"Hajde, Zemljanine", kazao je Slartibartfast nervozno i povukao Artura za rukav.
<BR>&nbsp;&nbsp;&nbsp;&nbsp;&nbsp;"Hajde, Slartibartfaste", rekao je Ford nervozno i povukao starca za rukav. Uređaj za teleportiranje nalazio se kod Slartibartfasta.
<BR>&nbsp;&nbsp;&nbsp;&nbsp;&nbsp;Žurka se njihala, lelujala i terala sve prisutne da se teturaju, izuzev Tora i Artura; ovaj je drhteći zurio u crne oči Boga Groma.
<BR>&nbsp;&nbsp;&nbsp;&nbsp;&nbsp;Lagano, neverovatno, Artur je podigao svoje sićušne pesnice.
<BR>&nbsp;&nbsp;&nbsp;&nbsp;&nbsp;"Hoćeš da probaš ovo?" upitao je.
<BR>&nbsp;&nbsp;&nbsp;&nbsp;&nbsp;"Molim?" zaurlao je Tor.
<BR>&nbsp;&nbsp;&nbsp;&nbsp;&nbsp;"Rekoh", ponovio je Artur i nije mogao da spreči podrhtavanje glasa, "hoćeš li da probaš ovo?" Smešno je zamahnuo pesnicama.
<BR>&nbsp;&nbsp;&nbsp;&nbsp;&nbsp;Tor ga je gledao u neverici. Onda iz njegove nozdrve izbi maleni plamen dima. U njemu se nazirao i maleni plamen.
<BR>&nbsp;&nbsp;&nbsp;&nbsp;&nbsp;Dograbio je pojas.
<BR>&nbsp;&nbsp;&nbsp;&nbsp;&nbsp;Isprsio se kako bi sasvim jasno pokazao da mu grudi predstavljaju gromadu uz koju smeš da počneš uspon samo ukoliko imaš grupu odličnih himalajskih vodiča.
<BR>&nbsp;&nbsp;&nbsp;&nbsp;&nbsp;Odvojio je dršku čekića sa pojasa. Podigao ju je i otkrio masivnu gvozdenu glavu. Time je otklonio moguću zabludu da sa sobom nosi telegrafski stub.
<BR>&nbsp;&nbsp;&nbsp;&nbsp;&nbsp;"Hoću li", rekao je uz siktanje poput reke koja protiče oko turbina, "da probam to?"
<BR>&nbsp;&nbsp;&nbsp;&nbsp;&nbsp;"Da", rekao je Artur, čiji je glas iznenada postao neobično jak i ratoboran. Ponovo je izmahnuo pesnicama, ovog puta kao da misli ozbiljno.
<BR>&nbsp;&nbsp;&nbsp;&nbsp;&nbsp;"Iziđi malo napolje ako smeš", zauralo je na Tora.
<BR>&nbsp;&nbsp;&nbsp;&nbsp;&nbsp;"Dobro!" zatutnjao je Tor poput razjarenog bika (ili, zapravo, poput razjarenog Boga Groma, što je mnogo upečatljivije) i učinio to.
<BR>&nbsp;&nbsp;&nbsp;&nbsp;&nbsp;"Odlično", rekao je Artur, "dakle, njega smo se otarasili. Slarti, vadi nas odavde."
</P></TD></TR></TABLE>
<P class="next">
<A HREF=p23.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
