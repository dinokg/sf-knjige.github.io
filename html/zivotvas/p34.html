<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>EPILOG: ŽIVOT, VASELJENA I SVE OSTALO
<P>&nbsp;&nbsp;&nbsp;&nbsp;&nbsp;Na kraju su opet putovali.
<BR>&nbsp;&nbsp;&nbsp;&nbsp;&nbsp;Bližilo se vreme kada Artur to više neće raditi.
<BR>&nbsp;&nbsp;&nbsp;&nbsp;&nbsp;Rekao je da mu je bistromatički pogon otkrio da vreme i rastojanje predstavljaju jedno, da um i Vaseljena predstavlju jedno, da su opažaji i stvarnost jedno i da što neko više putuje, utoliko više ostaje na istom mestu i da ako treba da bira između jednog i drugog, radije će se skrasiti negde i složiti sve što mu je u umu, koji je sada predstavljao jedinstvo sa Vaseljenom, tako da ne bi trebalo da mu bude potrebno mnogo vremena za to, a potom se može dobro odmoriti, malo vežbati letenje i naučiti da kuva, što je uvek nameravao da učini. Limenka grčkog maslinovog ulja sada je predstavljala jednu od najdražih stvari koju je posedovao i on je govorio da mu je način na koji se neočekivano ponovo pojavila u njegovom životu pružio izvestan osećaj jedinstva stvari, koji... koji je činio da se oseti...
<BR>&nbsp;&nbsp;&nbsp;&nbsp;&nbsp;Zevnuo je i zaspao.
<BR>&nbsp;&nbsp;&nbsp;&nbsp;&nbsp;Izjutra, dok su se pripremali da ga odvedu na neku tihu i idiličnu planetu na kojoj nikome neće smetati kada tako bude govorio, iznenada su uhvatili poziv za pomoć koji je emitovao kompjuter, pa su skrenuli da bi utvrdili o čemu je reč.
<BR>&nbsp;&nbsp;&nbsp;&nbsp;&nbsp;Mali, ali očigledno neoštećeni svemirski brod sa Meride kao da je igrao čudnovati ples kroz prazninu. Kratko kompjutersko skeniranje otkrilo im je da je brod u redu, ali da je pilot lud.
<BR>&nbsp;&nbsp;&nbsp;&nbsp;&nbsp;"Polulud, polulud", bio je uporan čovek dok su ga, u delirijumu, nosili na brod.
<BR>&nbsp;&nbsp;&nbsp;&nbsp;&nbsp;Bio je novinar dnevnog lista 'Dnevne beleške'. Dali su mu sredstvo za umirenje i poslali Marvina da mu pravi društvo, sve dok nije obećao da će se urazumiti.
<BR>&nbsp;&nbsp;&nbsp;&nbsp;&nbsp;"Prisustvovao sam suđenju", rekao je najzad, "na Agrabutonu."
<BR>&nbsp;&nbsp;&nbsp;&nbsp;&nbsp;Podigao se na tanke i izmršavele laktove; njegove oči divlje su se ogledale unaokolo. Bela kosa kao da mu je mahala nekome koga je poznavala u susednoj sobi.
<BR>&nbsp;&nbsp;&nbsp;&nbsp;&nbsp;"Polako, polako", govorio je Ford. Trilijan je umirujuće položila šaku na njegovo rame.
<BR>&nbsp;&nbsp;&nbsp;&nbsp;&nbsp;Čovek se ponovo spustio na ležaj i zagledao se u tavanicu brodske ambulante.
<BR>&nbsp;&nbsp;&nbsp;&nbsp;&nbsp;"Sam slučaj", rekao je, "više nije bitan, ali postojao je jedan svedok... svedok... po imenu... po imenu Prak. Neobičan i težak čovek. Konačno su bili prisiljeni da upotrebe drogu da bi ga naveli da govori istinu, serum istine."
<BR>&nbsp;&nbsp;&nbsp;&nbsp;&nbsp;Oči su mu bespomočno kolutale u glavi.
<BR>&nbsp;&nbsp;&nbsp;&nbsp;&nbsp;"Dali su mu previše", rekao je uz tiho jecanje, "dali su mu previše." Počeo je da plače. "Sigurno su roboti pomerili lekarevu ruku dok je ubrizgavao drogu."
<BR>&nbsp;&nbsp;&nbsp;&nbsp;&nbsp;"Roboti?" upitao je Zaphod oštro. "Kakvi roboti?"
<BR>&nbsp;&nbsp;&nbsp;&nbsp;&nbsp;"Neki beli roboti", promuklo je prošaptao čovek, "upali su u sudnicu i ukrali sudijino žezlo, agrabutonsko žezlo pravde, ogavnu plastičnu stvar. Ne znam zašto su je želeli" - ponovo je počeo da plače - "a i pomerili su lekarevu ruku..."
<BR>&nbsp;&nbsp;&nbsp;&nbsp;&nbsp;Bespomoćno, tužno, vrteo je mlitavom glavom levo-desno, očiju koje su bolno kolutale.
<BR>&nbsp;&nbsp;&nbsp;&nbsp;&nbsp;"A kada se suđenje nastavilo", rekao je plačljivim šapatom, "zatražili su od Praka najnesrećniju stvar. Zatražili su" - zastao je i uzdrhtao - "da govori istinu, samo istinu i ništa osim istine. Samo to, zar ne shvatate?"
<BR>&nbsp;&nbsp;&nbsp;&nbsp;&nbsp;Iznenada se ponovo podigao na laktove i dreknuo na njih.
<BR>&nbsp;&nbsp;&nbsp;&nbsp;&nbsp;"Dali su mu previše droge!"
<BR>&nbsp;&nbsp;&nbsp;&nbsp;&nbsp;Opet se sručio i tiho nastavio da ječi. "Previše, previše, previše, previše..."
<BR>&nbsp;&nbsp;&nbsp;&nbsp;&nbsp;Grupa se sakupila oko njegovog kreveta i zagledala se. Naježili su se.
<BR>&nbsp;&nbsp;&nbsp;&nbsp;&nbsp;"Šta se dogodilo?" upitao je najzad Zaphod.
<BR>&nbsp;&nbsp;&nbsp;&nbsp;&nbsp;"Oh, poslušao je i počeo da govori", rekao je čovek divlje, "i, koliko ja znam, još govori. Čudne, užasne stvari... užasne, užasne!" vrisnuo je.
<BR>&nbsp;&nbsp;&nbsp;&nbsp;&nbsp;Pokušali su da ga smire, ali on se ponovo podigao na laktove.
<BR>&nbsp;&nbsp;&nbsp;&nbsp;&nbsp;"Užasne stvari, neshvatljive stvari", vikao je, "stvari dovoljne da čovek siđe s uma!"
<BR>&nbsp;&nbsp;&nbsp;&nbsp;&nbsp;Divlje ih je gledao.
<BR>&nbsp;&nbsp;&nbsp;&nbsp;&nbsp;"Ili, u mom slučaju", rekao je, "polulud. Ja sam novinar."
<BR>&nbsp;&nbsp;&nbsp;&nbsp;&nbsp;"Hoćeš da kažeš", upitao je Artur lagano, "da si navikao da se suočavaš sa istinom?"
<BR>&nbsp;&nbsp;&nbsp;&nbsp;&nbsp;"Ne", rekao je čovek i zbunjeno se namrštio, "hoću da kažem da sam izmislio izgovor i udaljio se pre ostalih."
<BR>&nbsp;&nbsp;&nbsp;&nbsp;&nbsp;Pao je u komu iz koje se povratio samo jednom, i to nakratko.
<BR>&nbsp;&nbsp;&nbsp;&nbsp;&nbsp;Tom prilikom, od njega su saznali sledeće:
<BR>&nbsp;&nbsp;&nbsp;&nbsp;&nbsp;Kada je postalo jasno šta se dešava i kada je postalo izvesno da je Praka nemoguće zaustaviti, da je u pitanju istina u krajnjem i konačnom obliku, sudnica je ispražnjena.
<BR>&nbsp;&nbsp;&nbsp;&nbsp;&nbsp;Ne samo što je ispražnjena, zapečaćena je, dok je Prak još bio u njoj. Oko nje su podignuti čelični zidovi i, da bi se ipak sasvim obezbedili, postavljeni su uz to bodljikava žica, električna ograda, močvare prepune krokodila i tri velike vojske, tako da niko ne bi mogao da čuje Praka.
<BR>&nbsp;&nbsp;&nbsp;&nbsp;&nbsp;"Šteta", rekao je Artur. "Voleo bih da čujem šta ima da kaže. On verovatno ne zna šta je Pitanje koje se slaže sa Konačnim Odgovorom. Uvek me je brinulo što nikako nisam mogao da ga otkrijem."
<BR>&nbsp;&nbsp;&nbsp;&nbsp;&nbsp;"Smisli neki broj", rekao je kompjuter, "bilo koji."
<BR>&nbsp;&nbsp;&nbsp;&nbsp;&nbsp;Artur je rekao kompjuteru telefonski broj odeljenja za nađene stvari železničke stanice na Kings Krosu, ubeđen da mora da posluži bar za nešto i da bi baš ovo moglo da bude to.
<BR>&nbsp;&nbsp;&nbsp;&nbsp;&nbsp;Kompjuter je ubacio broj u popravljeni brodski pogon neverovatnoće.
<BR>&nbsp;&nbsp;&nbsp;&nbsp;&nbsp;U relativnosti, materija govori prostoru kako da se zakrivi, a prostor govori materiji kako da se kreće.
<BR>&nbsp;&nbsp;&nbsp;&nbsp;&nbsp;'Zlatno srce' reklo je prostoru da se veže u čvor i glatko se parkiralo unutar čelične ograde agrabutonske Palate Pravde.
<BR>
<BR>&nbsp;&nbsp;&nbsp;&nbsp;&nbsp;Sudnica je predstavljala vrlo ozbiljno mesto; bila je to dugačka, tamna odaja, očigledno izgrađena radi pravde, a ne, na primer, zarad zadovoljstva. Ne biste mogli da održite u njoj večernju zabavu, ili bar ne Bog zna kako uspešnu. Dekor bi naprosto oborio goste sa nogu.
<BR>&nbsp;&nbsp;&nbsp;&nbsp;&nbsp;Tavanica je bila visoka, napravljana u obliku svoda i vrlo tamna. Senke su tamo vrebale sa mračnom usredsređenošću. Ploče za zidove i stolove, prekrivke masivnih stubova, sve je bilo izrezbareno od najtamnijih i najgrubljih stabala strahotne šume Arglbarda. Masivni sudski podijum koji je dominirao središtem odaje bio je oličenje čudovišne tmurnosti. Kada bi sunčev zrak ikada uspeo da se ušunja čak dotle u kompleks Palate Pravde Agrabutona, okrenuo bi se i smesta tiho išunjao odatle.
<BR>&nbsp;&nbsp;&nbsp;&nbsp;&nbsp;Najpre su ušli Artur i Trilijan, a Ford i Zaphod hrabro su im čuvali zaleđinu.
<BR>&nbsp;&nbsp;&nbsp;&nbsp;&nbsp;Najpre im se sve učinilo tamno i napušteno. Njihovi koraci šuplje su odjekivali po dvorani. To je delovalo neobično. Svi sistemi odbrane bili su još na svojim mestima oko zgrade i dejstvovali su, to su proverili. Prema tome, zaključili su, izgovaranje istine mora da se nastavljalo.
<BR>&nbsp;&nbsp;&nbsp;&nbsp;&nbsp;Ali nije bilo ničega.
<BR>&nbsp;&nbsp;&nbsp;&nbsp;&nbsp;A potom, kada su im se oči privikle na tamu, primetili su mutno, crveno svetlucanje u uglu, a iza svetlucanja senku koja se pokretala. Uperili su svetiljke u tom pravcu.
<BR>&nbsp;&nbsp;&nbsp;&nbsp;&nbsp;Prak je sedeo na stolu i zamišljeno pušio cigaretu.
<BR>&nbsp;&nbsp;&nbsp;&nbsp;&nbsp;"Ćao", rekao je i mlitavo im mahnuo. Njegov glas odjeknulo je preko odaje. Bio je to nizak čovek, vitak i koščat, ravne kose. Sedeo je nagnut napred, i njihao nogama i glavom. Povukao je dim iz cigarete.
<BR>&nbsp;&nbsp;&nbsp;&nbsp;&nbsp;Zurili su u njega.
<BR>&nbsp;&nbsp;&nbsp;&nbsp;&nbsp;"Šta se dešava?" pitala je Trilijan.
<BR>&nbsp;&nbsp;&nbsp;&nbsp;&nbsp;"Ništa", odvratio je čovek i blago zaljuljao ramenima.
<BR>&nbsp;&nbsp;&nbsp;&nbsp;&nbsp;Artur je uperio svetiljku pravo u Prakovo lice.
<BR>&nbsp;&nbsp;&nbsp;&nbsp;&nbsp;"Mislili smo", rekao je, "da ti treba da govoriš istinu, samo istinu i ništa drugo nego istinu."
<BR>&nbsp;&nbsp;&nbsp;&nbsp;&nbsp;"A, to", rekao je Prak, "aha. I jesam. Ali završio sam. Nema je baš toliko koliko ljudi zamišljaju. Ali poneki delovi su prilično smešni."
<BR>&nbsp;&nbsp;&nbsp;&nbsp;&nbsp;Iznenada je prasnuo u oko tri sekunde manijačkog smeha, pa se ponovo zaustavio. Onda je nastavio da sedi, ljuljajući glavu i kolena. Povukao je dim iz cigare uz čudnovati poluosmeh.
<BR>&nbsp;&nbsp;&nbsp;&nbsp;&nbsp;Ford i Zaphod iziđoše iz senki.
<BR>&nbsp;&nbsp;&nbsp;&nbsp;&nbsp;"Ispričaj nam o tome", rekao je Ford.
<BR>&nbsp;&nbsp;&nbsp;&nbsp;&nbsp;"Oh, ničeg više ne mogu da se setim", rekao je Prak. "Pomislio sam da zapišem ponešto od toga, ali prvo nisam mogao da nađem olovku, a posle sam se zapitao: čemu?"
<BR>&nbsp;&nbsp;&nbsp;&nbsp;&nbsp;Nastala je duga tišina, tokom koje im se učinilo da pomalo osećaju drevnost Vaseljene. Prak je zurio u svetlost.
<BR>&nbsp;&nbsp;&nbsp;&nbsp;&nbsp;"Ničega?" upitao je Artur najzad. "Ne sećaš se ničega?"
<BR>&nbsp;&nbsp;&nbsp;&nbsp;&nbsp;"Ne. Osim što je bilo mnogo dobrih stvari o žabama, toga se sećam."
<BR>&nbsp;&nbsp;&nbsp;&nbsp;&nbsp;Iznenada je ponovo navalio da se grohotom smeje i da topće nogama po podu.
<BR>&nbsp;&nbsp;&nbsp;&nbsp;&nbsp;"Jednostavno da ne poverujete neke stvari o žabama", zadihano je rekao. "Hajde da iziđemo i nađemo neku žabu. Čoveče, ala ću ih od sada gledati u novoj svetlosti!" Poskočio je i počeo da pleše čudnovatu igru. Onda je zastao i povukao dugačak dim iz cigarete.
<BR>&nbsp;&nbsp;&nbsp;&nbsp;&nbsp;"Hajde da nađemo žabu da mogu da joj se smejem", rekao je kratko. "Uostalom, ko ste vi, momci?"
<BR>&nbsp;&nbsp;&nbsp;&nbsp;&nbsp;"Došli smo da nađemo tebe", rekla je Trilijan, namerno dopuštajući razočaranju da joj se pokaže u glasu. "Ja se zovem Trilijan."
<BR>&nbsp;&nbsp;&nbsp;&nbsp;&nbsp;Prak klimnu glavom.
<BR>&nbsp;&nbsp;&nbsp;&nbsp;&nbsp;"Ford Prefekt", rekao je Ford Prefekt i slegao ramenima.
<BR>&nbsp;&nbsp;&nbsp;&nbsp;&nbsp;Prak je klimnuo.
<BR>&nbsp;&nbsp;&nbsp;&nbsp;&nbsp;"A ja", rekao je Zaphod, koji je zaključio da je tišina postala ponovo dovoljno duboka da mu dozvoli da olako da izjavu takve težine, "ja sam Zaphod Biblbroks."
<BR>&nbsp;&nbsp;&nbsp;&nbsp;&nbsp;Prak je klimnuo.
<BR>&nbsp;&nbsp;&nbsp;&nbsp;&nbsp;"Ko je ovaj tip?" upitao je Prak i pokazao ramenom na Artura, koji je na trenutak stajao ćutke, zagubljen u sopstvene, razočarane misli.
<BR>&nbsp;&nbsp;&nbsp;&nbsp;&nbsp;"Ja?" upitao je Artur. "Oh, moje ime je Artur Dent."
<BR>&nbsp;&nbsp;&nbsp;&nbsp;&nbsp;Prakove oči se iskolačiše.
<BR>&nbsp;&nbsp;&nbsp;&nbsp;&nbsp;"Bez šale?" kliknuo je. "Ti si Artur Dent? Onaj Artur Dent?"
<BR>&nbsp;&nbsp;&nbsp;&nbsp;&nbsp;Zavalio se, uhvatio za stomak i zgrčio od novog napada smeha.
<BR>&nbsp;&nbsp;&nbsp;&nbsp;&nbsp;"Hej, zamisli samo, da tebe sretnem!" zadahtao je. "Čoveče", povikao je, "pa ti si onaj... auf, žabe nisu ništa u odnosu na tebe!"
<BR>&nbsp;&nbsp;&nbsp;&nbsp;&nbsp;Urlao je i vrištao od smeha. Preturio se na leđa preko stola. Histerično je dahtao i vikao. Plakao je od smeha, podigao je noge u vazduh, udarao se po grudima. Najzad, postepeno je prestao, zadihan. Pogledao ih je. Pogledao je Artura. Ponovo se preturio, urlajući od smeha. Na kraju je zaspao.
<BR>&nbsp;&nbsp;&nbsp;&nbsp;&nbsp;Artur je stajao sa usnama koje su podrhtavale, dok su ostali nosili nesvesnog Praka na brod.
<BR>
<BR>&nbsp;&nbsp;&nbsp;&nbsp;&nbsp;"Pre nego što smo pokupili Praka", rekao je Artur, "nameravao sam da odem. Još to želim i mislim da bi trebalo da to učinim što je pre moguće."
<BR>&nbsp;&nbsp;&nbsp;&nbsp;&nbsp;Ostali su klimnuli u tišini - tišini koju je samo blago remetio nejasni i udaljeni zvuk histeričnog smeha što je dopirao iz Prakove kabine na najdaljem kraju broda.
<BR>&nbsp;&nbsp;&nbsp;&nbsp;&nbsp;"Postavljali smo mu pitanja", produžio je Artur, "to jest, vi ste mu postavljali pitanja - kao što znate, ja ne mogu da mu se približim - o svemu, i on stvarno izgleda da ne može ništa da doprinese. Samo komadići informacija, tu i tamo, i stvari o žabama koje me uopšte ne zanimaju."
<BR>&nbsp;&nbsp;&nbsp;&nbsp;&nbsp;Ostali pokušaše da se ne klibere.
<BR>&nbsp;&nbsp;&nbsp;&nbsp;&nbsp;"Pazite, ja sam prvi koji će ceniti dobar vic", rekao je Artur, a potom je bio prisiljen da čeka da ostali prestanu da se smeju.
<BR>&nbsp;&nbsp;&nbsp;&nbsp;&nbsp;"Ja sam prvi..." ponovo je zastao. Ovoga puta zastao je i osluškivao tišinu. Sada je to zaista bila tišina i nastala je veoma naglo.
<BR>&nbsp;&nbsp;&nbsp;&nbsp;&nbsp;Prak je ćutao. Danima su živeli uz neprekidni manijački smeh koji se orio brodom, samo tu i tamo prekinut kratkim razdobljima blažeg kikotanja i sna. Arturovu samu dušu čvrsto je stegla paranoja.
<BR>&nbsp;&nbsp;&nbsp;&nbsp;&nbsp;To nije bila tišina sna. Oglasi se zujalica. Pogled prema komandnoj tabli otkrio im je da ju je uključio Prak.
<BR>&nbsp;&nbsp;&nbsp;&nbsp;&nbsp;"Nije mu dobro", rekla je tiho Trilijan. "Neprekidno smejanje uništava mu telo."
<BR>&nbsp;&nbsp;&nbsp;&nbsp;&nbsp;Arturove usne su zadrhtale, ali on nije rekao ništa.
<BR>&nbsp;&nbsp;&nbsp;&nbsp;&nbsp;"Bolje da idemo da ga vidimo."
<BR>
<BR>&nbsp;&nbsp;&nbsp;&nbsp;&nbsp;Trilijan je izišla iz kabine sa ozbiljnim izrazom na licu.
<BR>&nbsp;&nbsp;&nbsp;&nbsp;&nbsp;"Želi da ti ideš do njega", rekla je Arturu, čije je lice bilo smrknuto i stisnutih usana. Gurnuo je ruke duboko u džepove kućnog mantila i pokušao da smisli nešto što neće zvučati trivijalno. To je bilo užasno nepošteno, ali nije mogao.
<BR>&nbsp;&nbsp;&nbsp;&nbsp;&nbsp;"Molim te", rekla je Trilijan.
<BR>&nbsp;&nbsp;&nbsp;&nbsp;&nbsp;Slegnuo je ramenima i ušao sa smrknutim licem, stegnutih usana, bez obzira na reakciju koju je ovo uvek izazivalo kod Praka.
<BR>&nbsp;&nbsp;&nbsp;&nbsp;&nbsp;Spustio je pogled na svog mučioca, koji je tiho ležao na krevetu, bled i iscrpljen. Disao je veoma plitko. Ford i Zaphod nelagodno su stajali pored kreveta.
<BR>&nbsp;&nbsp;&nbsp;&nbsp;&nbsp;"Želeo si da me pitaš nešto", kazao je Prak tanušnim glasom i nemoćno se nakašljao.
<BR>&nbsp;&nbsp;&nbsp;&nbsp;&nbsp;Sam zvuk kašlja naterao je Artura da se ukoči, ali to je prošlo i nestalo.
<BR>&nbsp;&nbsp;&nbsp;&nbsp;&nbsp;"Otkud znaš?" pitao je.
<BR>&nbsp;&nbsp;&nbsp;&nbsp;&nbsp;"Zato što je istina", odvratio je jednostavno.
<BR>&nbsp;&nbsp;&nbsp;&nbsp;&nbsp;Artur je shvatio.
<BR>&nbsp;&nbsp;&nbsp;&nbsp;&nbsp;"Da", rekao je najzad prigušenim glasom, "zaista imam pitanje. Ili, tačnije, ja, zapravo, imam odgovor. Želeo sam da znam kako glasi pitanje."
<BR>&nbsp;&nbsp;&nbsp;&nbsp;&nbsp;Prak je saosećajno klimnuo i Artur se malo opustio.
<BR>&nbsp;&nbsp;&nbsp;&nbsp;&nbsp;"To je... Pa, duga je to priča", rekao je, "ali pitanje koje bih voleo da znam jeste Konačno Pitanje Života, Vaseljene i Svega Ostalog. Sve što znamo o tome jeste da odgovor glasi četrdeset dva, što nervira više od svega ostalog."
<BR>&nbsp;&nbsp;&nbsp;&nbsp;&nbsp;Prak je ponovo klimnuo.
<BR>&nbsp;&nbsp;&nbsp;&nbsp;&nbsp;"Četrdeset dva", rekao je, "da, tako je."
<BR>&nbsp;&nbsp;&nbsp;&nbsp;&nbsp;Zastao je. Senke misli i sećanja prelazile su njegovim licem poput senki oblaka koji prelaze preko zemlje.
<BR>&nbsp;&nbsp;&nbsp;&nbsp;&nbsp;"Bojim se", konačno je rekao, "da Pitanje i Odgovor isključuju jedno drugo. Poznavanje jednog logički ne dozvoljava poznavanje drugog. Nemoguće je saznati i jedno i drugo o istoj Vaseljeni."
<BR>&nbsp;&nbsp;&nbsp;&nbsp;&nbsp;Ponovo je zastao. Razočaranje se pelo u Arturovo lice i konačno se zavalilo u svoj uobičajeni položaj.
<BR>&nbsp;&nbsp;&nbsp;&nbsp;&nbsp;"Osim što", rekao je Prak i upinjao se da sredi misli, "ako bi se to dogodilo, čini se da bi Pitanje i Odgovor poništili jedno drugo i poneli Vaseljenu sa sobom, a ona bi tada bila zamenjena nečim još bizarnijim i neobjašnjivijim. Možda se to već i dogodilo", dodao je uz slabi osmeh, "ali u vezi sa tim postoji određeni stepen neodređenosti."
<BR>&nbsp;&nbsp;&nbsp;&nbsp;&nbsp;Blago se zakikotao.
<BR>&nbsp;&nbsp;&nbsp;&nbsp;&nbsp;Artur je seo na stolicu.
<BR>&nbsp;&nbsp;&nbsp;&nbsp;&nbsp;"Ah, dobro", rekao je razočarano, "samo sam se nadao da postoji neki razlog svemu tome."
<BR>&nbsp;&nbsp;&nbsp;&nbsp;&nbsp;"Znaš li", upitao je Prak, "priču o razlogu?"
<BR>&nbsp;&nbsp;&nbsp;&nbsp;&nbsp;Artur je rekao da ne zna, a Prak je rekao da je znao da ne zna.
<BR>&nbsp;&nbsp;&nbsp;&nbsp;&nbsp;Ispričao mu je.
<BR>&nbsp;&nbsp;&nbsp;&nbsp;&nbsp;Jedne noći, na nebu planete koja nikada nije videla svemirski brod, pojavio se jedan. Planeta je bila Dalforsas, a brod je bio ovaj. Izgledao je kao blistava nova zvezda koja se tiho kretala nebom.
<BR>&nbsp;&nbsp;&nbsp;&nbsp;&nbsp;Zaostali nomadi koji su sedeli okupljeni na Hladnim Padinama podigli su poglede sa svojih noćnih napitaka koji su se pušili i uperili drhtave prste, kunući se da su videli znak, znak svojih Bogova, koji je značio da se najzad moraju podići i uništiti zle Kneževe Zaravni.
<BR>&nbsp;&nbsp;&nbsp;&nbsp;&nbsp;U visokim kulama svojih palata, Kneževi Zaravni podigli su poglede i spazili blistavu zvezdu, što su nepogrešivo primili kao znak svojih Bogova da moraju da pođu i napadnu proklete Nomade Hladnih Padina.
<BR>&nbsp;&nbsp;&nbsp;&nbsp;&nbsp;A između njih, Žitelji Šume podigli su pogled prema nebu i videli znak nove zvezde, videli su ga sa strahom i uznemirenošću, jer iako nikada ranije nisu videli ništa poput toga, i oni su tačno znali šta predskazuje i pognuli su glave u očajanju.
<BR>&nbsp;&nbsp;&nbsp;&nbsp;&nbsp;Kada su dolazile kiše, znali su da je to znak.
<BR>&nbsp;&nbsp;&nbsp;&nbsp;&nbsp;Kada su kiše prestajale, bio je to znak.
<BR>&nbsp;&nbsp;&nbsp;&nbsp;&nbsp;Kada su se vetrovi podizali, bio je to znak.
<BR>&nbsp;&nbsp;&nbsp;&nbsp;&nbsp;Kada su se vetrovi smirivali, bio je to znak.
<BR>&nbsp;&nbsp;&nbsp;&nbsp;&nbsp;Kada je u njihovoj zemlji u ponoć punog meseca rođen jarac sa tri glave, bio je to znak.
<BR>&nbsp;&nbsp;&nbsp;&nbsp;&nbsp;Kada bi se u određeno doba popodneva omacila savršeno normalna mačka ili oprasilo prase bez ikakvih poteškoća, ili kada bi se rodila beba prćastog nosa, često se i to uzimalo kao znak nečega.
<BR>&nbsp;&nbsp;&nbsp;&nbsp;&nbsp;Zato nije bilo sumnje da je nova zvezda na nebu predstavljala znak naročito spektakularne važnosti.
<BR>&nbsp;&nbsp;&nbsp;&nbsp;&nbsp;A svaki novi znak ukazivao je na istu stvar - na to da će Kneževi Zaravni i Nomadi Hladnih Padina ponovo da ubijaju boga jedni u drugima.
<BR>&nbsp;&nbsp;&nbsp;&nbsp;&nbsp;To samo po sebi ne bi bilo toliko loše, ali Kneževi Zaravni i Nomadi Hladnih Padina uvek su birali da ubijaju boga jedni u drugima usred šume, a Žitelji Šuma uvek su iz svega toga izvlačili najdeblji kraj, iako, koliko su oni videli, sve to nije imalo baš nikakve veze sa njima.
<BR>&nbsp;&nbsp;&nbsp;&nbsp;&nbsp;A ponekad, posle najgorih napada, Žitelji Šume poslali bi glasnika vođi Kneževa Zaravni ili vođi Nomada Hladnih Padina i zahtevali da saznaju razlog za to nepodnošljivo ponašanje.
<BR>&nbsp;&nbsp;&nbsp;&nbsp;&nbsp;A vođa, koji god to bio, odveo bi glasnika na stranu i objasnio mu razlog, lagano i pažljivo, sa najvećim vođenjem računa o svim pojedinostima.
<BR>&nbsp;&nbsp;&nbsp;&nbsp;&nbsp;Što je bilo najgore, razlog je uvek bio veoma dobar. Bio je vrlo jasan, vrlo razuman i čvrst. Glasnik bi oborio glavu i osetio se tužno i budalasto što nije shvatio kako je teško i složeno mesto stvarni svet i sa kakvim se teškoćama i protivurečnostima čovek mora suočiti ukoliko želi da živi u njemu.
<BR>&nbsp;&nbsp;&nbsp;&nbsp;&nbsp;"Shvataš li sada?" kazao bi vođa.
<BR>&nbsp;&nbsp;&nbsp;&nbsp;&nbsp;Glasnik bi potišteno klimnuo.
<BR>&nbsp;&nbsp;&nbsp;&nbsp;&nbsp;"I vidiš da do tih bitaka mora doći?"
<BR>&nbsp;&nbsp;&nbsp;&nbsp;&nbsp;Novo potišteno klimanje.
<BR>&nbsp;&nbsp;&nbsp;&nbsp;&nbsp;"I zbog čega se moraju odigravati u šumi i zbog čega je u svačijem interesu, uključujući tu i Žitelje Šuma, da tako bude?"
<BR>&nbsp;&nbsp;&nbsp;&nbsp;&nbsp;"Ovaj..."
<BR>&nbsp;&nbsp;&nbsp;&nbsp;&nbsp;"Gledano dugoročno."
<BR>&nbsp;&nbsp;&nbsp;&nbsp;&nbsp;"Ovaj, da."
<BR>&nbsp;&nbsp;&nbsp;&nbsp;&nbsp;Glasnik je, dakle, shvatio razlog i vratio se svom narodu u šumi. Ali dok im se približavao, dok je koračao kroz šumu, između drveća, otkrio je da se od čitavog razloga jedino seća kako su sve njegove pojedinosti izgledale strašno jasno. Kako je razlog stvarno glasio, uopšte se nije sećao.
<BR>&nbsp;&nbsp;&nbsp;&nbsp;&nbsp;To je, razume se, predstavljalo veliku utehu kada su sledeći put stigli Nomadi i Kneževi u šumu, paleći i uništavajući, ubijajući svakog Žitelja Šume koji bi im se zatekao na putu.
<BR>&nbsp;&nbsp;&nbsp;&nbsp;&nbsp;Prak je zastao u svojoj priči i patetično se zakašljao.
<BR>&nbsp;&nbsp;&nbsp;&nbsp;&nbsp;"Ja sam bio glasnik", rekao je, "posle bitaka koje je izazvalo prisustvo vašeg broda i koje su bile naročito divljačke. Mnogi naši ljudi su umrli. Mislio sam da mogu da im prenesem razlog. Otišao sam i vođa Kneževa mi ga je ispričao, ali on je uz put nestao i istopio se u mom umu poput snega na suncu. Bilo je to pre mnogo godina, a od tada se mnogo toga dogodilo."
<BR>&nbsp;&nbsp;&nbsp;&nbsp;&nbsp;Pogledao je Artura i ponovo se vrlo blago zakikotao.
<BR>&nbsp;&nbsp;&nbsp;&nbsp;&nbsp;"Postoji još jedna stvar koje se sećam posle droge istine, izuzev žaba, a to je poslednja Božja poruka svemu onome što je stvorio. Hoćeš li da je čuješ?"
<BR>&nbsp;&nbsp;&nbsp;&nbsp;&nbsp;Za trenutak nisu znali da li da ga shvate ozbiljno.
<BR>&nbsp;&nbsp;&nbsp;&nbsp;&nbsp;"Istina je", rekao je. "Stvarno. Časna reč."
<BR>&nbsp;&nbsp;&nbsp;&nbsp;&nbsp;Grudi mu slabašno uzdahnuše, borio se za dah. Glava mu se lagano njihala.
<BR>&nbsp;&nbsp;&nbsp;&nbsp;&nbsp;"Nije ostavila na mene naročit utisak kada sam je prvi put čuo", rekao je, "ali kad sad pomislim kako je Knežev razlog ostavio veliki utisak na mene i kako ga se ubrzo više uopšte nisam mogao prisetiti, pomišljam kako je možda ona mnogo korisnija. Hoćete li da čujete kako je glasila? Hoćete li?"
<BR>&nbsp;&nbsp;&nbsp;&nbsp;&nbsp;Nemo su klimnuli.
<BR>&nbsp;&nbsp;&nbsp;&nbsp;&nbsp;"Bio sam ubeđen da hoćete. Ukoliko vas zanima, predlažem vam da pođete i da je sami nađete. Napisana je trideset stopa visokim, vatrenim slovima na vrhu planine Kventalus Kvazgar u zemlji Servobupstra na planeti Preliumtarn, trećem svetu sunca Zars u galaktičkom sektoru QQ7 Aktiv J Gama. Čuva je lajestični Vantrašel od Loba.
<BR>&nbsp;&nbsp;&nbsp;&nbsp;&nbsp;Duga tišina usledila je posle ove izjave, a onda ju je konačno prekinuo Artur.
<BR>&nbsp;&nbsp;&nbsp;&nbsp;&nbsp;"Izvini, gde?" upitao je.
<BR>&nbsp;&nbsp;&nbsp;&nbsp;&nbsp;"Napisana je", ponovio je Prak, "trideset stopa visokim vatrenim slovima na vrhu planine Kventulus Kvazgar u zemlji Servobupstra na planeti Preliumtarn..."
<BR>&nbsp;&nbsp;&nbsp;&nbsp;&nbsp;"Izvini", rekao je Artur ponovo, "na kojoj planini?"
<BR>&nbsp;&nbsp;&nbsp;&nbsp;&nbsp;"Planini Kventulus Kvazgar u zemlji Servobupstra na planeti..."
<BR>&nbsp;&nbsp;&nbsp;&nbsp;&nbsp;"Kojoj zemlji? Nisam dobro razumeo."
<BR>&nbsp;&nbsp;&nbsp;&nbsp;&nbsp;"Servobupstra, na planeti..."
<BR>&nbsp;&nbsp;&nbsp;&nbsp;&nbsp;"Servob... kako?"
<BR>&nbsp;&nbsp;&nbsp;&nbsp;&nbsp;"Oh, za ime Božje", rekao je Prak i razdraženo preminuo.
<BR>
<BR>&nbsp;&nbsp;&nbsp;&nbsp;&nbsp;Sledećih dana Artur je malo razmišljao o toj poruci, ali na kraju je odlučio da ne dozvoli da bude uvučen u sve to i zahtevao je da sledi svoj prvobitni plan i da pronađe negde prijatan, maleni svet na koji bi mogao da se povuče i vodi miran, povučen život. Pošto je spasao Vaseljenu dva puta u istom danu, pomislio je da od sada može da prilazi stvarima malo opuštenije.
<BR>&nbsp;&nbsp;&nbsp;&nbsp;&nbsp;Odbacili su ga na planetu Krikit, koja je sada ponovo postala prijatan, idiličan, pastoralan svet, iako mu je pevanje ponekad išlo na nerve.
<BR>&nbsp;&nbsp;&nbsp;&nbsp;&nbsp;Provodio je mnogo vremena u letenju.
<BR>&nbsp;&nbsp;&nbsp;&nbsp;&nbsp;Naučio je da razgovara sa pticama i otkrio je da je njihovo međusobno obraćanje nezamislivo dosadno. Neprekidno se brbljalo o brzinama vetra, rasponima krila, odnosima težine i sile uzgona, a dobar deo odnosio se i na bobice. Na nesreću, otkrio je da, kada jednom naučite ptičji jezik, ubrzo shvatate da ga je vazduh sve vreme prepun, tog luckastog ptičjeg ćeretanja. Od njega se ne može pobeći.
<BR>&nbsp;&nbsp;&nbsp;&nbsp;&nbsp;Iz tog razloga Artur se konačno ostavio sporta i naučio da živi na zemlji i da je voli, i pored luckastog ćeretanja koje se i odatle čulo isto tako dobro.
<BR>&nbsp;&nbsp;&nbsp;&nbsp;&nbsp;Jednog dana šetao je poljem i pevušio veselu pesmicu koju je nedavno čuo, kada je jedan srebrni svemirski brod skliznuo sa neba i spustio se pred njim.
<BR>&nbsp;&nbsp;&nbsp;&nbsp;&nbsp;Izlaz se otvorio, iz njega su se izvukle stepenice, a niz njih je sišao visoki, sivozeleni tuđinac i približio mu se.
<BR>&nbsp;&nbsp;&nbsp;&nbsp;&nbsp;"Arture Fili..." rekao je, a onda ga je oštro pogledao, pa je spustio pogled u svoju beležnicu. Namrštio se. Ponovo ga je pogledao.
<BR>&nbsp;&nbsp;&nbsp;&nbsp;&nbsp;"S tobom sam već završio, zar ne?" upitao je.
</P></TD></TR></TABLE>
</CENTER>
</BODY>
</HTML>
