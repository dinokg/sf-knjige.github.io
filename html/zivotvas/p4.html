<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4.
<P>&nbsp;&nbsp;&nbsp;&nbsp;&nbsp;Na Gospodarskom igralištu bio je lep i prijatan dan kada su Ford i Artur naslepo izleteli iz prostorvremenske anomalije i prilično grubo bupnuli o negovani travnjak.
<BR>&nbsp;&nbsp;&nbsp;&nbsp;&nbsp;Pljesak gomile bio je zadivljujući. Nije, doduše, bio namenjen njima, ali oni su se nagonski ipak naklonili, što je bila prava sreća, jer je mala, crvena loptica zbog koje je gomila zapljeskala prozviždala na svega nekoliko milimetara od Arturove glave. U gledalištu se jedan čovek onesvestio.
<BR>&nbsp;&nbsp;&nbsp;&nbsp;&nbsp;Bacili su se na zemlju koja se, naizgled, đavolski vrtela oko njih.
<BR>&nbsp;&nbsp;&nbsp;&nbsp;&nbsp;"Šta to bi?" prosikta Artur.
<BR>&nbsp;&nbsp;&nbsp;&nbsp;&nbsp;"Nešto crveno", prosikta Ford u odgovor.
<BR>&nbsp;&nbsp;&nbsp;&nbsp;&nbsp;"Kakvo je ovo mesto?"
<BR>&nbsp;&nbsp;&nbsp;&nbsp;&nbsp;"Ovaj, nešto zeleno."
<BR>&nbsp;&nbsp;&nbsp;&nbsp;&nbsp;"Oblici", promrmljao je Artur, "potrebni su mi oblici."
<BR>&nbsp;&nbsp;&nbsp;&nbsp;&nbsp;Pljesak gomile iznenada je bio zamenjen uzvicima zaprepašćenja i izrazima zbunjenosti stotina ljudi koji nisu mogli da se odluče da li da veruju u ono što su upravo videli ili ne.
<BR>&nbsp;&nbsp;&nbsp;&nbsp;&nbsp;"Da li je to vaša sofa?" upitao je glas.
<BR>&nbsp;&nbsp;&nbsp;&nbsp;&nbsp;"Šta to bi?" prošaptao je Ford.
<BR>&nbsp;&nbsp;&nbsp;&nbsp;&nbsp;Artur podiže pogled.
<BR>&nbsp;&nbsp;&nbsp;&nbsp;&nbsp;"Nešto plavo", rekao je.
<BR>&nbsp;&nbsp;&nbsp;&nbsp;&nbsp;"Oblik?" pitao je Ford.
<BR>&nbsp;&nbsp;&nbsp;&nbsp;&nbsp;Artur ponovo pogleda.
<BR>&nbsp;&nbsp;&nbsp;&nbsp;&nbsp;"Ima", prosiktao je Fordu, čije su se obrve divlje namrštile, "oblik policajca."
<BR>&nbsp;&nbsp;&nbsp;&nbsp;&nbsp;Ostali su u tom položaju nekoliko trenutaka, duboko namršteni. Plava stvar koja je imala oblik policajca potapšala je obojicu po ramenima.
<BR>&nbsp;&nbsp;&nbsp;&nbsp;&nbsp;"Hajde, vas dvojica", rekao je oblik, "pokret."
<BR>&nbsp;&nbsp;&nbsp;&nbsp;&nbsp;Ove reči kao da su naelektrisale Artura. Skočio je na noge i uputio niz zaprepašćenih pogleda panorami koja ga je okruživala i koja se iznenada pretvorila u nešto zastrašujuće prepoznatljivo i obično.
<BR>&nbsp;&nbsp;&nbsp;&nbsp;&nbsp;"Odakle vam ovo?" jeknuo je prema obliku policajca.
<BR>&nbsp;&nbsp;&nbsp;&nbsp;&nbsp;"Šta ste rekli?" upitao je oblik zbunjeno.
<BR>&nbsp;&nbsp;&nbsp;&nbsp;&nbsp;"Ovo je Gospodarsko igralište kriketa, zar ne?" zarežao je Artur. "Odakle vam, gde ste ga našli? Čini mi se", dodao je i pokrio oči rukama, "da bi mi bilo pametnije da se smirim." Naglo je čučnuo pored Forda.
<BR>&nbsp;&nbsp;&nbsp;&nbsp;&nbsp;"To je policajac", rekao je. "Šta ćemo sada?"
<BR>&nbsp;&nbsp;&nbsp;&nbsp;&nbsp;Ford sleže ramenima. "Šta bi ti?"
<BR>&nbsp;&nbsp;&nbsp;&nbsp;&nbsp;"Hteo bih", rekao je Artur, "da mi kažeš da sam sanjao sve što mi se dešavalo u poslednjih pet godina."
<BR>&nbsp;&nbsp;&nbsp;&nbsp;&nbsp;Ford ponovo sleže ramenima i posluša ga.
<BR>&nbsp;&nbsp;&nbsp;&nbsp;&nbsp;"Sanjao si sve što ti se dešavalo u poslednjih pet godina", rekao je.
<BR>&nbsp;&nbsp;&nbsp;&nbsp;&nbsp;Artur se podiže na noge.
<BR>&nbsp;&nbsp;&nbsp;&nbsp;&nbsp;"Sve je u redu, pozorniče", rekao je. "Sanjao sam sve što mi se dešavalo u poslednjih pet godina. Pitajte njega", dodao je i pokazao na Forda, "i on je bio u tome." Kada je to rekao, odšetao je do ruba terena, čisteći prašinu sa svog kućnog ogrtača. Onda je spazio u šta je obučen i zaustavio se. Upiljio se u ogratač. A onda se okrenuo i pojurio prema policajcu.
<BR>&nbsp;&nbsp;&nbsp;&nbsp;&nbsp;"A odakle mi onda ova odeća?" poče da zavija.
<BR>&nbsp;&nbsp;&nbsp;&nbsp;&nbsp;Srušio se i ostao da leži na travi, tresući se.
<BR>&nbsp;&nbsp;&nbsp;&nbsp;&nbsp;Ford zavrte glavom.
<BR>&nbsp;&nbsp;&nbsp;&nbsp;&nbsp;"Poslednjih dva miliona godina teško su mu pali", rekao je policajcu; zajedno su položili Artura na sofu i izneli ga sa terena, pri čemu ih je samo na trenutak omeo iznenadni nestanak sofe.
<BR>&nbsp;&nbsp;&nbsp;&nbsp;&nbsp;Reakcije publike na sve to bile su mnogobrojne i raznovrsne. Mnogi od prisutnih nisu mogli da podnesu da sve to posmatraju, pa su umesto da gledaju svojim očima slušali prenos na radiju.
<BR>&nbsp;&nbsp;&nbsp;&nbsp;&nbsp;"Pa, Brajane, ovo je zanimljiv incident", rekao je jedan radio-komentator drugome. "Ne verujem da je na terenu za igru bilo misterioznih materijalizacija još od... oh... još od... ne verujem da ih je, zapravo, ikada bilo, zar ne? Ja se ne sećam."
<BR>&nbsp;&nbsp;&nbsp;&nbsp;&nbsp;"Edžbaston 1932?"
<BR>&nbsp;&nbsp;&nbsp;&nbsp;&nbsp;"Ah, a šta se tada desilo...?"
<BR>&nbsp;&nbsp;&nbsp;&nbsp;&nbsp;"Pa, Pitere, mislim da je Kanter zaprečio put Vilkoksu koji je stizao iz pravca paviljona, kada je iznenada jedan od gledalaca istrčao pravo na teren."
<BR>&nbsp;&nbsp;&nbsp;&nbsp;&nbsp;Nastala je pauza dok je prvi komentator razmišljao o ovome.
<BR>&nbsp;&nbsp;&nbsp;&nbsp;&nbsp;"Da... aaa..." rekao je, "da, ali u tome nije bilo ničeg naročito tajanstvenog, je li tako? Taj gledalac se, zapravo, nije materijalizovao, zar ne? Samo je istrčao."
<BR>&nbsp;&nbsp;&nbsp;&nbsp;&nbsp;"To je istina, ali tvrdio je da je video nešto kako se materijalizuje na terenu."
<BR>&nbsp;&nbsp;&nbsp;&nbsp;&nbsp;"Ah, je li."
<BR>&nbsp;&nbsp;&nbsp;&nbsp;&nbsp;"Da. Aligatora, ako sam dobro shvatio."
<BR>&nbsp;&nbsp;&nbsp;&nbsp;&nbsp;"A šta se posle desilo sa čovekom?"
<BR>&nbsp;&nbsp;&nbsp;&nbsp;&nbsp;"Pa, čini mi se da se neko ponudio da ga odvede i da mu kupi ručak, ali je on objasnio da je već dobro jeo i tako je stvar zaboravljena i Votvikšajr je produžio da bi na kraju pobedio za tri viketa."
<BR>&nbsp;&nbsp;&nbsp;&nbsp;&nbsp;"Znači, ne baš mnogo nalik na ovaj sadašnji događaj. Za sve one među vama koji su se upravo uključili, možda će vas zanimati da to znate, ovaj... dva čoveka, dva tipa u prilično otrcanoj odeći i jedna sofa - česterfildska, ako se ne varam?"
<BR>&nbsp;&nbsp;&nbsp;&nbsp;&nbsp;"Da, česterfildska."
<BR>&nbsp;&nbsp;&nbsp;&nbsp;&nbsp;"Upravo su se materijalizovali ovde, usred Gospodarskog igrališta kriketa. Ali ne čini mi se da su mislili da nanesu ikakvo zlo - zapravo, vladali su se prilično mirno i..."
<BR>&nbsp;&nbsp;&nbsp;&nbsp;&nbsp;"Dopusti mi da te načas prekinem, Pitere, kako bih objavio da je dotična sofa upravo nestala."
<BR>&nbsp;&nbsp;&nbsp;&nbsp;&nbsp;"Tako, dakle. Pa, to je jedna tajna manje. Ipak, reč je o stvari koju svakako vredi zabeležiti, utoliko više što se događa baš u ovom dramatičnom trenutku igre, kada je Engleskoj potrebno samo dvadeset četiri kruga da pobedi. Dva tipa napuštaju teren u pratnji jednog policajca i čini mi se da se sve sređuje, a igra će se uskoro nastaviti."
<BR>&nbsp;&nbsp;&nbsp;&nbsp;&nbsp;"A sada, gospodine", rekao je policajac kada su se probili kroz radoznalu gomilu i položili Arturovo nepomično telo na ćebe, "možda biste mogli da mi kažete ko ste, odakle ste i šta znači ta mala predstava koju ste izveli."
<BR>&nbsp;&nbsp;&nbsp;&nbsp;&nbsp;Ford se na trenutak zagledao u zemlju kao da se priprema za nešto, a onda se ispravio i uputio prema policajcu pogled koji ga je pogodio punom silinom svakog inča šest svetlosnih godina rastojanja između Zemlje i Fordovog doma u blizini Betelgeza.
<BR>&nbsp;&nbsp;&nbsp;&nbsp;&nbsp;"Dobro", rekao je Ford vrlo mirno, "reći ću vam."
<BR>&nbsp;&nbsp;&nbsp;&nbsp;&nbsp;"Da, pa, to zapravo neće biti neophodno", odvratio je policajac žurno. "Samo nemojte da se ponovo dogodi, šta god to bilo." Policajac se potom okrenuo i pošao u potragu za nekim ko nije sa Betelgeza. Na sreću, okolina je bila puna takvih.
<BR>&nbsp;&nbsp;&nbsp;&nbsp;&nbsp;Svest je prilazila Arturovom telu sa oklevanjem i kao sa velikog rastojanja. U njemu se više puta dosta gadno provela. Lagano, nemirno, ušla je i smestila se u uobičajeni položaj.
<BR>&nbsp;&nbsp;&nbsp;&nbsp;&nbsp;Artur sede.
<BR>&nbsp;&nbsp;&nbsp;&nbsp;&nbsp;"Gde sam?" upitao je.
<BR>&nbsp;&nbsp;&nbsp;&nbsp;&nbsp;"Gospodarsko igralište kriketa", rekao je Ford.
<BR>&nbsp;&nbsp;&nbsp;&nbsp;&nbsp;"Odlično", rekao je Artur, a njegova svest ponovo izlete na kratak odmor. Telo mu se mlitavo skljoka na travu.
<BR>&nbsp;&nbsp;&nbsp;&nbsp;&nbsp;Deset minuta kasnije, nagnuto nad šoljicom čaja u šatoru za osveženje, njegovo iscrpljeno lice ponovo je počelo da poprima boju.
<BR>&nbsp;&nbsp;&nbsp;&nbsp;&nbsp;"Kako se osećaš?" pitao je Ford.
<BR>&nbsp;&nbsp;&nbsp;&nbsp;&nbsp;"Opet sam kod kuće", rekao je Artur hrapavim glasom. Zatvorio je oči i pohlepno udisao paru čaja kao da je reč - pa, što se Artura ticalo, kao da je reč o čaju, a o njemu je i bila reč.
<BR>&nbsp;&nbsp;&nbsp;&nbsp;&nbsp;"Kod kuće sam", ponovio je, "kod kuće. Ovo je Engleska, današnje vreme, noćna mora je prošla." Otvorio je oči i smireno se nasmešio. "Tu sam gde pripadam", rekao je šapatom punim osećanja.
<BR>&nbsp;&nbsp;&nbsp;&nbsp;&nbsp;"Mislim da bi trebalo da ti kažem dve stvari", rekao je Ford i bacio na sto ispred njega primerak 'Gardijana'.
<BR>&nbsp;&nbsp;&nbsp;&nbsp;&nbsp;"Kod kuće sam", uzvratio je Artur.
<BR>&nbsp;&nbsp;&nbsp;&nbsp;&nbsp;"Da", rekao je Ford. "Prva stvar je", rekao je i pokazao na datum u gornjem uglu lista, "da će Zemlja biti uništena kroz dva dana."
<BR>&nbsp;&nbsp;&nbsp;&nbsp;&nbsp;"Kod kuće sam", ponovio je Artur, "čaj", kazao je, "kriket", dodao je sa uživanjem, "pokošeni travnjaci, drvene klupe, bela pamučna odela, limenke piva..."
<BR>&nbsp;&nbsp;&nbsp;&nbsp;&nbsp;Lagano je skretao pažnju na novine. Oborio je glavu na jednu stranu i malo se namrštio.
<BR>&nbsp;&nbsp;&nbsp;&nbsp;&nbsp;"Ovo sam već negde video", rekao je. Oči su mu polako dolutale do datuma po kome je Ford tapkao prstom. Lice mu se na sekundu ili dve sledilo, a onda je počelo da ponavlja onaj štos sa polaganim raspadanjem koji ledeni bregovi čine u proleće na tako spektakularan način.
<BR>&nbsp;&nbsp;&nbsp;&nbsp;&nbsp;"A druga stvar", rekao je Ford, "izgleda da imaš kost u bradi." Odgurnuo je svoju šoljicu sa čajem.
<BR>&nbsp;&nbsp;&nbsp;&nbsp;&nbsp;Pored šatora za osveženje sunce je obasjavalo zadovoljnu gomilu. Obasjavalo je bele šešire i crvena lica. Obasjavalo je sladolede i topilo ih. Obasjavalo je suze male dece čiji su se sladoledi istopili i pali sa štapića na zemlju. Obasjavalo je drveće, odražavalo se na izmahnutim batovima za kriket, svetlucalo je na neobičnom objektu koji je bio parkiran iza zaštitnih ekrana i koga izgleda niko nije primećivao. Smešilo se Fordu i Arturu kada su, žmirkajući, izišli iz šatora za osveženje i stali da posmatraju prizor oko sebe.
<BR>&nbsp;&nbsp;&nbsp;&nbsp;&nbsp;Artur se tresao.
<BR>&nbsp;&nbsp;&nbsp;&nbsp;&nbsp;"Možda bi", rekao je, "trebalo..."
<BR>&nbsp;&nbsp;&nbsp;&nbsp;&nbsp;"Ne", reče Ford oštro.
<BR>&nbsp;&nbsp;&nbsp;&nbsp;&nbsp;"Šta?" upitao je Artur.
<BR>&nbsp;&nbsp;&nbsp;&nbsp;&nbsp;"Nemoj pokušavati da pozoveš sebe kod kuće."
<BR>&nbsp;&nbsp;&nbsp;&nbsp;&nbsp;"Otkud si znao...?"
<BR>&nbsp;&nbsp;&nbsp;&nbsp;&nbsp;Ford sleže ramenima.
<BR>&nbsp;&nbsp;&nbsp;&nbsp;&nbsp;"Ali zašto da ne?" upitao je Artur.
<BR>&nbsp;&nbsp;&nbsp;&nbsp;&nbsp;"Ljudi koji razgovaraju preko telefona sami sa sobom", rekao je Ford, "nikada ne nauče ništa korisno."
<BR>&nbsp;&nbsp;&nbsp;&nbsp;&nbsp;"Ali..."
<BR>&nbsp;&nbsp;&nbsp;&nbsp;&nbsp;"Gledaj", rekao je Ford. Podigao je zamišljenu telefonsku slušalicu i okrenuo zamišljeni brojčanik.
<BR>&nbsp;&nbsp;&nbsp;&nbsp;&nbsp;"Halo?" upitao je u zamišljeni mikrofon. "Da li je to Artur Dent? Ah, alo, da. Ovde Artur Dent. Nemoj da prekidaš vezu."
<BR>&nbsp;&nbsp;&nbsp;&nbsp;&nbsp;Razočarano je pogledao zamišljenu slušalicu.
<BR>&nbsp;&nbsp;&nbsp;&nbsp;&nbsp;"Prekinuo je vezu", rekao je, slegao ramenima i pažljivo vratio zamišljenu slušalicu na zamišljeni telefon.
<BR>&nbsp;&nbsp;&nbsp;&nbsp;&nbsp;"Nije mi ovo prva temporalna anomalija", dodao je.
<BR>&nbsp;&nbsp;&nbsp;&nbsp;&nbsp;Još smrknutiji izraz zamenio je smrknuti izraz na licu Artura Denta.
<BR>&nbsp;&nbsp;&nbsp;&nbsp;&nbsp;"Znači, nismo se sklonili pre kiše u bezbednost doma", kazao je.
<BR>&nbsp;&nbsp;&nbsp;&nbsp;&nbsp;"Ne bi se čak moglo reći", odvratio je Ford, "ni da smo stigli kući sa pljuska i da se upravo brišemo."
<BR>&nbsp;&nbsp;&nbsp;&nbsp;&nbsp;Utakmica u kriketu se nastavila. Bacač se približio viketu ubrzanim korakom, prešao u lagano trčanje, a onda pojurio. Iznenada je eksplodirao u oblak ruku i nogu, iz koga izlete loptica. Udarač zamahnu i jednim udarcem posla je preko zaštitnih paravana. Fordove oči sledile su putanju loptice i na trenutak zastale. On se ukruti. Ponovo je prešao pogledom put koji je preletela loptica i oči mu ponovo zaigraše.
<BR>&nbsp;&nbsp;&nbsp;&nbsp;&nbsp;"Pa ovo nije moj peškir", rekao je Artur, koji je kopao po svojoj torbi od zečije kože.
<BR>&nbsp;&nbsp;&nbsp;&nbsp;&nbsp;"Psst", rekao je Ford. Izbečio je oči u usredsređenosti.
<BR>&nbsp;&nbsp;&nbsp;&nbsp;&nbsp;"Bio je to golgafrinčamski peškir za džogiranje", produžio je Artur. "Plav sa žutim zvezdicama. Ovo nije taj."
<BR>&nbsp;&nbsp;&nbsp;&nbsp;&nbsp;"Psst", rekao je Ford ponovo. Pokrio je jedno oko i pomno gledao na drugo.
<BR>&nbsp;&nbsp;&nbsp;&nbsp;&nbsp;"Ovaj je ružičast", kazao je Artur. "Da nije tvoj, je li?"
<BR>&nbsp;&nbsp;&nbsp;&nbsp;&nbsp;"Voleo bih da malo umukneš oko tog tvog peškira", rekao je Ford.
<BR>&nbsp;&nbsp;&nbsp;&nbsp;&nbsp;"Pa u tome i jeste stvar: peškir uopšte nije moj", bio je uporan Artur. "Upravo to i pokušavam da..."
<BR>&nbsp;&nbsp;&nbsp;&nbsp;&nbsp;"A ja bih voleo da umukneš oko tog peškira", produžio je Ford glasom nalik na duboko režanje, "i to smesta."
<BR>&nbsp;&nbsp;&nbsp;&nbsp;&nbsp;"U redu", reče Artur i poče da ga gura nazad u primitivno skrpljenu torbicu od zečije kože. "Shvatam da to možda nije bitno sa kosmičke tačke gledanja; ipak, stvar je neobična, složićeš se. Ružičasti peškir iz čista mira umesto plavog sa žutim zvezdicama."
<BR>&nbsp;&nbsp;&nbsp;&nbsp;&nbsp;Ford je počeo da se ponaša prilično čudno, ili, tačnije rečeno, nije počeo da se ponaša čudno, nego je počeo da se ponaša na način koji je bio čudnovato različit od ostalih čudnovatih načina na koji se inače ponašao. A radio je sledeće. Ne obraćajući pažnju na zbunjene poglede publike koja ga je okruživala, okupljena oko igrališta, oštro je mahao rukama ispred svog lica, zaklanjao se iza nekih ljudi, iskakako iza drugih, posle čega se zaustavio i puno treptao. Trenutak ili dva potom stao je da korača napred lagano i pritajeno, sa zbunjenim izrazom velike usredsređenosti, poput leoparda koji nije siguran da li je to upravo ugledao polupraznu limenku hrane za mačke na pola milje daljine, sa druge strane vrele i prašnjave zaravni.
<BR>&nbsp;&nbsp;&nbsp;&nbsp;&nbsp;"A i ovo nije moja torba", dodao je Artur iznenada.
<BR>&nbsp;&nbsp;&nbsp;&nbsp;&nbsp;Fordova pažnja bila je razbijena. Gnevno se okrenuo ka Arturu.
<BR>&nbsp;&nbsp;&nbsp;&nbsp;&nbsp;"Sada nisam govorio o svom peškiru", kazao je Artur. "Složili smo se da nije moj. Reč je o tome da torbica u koju sam gurnuo peškir koji nije moj takođe nije moja, iako joj je izuzetno slična. Ja lično mislim da je to stvarno čudno, naročito zbog toga što je reč o torbici koju sam svojeručno napravio na preistorijskoj Zemlji. A ni ovo nisu moji kamenčići", dodao je i izvadio iz torbe nekoliko pljosnatih, sivih oblutaka. "Ja sam pravio zbirku zanimljivog kamenja, a ovo kamenje očigledno je vrlo nezanimljivo."
<BR>&nbsp;&nbsp;&nbsp;&nbsp;&nbsp;Urlik oduševljenja prođe kroz publiku i priguši Fordov odgovor na tu tvrdnju, kakav god da je bio. Lopta za kriket, koja je izazvala tu reakciju, pade sa neba i glatko ulete pravo u Arturovu tajanstvenu torbicu od zečje kože.
<BR>&nbsp;&nbsp;&nbsp;&nbsp;&nbsp;"Rekao bih da je i ovo vrlo neobičan događaj", primetio je Artur, brže-bolje zatvorio torbu i počeo da se pretvara da traži lopticu na zemlji.
<BR>&nbsp;&nbsp;&nbsp;&nbsp;&nbsp;"Mislim da nije ovde", rekao je grupi dečaka koji su se smesta sjatili oko njega da bi mu pomogli u potrazi. "Verovatno se negde otkotrljala. Po svoj prilici tamo preko." Pokazao je neodređeno u pravcu u kome je želeo da se izgube. Jedan od dečaka upitno ga je gledao.
<BR>&nbsp;&nbsp;&nbsp;&nbsp;&nbsp;"Je li sa tobom sve u redu?" upitao je dečak.
<BR>&nbsp;&nbsp;&nbsp;&nbsp;&nbsp;"Nije", rekao je Artur.
<BR>&nbsp;&nbsp;&nbsp;&nbsp;&nbsp;"Zašto onda nosiš kost u bradi?" upitao je dečak.
<BR>&nbsp;&nbsp;&nbsp;&nbsp;&nbsp;"Uvežbavam je da joj se svidi svuda gde je gurnem." Artur je bio silno zadovoljan sobom što je to rekao. Bila je to, pomislio je, baš ona vrsta stvari kakve zabavljaju i podstiču mladi um.
<BR>&nbsp;&nbsp;&nbsp;&nbsp;&nbsp;"Oh", rekao je dečak, iskrivio glavu na jednu stranu i počeo da razmišlja o tome. "Kako se zoveš?"
<BR>&nbsp;&nbsp;&nbsp;&nbsp;&nbsp;"Dent", kazao je Artur, "Artur Dent."
<BR>&nbsp;&nbsp;&nbsp;&nbsp;&nbsp;"Ti si krele, Dente", rekao je dečak. "Pravi pravcati tupadžija." Dečak ga zaobiđe pogledom i zagleda se u nešto drugo da bi mu pokazao da mu se uopšte ne žuri da se udalji, a onda je odšetao, čačkajući nos. Iznenada, Artur se setio da će Zemlja kroz dva dana biti ponovo uništena i bar jednom nije mu se učinilo da je to baš toliko loše. Igra se nastavila sa novom lopticom, sunce je nastavilo da sija, a Ford je nastavio da skače, trese glavom i žmirka.
<BR>&nbsp;&nbsp;&nbsp;&nbsp;&nbsp;"Nešto ti je palo na pamet, zar ne?" upitao je Artur.
<BR>&nbsp;&nbsp;&nbsp;&nbsp;&nbsp;"Čini mi se", rekao je Ford onom bojom glasa za koju je Artur do sada naučio da prethodi nečem do krajnosti nerazumljivom, "da se tamo, preko, nalazi jedan T. P."
<BR>&nbsp;&nbsp;&nbsp;&nbsp;&nbsp;Pokazao je rukom. Neobično, ali pravac u kome je pokazao nije se slagao sa pravcem u kome je gledao. Artur pogleda u jednom pravcu, prema zaštitnim panoima, pa u drugom, prema terenu za igru. Klimnuo je, slegao ramenima. Ponovo je slegao ramenima.
<BR>&nbsp;&nbsp;&nbsp;&nbsp;&nbsp;"Šta to?" upitao je.
<BR>&nbsp;&nbsp;&nbsp;&nbsp;&nbsp;"T. P."
<BR>&nbsp;&nbsp;&nbsp;&nbsp;&nbsp;"T...?"
<BR>&nbsp;&nbsp;&nbsp;&nbsp;&nbsp;"T. P."
<BR>&nbsp;&nbsp;&nbsp;&nbsp;&nbsp;"A šta je to?"
<BR>&nbsp;&nbsp;&nbsp;&nbsp;&nbsp;"Tuđ Problem", rekao je Ford.
<BR>&nbsp;&nbsp;&nbsp;&nbsp;&nbsp;"Ah, dobro", rekao je Artur i opustio se. Pojma nije imao o čemu je reč, ali bar je delovalo kao da je stvar time okončana. Ali nije bila.
<BR>&nbsp;&nbsp;&nbsp;&nbsp;&nbsp;"Tamo, preko", rekao je Ford, i ponovo pokazao prema zaštitnim panoima, pa pogledao prema terenu.
<BR>&nbsp;&nbsp;&nbsp;&nbsp;&nbsp;"Gde?" upitao je Artur.
<BR>&nbsp;&nbsp;&nbsp;&nbsp;&nbsp;"Tamo!" uzvratio je Ford.
<BR>&nbsp;&nbsp;&nbsp;&nbsp;&nbsp;"Vidim", rekao je Artur, iako ništa nije video.
<BR>&nbsp;&nbsp;&nbsp;&nbsp;&nbsp;"Zaista?" upitao je Ford.
<BR>&nbsp;&nbsp;&nbsp;&nbsp;&nbsp;"Šta?" upitao je Artur.
<BR>&nbsp;&nbsp;&nbsp;&nbsp;&nbsp;"Vidiš li", strpljivo je rekao Ford, "onaj T. P.?"
<BR>&nbsp;&nbsp;&nbsp;&nbsp;&nbsp;"Učinilo mi se da si rekao da je reč o tuđem problemu."
<BR>&nbsp;&nbsp;&nbsp;&nbsp;&nbsp;"Tako je."
<BR>&nbsp;&nbsp;&nbsp;&nbsp;&nbsp;Artur je lagano klimnuo, pažljivo i sa izrazom ogromne gluposti.
<BR>&nbsp;&nbsp;&nbsp;&nbsp;&nbsp;"I želim da znam", rekao je Ford, "da li ga stvarno vidiš."
<BR>&nbsp;&nbsp;&nbsp;&nbsp;&nbsp;"Stvarno?"
<BR>&nbsp;&nbsp;&nbsp;&nbsp;&nbsp;"Da!"
<BR>&nbsp;&nbsp;&nbsp;&nbsp;&nbsp;"Kako", rekao je Artur, "tačno izgleda?"
<BR>&nbsp;&nbsp;&nbsp;&nbsp;&nbsp;"Pa, otkud ja znam, budalo", dreknuo je Ford. "Ako ga vidiš, ti mi to reci."
<BR>&nbsp;&nbsp;&nbsp;&nbsp;&nbsp;Artur oseti ono mučno, prigušeno dumbaranje odmah uz slepoočnice koje je bilo zaštitni znak mnogih njegovih razgovora sa Fordom. Mozak mu se tresao kao preplašeno štene u štenari. Ford ga uze za ruku.
<BR>&nbsp;&nbsp;&nbsp;&nbsp;&nbsp;"T. P.", rekao je "predstavlja nešto što ne možemo da vidimo, ili ne vidimo, ili nam naš mozak ne dopušta da vidimo, jer mislimo da je reč o tuđem problemu. To znači T. P. Tuđ problem. Mozak ga naprosto izostavlja iz svega; kao neku vrstu slepe tačke. Ukoliko gledaš pravo prema njemu, nećeš ga videti, izuzev ako ne budeš tačno znao o čemu je reč. Jedina prilika ti je da ga krajičkom oka uloviš u magnovenju."
<BR>&nbsp;&nbsp;&nbsp;&nbsp;&nbsp;"Ah", rekao je Artur, "znači zato..."
<BR>&nbsp;&nbsp;&nbsp;&nbsp;&nbsp;"Da", uzvratio je Ford, koji je znao šta Artur namerava da kaže.
<BR>&nbsp;&nbsp;&nbsp;&nbsp;&nbsp;"...si skakao gore i..."
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"...dole i žmirkao ..."
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"...i..."
<BR>&nbsp;&nbsp;&nbsp;&nbsp;&nbsp;"Mislim da si shvatio smisao."
<BR>&nbsp;&nbsp;&nbsp;&nbsp;&nbsp;"Vidim ga", kazao je Artur. "Reč je o svemirskom brodu."
<BR>&nbsp;&nbsp;&nbsp;&nbsp;&nbsp;Jedan trenutak Artur je bio zaprepašćen reakcijom koju je ovo izazvalo. Došlo je do prave erupcije oduševljenja među publikom i ljudi su najednom, iz svih pravaca, trčali i urlali, uzvikivali i saplitali se jedni o druge u opštoj graji i metežu. Zapanjeno se zateturao unazad i bojažljivo se obazro. Onda se ponovo obazro, još zapanjeniji.
<BR>&nbsp;&nbsp;&nbsp;&nbsp;&nbsp;"Uzbudljivo, zar ne?" rekla je jedna utvara. Utvara je poigravala pred Arturovim očima, iako je verovatnije bilo da su Arturove oči poigravale pred utvarom. Isto su tako poigravala i njegova usta.
<BR>&nbsp;&nbsp;&nbsp;&nbsp;&nbsp;"V...v...v...v..." rekoše njegova usta.
<BR>&nbsp;&nbsp;&nbsp;&nbsp;&nbsp;"Čini mi se da je tvoj tim upravo pobedio", rekla je utvara.
<BR>&nbsp;&nbsp;&nbsp;&nbsp;&nbsp;"V...v...v...v..." ponovio je Artur i podvukao svaki glas koji je ispustio gurkanjem Fordovih leđa. Ford je ustreptalo posmatrao gungulu.
<BR>&nbsp;&nbsp;&nbsp;&nbsp;&nbsp;"Ti se Englez, zar ne?" rekla je utvara.
<BR>&nbsp;&nbsp;&nbsp;&nbsp;&nbsp;"V...v...v...v...da", uzvratio je Artur.
<BR>&nbsp;&nbsp;&nbsp;&nbsp;&nbsp;"Pa, kao što već rekoh, tvoj tim je upravo pobedio. Dobio je utakmicu. To znači da će zadržati Pepeo. Mora da ti je strašno drago. Moram da priznam da mi se kriket prilično sviđa, iako ne bih voleo da to dozna iko izvan ove planete. Oh, Bože, nikako."
<BR>&nbsp;&nbsp;&nbsp;&nbsp;&nbsp;Utvarni čovek uputio mu je nešto što je moglo ličiti na obesni osmeh, ali bilo je teško reći, jer sunce se nalazilo pravo iza njega, stvarajući mu zaslepljujući oreol oko glave i osvetljavajući mu srebrnu kosu i bradu na način koji je bio zastrašujući, dramatičan i koga je bilo vrlo teško povezati sa obesnim osmesima.
<BR>&nbsp;&nbsp;&nbsp;&nbsp;&nbsp;"A opet", rekao je, "sve će se to završiti za dva dana, zar ne? Iako, kao što već rekoh kada smo se poslednji put sreli, zbog toga mi je bilo veoma žao. A opet, šta će biti, biće."
<BR>&nbsp;&nbsp;&nbsp;&nbsp;&nbsp;Artur je pokušavao da govori, ali se brzo predao u toj neravnopravnoj borbi. Ponovo je gurnuo Forda.
<BR>&nbsp;&nbsp;&nbsp;&nbsp;&nbsp;"Mislio sam da se dogodilo nešto užasno", rekao je Ford, "ali to je samo kraj utakmice. Treba da idemo odavde. Oh, zdravo, Slartibartfaste, šta radiš ovde?"
<BR>&nbsp;&nbsp;&nbsp;&nbsp;&nbsp;"Oh, dokoličim, dokoličim", odvratio je starac zbunjeno.
<BR>&nbsp;&nbsp;&nbsp;&nbsp;&nbsp;"To je tvoj brod? Da li bi nas odbacio nekuda?"
<BR>&nbsp;&nbsp;&nbsp;&nbsp;&nbsp;"Strpljenja, strpljenja", posavetovao ga je starac.
<BR>&nbsp;&nbsp;&nbsp;&nbsp;&nbsp;"U redu", rekao je Ford, "reč je samo o tome da će ova planeta uskoro biti uništena."
<BR>&nbsp;&nbsp;&nbsp;&nbsp;&nbsp;"Znam", kazao je Slartibartfast.
<BR>&nbsp;&nbsp;&nbsp;&nbsp;&nbsp;"Ah, dobro, hteo sam samo to da pomenem", rekao je Ford.
<BR>&nbsp;&nbsp;&nbsp;&nbsp;&nbsp;"Pomenuo si."
<BR>&nbsp;&nbsp;&nbsp;&nbsp;&nbsp;"Pa, ukoliko smatraš da stvarno treba da se motaš oko terena za kriket u ovom trenutku..."
<BR>&nbsp;&nbsp;&nbsp;&nbsp;&nbsp;"Smatram."
<BR>&nbsp;&nbsp;&nbsp;&nbsp;&nbsp;"Na kraju krajeva, to je tvoj brod."
<BR>&nbsp;&nbsp;&nbsp;&nbsp;&nbsp;"Jeste."
<BR>&nbsp;&nbsp;&nbsp;&nbsp;&nbsp;"Valjda." Ford se potom oštro okrenuo.
<BR>&nbsp;&nbsp;&nbsp;&nbsp;&nbsp;"Zdravo, Slartibartfaste", rekao je Artur najzad.
<BR>&nbsp;&nbsp;&nbsp;&nbsp;&nbsp;"Zdravo, Zemljanine", odvratio je Slartibartfast.
<BR>&nbsp;&nbsp;&nbsp;&nbsp;&nbsp;"Na kraju krajeva", kazao je Ford, "samo jednom se umire."
<BR>&nbsp;&nbsp;&nbsp;&nbsp;&nbsp;Starac nije obraćao pražnju na Fordove poslovice, već je ljubopitljivo posmatrao teren, sa izrazom u očima koji kao da nije imao nikakve veze sa onim što se tamo dešavalo. A dešavalo se to da su se ljudi okupljali u velikom krugu oko središta terena. Šta je Slartibartfst u tome video, to je samo on znao.
<BR>&nbsp;&nbsp;&nbsp;&nbsp;&nbsp;Ford je nešto pevušio. Bila je to samo jedna nota koju je neprekidno ponavljao. Nadao se da će ga neko upitati šta to pevuši, ali niko to nije učinio. Da ga je iko upitao, odgovorio bi da ponavlja prvi stih pesme Noela Kauarda 'Lud dan za ljubav'. Na to bi mu skrenuli pažnju da peva samo jednu notu, na šta bi on odvratio da iz razloga koje smatra očiglednim izostavlja 'dan za ljubav'. Baš mu je bilo krivo što ga niko nije pitao.
<BR>&nbsp;&nbsp;&nbsp;&nbsp;&nbsp;"Reč je naprosto o tome", eksplodirao je najzad, "da, ukoliko ne budemo uskoro krenuli, moglo bi se desiti da se ponovo nađemo usred haosa. A ništa me ne čini neraspoloženijim od uništavanja naseljenih planeta. Osim, možda, da se nađem na takvoj planeti u trenutku dok joj se to dešava. Ili", dodao je važnim glasom, "da se motam oko terena za kriket."
<BR>&nbsp;&nbsp;&nbsp;&nbsp;&nbsp;"Strpljenja", rekao je Slartibartfast ponovo, "pred nama su velike stvari."
<BR>&nbsp;&nbsp;&nbsp;&nbsp;&nbsp;"To si rekao i kada smo se poslednji put sreli", primetio je Artur.
<BR>&nbsp;&nbsp;&nbsp;&nbsp;&nbsp;"I bile su velike", kazao je Slartibartfast.
<BR>&nbsp;&nbsp;&nbsp;&nbsp;&nbsp;"To je istina", priznao je Artur.
<BR>&nbsp;&nbsp;&nbsp;&nbsp;&nbsp;Ali činilo se da je pred njima samo neka vrsta svečanosti. Bila je više organizovana radi televizije nego zarad prisutnih gledalaca i zbog toga je jedino što su uspevali da razaznaju od nje sa mesta na kome su stajali bilo ono što su čuli sa obližnjeg radija. Ford je bio žestoko nezainteresovan.
<BR>&nbsp;&nbsp;&nbsp;&nbsp;&nbsp;Narogušio se kada je čuo da će Pepeo upravo biti uručen kapitenu engleske ekipe tamo na terenu, zapenio kada je rečeno da je sve to bilo zbog toga što su pobedili po n-ti put, zarežao od ljutnje na informaciju da je Pepeo predstavljao ostatke stompa, jednog od tri stubića viketa, a kada je, dalje, od njega zatraženo da se suoči sa činjenicom da je stomp o kome je reč bio spaljen u Melburnu, u Australiji, 1882, da označi 'smrt engleskog kriketa', okrenuo se prema Slartibartfastu, duboko udahnuo, ali nije uspeo da mu išta kaže, jer starac više nije bio tu. Grabio je prema terenu sa užasnom odlučnošću u držanju; njegova kosa, brada i odora vijorili su se za njim i on je izgledao kao što bi izgledao Mojsije da je Sinaj bio negovani travnjak umesto, kao što se češće predstavlja, zadimljena, čarobna planina.
<BR>&nbsp;&nbsp;&nbsp;&nbsp;&nbsp;"Rekao je da ga sačekamo kod broda", kazao je Artur.
<BR>&nbsp;&nbsp;&nbsp;&nbsp;&nbsp;"Ma, šta to matora budala radi, zarkam li ga?" prasnuo je Ford.
<BR>&nbsp;&nbsp;&nbsp;&nbsp;&nbsp;"Dolazi do broda kroz dva minuta", odvratio je Artur uz sleganje ramena koje je ukazivalo na potpuno odsustvo misli. Oni pođoše prema njemu. Do ušiju im dopreše čudni zvuci. Pokušali su da ne slušaju, ali nisu mogli da ne primete kako Slartibartfast odlučno traži da mu predaju srebrnu urnu u kojoj se nalazi Pepeo, jer je reč, kako je kazao, o stvari, 'od životnog značaja za prošlu, sadašnju i buduću bezbednost Galaksije', što je prouzrokovalo divlju razdraganost. Odlučili su se da ne obraćaju pažnju na to.
<BR>&nbsp;&nbsp;&nbsp;&nbsp;&nbsp;Na ono što se desilo potom nisu mogli da ne obrate pažnju. Uz zvuk koji je podsećao na poklič sto hiljada ljudi koji uglas izgovaraju 'vup', čelični, beli svemirski brod kao da se ni iz čega obrazovao u vazduhu neposredno iznad terena za kriket, a potom je neizmerno zlokobno ostao tu da lebdi uz lagano brujanje.
<BR>&nbsp;&nbsp;&nbsp;&nbsp;&nbsp;Izvesno vreme nije radio ništa, kao da očekuje da svi odu svojim poslom i da ne obraćaju pažnju na njegovo lebdenje na tom mestu.
<BR>&nbsp;&nbsp;&nbsp;&nbsp;&nbsp;A onda je učinio nešto neverovatno. Ili, tačnije, otvorio se i pustio iz sebe jedanaest neverovatnih stvari.
<BR>&nbsp;&nbsp;&nbsp;&nbsp;&nbsp;Bili su to roboti, beli roboti.
<BR>&nbsp;&nbsp;&nbsp;&nbsp;&nbsp;Najneverovatnija stvar u vezi sa njima bila je ta da su bili sasvim prigodno obučeni. Ne samo da su bili beli, već su i nosili nešto što je podsećalo na batove za kriket; i ne samo to: takođe su držali nešto što su, izgleda, bile loptice za kriket, pa su čak imali i bele, rebraste štitnike na cevanicama. Ovi poslednji bili su naročito neverovatni zbog toga što su, kako se činilo, sadržali mlazne motore koji su omogućavali ovim neobično opremljenim robotima da dolete sa svog svemirskog broda koji je počivao povrh svega i da počnu da ubijaju ljude, što su upravo i činili.
<BR>&nbsp;&nbsp;&nbsp;&nbsp;&nbsp;"Hej", kazao je Artur, "izgleda da se nešto dešava."
<BR>&nbsp;&nbsp;&nbsp;&nbsp;&nbsp;"Brzo na brod", odvratio je Ford. "Ne želim ništa da znam, želim samo da stignemo na brod." Počeo je da trči. "Ne želim da znam, ne želim da vidim, ne želim da čujem", urlao je dok je trčao. "Ovo nije moja planeta, nisam ja tražio da se nađem na njoj, neću da se mešam, vadite me odavde i vodite na neku žurku sa ljudima sa kojima bih mogao da imam nešto zajedničko!"
<BR>&nbsp;&nbsp;&nbsp;&nbsp;&nbsp;Dim i plamenovi uzdizali su se sa terena.
<BR>&nbsp;&nbsp;&nbsp;&nbsp;&nbsp;"Pa, izgleda da su se natprirodne sile udružile danas na ovom mestu", veselo je brbljao radio za svoj račun.
<BR>&nbsp;&nbsp;&nbsp;&nbsp;&nbsp;"Ono što mi je potrebno", vikao je Ford kao da želi da razjasni prethodne primedbe, "jeste jako piće i dobro društvo." Nastavio je da trči i zastao samo na trenutak da bi zgrabio Artura za mišicu i povukao ga za sobom. Artur se latio svoje standardne uloge za krizne trenutke, koja se sastojala u tome da stoji razjapljenih usta i da pušta sve što se dešava da ga zapljusne.
<BR>&nbsp;&nbsp;&nbsp;&nbsp;&nbsp;"Igraju kriket", mrmljao je Artur, teturajući se za Fordom, "tako mi Boga, igraju kriket. Ne znam zašto to rade, ali rade upravo to. Ne samo da ubijaju ljude, nego ih i oponašaju", vikao je. "Forde, oni nas oponašaju!"
<BR>&nbsp;&nbsp;&nbsp;&nbsp;&nbsp;Bilo bi teško ne poverovati u to bez mnogo većeg znanja o galaktičkoj istoriji od onog što je Artur do sada uspeo da stekne tokom svojih putovanja po Galaksiji. Sablasne, ali ubilačke prilike koje su se nazirale unutar gustih oblaka dima kao da su izvodile nizove bizarnih parodija udaranja batom, čija je glavna razlika u odnosu na stvarne ležala u tome što je svaka loptica eksplodirala kada bi dodirnula tle. Već prva takva loptica razbila je Arturov početni utisak da je čitava stvar samo reklamna predstava australijskih proizvođača margarina.
<BR>&nbsp;&nbsp;&nbsp;&nbsp;&nbsp;A tada, isto onako naglo kao i što je i počelo, sve je bilo gotovo. Jedanaest belih robota uspinjalo se kroz uskipele oblake u zbijenoj formaciji i, uz nekoliko poslednjih blesaka plamena, ušlo u unutrašnjost svog belog svemirskog broda koji se uzdizao iznad svega i koji je, uz zvuk kao kad sto hiljada ljudi grune 'fup', iznenada nestao u vazduhu iz koga se prethodno pojavio.
<BR>&nbsp;&nbsp;&nbsp;&nbsp;&nbsp;Na trenutak je vladala jeziva, zgranuta tišina, a tada se iz uskovitlanog dima pojavila bleda Slartibartfastova prilika koja je, i pored odsustva planine, još više podsećala na Mojsija, jer je sada bar koračao po usplamtelom i zadimljenom negovanom travnjaku.
<BR>&nbsp;&nbsp;&nbsp;&nbsp;&nbsp;Divlje se obazirao, sve dok nije ugledao žurne prilike Artura Denta i Forda Prefekta koje su se probijale kroz prestravljenu gomilu, potpuno zaokupljenu jurnjavom u suprotnom smeru. Gomila je očigledno razmišljala kako je neobičan ispao ovaj dan i pojma nije imala šta da učini.
<BR>&nbsp;&nbsp;&nbsp;&nbsp;&nbsp;Slartibartfast je divlje mahao prema Fordu i Arturu i nešto im dovikivao, dok su se sve troje približavali njegovom brodu, koji je i dalje stajao iza zaštitnih paravana i koga gomila što je bezglavo jurila okolo i dalje nije primećivala, zaokupljena sopstvenim problemima.
<BR>&nbsp;&nbsp;&nbsp;&nbsp;&nbsp;"Uzeli su klja flja flja!" vikao je Slartibartfast svojim tankim, drhtavim glasom.
<BR>&nbsp;&nbsp;&nbsp;&nbsp;&nbsp;"Šta kaže?" prodahta Ford dok se probijao napred.
<BR>&nbsp;&nbsp;&nbsp;&nbsp;&nbsp;Artur zavrte glavom.
<BR>&nbsp;&nbsp;&nbsp;&nbsp;&nbsp;"Uzeli su...ovo ili ono", rekao je.
<BR>&nbsp;&nbsp;&nbsp;&nbsp;&nbsp;"Lja su flja flja!" doviknuo je Slartibartfast ponovo.
<BR>&nbsp;&nbsp;&nbsp;&nbsp;&nbsp;Ford i Artur zavrteše glavama jedan prema drugom.
<BR>&nbsp;&nbsp;&nbsp;&nbsp;&nbsp;"Zvuči hitno", rekao je Artur. Zastao je i viknuo: "Šta?"
<BR>&nbsp;&nbsp;&nbsp;&nbsp;&nbsp;"Lja su flja peo!" kriknuo je Slartibartfast, i dalje im mašući.
<BR>&nbsp;&nbsp;&nbsp;&nbsp;&nbsp;"Kaže", rekao je Artur, "da su uzeli Pepeo. Ili bar mislim da to kaže." Nastavili su da trče.
<BR>&nbsp;&nbsp;&nbsp;&nbsp;&nbsp;"Šta su uzeli?" upitao je Ford.
<BR>&nbsp;&nbsp;&nbsp;&nbsp;&nbsp;"Pepeo", rekao je Artur kratko. "Spaljene ostatke jednog od tri štapa viketa. To je trofej. Očegledno su..." nakratko je ostao bez daha, "...došli po to ...i odneli ga." Lagano je zavrteo glavom, kao da pokušava da natera mućkanjem svoj mozak da se lepše namesti u lobanji.
<BR>&nbsp;&nbsp;&nbsp;&nbsp;&nbsp;"Čudno da je to želeo da nam kaže", zarežao je Ford.
<BR>&nbsp;&nbsp;&nbsp;&nbsp;&nbsp;"Čudno da su po to došli."
<BR>&nbsp;&nbsp;&nbsp;&nbsp;&nbsp;"Čudan brod."
<BR>&nbsp;&nbsp;&nbsp;&nbsp;&nbsp;Stigli su do njega. Druga najčudnija stvar u vezi sa brodom bilo je polje Tuđeg Problema. Sada su jasno videli brod naprosto zato što su znali da je tu. Ali bilo je sasvim očigledno da to više niko nije znao. To nije bilo zbog toga što je bio nevidljiv ili bilo šta drugo hipernemoguće poput toga. Tehnologija potrebna da se išta učini nevidljivim toliko je bezgranično složena, da je u devet stotina devedeset devet milijardi devet stotina devedeset devet miliona devet stotina devedeset devet hiljada devet stotina devedeset devet slučajeva od bilion znatno jednostavnije i delotvornije jednostavno ukloniti tu stvar i raditi bez nje. Ultrapoznati natčarobnjak Efrafaks od Vuga jednom se opkladio u život da, ako mu se da godinu dana, može da učini ogromnu megaplaninu Magramal potpuno nevidljivu.
<BR>&nbsp;&nbsp;&nbsp;&nbsp;&nbsp;Pošto je najveći deo godina proveo zezajući se sa džinovskim svetlavinama i refrakto-nulifikatorima i spektro-baj-pas-o-maticama, shvatio je, kada mu je preostalo još samo devet sati, da neće uspeti.
<BR>&nbsp;&nbsp;&nbsp;&nbsp;&nbsp;I tako su on, njegovi prijatelji, prijatelji njegovih prijatelja i prijatelji prijatelja njegovih prijatelja i prijatelji prijatelja prijatelja njegovih prijatelja, kao i neki njihovi ne baš najbolji prijatelji koji su slučajno bili vlasnici velike kompanije za međuzvezdani kamionski saobraćaj, započeli nešto što je sada opšte poznato kao najteži noćni rad u istoriji, iz koga je proisteklo to da se, naravno, idućeg dana Magramal više nije mogao videti. Efrafaks je, međutim, ipak izgubio opkladu - pa, dakle, i život - samo zbog toga što je neki pedantni član porote koja je o tome odlučivala primetio (a) da se,kada ide po oblasti u kojoj bi Magramal trebalo da se nalazi, ne sapliće niti udara nosom u bilo šta i (b) na nebu se nalazi jedan mesec viška, koji vrlo sumnjivo izgleda.
<BR>&nbsp;&nbsp;&nbsp;&nbsp;&nbsp;Polje Tuđeg Problema mnogo je jednostavnije i delotvornije; štaviše, moguće ga je pokretati preko stotinu godina običnom baterijicom. To je zbog toga što se oslanja o prirodnu naviku ljudi da ne vide ono što ne žele, ne očekuju ili ne mogu da objasne. Da je Efrafaks obojio planinu u ružičasto i podigao oko nje jeftino i jednostavno polje Tuđeg Problema, ljudi bi prolazili pored planine, zaobilazili je, čak i prelazili preko nje, a da jednostavno ni ne primete da je tamo.
<BR>&nbsp;&nbsp;&nbsp;&nbsp;&nbsp;Tačno je to bilo posredi kod Slartibartfastovog broda. Nije, doduše, bio ružičast, ali i da jeste, bio bi to najmanji od njegovih vizuelnih problema, tako da su ga ljudi ipak prenebregavali kao od šale.
<BR>&nbsp;&nbsp;&nbsp;&nbsp;&nbsp;Najneobičnije od svega bilo je to da je samo delimično ličio na svemisrki brod sa stabilizatorima, raketnim motorima, sigurnosnim otvorima i tako dalje, a mnogo više je podsećao na mali italijanski bistro.
<BR>&nbsp;&nbsp;&nbsp;&nbsp;&nbsp;Ford i Artur posmatrali su ga sa zaprepašćenjem i duboko povređenim osećanjem za lepo.
<BR>&nbsp;&nbsp;&nbsp;&nbsp;&nbsp;"Da, znam", rekao je Slartibartfast, koji im je žurno prišao tog trenutka, zadihan i uzbuđen, "ali postoji razlog. Hodite, moramo poći. Drevna noćna mora ponovo dolazi. Svi mi suočavamo se sa sudbinom. Moramo smesta poći."
<BR>&nbsp;&nbsp;&nbsp;&nbsp;&nbsp;"Nadam se negde gde je sunčano", primetio je Ford.
<BR>&nbsp;&nbsp;&nbsp;&nbsp;&nbsp;Ford i Artur sledili su Slartibartfasta u brod, ali toliko ih je zbunio prizor koji su videli unutra da su ostali potpuno nesvesni onoga što se sledeće desilo napolju.
<BR>&nbsp;&nbsp;&nbsp;&nbsp;&nbsp;Svemirski brod, još jedan, ali ovoga puta vitak i srebrnast, skliznuo je sa neba na teren, tiho, bez šuma, a dugačke noge izvukle su mu se u glatkom baletu tehnologije.
<BR>&nbsp;&nbsp;&nbsp;&nbsp;&nbsp;Blago je sleteo. Iz njega izbiše kratke stepenice. Jedna visoka, sivozelena prilika žustro je kročila napolje i približila se maloj skupini ljudi koji su se okupili oko središta terena, pokušavajući da pomognu žrtvama nedavnog bizarnog pokolja. Odgurnula je ljude u stranu sa mirnim, dostojanstvenim autoritetom i prišla jednom čoveku koji se valjao u beznadnoj lokvi krvi, očigledno izvan dohvata bilo kakve zemaljske medicine; jadnik je dahtao i krkljao svoje poslednje trenutke. Prilika kleknu pored njega.
<BR>&nbsp;&nbsp;&nbsp;&nbsp;&nbsp;"Artur Filip Deodat?" upitala je prilika.
<BR>&nbsp;&nbsp;&nbsp;&nbsp;&nbsp;Čovek slabašno klimnu, sa izrazom prestravljene zbunjenosti u očima.
<BR>&nbsp;&nbsp;&nbsp;&nbsp;&nbsp;"Ti si bezvredno, ugojeno ništavilo", prošaptalo je stvorenje. "Mislio sam da to treba da saznaš pre nego što odapneš."
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
