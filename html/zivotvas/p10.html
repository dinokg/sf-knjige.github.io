<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10.
<P>&nbsp;&nbsp;&nbsp;&nbsp;&nbsp;Telo Artura Denta se okretalo.
<BR>&nbsp;&nbsp;&nbsp;&nbsp;&nbsp;Oko njega, Vaseljena se razbila u milion svetlucavih komadića, a svaki odlomak za sebe vrteo se nemo kroz prazninu i odražavao na svojoj srebrnoj površini poneki deo plamtećeg pomora vatre i uništenja.
<BR>&nbsp;&nbsp;&nbsp;&nbsp;&nbsp;Onda je tmina u pozadini Vaseljene eksplodirala, dok se njen svaki pojedinačni komad pretvorio u gnevni, zadimljeni pakao.
<BR>&nbsp;&nbsp;&nbsp;&nbsp;&nbsp;Ništavilo u pozadini tmine u zaleđu skršene Vaseljene se rasprslo, a iza ništavila iza tmine iza skršene Vaseljene pojavila se najzad tamna prilika jednog ogromnog čoveka koji je govorio reči što su zvučale izuzetno značajno.
<BR>&nbsp;&nbsp;&nbsp;&nbsp;&nbsp;"To su, tada", govorila je prilika iz jedne izuzetno udobne fotelje, "bili ratovi Krikita, najužasnije razaranje koje je ikada zadesilo našu Galaksiju. Ono što ste doživeli..."
<BR>&nbsp;&nbsp;&nbsp;&nbsp;&nbsp;Slartibartfast prolebde, mašući.
<BR>&nbsp;&nbsp;&nbsp;&nbsp;&nbsp;"To je samo dokumentarac", viknuo je on. "I to tek manji deo. Strašno mi je žao, pokušavam da premotam traku..."
<BR>&nbsp;&nbsp;&nbsp;&nbsp;&nbsp;"...predstavlja ono što su milijarde i milijarde nevinih..."
<BR>&nbsp;&nbsp;&nbsp;&nbsp;&nbsp;"Nemojte", doviknuo je Slartibartfast, ponovo prolebdevši pored njih i grozničavo petljajući oko neobične stvari koju je ugurao u zid sobe informacionih opsena i koja je, u stvari, još bila ugurana na istom mestu, "pristati da prihvatite išta na ovoj tački."
<BR>&nbsp;&nbsp;&nbsp;&nbsp;&nbsp;"...ljudi, živi stvorovi, vaši bližnji..."
<BR>&nbsp;&nbsp;&nbsp;&nbsp;&nbsp;Muzika ponovo izbi - bila je to izuzetna muzika, sa izuzetnim sazvučjima. A iza čoveka, lagano, tri visoka stuba počeše da iskrsavaju iz magle koja se izuzetno kovitlala.
<BR>&nbsp;&nbsp;&nbsp;&nbsp;&nbsp;"...iskusile, preživele ili - mnogo češće - nisu preživele. Razmislite o tome, prijatelji moji. I nemojte zaboraviti - za koji trenutak predložiću vam način na koji ćemo moći da se sećamo zauvek - da je pre ratova Krikita ova Galaksija bila retko divna stvar, srećna Galaksija!"
<BR>&nbsp;&nbsp;&nbsp;&nbsp;&nbsp;Na toj tački muzika je naprosto poludela.
<BR>&nbsp;&nbsp;&nbsp;&nbsp;&nbsp;"Srećna Galaksija, prijatelji moji, kao što su to Dveri Vikita!"
<BR>&nbsp;&nbsp;&nbsp;&nbsp;&nbsp;Tri stuba sada su se jasno uzdizala, tri stuba na koje su odozgo bila postavljena još dva dela na način koji je delovao neverovatno poznato Arturovom zbunjenom mozgu.
<BR>&nbsp;&nbsp;&nbsp;&nbsp;&nbsp;"Tri stuba", grmeo je čovek. "Čelični stub, koji predstavlja snagu i moć Galaksije!"
<BR>&nbsp;&nbsp;&nbsp;&nbsp;&nbsp;Svetlosti reflektora blesnuše i zaigraše ludačku igru po stubu koji se nalazio sa leve strane i bio napravljen od čelika ili nečega što je neodoljivo podsećalo na čelik. Muzika je treštala i odzvanjala.
<BR>&nbsp;&nbsp;&nbsp;&nbsp;&nbsp;"Plastični stub", izjavio je čovek, "koji predstavlja galaktičke snage nauke i razuma!"
<BR>&nbsp;&nbsp;&nbsp;&nbsp;&nbsp;Drugi reflektori plesali su na neobičan način po desnom, prozirnom stubu stvarajući u njemu vrtoglave šare, kao i iznenadnu, neodoljivu želju za sladoledom u trbuhu Artura Denta.
<BR>&nbsp;&nbsp;&nbsp;&nbsp;&nbsp;"I", produžio je gromoviti glas, "drveni stub, koji predstavlja..." a u ovoj tački njegov glas posto je jedva primetno promukao od divnih osećanja, "oličenje snage prirode i duhovnosti."
<BR>&nbsp;&nbsp;&nbsp;&nbsp;&nbsp;Svetlosti izdvojiše središnji stub. Muzika je hrabro prešla u nešto neizrecivo.
<BR>&nbsp;&nbsp;&nbsp;&nbsp;&nbsp;"Oni zajedno nose", kovitlao se glas, približavajući se vrhuncu, "Zlatnu sponu Napretka i Srebrnu sponu Mira!"
<BR>&nbsp;&nbsp;&nbsp;&nbsp;&nbsp;Čitavo ustrojstvo bilo je sada preplavljeno vrtoglavom igrom svetlosti, a muzika je u međuvremenu, na sreću, otišla daleko iza granica čujnosti. Povrh tri stuba dve blistave spone stajale su i prelivale se u svetlosti. Činilo se da na njima sede devojke ili je možda trebalo da to budu anđeli. Ali anđele obično predstavljaju sa više odeće.
<BR>&nbsp;&nbsp;&nbsp;&nbsp;&nbsp;Iznenada dramatična tišina obuhvati ono što je trebalo da bude kosmos, a svetlosti se zatamniše.
<BR>&nbsp;&nbsp;&nbsp;&nbsp;&nbsp;"Ne postoji nijedan svet", poigravao je čovekov uvežbani glas, "nijedan civilizovani svet u Galaksiji gde ovaj simbol čak i danas nije duboko poštovan. Čak i na primitivnim svetovima on opstaje u rasnim sećanjima. To je ono što su sile Krikita uništile i ono što će držati njihov svet zaptiven od sada pa do kraja večnosti!"
<BR>&nbsp;&nbsp;&nbsp;&nbsp;&nbsp;S osmehom, čovek pokaza model Dveri Vikita. Bilo je krajnje teško proceniti razmeru u čitavom tom izuzetnom spektaklu, ali činilo se da je model visok otprilike tri stope.
<BR>&nbsp;&nbsp;&nbsp;&nbsp;&nbsp;"Naravno, nije reč o pravom Ključu. On je, kao što svi znaju, uništen, bačen u kovitlac prostorvremena i izgubljen zauvek. Ovo je divna imitacija, izrađena rukom veštih zanatlija, prekrasno sklopljena pomoću drevnih zanatskih tajni u stvar za uspomenu koju ćete posedovati sa ponosom, u znak sećanja na one koji su pali i u počast Galaksije - naše Galaksije - za koju su umrli..."
<BR>&nbsp;&nbsp;&nbsp;&nbsp;&nbsp;U tome trenutku Slartibartfast je ponovo prolebdeo pored njih.
<BR>&nbsp;&nbsp;&nbsp;&nbsp;&nbsp;"Našao sam", rekao je, "možemo da preskočimo ovu glupost. Nemojte pristajati i to je sve."
<BR>&nbsp;&nbsp;&nbsp;&nbsp;&nbsp;"A sada, naklonimo glave da bismo odali...", počeo je glas, a onda je ponovo izgovorio sve to, samo mnogo brže i unatraške.
<BR>&nbsp;&nbsp;&nbsp;&nbsp;&nbsp;Svetlosti se pojaviše i nestaše, stubovi iščezoše, čovek koji je sad nerazumljivo blebetao rasplinu se u ništavilo, a Vaseljena se glatko sklopi u celinu oko njih.
<BR>&nbsp;&nbsp;&nbsp;&nbsp;&nbsp;"Jeste li shvatili opšti smisao?" upitao je Slartibartfast.
<BR>&nbsp;&nbsp;&nbsp;&nbsp;&nbsp;"Zapanjen sam", uzvratio je Artur, "i zbunjen."
<BR>&nbsp;&nbsp;&nbsp;&nbsp;&nbsp;"Ja sam zaspao", reče Ford i uplovi na poprište zbivanja u tom trenutku. "Jesam li nešto propustio?"
<BR>&nbsp;&nbsp;&nbsp;&nbsp;&nbsp;Iznenada su se obreli na nepouzdanoj ivici neke jezivo visoke padine. Vetar je brisao preko njihovih lica i povrh zaliva u kome su se naglo pojavljivali ostaci jedne od najvećih i najmoćnijih ratnih flota koje su ikada sagrađene u Galaksiji. Nebo je bilo mutno ružičasto i tamnilo je, zadobivši neku prilično čudnovatu boju, dok nije postalo tmastoplavo i, konačno, crno. Dim je kuljao i kovitlao se iz svega toga neverovatnom žestinom.
<BR>&nbsp;&nbsp;&nbsp;&nbsp;&nbsp;Stvari su se sada događale toliko brzo da ih je gotovo bilo nemoguće pratiti, a kada je, ubrzo potom, divovski međuzvezdani bojni brod pojurio od njih kao da su mu kazali 'bu!', to su prepoznali kao tačku na kojoj su se uključili.
<BR>&nbsp;&nbsp;&nbsp;&nbsp;&nbsp;A onda su zbivanja stala da teku prebrzo, slična kakvom videotaktilnom kovitlacu koji ih je dodirivao i njihao kroz stoleća galaktičke istorije, drhtav, treperav, uzvitlan. Zvuci su prešli u tanano cijukanje.
<BR>&nbsp;&nbsp;&nbsp;&nbsp;&nbsp;Tu i tamo, u sve gušćem haosu događanja, nazirali su jezive katastrofe, duboke, užasne, kataklizmičke udare, a svi su oni bili povezani sa izvesnim slikama koje su se stalno ponavljale, jedinim slikama koje su se jasno ocrtavale u lavini uskovitlane istorije: Dveri Vikita, malena, tvrda, crvena lopta i čvrsti, beli roboti, a uz njih nešto nerazaznatljivo, nešto poput tamnog oblaka.
<BR>&nbsp;&nbsp;&nbsp;&nbsp;&nbsp;Ali još jedno osećanje jasno se uzdiglo iz pištave jurnjave vremena.
<BR>&nbsp;&nbsp;&nbsp;&nbsp;&nbsp;Kao što lagani niz škljocaja, kada se ubrzava, prestaje da podseća na pojedinačno škljocanje i postepeno počinje da zvuči poput jedinstvenog i neprekidnog tona, tako je niz zasebnih utisaka ovde zadobijao izgled zajedničkog osećanja - a opet to nije bilo osećanje. Ukoliko je i bilo osećanje, delovalo je potpuno bezosećajno. Bila je to mržnja, neumoljiva mržnja. Bilo je hladno, ne onako kako je hladan led, nego onako kako je zid hladan. Bilo je bezlično, ne poput nasumičnog udarca pesnice u gomili, već poput kartice za parkiranje koju izdaje kompjuter. I bilo je smrtonosno, ne poput metka ili noža, već poput zida od cigle preko linije ekspresnog voza.
<BR>&nbsp;&nbsp;&nbsp;&nbsp;&nbsp;I kao što ton koji raste menja osobine i poprima nova saglasja kako raste, tako se činilo i da ovo bezosećajno osećanje prerasta u nepodnošljivi, bezglasni vrisak i iznenada prelazi u urlik krivice i osujećenosti.
<BR>&nbsp;&nbsp;&nbsp;&nbsp;&nbsp;A onda je iznenada prestalo.
<BR>
<BR>&nbsp;&nbsp;&nbsp;&nbsp;&nbsp;Stajali su na tihom vrhu brežuljka jedne mirne večeri.
<BR>&nbsp;&nbsp;&nbsp;&nbsp;&nbsp;Sunce je zalazilo.
<BR>&nbsp;&nbsp;&nbsp;&nbsp;&nbsp;Svuda oko njih blago ustalasani zeleni predeo lagano se gubio u daljini. Ptice su pevale šta misle o svemu tome, a opšte raspoloženje izgleda da im je bilo dobro. Malo dalje mogao se čuti zvuk dece koja su se igrala, a još malo dalje od mesta sa koga je prividno dopirao taj zvuk, u prigušenoj svetlosti sutona razabirali su se obrisi malog grada.
<BR>&nbsp;&nbsp;&nbsp;&nbsp;&nbsp;Činilo se da se grad uglavnom sastoji od omanjih kuća sagrađenih od belog kamena. Obrisi su im bili blago zaobljeni.
<BR>&nbsp;&nbsp;&nbsp;&nbsp;&nbsp;Sunce je gotovo sasvim zašlo.
<BR>&nbsp;&nbsp;&nbsp;&nbsp;&nbsp;Kao da dopire niotkuda, otpoče muzika. Slartibartfast pritisnu jedan prekidač i muzika prestade.
<BR>&nbsp;&nbsp;&nbsp;&nbsp;&nbsp;Nekakav glas je rekao: "Ovo..." Slartibartfast pritisnu prekidač i glas zamuknu.
<BR>&nbsp;&nbsp;&nbsp;&nbsp;&nbsp;"Ja ću vam ispričati o svemu tome", rekao je lagano. Mesto je bilo mirno. Artur se osećao srećno. Čak je i Ford delovao zadovoljno. Jedno vreme su koračali u pravcu grada; informaciona opsena trave bila je prijatna i meka pod njihovim nogama, a informaciona opsena cveća mirisala je slatko i divno. Samo je Slartibartfast delovao uznemireno i neraspoloženo.
<BR>&nbsp;&nbsp;&nbsp;&nbsp;&nbsp;Zastao je i podigao pogled.
<BR>&nbsp;&nbsp;&nbsp;&nbsp;&nbsp;Iznenada je Arturu palo na pamet da, pošto su došli na kraj, da se tako izrazimo, ili, bolje rečeno, na početak, svih užasa koje su nejasno iskusili, mora da će se dogoditi nešto jezivo. Bio je potresen mišlju da bi se nešto jezivo moglo dogoditi na tako idiličnom mestu. I on je podigao pogled. Na nebu nije bilo ničega.
<BR>&nbsp;&nbsp;&nbsp;&nbsp;&nbsp;"Neće valjda da napadnu ovo mesto?" upitao je. Shvatao je da korača kroz običan snimak, ali ipak se osećao uznemireno.
<BR>&nbsp;&nbsp;&nbsp;&nbsp;&nbsp;"Ovo mesto niko neće napasti", rekao je Slartibartfast glasom koji je neočekivano zadrhtao od osećanja, "ovo je mesto na kome je sve počelo. Ovo je srce svega. Ovo je Krikit."
<BR>&nbsp;&nbsp;&nbsp;&nbsp;&nbsp;Gledao je u nebo.
<BR>&nbsp;&nbsp;&nbsp;&nbsp;&nbsp;Nebo je, od jednog obzorja do drugog, od istoka do zapada, od severa do juga, bilo potpuno i savršeno crno.
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
