<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5.
<P>&nbsp;&nbsp;&nbsp;&nbsp;&nbsp;"...Tako vam, dame i gospodo, stoje stvari", zaključio je komodor Henstin. "Ne preti nam nikakva neposredna opasnost i uopšte ne sumnjam da će nas uskoro pronaći. Do tada iskoristimo vreme na najbolji mogući način."
<BR>&nbsp;&nbsp;&nbsp;&nbsp;&nbsp;Zastao je i prešao pogledom preko podignutih, uznemirenih lica. Već je uočio ko bi im mogao stvarati nevolje... onaj čovečuljak sa nervoznim tikom, zatim nakisela dama lica boje šljive, koja je bez prestanka vezivala čvorove na maramici. Možda bi mogli da se međusobno neutrališu, ako bi uspeo da ih smesti jedno pored drugog...
<BR>&nbsp;&nbsp;&nbsp;&nbsp;&nbsp;"Kapetan Haris i ja... on je šef, ja sam samo savetnik... razradili smo plan delovanja. Hrana će biti jednostavna i dobijaćete je u smanjenim količinama, ali i dovoljnim, pošto se nećete izlagati nikakvim fizičkim naporima. Molimo nekoliko dama da pomognu gospođici Vilkins... imaće puno dodatnog posla, pa bi joj dobro došla vaša pomoć. Naš najveći problem, iskreno govoreći, biće dosada. Da li je možda neko poneo kakvu knjigu?"
<BR>&nbsp;&nbsp;&nbsp;&nbsp;&nbsp;Nastalo je dugotrajno preturanje po tašnama i korpama. Konačni ishod: gomila raznih lunarnih vodiča... uključujući tu i šest primeraka službenog priručnika; trenutni bestseler, Pomorandža i jabuka sa neverovatnom temom - romansa između Nela Gvina i ser Isaka Njutna; Šejn u izdanju Harvard Presa, sa školskim objašnjenjima nekog profesora engleskog; uvod u logički pozitivizam Ogista Konta; i nedelju dana stari primerak Njujork Tajmsa, zemaljsko izdanje. Nije to bila bog zna kakva biblioteka, ali uz pažljivu raspodelu pomoći će im da ispune časove koji su pred njima.
<BR>&nbsp;&nbsp;&nbsp;&nbsp;&nbsp;"Mislim da bi trebalo da sastavimo komitet za zabavu koji će odlučiti kako da iskoristimo ovaj materijal, mada ne znam kako će izići nakraj sa msje Kontom. U međuvremenu, pošto sada znate kako stvari stoje, ima li pitanja... bilo šta što biste želeli da vam kapetan Haris i ja objasnimo malo detaljnije?"
<BR>&nbsp;&nbsp;&nbsp;&nbsp;&nbsp;"Hteo bih nešto da pitam, gospodine", javi se isti onaj engleski glas koji je pohvalio stjuardesu zbog odličnog čaja. "Postoji li makar mala mogućnost da 'isplivamo'? Hoću da kažem... ako je ovo kao voda, nećemo li se iznenada pojaviti pre ili kasnije na površini kao zapušač od plute?"
<BR>&nbsp;&nbsp;&nbsp;&nbsp;&nbsp;Ovo pitanje je zateklo komodora potpuno nespremnog. Okrenuo se ka Petu i, napravivši grimasu, rekao: "To je pitanje za vas, gospodine Haris. Imate li šta da kažete?"
<BR>&nbsp;&nbsp;&nbsp;&nbsp;&nbsp;Pet odmahnu glavom.
<BR>&nbsp;&nbsp;&nbsp;&nbsp;&nbsp;"Bojim se da to neće ići. Tačno je da smo zbog vazduha unutar trupa veoma poletni, ali otpor ove prašine je ogroman. Možda bismo na kraju i ,mogli' isplivati na površinu... ali tek za nekoliko hiljada godina.
<BR>&nbsp;&nbsp;&nbsp;&nbsp;&nbsp;Engleza izgleda nije bilo lako obeshrabriti.
<BR>&nbsp;&nbsp;&nbsp;&nbsp;&nbsp;"Primetio sam skafander u vazdušnoj komori. Zar ne bi neko mogao da iziđe napolje i 'ispliva' na površinu? Tako bi ekipa koja nas traži znala gde smo."
<BR>&nbsp;&nbsp;&nbsp;&nbsp;&nbsp;Kapetan Haris se nelagodno promeškolji. Jedino je on bio kvalifikovan da navuče to odelo koje je bilo namenjeno isključivo za slučaj opasnosti.
<BR>&nbsp;&nbsp;&nbsp;&nbsp;&nbsp;"Gotovo sam siguran da je to nemoguće", odvrati on. "Sumnjam da bi bilo ko uspeo da savlada toliki otpor... a i bio bi, razume se, potpuno slep. Kako onda da zna šta je gore? I kako biste zatvorili za njim spoljašnja vrata? Kada jednom prašina potekne unutra, više ne bismo mogli da raščistimo. Ne možete je jednostavno ispumpati napolje."
<BR>&nbsp;&nbsp;&nbsp;&nbsp;&nbsp;Mogao je još ponešto da im kaže, ali odlučio je da ostavi stvar samo na ovome. Biće još dosta vremena da se posluži takvim očajničkim sredstvima, ako se do kraja nedelje ne pojavi spasilačka ekipa. Ali to je bio košmar koji je morao potiskivati, jer ako bi se suviše dugo zadržao na njemu, samo bi se obeshrabrio.
<BR>&nbsp;&nbsp;&nbsp;&nbsp;&nbsp;"Ako nema više pitanja", reče Henstin, "predlažem da se međusobno upoznamo. Sviđalo se to nama ili ne, moramo se naviknuti jedni na druge, pa zato hajde da vidimo ko je ko. Krenuću ukrug, a vi, ako želite, jedan po jedan, recite svoje ime, zanimanje i mesto prebivanja. Prvo vi, gospodine."
<BR>&nbsp;&nbsp;&nbsp;&nbsp;&nbsp;"Robert Brajan, građevinac u penziji... Kingston, Jamajka."
<BR>&nbsp;&nbsp;&nbsp;&nbsp;&nbsp;"Irving Šuster, advokat, Čikago... i moja žena Majra."
<BR>&nbsp;&nbsp;&nbsp;&nbsp;&nbsp;"Nihil Jajavarden, profesor zoologije, Cejlonski univerzitet, Peradenija."
<BR>&nbsp;&nbsp;&nbsp;&nbsp;&nbsp;Dok se prozivka nastavljala, Pet Haris je još jedanput osetio zahvalnost zbog bar ovo malo sreće u očajničkoj situaciji u kojoj su se našli. Zahvaljujući svom karakteru, obuci i iskustvu, komodor Henstin bio je rođeni vođa: već je počeo da spaja ovu nasumičnu kolekciju pojedinaca u jedinstvenu celinu, da izgrađuje onaj neobjašnjivi 'esprit de corps' koji preobražava rulju u ekipu. To je naučio dok je njegova mala flota... prva koja se ikada uputila iza Neptunove orbite... nedelju za nedeljom plutala u praznini između planeta. Pet Haris, koji je bio trideset godina mlađi i koji se nikada nije udaljio od sistema Zemlja-Mesec, nije osetio odbojnost prema ovoj promeni na čelu, do koje je tako taktički došlo. Bilo je lepo od komodora što je kazao da je on i dalje gazda, ali njemu je bilo jasno kako stvari stoje.
<BR>&nbsp;&nbsp;&nbsp;&nbsp;&nbsp;"Dankan Mekenzi, fizičar, opservatorija Maunt Stromlo, Kenbera."
<BR>&nbsp;&nbsp;&nbsp;&nbsp;&nbsp;"Pjer Blanšar, računovođa, Klavijus Siti, zemaljska strana."
<BR>&nbsp;&nbsp;&nbsp;&nbsp;&nbsp;"Filis Morli, novinar, London."
<BR>&nbsp;&nbsp;&nbsp;&nbsp;&nbsp;"Karl Johanson, nuklearni inženjer, Baza Cijalkovski, tamna strana."
<BR>&nbsp;&nbsp;&nbsp;&nbsp;&nbsp;Kakva gomila; koliko talenata na jednom mestu, mada to nije bilo ništa neuobičajeno, jer ljudi koji su dolazili na Mesec uvek su posedovali nešto neuobičajeno... pa makar to bio samo novac. Međutim, sva ta sila talenata i iskustva ovog časa zatvorena na Seleni nije mogla, bar se tako Harisu činilo, ničim da im pomogne u situaciji u kojoj su se našli.
<BR>&nbsp;&nbsp;&nbsp;&nbsp;&nbsp;To baš nije bilo tačno, što se komodor Henstin upravo spremao da dokaže. Znao je, kao i svaki živ čovek, da će morati da se bore kako protiv dosade tako i protiv straha. Bili su prepušteni sami sebi; u veku univerzalne zabave i veza, odjednom su bili odsečeni od ostatka ljudske rase. Radio, TV, vesti sa telefaksa, filmovi, telefon... sve te stvari nisu im značile ništa kao ni ljudima iz kamenog doba. Ličili su na neko drevno pleme okupljeno oko logorske vatre, u divljini u kojoj nije bilo drugih ljudi. Čak ni na putovanju za Pluton, pomislio je komodor Henstin, nikada nisu bili ovoliko usamljeni. Imali su na raspolaganju odličnu biblioteku i bili su dobro snabdeveni svim mogućim elektronskim zabavama, mogli su preko uskosnopne veze da razgovaraju sa unutrašnjim planetama kada god bi to poželeli. Ali na Seleni nisu imali čak ni špil karata...
<BR>&nbsp;&nbsp;&nbsp;&nbsp;&nbsp;To je bila ideja. "Gospođice Morli! Pretpostavljam da imate blok pošto ste novinarka?"
<BR>&nbsp;&nbsp;&nbsp;&nbsp;&nbsp;"Ovaj, da, imam, komodore."
<BR>&nbsp;&nbsp;&nbsp;&nbsp;&nbsp;"Ima li u njemu još pedeset dva prazna lista?"
<BR>&nbsp;&nbsp;&nbsp;&nbsp;&nbsp;"Mislim da ima."
<BR>&nbsp;&nbsp;&nbsp;&nbsp;&nbsp;"Moram vas zamoliti da ih žrtvujete. Molim vas, isecite ih i napravite od njih špil karata. Ne morate se mnogo truditi... samo da oznake budu čitljive i da se brojevi ne provide."
<BR>&nbsp;&nbsp;&nbsp;&nbsp;&nbsp;"Kako ćete mešati karte od hartije?" upita neko.
<BR>&nbsp;&nbsp;&nbsp;&nbsp;&nbsp;"Problem i po za naš komitet za zabavu. Ima li nekog ko misli da ima talenta za tako nešto?"
<BR>&nbsp;&nbsp;&nbsp;&nbsp;&nbsp;"Nekada sam radila u pozorištu", javi se s dosta oklevanja Majra Šuster. Njen muž uopšte nije izgledao zadovoljan zbog ovog otkrića, ali je zato komodor bio oduševljen.
<BR>&nbsp;&nbsp;&nbsp;&nbsp;&nbsp;"Odlično! Iako imamo malo prostora, nadao sam se da ćemo moći da priredimo neki komad."
<BR>&nbsp;&nbsp;&nbsp;&nbsp;&nbsp;Sada se i gospođa Šuster smrknula isto kao i njen muž.
<BR>&nbsp;&nbsp;&nbsp;&nbsp;&nbsp;"To je bilo prilično davno", reče ona, "i ja... nikada nisam imala puno teksta."
<BR>&nbsp;&nbsp;&nbsp;&nbsp;&nbsp;Nekolicina se zakikotala, pa je čak i komodor s mukom uspevao da ostane ozbiljan. Kada bi čovek pogledao gospođu Šuster koja je imala blizu šezdeset godina i više od sto kilograma, bilo je malo poteže zamisliti je kao horistkinju... bar je pretpostavljao da je to bila.
<BR>&nbsp;&nbsp;&nbsp;&nbsp;&nbsp;"Nije važno", reče on, "važan je duh. Ko će pomoći gospođi Šuster?"
<BR>&nbsp;&nbsp;&nbsp;&nbsp;&nbsp;"Ja sam se malo bavio amaterskim pozorištem", javi se profesor Jajavarden. "Mada, uglavnom Brehtom i Ibzenom."
<BR>&nbsp;&nbsp;&nbsp;&nbsp;&nbsp;To 'mada' jasno je govorilo da shvata kako bi se ovde više cenilo kada bi znao nešto veselije... na primer, neku od dekadentnih, ali zabavnih komedija iz osamdesetih godina dvadesetog veka, koje su naprosto preplavile eter posle kolapsa TV cenzure.
<BR>&nbsp;&nbsp;&nbsp;&nbsp;&nbsp;Nije se javio više nijedan dobrovoljac za ovaj posao, pa je komodor premestio gospođu Šuster i profesora Jajavardena da sede zajedno i rekao im da počnu da prave program. Malo je bilo verovatno da će jedan tako rđavo odabran par stvoriti bilo šta upotrebljivo, ali nikad se ne zna. Glavno je bilo da ih sve nečim zaposli... bilo da im da samostalne zadatke ili da sarađuju sa nekim drugim.
<BR>&nbsp;&nbsp;&nbsp;&nbsp;&nbsp;"Za sada je to sve", zaključi Henstin. "Ako imate kakvu dobru ideju, molim vas da je saopštite komitetu. U međuvremenu, predlažem da protegnete noge i upoznate jedni druge. Svi su prijavili čime se bave i gde žive; mnogi od vas sigurno imaju zajednička interesovanja ili zajedničke prijatelje. Imaćete o mnogo čemu da popričate." A u sebi je dodao: i dosta vremena.
<BR>&nbsp;&nbsp;&nbsp;&nbsp;&nbsp;Razgovarao je sa Petom u pilotskoj kabini kada im se pridružio dr Mekenzi, fizičar iz Australije. Bio je veoma zabrinut... Mnogo više no što je to trenutno bilo potrebno.
<BR>&nbsp;&nbsp;&nbsp;&nbsp;&nbsp;"Želeo bih nešto da vam kažem, komodore", užurbano je počeo. "Ako sam u pravu, potpuno je nevažno to što imamo kiseonika za sedam dana. Preti nam mnogo ozbiljnija opasnost."
<BR>&nbsp;&nbsp;&nbsp;&nbsp;&nbsp;"Šta to?"
<BR>&nbsp;&nbsp;&nbsp;&nbsp;&nbsp;"Toplota." Australijanac pokaza prema spoljašnjem svetu jednim zamahom ruke. "Zatrpani smo u tu stvar, a to vam je jedan od najboljih izolatora koji postoji. Na površini, toplota koju stvaraju uređaji i naša tela odlazi u prostor, ali ovde dole je uhvaćena u klopku. To znači da će nam biti sve toplije i toplije... dok se ne skuvamo."
<BR>&nbsp;&nbsp;&nbsp;&nbsp;&nbsp;"Blagi Bože", izusti komodor. "To mi uopšte nije palo na pamet. Šta mislite, koliko vremena imamo?"
<BR>&nbsp;&nbsp;&nbsp;&nbsp;&nbsp;"Dajte mi pola sata, pa ću vam prilično tačno moći odgovoriti. Moja procena je... ne mnogo duže od jednog dana."
<BR>&nbsp;&nbsp;&nbsp;&nbsp;&nbsp;Komodor oseti kako ga preplavljuje talas bespomoćnosti. Osetio je strašnu mučninu u dubini stomaka, kao drugog puta kada se našao u bestežinskom stanju. (Ne prvog... jer je tada bio pripravan na to. Ali na drugom putovanju bio je suviše samopouzdan.) Ako je ova procena bila tačna, sve njihove nade bile su uzaludne. Ionako su bile krajnje mršave, ali dok su mislili da na raspolaganju imaju celu nedelju, postojala je izvesna mogućnost da se nešto još može učiniti. Ako na raspolaganju budu imali samo jedan dan, to neće dolaziti u obzir. Čak i da ih pronađu za to vreme, neće stići da ih spasu.
<BR>&nbsp;&nbsp;&nbsp;&nbsp;&nbsp;"Mogli biste da proverite temperaturu u kabini", nastavio je Mekenzi. "To će nam biti nekakav pokazatelj."
<BR>&nbsp;&nbsp;&nbsp;&nbsp;&nbsp;Henstin ode do kontrolne table i zagleda se u lavirint brojčanika i pokazivača.
<BR>&nbsp;&nbsp;&nbsp;&nbsp;&nbsp;"Bojim se da ste u pravu", reče on. "Već je porasla za dva stepena."
<BR>&nbsp;&nbsp;&nbsp;&nbsp;&nbsp;"Više od jednog stepena za sat. Tako sam i mislio."
<BR>&nbsp;&nbsp;&nbsp;&nbsp;&nbsp;Komodor se okrenuo prema Harisu, koji je slušao razgovor i postajao sve uznemireniji.
<BR>&nbsp;&nbsp;&nbsp;&nbsp;&nbsp;"Možemo li na bilo koji način pojačati hlađenje? Koliko rezervne energije ima klimatizaciona oprema?"
<BR>&nbsp;&nbsp;&nbsp;&nbsp;&nbsp;Pre no što je Haris stigao da odgovori, umešao se fizičar.
<BR>&nbsp;&nbsp;&nbsp;&nbsp;&nbsp;"To nam neće pomoći", reče on pomalo nestrpljivo. "Naš sistem za hlađenje samo ispumpava toplotu iz kabine i zrači je napolje. Ali upravo to sada 'ne može' da radi, usled prašine koja nas obavija. Ako pokušamo da poteramo fabriku za hlađenje malo brže, to će samo pogoršati stvari."
<BR>&nbsp;&nbsp;&nbsp;&nbsp;&nbsp;Nastupila je duboka tišina dok komodor nije kazao: "Molim vas, proverite te proračune i što pre budete mogli obavestite me o najtačnijoj proceni do koje dođete. I, tako vam Boga, neka to ostane među nama trojicom."
<BR>&nbsp;&nbsp;&nbsp;&nbsp;&nbsp;Odjednom se osetio jako starim. Gotovo da je uživao u ovoj neočekivanoj prilici da poslednji put komanduje; a sada se činilo da će to potrajati svega jedan dan.
<BR>
<BR>&nbsp;&nbsp;&nbsp;&nbsp;&nbsp;Upravo u tom trenutku, mada to ni jedni ni drugi nisu znali, jedna od prašinskih skija prolazila je upravo iznad njih. Za razliku od potonule Selene pri čijoj se izgradnji mislilo ponajpre na udobnost putnika, prašinske skije građene su tako da budu brze, efikasne i jeftine, i stoga su veoma malo podsećale na Selenu. To su, u stvari, bile otvorene sanke sa sedištima za pilota i jednog putnika... obojica su nosili skafandere... a od Sunca su se štitili baldahinom. Kontrolna tabla bila im je jednostavna, pozadi su se nalazili motor i dva istovetna propelera, prostor za odlaganje oruđa i opreme... i to je bilo sve. Skije koje su obavljale svoj redovni posao obično su vukle bar jedne teretne sanke, a ponekad i dvoje ili troje, ali ove su putovale bez prikolica. Prešle su u cik-cak, napred i nazad, nekoliko stotina kvadratnih kilometara Mora i nisu pronašle baš ništa.
<BR>&nbsp;&nbsp;&nbsp;&nbsp;&nbsp;Vozač je razgovarao sa svojim pratiocem preko interkoma.
<BR>&nbsp;&nbsp;&nbsp;&nbsp;&nbsp;"Šta ti misliš da im se dogodilo, Džordže? Ne verujem da su ovde."
<BR>&nbsp;&nbsp;&nbsp;&nbsp;&nbsp;"Gde bi inače mogli biti? Nisu ih valjda kidnapovali vanzemaljci?"
<BR>&nbsp;&nbsp;&nbsp;&nbsp;&nbsp;"Još malo pa ćeš i to moći da mi prodaš", glasio je poluozbiljan odgovor. Pre ili kasnije svi astronauti poveruju da će ljudska rasa sresti neku drugu inteligenciju. Do tog susreta možda neće još dugo doći, ali u međuvremenu, hipotetički vanzemaljci bili su deo svemirske mitologije i njih su krivili za sve što se nije moglo objasniti ni na koji drugi način.
<BR>&nbsp;&nbsp;&nbsp;&nbsp;&nbsp;Bilo je lako u njih poverovati kada se vreme provodi sa šačicom sadruga na nekom čudnom, neprijateljskom svetu na kome su i same stene i vazduh (ako je uopšte bilo vazduha) delovali potpuno strano. Tu se ništa nije moglo uzimati zdravo za gotovo, a iskustvo hiljada pokolenja vezanih za Zemlju moglo je biti beskorisno. Kao što je drevni čovek naseljavao nepoznate predele oko sebe bogovima i duhovima, tako je homo astronauticus bacao pogled preko ramena uvek kada bi se spustio na neki novi svet, pitajući se ko ili šta se već tamo nalazi. Tokom nekoliko kratkih vekova Čovek je sebe smatrao gospodarem Vaseljene i te iskonske nade i strahove pokopao je u svoju podsvest. Ali oni su sada bili jači no ikada, i to s razlogom, jer je gledao u ozareno lice nebesa i razmišljao o moći i znanju koje tamo mora da se krilo.
<BR>&nbsp;&nbsp;&nbsp;&nbsp;&nbsp;"Treba da se javimo Bazi", reče Džordž. "Obišli smo našu oblast i nema svrhe da to još jedanput ponovimo. Bar dok ne svane... tada ćemo imati mnogo bolje izglede da nešto pronađemo. Sav se ježim od ove proklete zemaljske svetlosti."
<BR>&nbsp;&nbsp;&nbsp;&nbsp;&nbsp;Uključio je radio i uputio pozivni signal skija.
<BR>&nbsp;&nbsp;&nbsp;&nbsp;&nbsp;"Prašnjavko Dva zove saobraćajnu kontrolu... prijem."
<BR>&nbsp;&nbsp;&nbsp;&nbsp;&nbsp;"Ovde saobraćajna kontrola u Port Rorisu. Jeste li našli nešto?"
<BR>&nbsp;&nbsp;&nbsp;&nbsp;&nbsp;"Ni traga. Šta ima novo kod vas?"
<BR>&nbsp;&nbsp;&nbsp;&nbsp;&nbsp;"Mislimo da nije na Moru. Glavni inženjer želi da razgovara sa vama."
<BR>&nbsp;&nbsp;&nbsp;&nbsp;&nbsp;"Dobro; spojite ga."
<BR>&nbsp;&nbsp;&nbsp;&nbsp;&nbsp;"Pozdrav Prašnjavku Dva. Lorens ovde. Upravo smo dobili izveštaj iz opservatorije Platon o zemljotresu u blizini Nedostižnih planina. Dogodio se u 19.35, što otprilike odgovara vremenu kada je Selena trebalo da se nalazi u Kraterskom jezeru. Nagađaju da ju je negde u toj oblasti zahvatila lavina. Pođite prema planinama i proverite ima li novijih klizišta ili odrona kamenja."
<BR>&nbsp;&nbsp;&nbsp;&nbsp;&nbsp;"Kakvi su izgledi, gospodine", zabrinuto poče da postavlja pitanje pilot prašinskih skija, "da dođe do novih stresova?"
<BR>&nbsp;&nbsp;&nbsp;&nbsp;&nbsp;"Veoma mali, prema rečima onih iz opservatorije. Kažu da će proći hiljade godina pre no što se išta slično ponovo dogodi, pošto se pritisak oslobodio."
<BR>&nbsp;&nbsp;&nbsp;&nbsp;&nbsp;"Nadam se da su u pravu. Javiću se kada stignemo do Kraterskog jezera; za otprilike dvadeset minuta."
<BR>&nbsp;&nbsp;&nbsp;&nbsp;&nbsp;Ali već posle petnaest minuta Prašnjavko Dva uništio je poslednje nade slušalaca koji su čekali njegov izveštaj.
<BR>&nbsp;&nbsp;&nbsp;&nbsp;&nbsp;"Ovde Prašnjavko Dva. Bojim se da je ovo kraj. Još nismo stigli do Kraterskog jezera... i dalje se penjem uz prevoj. Opservatorija je bila u pravu što se tiče potresa; došlo je do nekoliko klizišta i imali smo poteškoća da neka od njih zaobiđemo. U jednom koje upravo gledam mora da ima deset tona kamenja; ako je Selena ispod te gomile, nikada je nećemo pronaći. A i neće biti vredno truda tražiti je."
<BR>&nbsp;&nbsp;&nbsp;&nbsp;&nbsp;Tišina u kontroli saobraćaja toliko je potrajala da se skija ponovo javila: "Halo, bazo... jeste li primili poruku?"
<BR>&nbsp;&nbsp;&nbsp;&nbsp;&nbsp;"Jesmo", odvrati glavni inženjer umornim glasom. "Probajte da nađete bilo kakav trag koji bi ukazivao da su tu; poslaću Prašnjavka Jedan da vam pomogne. Jeste li sigurni da nema izgleda da ih iskopamo?"
<BR>&nbsp;&nbsp;&nbsp;&nbsp;&nbsp;"Moglo bi potrajati nedeljama, čak i kada bismo tačno utvrdili gde se nalaze. Video sam jedno skliznuće dugačko tri stotine metara. Ako biste pokušali da kopate, kamenje bi najverovatnije ponovo krenulo."
<BR>&nbsp;&nbsp;&nbsp;&nbsp;&nbsp;"Budite pažljivi. Javljajte se na svakih petnaest minuta, bilo da nešto pronađete ili ne."
<BR>&nbsp;&nbsp;&nbsp;&nbsp;&nbsp;Lorens se okrenuo od mikrofona, i fizički i mentalno iscrpljen. Ništa više nije mogao da učini... a sumnjao je da bi i bilo ko drugi išta još mogao da preduzme. Pokušavši da sabere misli, uputio se ka prozoru za osmatranje, okrenutom prema jugu, i zagledao se u lice Zemlje koja se videla u obliku srpa.
<BR>&nbsp;&nbsp;&nbsp;&nbsp;&nbsp;Teško je bilo poverovati da je fiksirana tamo na južnom nebu... da, iako je počivala tako blizu obzorja, ni za milion godina neće niti izići niti zaći. Koliko god čovek ovde dugo živeo, ipak nije mogao da prihvati ovu činjenicu koja je kršila svu razumnu mudrost čovečanstva.
<BR>&nbsp;&nbsp;&nbsp;&nbsp;&nbsp;S druge strane tog ponora koji ih je razdvajao (i koji je već bio tako mali za jedno pokolenje što nikada nije upoznalo vreme kada se on nije mogao preći) talasi šoka i bola uskoro će početi da se šire. Hiljade muškaraca i žena bilo je izloženo posledicama, neposredno ili posredno, jer se Mesec malo promeškoljio u svom snu.
<BR>&nbsp;&nbsp;&nbsp;&nbsp;&nbsp;Prošlo je izvesno vreme pre no što je Lorens, izgubljen u mislima, shvatio da oficir za signalizaciju u luci pokušava da mu privuče pažnju.
<BR>&nbsp;&nbsp;&nbsp;&nbsp;&nbsp;"Izvinite, gospodine... niste pozvali Prašnjavka Jedan. Hoćete li da ja to sada učinim?"
<BR>&nbsp;&nbsp;&nbsp;&nbsp;&nbsp;" Molim ? Oh da... samo napred. Pošaljite ga da pomogne Dvojci u Kraterskom jezeru. Recite im da smo opozvali potragu u Moru Žeđi."
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
