<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>BELEŠKA 8.
<P>&nbsp;&nbsp;&nbsp;&nbsp;&nbsp;Iracionalni koren. R-13. Trougao.
<BR>&nbsp;&nbsp;&nbsp;&nbsp;&nbsp;To je - kao nekada davno, u đačko doba, kada se sa mnom desio koren iz -1. Tako se jasno, reljefno sećam: svetla, loptasta sala, stotine dečačkih okruglih glava - i Pljapa, naš matematičar. Mi smo ga prozvali Pljapa: bio je već dugo u upotrebi, rasklimatan i kad bi dežurni u njega pozadi uključivao utikač, onda bi iz zvučnika uvek na početku izlazilo: "Plja-plja-plja-pššš", pa tek onda čas. Jednom je Pljapa pričao o iracionalnim brojevima - i, sećam se, ja sam plakao, udarao pesnicama o sto i derao se: "Neću koren iz -1! Izvadite iz mene koren iz-1!" Taj iracionalni koren je urastao u mene kao nešto tuđe, strano, strašno, on me je gutao - nije bilo mogućno da se on ispuni smislom, da se učini bezopasnim, zato što je bio izvan ratio.
<BR>&nbsp;&nbsp;&nbsp;&nbsp;&nbsp;I evo sad ponovo koren iz -1. Pregledao sam svoje beleške - i jasno mi je: zavaravao sam samog sebe, lagao sam sebe - samo da ne vidim koren iz -1. To je sve koješta - da sam bolestan i ostalo: ja sam mogao tamo da odem; pre nedelju dana - znam, pošao bih ne premišljajući se. Zašto sada... Zašto?
<BR>&nbsp;&nbsp;&nbsp;&nbsp;&nbsp;Eto i danas. Tačno u 16.10 stajao sam pred blistavim staklenim zidom. Više mene - zlatno, sunčano čisto sijanje slova na tabli Biroa. Kroz stakla, u dubini, dugačak red plavičastih unifa. Kao kandila u drevnoj crkvi - tiho svetle lica: oni su došli da izvrše podvig, oni su došli da polože na oltar Jedinstvene Države svoje voljene, prijatelje, + sebe. A ja - ja sam hrlio ka njima, sa njima. A nisam mogao: noge su duboko slivene sa staklenim pločama - stojim, tupo gledam, bez snage da se pokrenem s mesta...
<BR>&nbsp;&nbsp;&nbsp;&nbsp;&nbsp;"Ej matematičaru, sanjaš!"
<BR>&nbsp;&nbsp;&nbsp;&nbsp;&nbsp;Uzdrhtao sam. Na mene - crne, smehom lakirane oči, debele crnačke usne. Pesnik R-13, stari prijatelj - i sa njim ružičasta O.
<BR>&nbsp;&nbsp;&nbsp;&nbsp;&nbsp;Ljutito sam se osvrnuo (mislim se, da mi oni nisu smetali, ja bih, na kraju krajeva, s mesom iščupao iz sebe koren iz -1, ušao bih u Biro).
<BR>&nbsp;&nbsp;&nbsp;&nbsp;&nbsp;"Ne sanjam, nego baš ako želite - uživam", rekao sam dosta oštro.
<BR>&nbsp;&nbsp;&nbsp;&nbsp;&nbsp;"Pa da, pa da! Vi, dragi moj, ne bi trebalo da budete matematičar, nego pesnik, pesnik, da! Zbilja, pređite kod nas - u Pesnike, a? Ako hoćete - odmah ću urediti, a?"
<BR>&nbsp;&nbsp;&nbsp;&nbsp;&nbsp;R-13 govori zagrcavajući se, reči iz njega pljušte, iz debelih usnica - prskanje; svako 'p' - vodoskok, 'pesnici' - vodoskok.
<BR>&nbsp;&nbsp;&nbsp;&nbsp;&nbsp;"Služio sam i služiću znanju", namrštio sam se: šale ne volim i ne razumem, a R-13 ima ružnu naviku da se šali.
<BR>&nbsp;&nbsp;&nbsp;&nbsp;&nbsp;"Ma kakvo znanje! To vaše znanje je - kukavičluk. Šta ima od toga: tačno. Prosto hoćete da zidom ogradite beskonačnost, a bojite se da pogledate iza zida. Da! Pogledajte - i zažmurite. Da!"
<BR>&nbsp;&nbsp;&nbsp;&nbsp;&nbsp;"Zidovi - to je osnova svakog ljudskog..." počeo sam ja.
<BR>&nbsp;&nbsp;&nbsp;&nbsp;&nbsp;Iz R je prsnuo - vodoskok; O se ružičasto, okruglasto smejala. Odmahnuo sam rukom: smejte se, ako hoćete. Meni nije bilo do toga. Hteo sam bilo čime da rastrgnem, da ugušim taj prokleti koren iz -1.
<BR>&nbsp;&nbsp;&nbsp;&nbsp;&nbsp;"Znate šta", predložio sam, "hajdemo kod mene da posedimo, da rešavamo zadatke." (Setio sam se jučerašnjeg mirnog sata - možda će takav biti i danas.)
<BR>&nbsp;&nbsp;&nbsp;&nbsp;&nbsp;O je pogledala na R: jasno, okruglo je pogledala na mene, obrazi su se lagano obojili nežnom, uzbuđujućom bojom naših bonova.
<BR>&nbsp;&nbsp;&nbsp;&nbsp;&nbsp;"Ali danas sam ja... Ja imam danas - bon za njega", klimnula je prema R, "a uveče je on zauzet... Tako da..."
<BR>&nbsp;&nbsp;&nbsp;&nbsp;&nbsp;Mokre, lakirane usne su dobrodušno šljapnule:
<BR>&nbsp;&nbsp;&nbsp;&nbsp;&nbsp;"Pa šta s tim: nama je i pola časa dovoljno. Je li tako, O? Ja nisam ljubitelj tih vaših zadataka, nego prosto - hajdemo kod mene da posedimo."
<BR>&nbsp;&nbsp;&nbsp;&nbsp;&nbsp;Bilo mi je strašno da ostanem sam sa sobom - ili tačnije, s tim novim, tuđincem, koji je kao čudnim slučajem nosio moj broj - D-503. I ja sam pošao k njemu, R-u. Istina, on nije tačan, nije ritmičan, ima nekakvu izvitoperenu, smešnu logiku, ali smo mi ipak - prijatelji. Nismo uzalud, pre tri godine nas dvojica izabrali ovu milu, ružičastu O. To nas je nekako još čvršće vezalo nego đačko doba.
<BR>&nbsp;&nbsp;&nbsp;&nbsp;&nbsp;Dalje - u R-ovoj sobi. Kao da je - sve tačno onako kao i kod mene: Tablica, staklo fotelja, stola, ormana, kreveta. Ali čim je ušao R - pokrenuo je jednu fotelju, drugu - površine su se ispremeštale, sve je ispalo iz utvrđenog gabarita, postalo neeuklidovsko. R je uvek isti, uvek je isti. Po Tejloru i matematici - on je uvek bio na repu.
<BR>&nbsp;&nbsp;&nbsp;&nbsp;&nbsp;Setili smo se starog Pljape: kako mi, dečaci, sve njegove staklene noge oblepimo ceduljicama sa rečima zahvalnosti (mnogo smo voleli Pljapu). Setili smo se učitelja zakona. <EM>Naravno nije reč o 'zakonu Božijem' - veronauci - nego o zakonu Jedinstvene Države.</EM> Učitelj zakona bio nam je neobično gromoglasan - sve je duvao vetar iz zvučnika - a mi, deca, iz svega glasa smo izvikivali za njim tekstove. A jednom mu je neobuzdani R-13 u trubu nagurao sažvakane hartije: svaki tekst - pucanj žvakanom hartijom. R je, naravno, bio kažnjen, to što je on uradio bilo je, naravno, ružno; ali sad smo se mi smejali - ceo naš trougao - i, priznajem, ja takođe.
<BR>&nbsp;&nbsp;&nbsp;&nbsp;&nbsp;"A kad bi bio živ - kao kod drevnih, a? To bi bilo, 'b'", vodopad iz debelih, mljackavih usana...
<BR>&nbsp;&nbsp;&nbsp;&nbsp;&nbsp;Sunce - kroz tavanicu, zidove; sunce gore, sa strane, odraženo - dole. O - na kolenima R-13, i majušne kapljice sunca u njenim modrim očima. Ja sam se nekako ugrejao, odmakao; koren iz -1 se ućutao, na miče se...
<BR>&nbsp;&nbsp;&nbsp;&nbsp;&nbsp;"Pa kako vaš Integral? Hoćemo li uskoro poleteti da prosvećujemo stanovnike planeta, a? Terajte samo, terajte! Jer ćemo vam mi, pesnici, toliko naklepati, da ni vaš Integral neće podići. Svaki dan od 8 do 11..." R je odmahnuo glavom, počešao potiljak: njegov potiljak to je nekakav četvrtasti, pozadi privezani koferčić (prisetio sam se starinske slike - 'U kočijama').
<BR>&nbsp;&nbsp;&nbsp;&nbsp;&nbsp;Živnuo sam:
<BR>&nbsp;&nbsp;&nbsp;&nbsp;&nbsp;"A, vi takode pišete za Integral? Pa recite o čemu? Eto, recimo, na primer, danas."
<BR>&nbsp;&nbsp;&nbsp;&nbsp;&nbsp;"Danas - ni o čemu. Drugim sam bio zauzet..." 'b' je prsnulo pravo na mene:
<BR>&nbsp;&nbsp;&nbsp;&nbsp;&nbsp;"Čime to drugim?"
<BR>&nbsp;&nbsp;&nbsp;&nbsp;&nbsp;R se namrštio:
<BR>&nbsp;&nbsp;&nbsp;&nbsp;&nbsp;"Čime - čime? Pa, ako hoćete - presudom. Poetizovao sam presudu. Jedan idiot, isto iz redova naših pesnika... Sedeo je dve godine pored mene, i sve kao da je bilo u redu. I odjedanput - eto ti na: 'Ja sam, kaže, - genije, genije je iznad zakona'. I tako je naškrabao... Pa šta da pričam... Eh!"
<BR>&nbsp;&nbsp;&nbsp;&nbsp;&nbsp;Debele usne su visile, lak u očima je iščezao. R-13 je skočio, okrenuo se i zagledao negde kroz zid. Gledao sam njegov čvrsto zatvoren koferčić i mislio: šta li on to sada tamo pretura - kod sebe u koferčiću?
<BR>&nbsp;&nbsp;&nbsp;&nbsp;&nbsp;Trenutak neprijatnog, asimetričnog ćutanja. Meni je bilo nejasno u čemu je stvar, ali ovde je nešto bilo.
<BR>&nbsp;&nbsp;&nbsp;&nbsp;&nbsp;"Srećom, prepotopska vremena svemogućih Šekspira i Dostojevskih - ili kako ih već sve tamo ne zovu - prošla su", rekao sam namerno glasno.
<BR>&nbsp;&nbsp;&nbsp;&nbsp;&nbsp;R se okrenuo licem. Reči su kao i pre prskale, pljuštale iz njega, ali mi se učinilo - veselog laka u očima više nije bilo.
<BR>&nbsp;&nbsp;&nbsp;&nbsp;&nbsp;"Da, dragi matematičaru, srećom, srećom, srećom! Mi smo najsrećnija aritmetička sredina... Kako vi to kažete: prointegrirati od nule do beskonačnosti, od kretena do Šekspira... Tako!"
<BR>&nbsp;&nbsp;&nbsp;&nbsp;&nbsp;Ne znam zašto - izgledalo je da to nema nikakve veze - tek setio sam se one, njenog tona; provlačila se nekakva veoma tanana nit između nje i R (kakva?). Opet se uzvrpoljio koren iz -1. Otvorio sam limenu pločicu: 16 i 25 minuta. Ostajalo im je za ružičasti bon 45 minuta.
<BR>&nbsp;&nbsp;&nbsp;&nbsp;&nbsp;"E, meni je vreme..." i ja sam poljubio O, stisnuo ruku R, pošao prema liftu.
<BR>&nbsp;&nbsp;&nbsp;&nbsp;&nbsp;Na bulevaru, prešavši već na drugu stranu, osvrnuo sam se: u svetlom, naskroz obasjanom bloku kuća - ovde onde bile su sivo plavičaste neprozračne ćelije spuštenih roletni - ćelije ritmične tejlorizovane sreće. Na sedmom spratu pronašao sam očima ćeliju R-13: on je već spustio roletne.
<BR>&nbsp;&nbsp;&nbsp;&nbsp;&nbsp;Draga O... Dragi R... Kod njega je takođe (ne znam zašto 'takođe' - ali nek se piše kako se piše) - kod njega je takođe meni nešto malo nejasno. A ipak smo ja, on i O - trougao, makar i raznostrani, ali ipak trougao. Mi smo, ako se govori jezikom naših predaka (možda vam je, čitaoci moji sa planete, ovaj jezik razumljiviji), mi smo - porodica. Ponekad je tako lepo, makar i na kratko odmoriti se, zatvoriti se u prost, čvrst trougao od svega što...
</TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
