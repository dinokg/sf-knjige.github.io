<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>BELEŠKA 14.
<P>&nbsp;&nbsp;&nbsp;&nbsp;&nbsp;'Moj'. Ne treba. Hladni pod.
<BR>&nbsp;&nbsp;&nbsp;&nbsp;&nbsp;Još o jučerašnjem. Lično vreme pred spavanje bilo mi je zauzeto i nisam mogao juče da beležim. Ali u meni je sve to - kao isklesano, pa zbog toga nekako naročito - i mora biti da je zauvek - taj neizdržljivo-hladni pod...
<BR>&nbsp;&nbsp;&nbsp;&nbsp;&nbsp;Uveče je trebalo kod mene da dode O - to je bio njen dan. Sišao sam kod dežurne da uzmem dozvolu za roletne.
<BR>&nbsp;&nbsp;&nbsp;&nbsp;&nbsp;"Šta je to s vama?" upitao je dežurni. "Vi ste nekako danas..."
<BR>&nbsp;&nbsp;&nbsp;&nbsp;&nbsp;"Ja... ja sam bolestan..."
<BR>&nbsp;&nbsp;&nbsp;&nbsp;&nbsp;U suštini, to je bila istina: ja sam, naravno, bolestan. Sve je to bolest. I odmah sam se setio: da, pa naravno, uverenje... Opipao sam u džepu: evo ga - šušti. Znači - sve je bilo, sve je stvarno bilo...
<BR>&nbsp;&nbsp;&nbsp;&nbsp;&nbsp;Pružio sam dežurnom hartiju. Osećao sam kako mi gore obrazi; ne gledajući video sam: dežurni me začuđeno posmatra...
<BR>&nbsp;&nbsp;&nbsp;&nbsp;&nbsp;Najzad - 21 1/2. U sobi levo - spuštene roletne. U sobi desno - vidim suseda: nad knjigom je - njegova čvornovata ćela je sva u ispupčenjima, a čelo - ogromna, žuta parabola. Ja teško hodam, hodam: kako ću - posle svega - sa njom, sa O? I zdesna - jasno osećam na sebi pogled, jasno vidim bore na čelu - niz žutih, nerazgovetnih redova; i zbog nečega mi se čini: ovi su redovi zbog mene.
<BR>&nbsp;&nbsp;&nbsp;&nbsp;&nbsp;U četvrt do 22 u sobi kod mene - radostan ružičasti vihor, čvrst obruč ružičastih ruku oko mog vrata. I evo osećam: obruč je sve slabiji - slabiji - razmakao se - ruke su se opustile...
<BR>&nbsp;&nbsp;&nbsp;&nbsp;&nbsp;"Vi niste onaj, vi niste pređašnji, vi niste moj!"
<BR>&nbsp;&nbsp;&nbsp;&nbsp;&nbsp;"Kakva je to besmislena terminologija 'moj'. Ja nikada nisam bio..." i zapeo sam: palo mi je na pamet - ranije nisam bio, to je sigurno ali sada... Jer ja sad ne živim u našem razumnom svetu, nego u drevnom, bunovnom, u svetu koren iz minus jedan.
<BR>&nbsp;&nbsp;&nbsp;&nbsp;&nbsp;Roletne padaju: tamo, iza zida, desno, susedu knjiga pada sa stola na pod, i kroz poslednju, trenutnu, usku pukotinu između roletne i poda - vidim: žuta ruka je dohvatila knjigu, a u meni: iz sve snage bih se uhvatio za tu ruku...
<BR>&nbsp;&nbsp;&nbsp;&nbsp;&nbsp;"Mislila sam - htela sam da vas sretnem danas na šetnji. Imam mnogo - treba tako mnogo da vam..."
<BR>&nbsp;&nbsp;&nbsp;&nbsp;&nbsp;Draga, jadna O! Ružičasta usta - ružičasti polumesec sa roščićima naniže. Pa ja joj ne mogu ispričati sve što je bilo - makar i zato što će je to učiniti saučesnicom mojih zločina; jer ja znam, ona neće imati snage da pođe u Biro Čuvara i, dakle...
<BR>&nbsp;&nbsp;&nbsp;&nbsp;&nbsp;O je ležala. Ja sam je lagano ljubio. Ljubio sam tu naivnu bucmastu boricu na nadlanici, modre oči su bile zatvorene, ružičasti polumesec se lagano rascvetavao, otvarao - i ja sam je ljubio celu.
<BR>&nbsp;&nbsp;&nbsp;&nbsp;&nbsp;Odjednom jasno osećam: do koje je mere sve prazno, upušteno. Ne mogu, ne ide. Treba - a ne ide. Usne su mi se odjednom ohladile...
<BR>&nbsp;&nbsp;&nbsp;&nbsp;&nbsp;Ružičasti polumesec je zadrhtao, smrkao se, zgrčio. O je prebacila preko sebe ćebe, zamotala se - licem u jastuk...
<BR>&nbsp;&nbsp;&nbsp;&nbsp;&nbsp;Sedeo sam na podu pored kreveta - kakav očajno hladan pod - sedeo sam ćuteći. Nepodnošljiva hladnoća odozdo - sve se naviše penje, penje. Verovatno je isto tako ćutljiva hladnoća tamo, u modrim, nemim međuplanetarnim prostorima.
<BR>&nbsp;&nbsp;&nbsp;&nbsp;&nbsp;"Shvatite: nisam je hteo..." mrmljao sam... "Ja sam se iz sve snage..."
<BR>&nbsp;&nbsp;&nbsp;&nbsp;&nbsp;To je istina: ja, pravi ja - nisam hteo. A ipak: kojim rečima da joj kažem. Kako da joj objasnim da gvožđe nije htelo, ali je zakon - neizbežan, egzaktan...
<BR>&nbsp;&nbsp;&nbsp;&nbsp;&nbsp;O je podigla lice sa jastuka i ne otvarajući oči rekla:
<BR>&nbsp;&nbsp;&nbsp;&nbsp;&nbsp;"Odlazite", ali od suza se čulo 'otlasite' - i eto zbog nečega mi se urezala u pamet ta besmislena sitnica.
<BR>&nbsp;&nbsp;&nbsp;&nbsp;&nbsp;Sav prožet hladnoćom, cepteći, izašao sam u hodnik. Onamo iza stakla - lagani, jedva primetni magličasti dim. A pred noć će se on sigurno opet spustiti, pritisnuće svom snagom. Kakva li će biti noć?
<BR>&nbsp;&nbsp;&nbsp;&nbsp;&nbsp;O je ćuteći promakla pored mene, prema liftu - lupila su vrata.
<BR>&nbsp;&nbsp;&nbsp;&nbsp;&nbsp;"Čekaj", viknuo sam: bilo mi je strašno.
<BR>&nbsp;&nbsp;&nbsp;&nbsp;&nbsp;Ali, lift je već zujao naniže, naniže, naniže...
<BR>&nbsp;&nbsp;&nbsp;&nbsp;&nbsp;Ona mi je otela R-a.
<BR>&nbsp;&nbsp;&nbsp;&nbsp;&nbsp;Ona mi je otela O.
<BR>&nbsp;&nbsp;&nbsp;&nbsp;&nbsp;Pa ipak, pa ipak...
</TD></TR></TABLE>
<P class="next">
<A HREF=p15.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
