<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>BELEŠKA 7.
<P>&nbsp;&nbsp;&nbsp;&nbsp;&nbsp;Dlaka iz trepavice. Tejlor. Bunika i đurđevak.
<BR>&nbsp;&nbsp;&nbsp;&nbsp;&nbsp;Noć. Zeleno, narandžasto, modro; kraljevski instrumenat od mahagonija; žuta, kao pomorandža, haljina. Onda - Bronzani Buda; odjednom sam podigao bronzane kapke - i potekao je sok: iz Bude. I iz žute haljine - sok, i po ogledalu kapi soka, i curi veliki krevet i dečji kreveci, i sada ja sam curim - i nekakav samrtno slatki užas.
<BR>&nbsp;&nbsp;&nbsp;&nbsp;&nbsp;Probudio sam se: umerena, modrikava svetlost; blistaju stakleni zidovi, staklene fotelje, sto. To me je umirilo, srce je prestalo da mi lupa. Sok, Buda... kakav apsurd? Jasno je: bolestan sam. Ranije nikad nisam sanjao. Priča se da su drevni ljudi - to im je bilo najobičnije i najnormalnije - sanjali. Pa da: i čitav život njihov je bio - evo ovakav užasavajući ringišpil: zeleno - narandžasto - Buda - sok. Ali mi znamo da su snovi ozbiljno psihičko oboljenje. I ja znam: dosad je moj mozak bio hronometarski proveren, blistav mehanizam, bez trunke prašine, a sad... Da, sad je upravo ovako: osećam u mozgu nekakvo strano telo - kao najtananiju dlačicu od trepavice u oku: čitavog sebe osećaš, i to oko s dlačicom - ne možeš zaboraviti ni za trenutak...
<BR>&nbsp;&nbsp;&nbsp;&nbsp;&nbsp;Bordo, kristalno zvonce kod uzglavlja: 7, ustajanje. Desno i levo, kroz staklene zidove - kao da vidim samog sebe, svoju sobu, svoju odeću, svoje pokrete - ponovljene hiljadu puta. To krepi: vidiš sebe kao deo nečeg ogromnog, moćnog, jedinstvenog. I isto takva precizna lepota; nijednog suvišnog gesta, prevoja, zaokreta.
<BR>&nbsp;&nbsp;&nbsp;&nbsp;&nbsp;Da, taj Tejlor je bio, nesumnjivo, najgenijalniji među drevnim ljudima. Istina, njegova ga misao nije dovela dotle da proširi svoj metod na čitavo življenje, na svaki korak, na puna 24 sata - on nije umeo da integrira svoj sistem od jednog do 24 sata. Pa ipak, kako su oni mogli da pišu čitave biblioteke o tamo nekom Kantu - a jedva da primećuju Tejlora, tog proroka koji je umeo da zaviri u deset vekova unapred.
<BR>&nbsp;&nbsp;&nbsp;&nbsp;&nbsp;Završen je doručak. Harmonično je otpevana Himna Jedinstvene Države. Skladno postrojeni, po četvoro - prema liftovima. Jedva čujno zujanje motora - i brzo dole, dole, dole - lako obamiranje srca...
<BR>&nbsp;&nbsp;&nbsp;&nbsp;&nbsp;I onda, odjednom, opet zbog nečega onaj besmisleni san - ili nekakva skrivena funkcija toga sna. Ah, da, juče takođe na aeru - spuštanje naniže. Uostalom, sve je to svršeno: tačka. I sasvim je dobro što sam bio tako odlučan i oštar prema njoj.
<BR>&nbsp;&nbsp;&nbsp;&nbsp;&nbsp;Vagonom podzemne železnice jurio sam onamo gde je na postolju blistalo na suncu još nepokretno, još neproduhovljeno vatrom, elegantno telo Integrala. Zatvorivši oči maštao sam u formulama: u mislima sam još jednom izračunavao kolika je polazna brzina potrebna da bi se Integral odvojio od zemlje. Svakim atomom sekunde - masa Integrala se menja (troši se eksplozivno gorivo). Dobija se veoma složena jednačina, s transcendentnim veličinama.
<BR>&nbsp;&nbsp;&nbsp;&nbsp;&nbsp;Kao kroz san: ovde, u čvrstom cifarskom svetu - neko je seo pored mene, neko me je lagano gurnuo, rekao: "Izvinite."
<BR>&nbsp;&nbsp;&nbsp;&nbsp;&nbsp;Malčice sam otvorio oči - i prvo (asocijacija od Integrala) nešto je izvanredno brzo jurnulo u prostor: glava - i ona juri zato što su sa strane - raširena ružičasta krila-uši. I onda krivulja nagnutog potiljka - pogurena leđa - dvostruko izvijeno - slovo S.
<BR>&nbsp;&nbsp;&nbsp;&nbsp;&nbsp;I kroz staklene zidove mog algebarskog sveta - ponovo dlaka iz trepavice - nešto neprijatno, nešto što moram danas...
<BR>&nbsp;&nbsp;&nbsp;&nbsp;&nbsp;"Ništa, ništa, molim", osmehnuo sam se susedu, dok smo se klanjali jedan drugom. Na njegovoj pločici je sevnulo: S-4711 (razumljivo zašto je on do prvog trenutka, kod mene, bio vezan za slovo S: to je bio vizuelni utisak neregistrovan svešću). I, sevnule su oči: dva oštra svrdla, koja su se brzo okretala i ušrafljivala sve dublje, i evo sad će se ušrafiti do samog dna, videće ono što sam ja čak od samog sebe...
<BR>&nbsp;&nbsp;&nbsp;&nbsp;&nbsp;Odjednom mi je dlaka iz trepavice postala potpuno jasna: jedan od njih, od Čuvara, i najjednostavnije je, ne odugovlačeći, reći mu odmah sve.
<BR>&nbsp;&nbsp;&nbsp;&nbsp;&nbsp;"Ja sam, znate, juče bio u Drevnoj Kući..." moj je glas - čudan, spljošten, ravan - pokušavam da se nakašljem.
<BR>&nbsp;&nbsp;&nbsp;&nbsp;&nbsp;"U redu, odlično. To daje materijala za vrlo poučne zaključke."
<BR>&nbsp;&nbsp;&nbsp;&nbsp;&nbsp;"Ali razumete - nisam bio sam, pratio sam broj Y-330, i..."
<BR>&nbsp;&nbsp;&nbsp;&nbsp;&nbsp;"Y-330? Radujem se zbog vas. Vrlo interesantna, talentovana žena. Ima mnogo poklonika."
<BR>&nbsp;&nbsp;&nbsp;&nbsp;&nbsp;Pa i on je - onda u šetnji - možda je i on zapisan kod nje? Ne, njemu o tome - ne treba, nemoguće: to je jasno.
<BR>&nbsp;&nbsp;&nbsp;&nbsp;&nbsp;"Da, da! Svakako, svakako! Vrlo", osmehivao sam se - sve šire, besmislenije - i osećao: od ovog osmeha sam ogoljen, glup...
<BR>&nbsp;&nbsp;&nbsp;&nbsp;&nbsp;Svrdla su u mene dospela do dna; onda, okrećući se brzo - išrafila se nazad u oči; S se dvojako osmehnuo, klimnuo mi glavom, izmigoljio se prema izlazu.
<BR>&nbsp;&nbsp;&nbsp;&nbsp;&nbsp;Zaklonio sam se novinama (činilo mi se - svi me gledaju) - i brzo zaboravio na trepavicu, na svrdlo, na sve: do te mere me je uzbudilo ono što sam pročitao. Jedan kratak redak: "Na osnovu verodostojnih podataka - ponovo su otkriveni tragovi do sad neuhvatljive organizacije koja je sebi postavila za cilj oslobođenje od blagotvornog jarma Države."
<BR>&nbsp;&nbsp;&nbsp;&nbsp;&nbsp;Oslobodenje? Čudnovato: kako su u čovečijoj vrsti žilavi zločinački instinkti. Kažem svesno: 'zločinački'. Sloboda i zločin su tako nerazdvojno povezani među sobom, kao... kao kretanje aera i njegova brzina: brzina aera=0, i on se ne kreće; sloboda čoveka=0, i on ne vrši zločine. To je jasno. Jedino sredstvo da se čovek izbavi od zločina - to je da se izbavi od slobode. I eto, jedva smo se od toga izbavili (u kosmičkim razmerama vekovi - naravno, to je 'jedva'), kad odjednom nekakvi bedni glupani...
<BR>&nbsp;&nbsp;&nbsp;&nbsp;&nbsp;Ne, ne shvatam: zašto se nisam odmah, još juče, uputio u Biro Čuvara. Danas posle 16 - idem tamo obavezno.
<BR>&nbsp;&nbsp;&nbsp;&nbsp;&nbsp;U 16.10 sam izašao - i odmah na uglu spazio O - svu u ružičastom ushićenju zbog ovog susreta. Eto ona ima jednostavan, zaobljen um. To je dobrodošlo: ona će me shvatiti i podržati... Uostalom, ne: nije mi bila potrebna podrška: ja sam se čvrsto odlučio.
<BR>&nbsp;&nbsp;&nbsp;&nbsp;&nbsp;Trube Fabrike Muzičkih instrumenata složno su svirale Marš - sve jedan te isti svakodnevni Marš. Kakva neiskazana čarolija u toj svakodnevnosti, ponovljivosti, glatkosti!
<BR>&nbsp;&nbsp;&nbsp;&nbsp;&nbsp;O me uhvati za ruku.
<BR>&nbsp;&nbsp;&nbsp;&nbsp;&nbsp;"Da prošetamo", okrugle modre oči su široko otvorene prema meni - modri prozori su unutra - i ja prodirem unutra ni za šta se ne zakačivši; ničega nema unutra, tj. ničega stranog, nepotrebnog.
<BR>&nbsp;&nbsp;&nbsp;&nbsp;&nbsp;"Ne, nećemo šetati. Ja treba..." rekao sam joj kuda. I na svoje zaprepašćenje primetio sam: ružičasti krug usana složio se u ružičasti polumesec, roščićima naniže - kao od nečeg kiselog. Planuo sam.
<BR>&nbsp;&nbsp;&nbsp;&nbsp;&nbsp;"Vi, ženski brojevi, neizlečivo ste izgleda, nagriženi predrasudama. Potpuno ste nesposobne da mislite apstraktno. Izvinite - ali to je prosto tupost."
<BR>&nbsp;&nbsp;&nbsp;&nbsp;&nbsp;"Vi - idete špijunima... Fuj! A ja sam u Botaničkom Muzeju nabavila za vas stručak đurđevka..."
<BR>&nbsp;&nbsp;&nbsp;&nbsp;&nbsp;Zbog čega 'A ja' - zašto to 'A'? Potpuno ženski. Ja sam ljutito (priznajem) dograbio njen đurđevak. "Je li ovo vaš đurđevak, evo? Pomirišite: lepo je, zar ne? Onda imajte makar ovolicko logike. Ęurđevak lepo miriše: znači to je tako. Ali vi ne možete reći o mirisu, o samom pojmu 'miris' da li je dobar ili rđav? Ne mo-že-te, zar ne? Postoji miris đurđevka - i postoji odvratni miris bunike: i jedno i drugo je miris. Bilo je špijuna u drevnoj državi - i mi imamo špijune... da, špijune. Ja se ne bojim reči. Međutim, jasno je: tamo je špijun - bunika, ovde je špijun - đurđevak. Da, đurđevak, da!"
<BR>&nbsp;&nbsp;&nbsp;&nbsp;&nbsp;Ružičasti polumesec je drhtao. Sad ja shvatam: to mi se samo učinilo - međutim, tada sam bio ubeđen da će se ona zasmejati. I ja povikah još jače:
<BR>&nbsp;&nbsp;&nbsp;&nbsp;&nbsp;"Da, đurđevak. I ničeg smešnog tu nema, ničeg smešnog."
<BR>&nbsp;&nbsp;&nbsp;&nbsp;&nbsp;Mimo nas su plivale okrugle, glatke lopte glava - i okretale se. O me je nežno uzela za ruku.
<BR>&nbsp;&nbsp;&nbsp;&nbsp;&nbsp;"Vi ste danas nekako... Da niste bolesni?"
<BR>&nbsp;&nbsp;&nbsp;&nbsp;&nbsp;San - žuto - Buda... Odmah mi je postalo jasno: moram otići u Medicinski Biro.
<BR>&nbsp;&nbsp;&nbsp;&nbsp;&nbsp;"Da, pa istina je: ja sam bolestan", rekao sam vrlo radosno (ovde je sasvim neobjašnjiva protivurečnost: nisam se imao čemu radovati).
<BR>&nbsp;&nbsp;&nbsp;&nbsp;&nbsp;"Pa vi morate odmah ići lekaru. Shvatate li, vi ste dužni da budete zdravi - smešno je da vam to dokazujem."
<BR>&nbsp;&nbsp;&nbsp;&nbsp;&nbsp;"Dobro, draga O, dobro, svakako ste u pravu. Apsolutno ste u pravu!"
<BR>&nbsp;&nbsp;&nbsp;&nbsp;&nbsp;Nisam pošao u Biro Čuvara: šta da se radi, morao sam u Medicinski Biro; tamo su me zadržali do 17.
<BR>&nbsp;&nbsp;&nbsp;&nbsp;&nbsp;A uveče (uostalom, svejedno - uveče je tamo već bilo zatvoreno) - uveče je došla k meni O. Roletne nisu bile spuštene. Rešavali smo zadatke iz starinske zbirke zadataka: to veoma umiruje i prečišćava misli. O-90 je sedela nad sveskom, nagnuvši glavu prema levom ramenu i od marljivosti podupirala je iznutra jezikom levi obraz. To je bilo tako detinjski, tako očaravajuće. I tako je u meni sve lepo, tačno, jednostavno...
<BR>&nbsp;&nbsp;&nbsp;&nbsp;&nbsp;Otišla je. Sam sam. Dva puta sam duboko uzdahnuo (to je vrlo korisno pred spavanje). I odjednom nekakav nepredvideni miris - i o nečem veoma neprijatnom... Uskoro sam pronašao: kod mene je u krevetu bio skriven stručak đurđevka. Odjednom se sve uzburkalo, podiglo sa dna. Ne, to je bilo prosto netaktično s njene strane što mi je podmetnula taj đurđevak. Ah, da, ja nisam otišao, da. Pa nisam ja kriv što sam bolestan.
</TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
