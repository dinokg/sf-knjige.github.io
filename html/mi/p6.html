<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>BELEŠKA 6.
<P>&nbsp;&nbsp;&nbsp;&nbsp;&nbsp;Slučaj. Prokleto 'jasno'. 24 časa.
<BR>&nbsp;&nbsp;&nbsp;&nbsp;&nbsp;Ponavljam: stavio sam sebi u dužnost da pišem ne prikrivajući ništa. Zato, ma koliko to bilo tužno, moram ovde da primetim, da očigledno, čak i kod nas, proces stvrdnjavanja, kristalizacije života još nije završen, do ideala ima - još nekoliko stupnjeva. Ideal je (to je jasno) - onde gde se ništa više ne dešava, a kod nas... Evo ako hoćete: u Državnim Novinama danas čitam da će se kroz dva dana na trgu Kocke održati praznik Pravosuđa. Mora da je opet neki broj narušio hod velike Državne Mašine, pa se opet desilo nešto nepredviđeno, neproračunato.
<BR>&nbsp;&nbsp;&nbsp;&nbsp;&nbsp;A osim toga - nešto se sa mnom desilo. Istina, to je bilo za vreme Ličnog Časa, tj. u toku vremena koje je specijalno određeno za nepredviđene situacije, ali ipak...
<BR>&nbsp;&nbsp;&nbsp;&nbsp;&nbsp;Oko 16 (tačnije u deset do 16) bio sam kod kuće. Odjednom - telefon:
<BR>&nbsp;&nbsp;&nbsp;&nbsp;&nbsp;"D-503?" ženski glas.
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Da li ste slobodni?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"To sam ja, Y-330. Odmah ću doći do vas i otići ćemo u Drevnu Kuću. Slažete li se?"
<BR>&nbsp;&nbsp;&nbsp;&nbsp;&nbsp;Y-330... Ova Y me razdražuje, odbija - skoro plaši. Ali baš zbog toga sam ja i rekao: da.
<BR>&nbsp;&nbsp;&nbsp;&nbsp;&nbsp;Kroz 5 minuta smo već bili na aeru. Modra majska majolika neba - i lagano sunce - na svome zlatnom aeru zuji za nama, ne prestižući nas i ne zaostajući. Ali tamo, napred, belasa se kao bela na oku oblak, besmislen, bucmast - kao obrazi starinskog 'kupidona' - i to kao da smeta. Prednji prozorčić je otvoren, vetar, usne se suše - hteo ne hteo sve vreme ih oblizuješ i sve vreme misliš na usne.
<BR>&nbsp;&nbsp;&nbsp;&nbsp;&nbsp;Evo, već se izdaleka vide mutnozelene mrlje - tamo, iza Zida. Zatim lagano, spontano obamiranje srca - naniže, naniže, naniže - kao sa strme planine - i mi smo kod Drevne Kuće.
<BR>&nbsp;&nbsp;&nbsp;&nbsp;&nbsp;Sva je ta čunovata, krhka, slepa građevina odevena unaokolo u staklenu ljusku: inače bi se ona, naravno, odavno srušila. Kod staklenih vrata - starica, sva naborana - a naročito usta: samo bore, borice, usne su se već uvukle unutra, usta su nekako zarasla - i bilo je potpuno neverovatno da će ona progovoriti. A ipak je - progovorila.
<BR>&nbsp;&nbsp;&nbsp;&nbsp;&nbsp;"Dakle, dragi, došli ste da pogledate moju kućicu?" i bore su se zasijale (tj., verovatno su se zrakasto namestile, što je i stvorilo utisak 'zasijale').
<BR>&nbsp;&nbsp;&nbsp;&nbsp;&nbsp;"Da, bakice, opet sam se zaželela", rekla joj je Y.
<BR>&nbsp;&nbsp;&nbsp;&nbsp;&nbsp;Borice su sijale:
<BR>&nbsp;&nbsp;&nbsp;&nbsp;&nbsp;"Sunce, veliš, a? Šta, šta? Ah đavolice, ah đavolice! Zna-am, znam! Pa dobro: idite sami, a ja ću ovde, na suncu..."
<BR>&nbsp;&nbsp;&nbsp;&nbsp;&nbsp;Hm... Verovatno je moja saputnica - ovde čest gost. Hteo bih nešto sa sebe da stresem - smeta mi: verovatno, ona ista nametljiva vizuelna slika: oblak na glatkoj modroj majolici.
<BR>&nbsp;&nbsp;&nbsp;&nbsp;&nbsp;Kad smo se peli po širokom, tamnom stepeništu, Y je rekla:
<BR>&nbsp;&nbsp;&nbsp;&nbsp;&nbsp;"Volim ja ovu staricu."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Ne znam. Možda - zbog njenih usta. A možda - ni zbog čega. Prosto onako."
<BR>&nbsp;&nbsp;&nbsp;&nbsp;&nbsp;Slegao sam ramenima. Ona produži - jedva se osmehujući, a možda se čak i nije osmehivala:
<BR>&nbsp;&nbsp;&nbsp;&nbsp;&nbsp;"Osećam se veoma kriva. Jasno je da ne može biti: 'prosto onako - ljubav', nego 'zbog toga je ljubav'. Sve stihije moraju biti..."
<BR>&nbsp;&nbsp;&nbsp;&nbsp;&nbsp;"Jasno..." počeo sam ja - odmah sam uhvatio samog sebe na toj reči i krišom pogledao na Y: da li je primetila ili ne?
<BR>&nbsp;&nbsp;&nbsp;&nbsp;&nbsp;Ona je gledala nekud naniže; oči su joj bile oborene - kao roletne.
<BR>&nbsp;&nbsp;&nbsp;&nbsp;&nbsp;Sećam se: uveče, oko 22 časa prolaziš bulevarom, i među jasno osvetljenim prozračnim ćelijama - tamne ćelije sa spuštenim roletnama, a tamo, iza roletni - Šta se dešava kod nje, iza roletni? Zašto je danas telefonirala, a i čemu sve ovo?
<BR>&nbsp;&nbsp;&nbsp;&nbsp;&nbsp;Otvorio sam teška, škripava, neprovidna vrata - i mi smo u mračnoj, neurednoj prostoriji (oni su to nazivali 'stan'). Onaj, veoma čudni, 'kraljevski' muzički instrumenat - i divlja neorganizovana, suluda - kao ondašnja muzika - šarolikost boja i oblika. Bela površina - gore; tamnomodri zidovi; crveni, zeleni, narandžasti povezi drevnih knjiga; žuti mesing - svećnjaci, statua Bude; epilepsijom izvitoperene linije nameštaja koje se ne uklapaju ni u kakve jednačine.
<BR>&nbsp;&nbsp;&nbsp;&nbsp;&nbsp;Teško sam podnosio taj haos. Ali moja je saputnica imala, očigledno, snažniji organizam.
<BR>&nbsp;&nbsp;&nbsp;&nbsp;&nbsp;"To je moj najomiljeniji..." i odjednom kao da se trgla - ujed-osmeh, beli oštri zubi. "Tačnije: najbesmisleniji od svih njihovih 'stanova'."
<BR>&nbsp;&nbsp;&nbsp;&nbsp;&nbsp;"Ili, još tačnije: država", popravio sam je ja. "Hiljade mikroskopskih, večito zavađenih država, nemilosrdnih, kao..."
<BR>&nbsp;&nbsp;&nbsp;&nbsp;&nbsp;"Pa da, jasno..." očigledno je vrlo ozbiljno rekla Y.
<BR>&nbsp;&nbsp;&nbsp;&nbsp;&nbsp;Prošli smo kroz sobu gde su stajali mali, dečji krevetići (deca su u toj eposi takođe bila privatna svojina). I ponovo - sobe, svetlucanje ogledala, sumorni ormani, nepodnošljivo šareni divani, ogromni 'kamin', veliki krevet od mahagonija. Naše sadašnje - divno, prozračno, večno - staklo bilo je samo u obliku bednih, krhkih kvadratića-prozorčića.
<BR>&nbsp;&nbsp;&nbsp;&nbsp;&nbsp;"I kad se pomisli: ovde su 'prosto onako voleli', sagorevali, mučili se..." (opet spuštena roletna očiju). "Kakav besmislen, neproračunat gubitak ljudske energije, zar ne?"
<BR>&nbsp;&nbsp;&nbsp;&nbsp;&nbsp;Govorila je nekako iz mene, govorila je moje misli. A u njenom osmehu je za sve vreme bio onaj razdražujući iks. Tamo, iza roletni, nešto se u njoj dešavalo - samo ne znam šta - što me je izvodilo iz strpljenja; hteo sam da se prepirem s njom, da vičem na nju (baš tako), a morao sam da se slažem - nemoguće je bilo ne složiti se.
<BR>&nbsp;&nbsp;&nbsp;&nbsp;&nbsp;I evo - zaustavili smo se pred ogledalom. U tom trenutku - video sam samo njene oči. Sinula mi je ideja: pa čovek je udešen isto tako ludo, kao i ovi besmisleni 'stanovi' - Ijudske glave su neprovidne, i samo majušni prozori unutra - oči. Kao da se dosetila - okrenula se. 'Dobro - evo mojih očiju. Dakle?' (Ovo, naravno, ćuteći).
<BR>&nbsp;&nbsp;&nbsp;&nbsp;&nbsp;Preda mnom - dva jezivo mračna prozora, i unutra tako neznani, tuđ život. Video sam samo vatru - tamo gori nekakav naročit 'kamin' - i nekakve figure, nalik...
<BR>&nbsp;&nbsp;&nbsp;&nbsp;&nbsp;To je, svakako, bilo prirodno: video sam tamo sebe odraženog. Ali je bilo neprirodno i nije ličilo na mene ovo očigledno, to je bilo mučno dejstvo situacije) - tačno sam osetio strah, osetio sam se uhvaćen, smešten u taj ludi kavez, osetio sam da me je zahvatio divlji vihor drevnog života.
<BR>&nbsp;&nbsp;&nbsp;&nbsp;&nbsp;"Znate šta", rekla je Y, "izađite na trenutak u susednu sobu." Njen se glas čuo odande, iznutra, iza tamnih prozora očiju, tamo gde je buktao kamin.
<BR>&nbsp;&nbsp;&nbsp;&nbsp;&nbsp;Izašao sam, seo. Sa police na zidu, pravo meni u lice, jedva se primetno osmehivala prćasta asimetrična fizionomija nekog drevnog pesnika (izgleda, Puškina). Zašto sedim ovde - i pokorno podnosim taj osmeh, i čemu sve ovo: zašto sam ja ovde - zbog čega ovo besmisleno stanje? Ova žena što draži, što odbija, ova čudna igra...
<BR>&nbsp;&nbsp;&nbsp;&nbsp;&nbsp;Tamo su lupnula vrata na ormanu, šuštala je svila, s mukom sam se uzdržavao da ne pođem tamo i - ne sećam se tačno: verovatno da sam hteo da joj kažem mnogo oštrih reči.
<BR>&nbsp;&nbsp;&nbsp;&nbsp;&nbsp;Međutim, ona je već izašla. Bila je u kratkoj, starinskoj svetlo žutoj haljini, crnom šeširu i crnim čarapama. Haljina od lake svile - jasno sam video: čarape su vrlo dugačke, dopiru daleko iznad kolena, i otkriveni vrat, senka među...
<BR>&nbsp;&nbsp;&nbsp;&nbsp;&nbsp;"Čujte, jasno je da vi hoćete da se pravite originalni, ali zar vi..."
<BR>&nbsp;&nbsp;&nbsp;&nbsp;&nbsp;"Jasno", prekide me Y, "biti originalan - to znači izdvojiti se nekako od drugih. Dakle, biti originalan - to znači narušiti jednakost. I ono što se na idiotskom jeziku drevnih nazivalo 'biti banalan' - to kod nas znači: samo izvršavati svoju dužnost, zato što..."
<BR>&nbsp;&nbsp;&nbsp;&nbsp;&nbsp;"Da, da, da! Baš tako", nisam izdržao. "I vi ne treba, ne treba..."
<BR>&nbsp;&nbsp;&nbsp;&nbsp;&nbsp;Ona je prišla statui prćastog pesnika i spustivši roletne na divlju vatru očiju - onu tamo, unutra, iza svojih prozora, reče, ovog puta, izgleda potpuno ozbiljno (možda da bi me odobrovoljila), reče veoma mudru stvar:
<BR>&nbsp;&nbsp;&nbsp;&nbsp;&nbsp;"Zar vam se ne čini čudno što su ljudi nekada trpeli evo ovakve? I ne samo trpeli - još im se klanjali!"
<BR>&nbsp;&nbsp;&nbsp;&nbsp;&nbsp;"Jasno... To jest, hteo sam..." (to prokleto 'jasno'!)
<BR>&nbsp;&nbsp;&nbsp;&nbsp;&nbsp;"Pa da, shvatam. Ali, u suštini, to su bili vladari jači od njihovih krunisanih vladara. Zašto ih oni nisu izolirali, istrebili? Kod nas..."
<BR>&nbsp;&nbsp;&nbsp;&nbsp;&nbsp;"Da, kod nas..." počeo sam ja. I odjednom se ona - zasmejala. Prosto sam očima video taj smeh: zvonku, oštru, elastično-gipku, kao bič, krivulju tog smeha.
<BR>&nbsp;&nbsp;&nbsp;&nbsp;&nbsp;Sećam se - sav sam drhtao. Eto - uhvatiti je - i više se ne sećam... Trebalo je nešto - bilo šta - uraditi. Mahinalno sam otvorio svoju zlatnu pločicu, pogledao na sat. Deset do 17.
<BR>&nbsp;&nbsp;&nbsp;&nbsp;&nbsp;"Ne mislite li da je već vreme?" rekao sam učtivo, koliko sam mogao.
<BR>&nbsp;&nbsp;&nbsp;&nbsp;&nbsp;"A ako bih vas ja zamolila - da ostanete ovde sa mnom?"
<BR>&nbsp;&nbsp;&nbsp;&nbsp;&nbsp;"Slušajte: jeste li vi... jeste li vi svesni šta govorite? Kroz deset minuta moram biti u slušaonici..."
<BR>&nbsp;&nbsp;&nbsp;&nbsp;&nbsp;"I svi brojevi moraju da završe propisani kurs umetnosti i nauke..." rekla je Y mojim glasom. Onda je odškrinula roletnu - podigla oči: kroz tamne prozore buktao je kamin. "U Medicinskom Birou imam jednog lekara - on je zapisan kod mene. I ako ja zamolim - izdaće vam uverenje da ste bili bolesni. Dakle?"
<BR>&nbsp;&nbsp;&nbsp;&nbsp;&nbsp;Ja sam shvatio. Shvatio sam, najzad, kuda vodi sva ova igra.
<BR>&nbsp;&nbsp;&nbsp;&nbsp;&nbsp;"Dakle, tako? A znate li vi da sam ja, kao i svaki častan broj, u suštini, obavezan da bez odlaganja odem u Biro Čuvara i..."
<BR>&nbsp;&nbsp;&nbsp;&nbsp;&nbsp;"A van suštine", (oštar osmeh-ujed). "Strašno me interesuje da li ćete otići u Biro ili ne?"
<BR>&nbsp;&nbsp;&nbsp;&nbsp;&nbsp;"Vi ostajete?" uhvatio sam kvaku na vratima. Kvaka je bila bronzana - i ja sam čuo: isto mi je tako i glas bio bronzan.
<BR>&nbsp;&nbsp;&nbsp;&nbsp;&nbsp;"Jedan trenutak... Može li?"
<BR>&nbsp;&nbsp;&nbsp;&nbsp;&nbsp;Prišla je telefonu. Pozvala je nekakav broj - bio sam toliko uzbuđen da ga nisam ni zapamtio koji - i viknula:
<BR>&nbsp;&nbsp;&nbsp;&nbsp;&nbsp;"Čekaću vas u Drevnoj Kući. Da, da sama..." Pritisnuo sam hladnu bronzanu kvaku:
<BR>&nbsp;&nbsp;&nbsp;&nbsp;&nbsp;"Vi ćete mi dozvoliti da uzmem aero?"
<BR>&nbsp;&nbsp;&nbsp;&nbsp;&nbsp;"Oh, da, svakako! Izvolite..."
<BR>&nbsp;&nbsp;&nbsp;&nbsp;&nbsp;Tamo, na suncu, kod izlaza - kao biljka, dremala je starica. Opet je bilo čudno što su se otvorila njena potpuno zarasla usta i što je progovorila.
<BR>&nbsp;&nbsp;&nbsp;&nbsp;&nbsp;"A ona vaša - šta, zar je ostala sama?"
<BR>&nbsp;&nbsp;&nbsp;&nbsp;&nbsp;"Sama."
<BR>&nbsp;&nbsp;&nbsp;&nbsp;&nbsp;Staričina usta su ponovo zarasla. Zavrtela je glavom. Očigledno je čak i njen oslabljeni razum shvatio svu besmislenost i rizičnost ponašanja ove žene.
<BR>&nbsp;&nbsp;&nbsp;&nbsp;&nbsp;Tačno u 17 bio sam na predavanju. I ovde sam odjedanput zbog nečega shvatio da sam starici rekao neistinu: Y sad tamo nije bila sama. Možda me je baš to - što sam nehotično prevario staricu - toliko mučilo i smetalo mi da slušam. Da, nije sama: eto u čemu je stvar.
<BR>&nbsp;&nbsp;&nbsp;&nbsp;&nbsp;Posle 211/2 - imao sam slobodan sat. Možda bih već danas mogao da odem u Biro Čuvara i da je prijavim. Međutim, ja sam posle ovog glupog slučaja toliko umoran. A onda - zakonski rok za prijavljivanje je 48 sati. Stići ću sutra: još punih 24 časa.
</TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
