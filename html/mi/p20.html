<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>BELEŠKA 20.
<P>&nbsp;&nbsp;&nbsp;&nbsp;&nbsp;Pražnjenje. Materijal ideja. Nulta stena.
<BR>&nbsp;&nbsp;&nbsp;&nbsp;&nbsp;Pražnjenje je najpogodnija definicija. Sad vidim da je to bilo baš kao električno pražnjenje. Puls mojih poslednjih dana postajao je sve suvlji, sve češći, sve napregnutiji - polovi su sve bliže - suho pucketanje - još milimetar: eksplozija, onda - tišina.
<BR>&nbsp;&nbsp;&nbsp;&nbsp;&nbsp;Sada je u meni sve vrlo tiho i prazno - kao u kući kad svi odu i ležiš sam, bolestan, i tako jasno čuješ, razgovetno, metalno, otkucaje misli.
<BR>&nbsp;&nbsp;&nbsp;&nbsp;&nbsp;Možda me je ovo 'pražnjenje' izlečilo, najzad, od moje mučne 'duše' - i ja sam ponovo postao kao svi mi. Sad bar bez ikakvog bola u mislima vidim O na stepenicama Kocke, vidim je u Gasnom Zvonu. A ako tamo, u Operacionom, ona izgovori moje ime - neka: u poslednjem trenutku ću pobožno i zahvalno celivati pravosudnu ruku Dobrotvora. Ja imam u odnosu prema Jedinstvenoj Državi ovo pravo - da primim kaznu, i to pravo neću prepustiti nikome. Niko od nas, brojeva, ne treba, ne sme da se odrekne tog svoga jedinog - i utoliko dragocenijeg - prava.
<BR>&nbsp;&nbsp;&nbsp;&nbsp;&nbsp;...Lagano, metalno razgovetno otkucavaju misli; nepoznati aero me nosi u modre visine mojih voljenih apstrakcija. I vidim kako ovde - u najčistijem, razređenom vazduhu - s laganom lupnjavom, kao pneumatični točak, puca moje umovanje o 'aktivnom pravu'. I jasno vidim da je to samo zaostatak besmislene predrasude drevnih ljudi - njihove ideje o 'pravu'.
<BR>&nbsp;&nbsp;&nbsp;&nbsp;&nbsp;Ima glinenih ideja - a ima ideja koje su zauvek izvajane od zlata ili našeg dragocenog stakla. I da bi se odredio materijal ideje, na nju treba samo kanuti kiselinu snažnog dejstva. Jednu od takvih kiselina znali su i drevni ljudi: reductio ad finem. Izgleda da se to kod njih nazivalo tako; međutim, oni su se bojali tog otrova, pretpostavljali su da vide makar kakvo nebo, makar i glineno, makar i sićušno, ali samo da nije ono modro ništavilo. A mi smo, hvala Dobrotvoru - odrasli, i igračke nam nisu potrebne.
<BR>&nbsp;&nbsp;&nbsp;&nbsp;&nbsp;Dakle - ako se kane na ideju 'prava'. Čak i kod drevnih ljudi - najodrasliji su znali: izvor prava je sila, pravo je - funkcija sile. I evo dva tasa na terazijama: na jednome je gram, na drugome - tona; na jednome je - 'ja', na drugome - 'Mi', Jedinstvena Država. Zar nije jasno: da je potpuno jedno te isto misliti da 'ja' može imati izvesnih 'prava' u odnosu na Državu, i misliti da gram može da uravnoteži tonu. Odatle - raspodela: toni - prava, gramu - obaveze; i eto prirodan put od ništavila ka veličini: zaboraviti da si gram i osetiti sebe milionitim delom tone...
<BR>&nbsp;&nbsp;&nbsp;&nbsp;&nbsp;Vi, kršni, rumeni venerovci, vi, dimljeni, kao kovači, uranovci - u svojoj mudroj tišini čujem vaše roptanje. Ali shvatite: sve je veliko jednostavno; shvatite: postojana su i večna samo četiri aritmetička pravila. I velik je, postojan i ostaće večan - samo moral sagrađen na četiri pravila. To je poslednja mudrost, to je poslednji vrh one piramide na koju su se ljudi - crveni od znoja, protiveći se i krkljajući - vekovima pentrali. I sa tog vrha - tamo, na dnu, gde kao ništavni crvi još ponešto gamiže što se u nama sačuvalo od divljine predaka - sa tog vrha jednaki su: i nezakoniti majka - O, i ubica, i onaj bezumnik koji se drznuo da se stihovima baci na Jedinstvenu Državu; i za sve njih je jednak sud: prevremena smrt. To je ono najbožanstvenije pravosuđe o kome su maštali ljudi iz kamenih kuća, osvetljeni ružičastim, naivnim zracima jutra istorije: njihov 'Bog' je huljenje Svete Crkve - isto tako kažnjavao kao i ubistvo.
<BR>&nbsp;&nbsp;&nbsp;&nbsp;&nbsp;Vi, uranovci, surovi i crni kao drevni Španci, koji su mudro umeli da spaljuju na lomačama - vi ćutite, čini mi se, vi ste sa mnom. Ali ja čujem: ružičasti venerovci - tamo nešto o torturi, ubijanju, o povratku na varvarska vremena. Dragi moji, žao mi vas je - vi niste sposobni da mislite filozofski i matematički.
<BR>&nbsp;&nbsp;&nbsp;&nbsp;&nbsp;Istorija čovečanstva kreće se u krugovima naviše - kao aero. Krugovi su različiti - zlatni, krvavi, ali su svi podjednako podeljeni na 360 stepeni. I od nule - napred; 10, 20, 200, 360 stepeni - opet nula. Da, mi smo se vratili na nulu, da. Ali za moj matematički um je jasno: nula je - sasvim druga, nova. Mi smo pošli od nule udesno - a vratili smo se nuli s leva i zbog toga: umesto plus nula - kod nas je minus nula. Shvatate?
<BR>&nbsp;&nbsp;&nbsp;&nbsp;&nbsp;Ova Nula mi izgleda kao nekakva ćutljiva, golema, uzana stena, oštra kao nož. U svirepoj, rutavoj tmini, pritajivši disanje, otisnuli smo se od crne, noćne strane Nulte Stene. Vekovima smo mi, Kolumbi, plovili, plovili, obišli smo svu zemlju unaokolo, i, najzad, ura! Počasna salva - i svi na katarke: pred nama je - drugi, dotle nepoznati bok Nulte Stene, ozaren polarnom svetlošću Jedinstvene Države, plava santa, dugine, sunčeve iskre - stotine sunaca, milijarde duga...
<BR>&nbsp;&nbsp;&nbsp;&nbsp;&nbsp;Ništa zato što smo samo debljinom noža odvojeni od druge, crne strane Nulte Stene. Nož je - najčvršće, najbesmrtnije, najgenijalnije od svega što je čovek stvorio. Nož je bio - giljotina, nož je - univerzalni način rešavanja svih zagonetnih čvorova, i po oštrici noža vodi po pravilu put paradoksa - jedini dostojni put neustrašivog uma...
</TD></TR></TABLE>
<P class="next">
<A HREF=p21.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
