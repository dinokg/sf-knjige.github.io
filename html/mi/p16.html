<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>BELEŠKA 16.
<P>&nbsp;&nbsp;&nbsp;&nbsp;&nbsp;Žuto. Dvodimenzijalna senka. Neizlečiva duša.
<BR>&nbsp;&nbsp;&nbsp;&nbsp;&nbsp;Nisam beležio nekoliko dana. Ne znam koliko: svi su dani - jedan. Svi su dani - jedne boje - žute, kao isušeni, zažareni pesak, i ni trunke senke, ni kapi vode, i po žutom pesku bez kraja. Ja ne mogu bez nje - a ona, otkad je tako neshvatljivo iščezla u Drevnoj Kući...
<BR>&nbsp;&nbsp;&nbsp;&nbsp;&nbsp;Od tog dana sam je video samo jednom za vreme šetnje. Pre dva, tri, četiri dana - ne znam: svi su dani - jedan. Promakla je, za trenutak je ispunila žut, prazan svet. S njom pod ruku - njoj do ramena - dvostruki S, i veoma tanki papirnati doktor, i neko četvrti - zapamtio sam samo njegove prste: izletali su iz rukava unife kao snopovi zrakova - neobično tanki, beli, dugi. Y je podigla ruku, mahnula mi; Y se preko glave sagla prema onome sa prstima - zracima. Učinilo mi se da čujem reč Integral: sve četvoro su se okrenuli prema meni; i već su se izgubili u sivoplavičastom nebu, i ponovo - žut, isušen i put.
<BR>&nbsp;&nbsp;&nbsp;&nbsp;&nbsp;Tog dana uveče ona je imala ružičasti bon za mene. Stajao sam pred numeratorom - i s nežnošću, s mržnjom, preklinjao sam ga da škljocne, da bi se u belom prorezu pojavila što pre: Y-330. Treskala su vrata, izlazili su iz lifta bledi, visoki, ružičasti, crmpurasti; unaokolo su padale roletne. Nje nije bilo. Nije došla.
<BR>&nbsp;&nbsp;&nbsp;&nbsp;&nbsp;I možda, baš u ovom trenutku, tačno u 22, dok ja ovo pišem - ona se isto onako, zatvorivši oči, pribija uz nekoga ramenom, i isto mu onako govori: "Voliš li me?" Kome? Ko je on? Ovaj sa zracima-prstima, ili onaj R debelih usana što štrca? Ili S?
<BR>&nbsp;&nbsp;&nbsp;&nbsp;&nbsp;S... Zašto sve vreme za sobom čujem njegove ravne, šljapkave, kao po barama, korake? Zašto je on sve ovo vreme iza mene - kao senka? Napred, sa strane, pozadi, sivoplavičasta, dvodimenzijalna senka: preko nje prelaze, po njoj gaze, ali ona je - sve vreme verno ovde, naporedo sa mnom, privezana nevidljivom pupčanom vrpcom. Možda je ta pupčana vrpca ona - Y? Ne znam. Ili je, možda, njima Čuvarima, već poznato da ja...
<BR>&nbsp;&nbsp;&nbsp;&nbsp;&nbsp;Šta biste radili kad bi vam rekli: vaša vas senka vidi, sve vreme vas vidi. Shvatate li? Odjednom - imate neobično osećanje: ruke su tuđe, smetaju, i ja hvatam sebe na onome što je apsurdno, što nije u taktu s koracima, mašem rukama. Ili odjednom - moram da se okrenem, a da se okrenem ne mogu, ni po koju cenu, vrat mi je - prikovan. I ja trčim, trčim sve brže, i leđima osećam: za mnom je sve brža senka, i od nje - nigde, nigde...
<BR>&nbsp;&nbsp;&nbsp;&nbsp;&nbsp;U svojoj sobi sam - najzad sam. Ali ovde je nešto drugo: telefon. Opet uzimam slušalicu: "Da, Y-330, molim." I ponovo u slušalici - lagani šum, nečiji koraci, u hodniku - pored vrata njene sobe, i ćutanje... Bacam slušalicu - i ne mogu, ne mogu više. Onamo - k njoj.
<BR>&nbsp;&nbsp;&nbsp;&nbsp;&nbsp;To je bilo juče. Otrčao sam tamo i ceo sat, od 16 do 17, lutao sam oko kuće gde je ona živela. Pored mene, naporedo sa mnom, brojevi. U taktu su se slivale hiljade nogu, ljuljajući se milionskonogi levijatan je plivao pored mene. A ja sam - sam, bura me je izbacila na pusto ostrvo, i tražim, samo očima tražim po sivoplavičastim talasima.
<BR>&nbsp;&nbsp;&nbsp;&nbsp;&nbsp;Odjednom, odnekud - oštri podsmešljivi ugao obrva izvijenih prema slepoočnicama, i tamni prozori očiju, a tamo - unutra - gori kamin, kreću se nečije senke. I ja ću pravo tamo, unutra, i reći ću joj 'ti' - obavezno 'ti': "Ti znaš - ja ne mogu bez tebe. Onda zašto?"
<BR>&nbsp;&nbsp;&nbsp;&nbsp;&nbsp;Ali ona - ćuti. Odjednom čujem tišinu, odjednom čujem - Fabriku Muzičkih instrumenata, i shvatam već je prošlo 17, svi su davno otišli, ja sam - sam, ja sam - zakasnio. Unaokolo - staklena, oblivena žutim suncem pustinja. Ja vidim: kao u vodi: - u staklenoj površini obešeni su nogama naviše, izokrenuti, blistavi zidovi; i izokrenuto, kao na podsmeh, nogama naviše - obešen sam ja.
<BR>&nbsp;&nbsp;&nbsp;&nbsp;&nbsp;Moram što pre, ovog trenutka - u Medicinski Biro da dobijem uverenje da sam bolestan, inače će me uzeti i... A možda će to biti i najbolje. Ostati tu i mirno čekati dok me ne primete, dopreme u Operaciono - bolje je odjednom sve svršiti, sve odjednom iskupiti.
<BR>&nbsp;&nbsp;&nbsp;&nbsp;&nbsp;Lagani šušanj, i preda mnom je - dvostruko izvijena senka. Ne gledajući, osećao sam kako se brzo ušrafljuju u mene dva sivočelična svrdla, osmehnuo sam se iz sve snage i rekao - nešto se moralo reći:
<BR>&nbsp;&nbsp;&nbsp;&nbsp;&nbsp;"Ja... ja moram u Medicinski Biro."
<BR>&nbsp;&nbsp;&nbsp;&nbsp;&nbsp;"Šta ćete tamo? Pa što vi stojite ovde?"
<BR>&nbsp;&nbsp;&nbsp;&nbsp;&nbsp;Besmisleno izokrenut, obešen za noge - ćutao sam, crveneći od stida.
<BR>&nbsp;&nbsp;&nbsp;&nbsp;&nbsp;"Pođite sa mnom", strogo je rekao S.
<BR>&nbsp;&nbsp;&nbsp;&nbsp;&nbsp;Pokorno sam pošao, mašući nepotrebnim, tuđim rukama. Oči nisam mogao da podignem, čitavo vreme sam išao po čudnom, sa glavom naniže - svetu: nekakve mašine - sa donjim delom naviše, i ljudi-antipodi, prilepljeni nogama za tavanice, i još niže - okovano u debelo staklo kaldrme - nebo. Sećam se: bilo mi je krivo više od svega što sam poslednji put u životu video ovako, izokrenuto, a ne stvarno. Ali oči da podignem nisam mogao.
<BR>&nbsp;&nbsp;&nbsp;&nbsp;&nbsp;Zaustavili smo se. Ispred mene - stepenice. Jedan korak - i vidim: figure u belim lekarskim mantilima, ogromno nemo Zvono...
<BR>&nbsp;&nbsp;&nbsp;&nbsp;&nbsp;Sa naporom, sa nekakvim spiralnim dovodom, najzad sam odvojio oči od stakla pod nogama - i odjednom su mi u lice prsnula zlatna slova 'Medicinsko'... Zašto me je doveo ovamo, a ne u Operaciono, zašto me je poštedeo - na to u ovom trenutku nisam čak ni pomislio: jednim skokom - preko basamaka, čvrsto sam zalupio vrata za sobom - i odahnuo. Osećam: kao da od ranog jutra nisam disao, kao da nije kucalo srce - i tek sam sad prvi put udahnuo, tek sam sad opustio branu u grudima...
<BR>&nbsp;&nbsp;&nbsp;&nbsp;&nbsp;Dvojica su: jedan - nizak, kratkonog - očima je kao na rogove, nabadao pacijente, i drugi - veoma tanak, blistave makaze-usne, oštrica-nos... Onaj isti.
<BR>&nbsp;&nbsp;&nbsp;&nbsp;&nbsp;Jurnuo sam prema njemu, kao prema rodu rođenom, pravo na oštricu - nešto o nesanici, snovima, senci, žutom svetu. Makaze-usne su sevale, osmehivale se.
<BR>&nbsp;&nbsp;&nbsp;&nbsp;&nbsp;"Loše stoje vaše stvari! Očigledno se kod vas formirala duša."
<BR>&nbsp;&nbsp;&nbsp;&nbsp;&nbsp;Duša? Ta čudna, drevna, odavno zaboravljena reč. Mi smo ponekad govorili 'kao jedna duša', 'ravnodušno', 'dušegub', <EM>Reč 'dušegub' je ostavljena u tekstu zbog 'duše', inače ona u ruskom jeziku znači 'ubica'; prim. prev.</EM> ali duša... -
<BR>&nbsp;&nbsp;&nbsp;&nbsp;&nbsp;"To je... vrlo opasno", promrmljao sam. "Neizlečivo", odsekle su makaze.
<BR>&nbsp;&nbsp;&nbsp;&nbsp;&nbsp;"Ali... pravo reći, u čemu je suština? Ja nekako... nemam predstavu."
<BR>&nbsp;&nbsp;&nbsp;&nbsp;&nbsp;"Vidite... kako da vam to... Pa vi ste matematičar?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Evo ovako - ravan, površina, eto to je ogledalo. A na površini smo vi i ja, eto - vidite, i žmirkamo očima zbog sunca, i ova modra električna iskra u cevi, a to je promakla senka aera. Samo na površini, samo za trenutak. Ali zamislite - od nekakve vatre ta se neprirodna površina odjednom razmekšala, i više ništa ne klizi po njoj - sve prodire unutra, onamo, u taj ogledalski svet, u koji mi sa radoznalošću zavirujemo, kao deca - deca uopšte nisu tako glupa, uveravam vas. Površina je postala zapremina, postala telo, svet, a ono u ogledalu - u vama - to je sunce, i vihor propelera od aera, i vaše uzdrhtale usne, i još nečije. I shvatate li: hladno ogledalo odražava odbija; a ovo - upija, i od svega je trag - zauvek. Jednom jedva primetna borica na nečijem licu - i vi je već imate zauvek: jednom ste čuli: pala je u tišini pak - i vi čujete sad..."
<BR>&nbsp;&nbsp;&nbsp;&nbsp;&nbsp;"Da, da, baš..." uhvatio sam ga za ruku. Ja sad čujem: iz - slavine na umivaoniku - lagano kaplju kapi u tišinu. I ja sam znao da je to - zauvek. Ali ipak, zašto odjednom duša? Nisam je imao, nisam je imao - a odjednom... Zašto je niko nema, a ja...
<BR>&nbsp;&nbsp;&nbsp;&nbsp;&nbsp;Još čvršće sam ga stegao za tananu ruku: jezivo bi mi bilo da izgubim pojas za spasavanje.
<BR>&nbsp;&nbsp;&nbsp;&nbsp;&nbsp;"Zašto? A zašto nemamo perje, nemamo krila - nego samo lopatice - podlogu za krila? Pa zato što su nam krila više nepotrebna - postoji aero, krila bi nam samo smetala. Krila su - za letenje, a mi nemamo više kud: mi smo - doleteli, mi smo - našli. Zar nije tako?"
<BR>&nbsp;&nbsp;&nbsp;&nbsp;&nbsp;Zbunjeno sam potvrdio glavom. On me je pogledao, oštro se zasmejao, lancetno. Onaj drugi je čuo, kratkonogo je dotrupkao iz svog kabineta, očima je pokačio na rogove mog tananog doktora, i potkačio mene.
<BR>&nbsp;&nbsp;&nbsp;&nbsp;&nbsp;"U čemu je stvar? Kako: duša? Duša, kažete? Ęavo će ga znati! Tako ćemo mi brzo i do kolere doći. Govorio sam vam (tananog na rogove) - ja sam vam govorio: treba svima - svima fantaziju... Ekstirpirati fantaziju. Ovde samo hirurgija, jedino hirurgija."
<BR>&nbsp;&nbsp;&nbsp;&nbsp;&nbsp;Nabio je ogromne rendgenove naočari, dugo je obilazio i zagledao kroz kosti lobanje u moj mozak; nešto je zapisivao u beležnicu.
<BR>&nbsp;&nbsp;&nbsp;&nbsp;&nbsp;"Izvanredno, izvanredno interesantno! Slušajte: da li biste se složili... da vas stavimo u špiritus? To bi za Jedinstvenu Državu bilo izvanredno... to bi nam pomoglo da sprečimo epidemiju... Ako vi, razume se, nemate neke naročite razloge..."
<BR>&nbsp;&nbsp;&nbsp;&nbsp;&nbsp;"Vidite li", rekao je on, "broj D-503 je graditelj Integrala, i ubeđen sam - da bi to narušilo..."
<BR>&nbsp;&nbsp;&nbsp;&nbsp;&nbsp;"Ah", promrmljao je ovaj i otrupkao nazad u svoj kabinet.
<BR>&nbsp;&nbsp;&nbsp;&nbsp;&nbsp;Ostali smo nasamo. Papirnata ruka se lagano, nežno spustila na moju ruku, profilno lice se približilo meni; šapnuo je:
<BR>&nbsp;&nbsp;&nbsp;&nbsp;&nbsp;"Otkriću vam jednu tajnu - to nemate samo vi. Moj kolega ne govori uzalud o epidemiji. Deder, setite se, zar vi sami niste primećivali kod nekog nešto slično - nešto vrlo slično, vrlo blisko..." netremice me je gledao. Na šta on aludira - na koga? Da nije...
<BR>&nbsp;&nbsp;&nbsp;&nbsp;&nbsp;"Slušajte..." skočio sam sa stolice. Ali on je već glasno počeo da govori o nečem drugom:
<BR>&nbsp;&nbsp;&nbsp;&nbsp;&nbsp;"...A od nesanice, od tih vaših snova - mogu vam jedino posavetovati: više pešačite. Eto, odlučite se i od sutra ujutru šetajte... makar do Drevne Kuće."
<BR>&nbsp;&nbsp;&nbsp;&nbsp;&nbsp;Opet me je probo očima, osmehujući se najsuptilnije. I učinilo mi se; potpuno sam jasno video zavijeno u tananu tkaninu toga osmeha reč-slovo, - ime, jedino ime... Ili je to opet samo fantazija?
<BR>&nbsp;&nbsp;&nbsp;&nbsp;&nbsp;Jedva sam sačekao da mi napiše uverenje o bolesti za danas i za sutra; još jednom sam mu, ćuteći, čvrsto stegao ruku i istrčao napolje.
<BR>&nbsp;&nbsp;&nbsp;&nbsp;&nbsp;Srce je - lako, brzo, kao aero, i nosi me, nosi uvis. Znao sam: sutra - nekakva radost. Kakva?
</TD></TR></TABLE>
<P class="next">
<A HREF=p17.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
