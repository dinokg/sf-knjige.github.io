<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>BELEŠKA 10.
<P>&nbsp;&nbsp;&nbsp;&nbsp;&nbsp;Pismo. Membrana. Kosmati ja.
<BR>&nbsp;&nbsp;&nbsp;&nbsp;&nbsp;Jučerašnji dan je za mene bio ona ista hartija kroz koju hemičari filtriraju svoje rastvore: sve su čestice izmerene, i sve što je suvišno ostaje na toj hartiji. I ujutru sam se spustio dole načisto izdestilisan, prozračan.
<BR>&nbsp;&nbsp;&nbsp;&nbsp;&nbsp;Dole; u holu, za stolom, kontrolorka, pogledajući na sat, zapisuje brojeve onih koji ulaze. Njeno ime je Jy... uostalom, bolje da ne navedem njene cifre, jer se bojim da ne napišem o njoj nešto loše. Mada je u suštini ona veoma uvažena postarija žena. Jedino što se meni kod nje ne dopada - to je što su joj obrazi donekle opušteni - kao riblje škrge (reklo bi se: šta tu ima loše?)
<BR>&nbsp;&nbsp;&nbsp;&nbsp;&nbsp;Ona je škripnula perom, video sam sebe na stranici: D-503 - i - pored toga mrlja.
<BR>&nbsp;&nbsp;&nbsp;&nbsp;&nbsp;Samo što sam hteo da joj na to skrenem pažnju, kad odjednom ona podiže glavu i kanu na mene jednim takvim mastiljavim osmejkom:
<BR>&nbsp;&nbsp;&nbsp;&nbsp;&nbsp;"Evo pisma. Da. Dobićete ga dragi moj - da, da, dobićete ga."
<BR>&nbsp;&nbsp;&nbsp;&nbsp;&nbsp;Znao sam; pismo koje je pročitala - treba još da prođe kroz Biro Čuvara (mislim, izlišno je objašnjavati taj prirodni red), i najkasnije do 12 biće kod mene. Međutim, ja sam bio zbunjen baš tim osmejkom. Mastiljava kaplja je zamutila moj prozračni rastvor, u toj meri da se kasnije na gradnji Integrala nikako nisam mogao usredsrediti - pa sam čak jedanput u izračunavanju pogrešio, što mi se nikada nije dešavalo.
<BR>&nbsp;&nbsp;&nbsp;&nbsp;&nbsp;U 12 časova - opet ružičasto-mrke škrge, osmejak - i, najzad, pismo mi je u rukama. Ne znam zbog čega, nisam ga pročitao odmah tu, nego sam ga gurnuo u džep - i brže u svoju sobu. Otvorio sam ga, preleteo pogledom i - seo... Bio je to zvaničan izveštaj da se kod mene zapisao broj Y-330 i da danas u 21 moram da joj se javim - dole je bila adresa...
<BR>&nbsp;&nbsp;&nbsp;&nbsp;&nbsp;Ne: posle svega što je bilo, posle onoga kad sam joj tako nedvosmisleno pokazao svoj odnos prema njoj. I još nešto: pa ona čak nije ni znala: da li sam ja bio u Birou Čuvara - ona nije imala odakle da sazna da sam bio bolestan - i, uopšte da nisam mogao... I bez obzira na sve ovo...
<BR>&nbsp;&nbsp;&nbsp;&nbsp;&nbsp;U glavi mi se vrtelo, zujala je dinamomašina. Buda - žuto - đurđevak - ružičasti polumesec... Da, i ovo - još i ovo: danas je htela da dođe kod mene O. Da li da joj pokažem ovaj izveštaj - koji se odnosi na Y-330? Ne znam: ona neće poverovati (pa, zbilja, i kako da poveruje?) da ja tu ništa nisam kriv, da sam ja savršeno... I znam, razgovor će biti težak, besmislen, apsolutno nelogičan... Nikako, samo ne to. Nek se sve reši mehanički: prosto ću joj poslati kopiju izveštaja.
<BR>&nbsp;&nbsp;&nbsp;&nbsp;&nbsp;Užurbano sam stavljao izveštaj u džep - i primetio ovu svoju užasnu majmunsku ruku. Setio sam se kako je ona, Y, onda u šetnji, uzela i gledala je. Zar je ona stvarno...
<BR>&nbsp;&nbsp;&nbsp;&nbsp;&nbsp;Sad je četvrt do 21. Bela noć. Sve je zelenkasto-stakleno. Ali to je nekakvo drugačije, krhko staklo - nije naše, nije pravo, to je - tanana staklena ljuštura, a pod ljušturom vrti se, juri tutnji... I ja se neću začuditi ako se ovog časa kao kružni usporeni dim podignu kupole slušaonica, a ostareli mesec se osmehne mastiljavo - kao ona jutros za stolom, pa se odjednom u svim kućama spuste sve roletne, i za roletnama...
<BR>&nbsp;&nbsp;&nbsp;&nbsp;&nbsp;Čudan osećaj: osećao sam rebra - to su nekakve gvozdene šipke i smetaju - stvarno mi smetaju srcu, tesno je, nema mesta. Stajao sam kod staklenih vrata sa zlatnim ciframa: Y-330. Y je, leđima okrenuta prema meni, pisala nešto za stolom. Ušao sam...
<BR>&nbsp;&nbsp;&nbsp;&nbsp;&nbsp;"Evo..." pružio sam joj ružičasti bon. "Dobio sam danas izveštaj i javljam se."
<BR>&nbsp;&nbsp;&nbsp;&nbsp;&nbsp;"Kako ste vi uredni! Trenutak - može? Sedite, odmah ću završiti."
<BR>&nbsp;&nbsp;&nbsp;&nbsp;&nbsp;Opet je spustila pogled na pismo - šta je tamo kod nje, unutra, iza spuštenih roletni? Šta će reći - šta će uraditi kroz sekundu? Kako to da se sazna, da se izračuna, kad je ona sva - odande, iz divlje, drevne zemlje snova.
<BR>&nbsp;&nbsp;&nbsp;&nbsp;&nbsp;Gledao sam je ćuteći. Rebra - gvozdene šipke, teskobno... Kad govori - lice joj je kao brz, blistav točak: ne možeš da raspoznaš izdvojene paoke. Međutim, točak je sad - nepokretan. I ja sam primetio čudnu kombinaciju: tamne obrve visoko podignute prema slepoočnicama - podsmešljivo oštar trougao, okrenut vrhom naviše - dve duboke borice, od nosa prema uglovima usana. I ova dva trougla su na neki način protivrečili jedan drugom, stavijali su na čitavo lice taj neprijatni, razdražujući X - kao krst: krstom precrtano lice.
<BR>&nbsp;&nbsp;&nbsp;&nbsp;&nbsp;Točak je počeo da se vrti, paoci su se slili...
<BR>&nbsp;&nbsp;&nbsp;&nbsp;&nbsp;"Pa vi niste bili u Birou Čuvara?"
<BR>&nbsp;&nbsp;&nbsp;&nbsp;&nbsp;"Ja sam bio... Ja nisam mogao: ja sam bio bolestan."
<BR>&nbsp;&nbsp;&nbsp;&nbsp;&nbsp;"Da. Tako sam i mislila; nešto je moralo da vas spreči - svejedno šta (oštri zubi, osmeh). Ali ste zato sad - u mojim rukama. Sećate se: 'Svaki broj, koji u toku 48 sati ne prijavi Birou, smatra se'..."
<BR>&nbsp;&nbsp;&nbsp;&nbsp;&nbsp;Srce je počelo tako da mi kuca da su se šipke savile. Kao balavac - glupo, kao dečak sam uhvaćen; glupo sam ćutao. I osećao sam: zapleo sam se, - ni rukom ni nogom...
<BR>&nbsp;&nbsp;&nbsp;&nbsp;&nbsp;Ona je ustala, lenjo se protegla. Pritisla je dugme; sa laganom lupnjavom su pale roletne sa svih strana. Bio sam odsečen od sveta - udvoje sa njom.
<BR>&nbsp;&nbsp;&nbsp;&nbsp;&nbsp;Y je bila tamo negde, iza mojih leđa pored ormana. Unifa je šuštala, padala - slušao sam - sav sam se pretvorio u uho. I setio se... ne: sinulo mi je u stotom delu sekunde.
<BR>&nbsp;&nbsp;&nbsp;&nbsp;&nbsp;Trebalo je nedavno da izračunam krivinu ulične membrane novog tipa (sada te membrane, bogato dekorisane za Biro Čuvara na svim bulevarima beleže ulične razgovore). I sećam se: ugnuta, ružičasta, treperava membrana - čudnovato biće, koje se sastoji samo od jednog organa - uha. Ja sam sad bio takva ista membrana.
<BR>&nbsp;&nbsp;&nbsp;&nbsp;&nbsp;Sad je kvrcnuo driker na okovratniku - na grudima - još niže. Staklena svila šušti po ramenima, kolenima - po podu. Čujem - i to još jasnije nego da gledam - iz plavičastosive, svilene hrpe iskoračila je jedna pa druga noga...
<BR>&nbsp;&nbsp;&nbsp;&nbsp;&nbsp;Čvrsto zategnuta membrana drhti i beleži tišinu. Ne: oštri, sa beskonačnim pauzama - udarci čekića po šipkama. I čujem - vidim: ona, iza mene, razmišlja još jednu sekundu.
<BR>&nbsp;&nbsp;&nbsp;&nbsp;&nbsp;Sad - vrata ormana, sad je lupnuo nekakav poklopac - i ponovo svila, svila...
<BR>&nbsp;&nbsp;&nbsp;&nbsp;&nbsp;"Dakle, izvolite."
<BR>&nbsp;&nbsp;&nbsp;&nbsp;&nbsp;Okrenuo sam se. Ona je bila u laganoj, šafranastožutoj haljini, drevnog kroja. To je bilo hiljadu puta pakosnije nego da je bila bez ičega. Dve oštre tačke - kroz tananu tkaninu, dve žeravice koje su ružičasto tinjale kroz pepeo. Dva nežno-obla kolena...
<BR>&nbsp;&nbsp;&nbsp;&nbsp;&nbsp;Sedela je na niskoj fotelji. Na četvorougaonom stočiću pred njom - flašica sa nečim otrovno zelenim, dve majušne čašice sa postoljem. U uglu njenih usana dimila se - u najtanjoj papirnatoj cevčici ona starinska... (kako se ono zvaše - sad sam zaboravio).
<BR>&nbsp;&nbsp;&nbsp;&nbsp;&nbsp;Membrana je još drhtala. Čekić je udarao onamo - u meni - po usijanim šipkama. Razgovetno sam čuo svaki udarac i... i odjednom; ako to ona isto čuje?
<BR>&nbsp;&nbsp;&nbsp;&nbsp;&nbsp;Ali ona je mirno dimila, mirno pogledala na mene, i nehajno otresala pepeo - na moj ružičasti bon.
<BR>&nbsp;&nbsp;&nbsp;&nbsp;&nbsp;Što je moguće hladnokrvnije - upitao sam:
<BR>&nbsp;&nbsp;&nbsp;&nbsp;&nbsp;"Slušajte, ako je to tako - zašto ste se prijavili kod mene? Zašto ste me primorali da dođem ovamo?"
<BR>&nbsp;&nbsp;&nbsp;&nbsp;&nbsp;Kao da ne čuje. Nalila je iz flašice u čašicu, otpila.
<BR>&nbsp;&nbsp;&nbsp;&nbsp;&nbsp;"Izvrstan liker, hoćete?"
<BR>&nbsp;&nbsp;&nbsp;&nbsp;&nbsp;Tek tad sam shvatio; alkohol. Munjevito je sevnulo jučerašnje: kamena ruka Dobrotvora, neizdržljiva oštrica zraka, a tamo: na Kocki - sa zabačenom glavom, raspljošteno telo. Uzdrhtao sam.
<BR>&nbsp;&nbsp;&nbsp;&nbsp;&nbsp;"Slušajte", rekao sam, "pa vi znate: sve one koji sebe truju nikotinom a naročito alkoholom - Jedinstvena Država nemilosrdno..."
<BR>&nbsp;&nbsp;&nbsp;&nbsp;&nbsp;Tamne obrve - visoko prema slepoočnicama, oštar podsmešljiv trougao:
<BR>&nbsp;&nbsp;&nbsp;&nbsp;&nbsp;"Brzo uništiti manjinu pametnije je nego pružiti mogućnost mnogima da upropašćuju sebe - i degeneracija - i tako dalje. To je - do nepristojnosti tačno."
<BR>&nbsp;&nbsp;&nbsp;&nbsp;&nbsp;"Da... do nepristojnosti."
<BR>&nbsp;&nbsp;&nbsp;&nbsp;&nbsp;"I društvance eto ovakvih ćelavih, golih istina - pustiti na ulicu... Ne, zamislite... makar onog mog najvernijeg obožavaoca - pa vi ga znate - sad zamislite da je zbacio sa sebe svu tu laž odeće - i u istinitom obliku među publiku... Oh!"
<BR>&nbsp;&nbsp;&nbsp;&nbsp;&nbsp;Ona se smejala. Međutim, ja sam jasno video njen donji tužni trougao: dve duboke bore od krajeva usta do nosa. I zbog nečega mi je zbog tih bora postalo jasno: onaj, dvostrukoizvijeni, zdepasti i klempavi - grlio je nju - takvu... ON...
<BR>&nbsp;&nbsp;&nbsp;&nbsp;&nbsp;Uostalom, ja se sada trudim da prenesem ondašnja svoja - nenormalna - osećanja. Sada, dok ovo pišem, jasno uviđam: sve je to tako, i mora biti tako te i on, kao svaki pošten broj, ima podjednako pravo na radosti - i bilo bi nepravično... Pa to je bar jasno.
<BR>&nbsp;&nbsp;&nbsp;&nbsp;&nbsp;Y se vrlo čudnovato i dugo smejala. Onda je netremice pogledala u mene - unutra:
<BR>&nbsp;&nbsp;&nbsp;&nbsp;&nbsp;"A što je glavno - ja sam s vama potpuno mirna. Vi ste tako dragi - o, ubeđena sam u to - vi nećete ni pomisliti da odete u Biro i javite da, eto, ja - pijem liker, i da - pušim. Vi ćete biti bolesni - ili ćete biti zauzeti - ili, već više ne znam šta. Šta više: ubeđena sam - sad ćete piti sa mnom ovaj očaravajući otrov..."
<BR>&nbsp;&nbsp;&nbsp;&nbsp;&nbsp;Kakav bezočan, podsmešljiv ton. Tačno sam osećao: sad je opet mrzim. Uostalom, zašto 'sad'? Ja sam je mrzeo sve vreme.
<BR>&nbsp;&nbsp;&nbsp;&nbsp;&nbsp;Sasula je u usta čitavu čašicu zelenog otrova, ustala i sijajući ružičasto ispod šafranastog - napravila je nekoliko koraka - zaustavila se iza moje fotelje...
<BR>&nbsp;&nbsp;&nbsp;&nbsp;&nbsp;Odjednom - ruka oko mog vrata - ustima u usta... ne, negde još dublje, strašnije... Kunem se, to je bilo potpuno neočekivano za mene, i, možda, samo zato... Pa ja nisam mogao - sad to potpuno jasno shvatam - nisam mogao da želim ono što se zatim dogodilo.
<BR>&nbsp;&nbsp;&nbsp;&nbsp;&nbsp;Neizdržljivo slatke usnice (pretpostavljam - to je bio ukus 'likera') - i u mene je uliven gutljaj vatrenog otrova - i još... Otkačio sam se od zemlje, i kao samostalna planeta, besno se vrteći, poleteo naniže, naniže - po nekakvoj neizračunatoj orbiti.
<BR>&nbsp;&nbsp;&nbsp;&nbsp;&nbsp;Ono dalje mogu opisati samo približno, samo putem bližih ili daljih analogija.
<BR>&nbsp;&nbsp;&nbsp;&nbsp;&nbsp;Ranije mi to nekako nikad nije padalo na pamet - ali to je upravo tako: mi, na zemlji, sve vreme se krećemo nad burnim, purpurnim morem vatre, sakrivenim tamo - u utrobi zemlje. A nikada ne mislimo o tome. I kao da je odjednom tanana ljuštura pod našim nogama postala staklena, odjednom vidimo...
<BR>&nbsp;&nbsp;&nbsp;&nbsp;&nbsp;Postao sam staklen. Video sam - u sebi, unutra... Bilo je mene dva. Jedan ja - predašnji, D-503, broj D-503, a drugi... Ranije je on tek pomalo isturao svoje kosmate šape iz ljušture, a sad je izmileo čitav, ljuštura je pucala, u trenutku će se razleteti u komadiće i... i šta onda?
<BR>&nbsp;&nbsp;&nbsp;&nbsp;&nbsp;Uhvativši se iz sve snage za slamčicu - za naslon fotelje - pitao sam; da bih čuo sebe - onog, pređašnjeg:
<BR>&nbsp;&nbsp;&nbsp;&nbsp;&nbsp;"Gde... gde ste nabavili ovaj... ovaj otrov?"
<BR>&nbsp;&nbsp;&nbsp;&nbsp;&nbsp;"A, ovo! Prosto jedan lekar, jedan od mojih..."
<BR>&nbsp;&nbsp;&nbsp;&nbsp;&nbsp;"'Od mojih'? 'Od mojih' - kojih?"
<BR>&nbsp;&nbsp;&nbsp;&nbsp;&nbsp;I onaj drugi - odjednom je iskočio i zaurlao:
<BR>&nbsp;&nbsp;&nbsp;&nbsp;&nbsp;"Ne dozvoljavam! Ne želim da niko osim mene bude. Ubiću svakog ko... Zato što vas ja - ja vas..."
<BR>&nbsp;&nbsp;&nbsp;&nbsp;&nbsp;Video sam: on je grubo dohvati kosmatim šapama iscepa joj tananu svilu, zari zube - tačno se sećam: baš zube.
<BR>&nbsp;&nbsp;&nbsp;&nbsp;&nbsp;Više ne znam kako se Y izmigoljila. I eno - oči su presvučene tom prokletom neprobojnom roletnom - stajala je, prislonivši se leđima prema ormanu i slušala me.
<BR>&nbsp;&nbsp;&nbsp;&nbsp;&nbsp;Sećam se: bio sam na podu, grlio njene noge, ljubio kolena. I molio: "Sada - odmah - ovog trenutka..."
<BR>&nbsp;&nbsp;&nbsp;&nbsp;&nbsp;Oštri zubi - oštar, podsmešljiv trougao obrva. Sagla se, ćuteći otkopčala moju pločicu.
<BR>&nbsp;&nbsp;&nbsp;&nbsp;&nbsp;"Da! Da, draga - draga", počeo sam užurbano sa sebe da zbacujem unufu. Ali Y - isto tako ćutljivo - prinela mi je pred oči časovnik na mojoj pločici. Kroz pet minuta će biti 22 1/2.
<BR>&nbsp;&nbsp;&nbsp;&nbsp;&nbsp;Ohladio sam se. Znao sam šta to znači - pojaviti se na ulici posle 22 1/2. Sve moje ludilo - kao da je odjednom splasnulo. Ja sam bio - ja. Bilo mi je jedno jasno: mrzim je, mrzim, mrzim!
<BR>&nbsp;&nbsp;&nbsp;&nbsp;&nbsp;Ne pozdravivši se, ne okrećući se - pojurio sam iz sobe. Pričvršćujući pločicu kako-tako u trku, niz sporedno stepenište - (bojao sam se - susrešću nekoga u liftu) - iskočio sam na opusteli bulevar.
<BR>&nbsp;&nbsp;&nbsp;&nbsp;&nbsp;Sve je bilo na svome mestu - tako je jednostavno, obično, zakonito: staklene kuće koje blistaju od osvetljenja, stakleno bledo nebo, zelenkasta, nepomična noć. Ali pod tim tihim prohladnim staklom - nečujno je jurilo nešto bujno, purpurno, kosmato. I ja sam, gubeći dah, jurio sam - da ne zakasnim.
<BR>&nbsp;&nbsp;&nbsp;&nbsp;&nbsp;Odjednom sam osetio: otkopčava se u brzini pričvršćena pločica - otkopčala se i zveknula o stakleni trotoar. Sagao sam se da je podignem - i u sekundnoj tišini: nečiji topot iza mene. Okrenuo sam se: iza ugla je skretalo nešto maleno, izvijeno. Tako mi se bar onda učinilo.
<BR>&nbsp;&nbsp;&nbsp;&nbsp;&nbsp;Pojurio sam iz sve snage - samo mi je zviždalo u ušima Kod ulaza sam se zaustavio: sat je pokazivao minut do 22 1/2. Oslušnuo sam: pozadi nije bilo nikog. Sve je to očigledno - apsurdna fantazija, dejstvo otrova.
<BR>&nbsp;&nbsp;&nbsp;&nbsp;&nbsp;Noć je bila mučna. Krevet se poda mnom dizao, spuštao i ponovo dizao - plivao je po sinusnoj liniji. Sugerirao sam sebi: "Brojevi su noću obavezni da spavaju, to je obaveza - ista onakva kao rad danju. Neophodno je da se danju radi. Ne spavati noću - to je zločin..." a ipak nisam mogao, nisam mogao.
<BR>&nbsp;&nbsp;&nbsp;&nbsp;&nbsp;Propadam. Nisam u stanju da izvršavam svoje obaveze prema Jedinstvenoj Državi... Ja...
</TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
