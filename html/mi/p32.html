<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>BELEŠKA 32.
<P>&nbsp;&nbsp;&nbsp;&nbsp;&nbsp;Ne verujem. Traktori. Ljudski iver.
<BR>&nbsp;&nbsp;&nbsp;&nbsp;&nbsp;Da li verujete u to da ćete umreti? Da, čovek je smrtan, ja sam - čovek: prema tome... Ne, nije to to, znam ja da vi to znate. Ali ja pitam: da li se vama dešavalo da poverujete u to, da poverujete do kraja, ne svojim umom, nego telom, da osetite da će jednom prsti koji evo drže baš ovu stranicu - biti žuti, ledeni...
<BR>&nbsp;&nbsp;&nbsp;&nbsp;&nbsp;Ne, naravno, ne verujete - i zbog toga niste dosad skočili sa desetog sprata na kaldrmu, zbog toga sve do sada jedete, okrećete stranice, brijete se, osmehujete, pišete...
<BR>&nbsp;&nbsp;&nbsp;&nbsp;&nbsp;Isto to - da, baš isto to je danas sa mnom. Ja znam da će ova mala crna kazaljka na satu skliznuti ovamo, dole, ka ponoći, ponovo će se lagano podići naviše, prekoračiće nekakvu poslednju crtu - i nastaće neverovatno sutra. Ja to znam - ali ipak sve nekako ne verujem - ili se možda meni čini da su dvadeset četiri sata - dvadeset četiri godine. I zbog toga mogu još ponešto da radim, nekud da žurim, da odgovaram na pitanja, da se penjem po lestvicama na Integral. I još osećam kako se on ljulja na vodi, i shvatam - treba se uhvatiti za ogradu - a pod rukom je hladno staklo. Vidim kako prozračne žive dizalice, sagnuvši ždralovske vratove, istegnuvši kljunove, brižno i nežno hrane Integral strašnom eksplozivnom hranom za motore. I dole na reci - jasno vidim modre, naduvene od vetra vodene žile, čvorove. Ali kako: sve je to veoma odvojeno od mene, tuđe, pljosnato - kao crtež na listu hartije. I čudno je kako ravno, crtežasto lice Drugog Graditelja - odjednom kaže:
<BR>&nbsp;&nbsp;&nbsp;&nbsp;&nbsp;"Dakle, kako ćemo: koliko uzimamo goriva za motore? Ako računamo tri... tri i po sata..."
<BR>&nbsp;&nbsp;&nbsp;&nbsp;&nbsp;Preda mnom - u projekciji, na crtežu - leži moja ruka sa brojačem, logaritamski brojčanik, cifra 15.
<BR>&nbsp;&nbsp;&nbsp;&nbsp;&nbsp;"Petnaest tona. Ali bolje uzmite... da: uzmite sto..." Ovo je zato što ja ipak znam da će sutra...
<BR>&nbsp;&nbsp;&nbsp;&nbsp;&nbsp;I vidim sa strane - jedva primetno počinje da drhti moja ruka sa brojčanikom.
<BR>&nbsp;&nbsp;&nbsp;&nbsp;&nbsp;"Sto? Zašto toliko mnogo? Pa to je - za jednu nedelju. Ma kako za nedelju: više!"
<BR>&nbsp;&nbsp;&nbsp;&nbsp;&nbsp;"Ko će ga znati... ko to zna..."
<BR>&nbsp;&nbsp;&nbsp;&nbsp;&nbsp;"Ja znam..."
<BR>&nbsp;&nbsp;&nbsp;&nbsp;&nbsp;Vetar fijuče, sav je vazduh krcat nečim nevidljivim do samoga vrha. Teško dišem, teško idem - i teško, lagano, ne zaustavljajući se ni na sekundu - mili kazaljka na satu akumulatorskog tornja tamo na kraju bulevara. Vrh tornja - u oblacima - taman, modar i tupo zavija: usisava električnu energiju. Zavijaju dimnjaci Fabrike Muzičkih instrumenata.
<BR>&nbsp;&nbsp;&nbsp;&nbsp;&nbsp;Kao i uvek - u redovima, po četvoro. Međutim, redovi su nekako - labavi, i, možda od vetra - njišu se, povijaju. I to sve više. Eto sa nečim su se na uglu sudarili, ustuknuli, i već su zbijena, sleđena, tesna grudva što ubrzano diše; svi imaju odjednom druge guščje vratove.
<BR>&nbsp;&nbsp;&nbsp;&nbsp;&nbsp;"Gledajte! Gledajte - eno tamo, brže!"
<BR>&nbsp;&nbsp;&nbsp;&nbsp;&nbsp;"Oni! To su oni!"
<BR>&nbsp;&nbsp;&nbsp;&nbsp;&nbsp;"...A ja - neću ni za živu glavu! Nipošto - bolje glavu u Mašinu..."
<BR>&nbsp;&nbsp;&nbsp;&nbsp;&nbsp;"Tiše! Ludače..."
<BR>&nbsp;&nbsp;&nbsp;&nbsp;&nbsp;Na uglu, u slušaonici - širom otvorena vrata, a odande - lagana, glomazna kolona od pedesetak ljudi. Uostalom 'ljudi' - to nije to: nisu to noge - nego nekakvi teški, okovani točkovi koji se okreću pomoću nevidljivog dovoda; nisu to ljudi - nego nekakvi čovekoliki traktori. Nad njihovim glavama puca na vetru bela zastava sa izvesnim zlatnim suncem - a u zracima natpis: "Mi smo prvi! Mi smo već operisani! Svi za nama!"
<BR>&nbsp;&nbsp;&nbsp;&nbsp;&nbsp;Oni su lagano, nezadrživo preorali kroz gomilu - i jasno je da im je ovde umesto nas na putu zid, drvo ili kuća - oni bi isto tako, ne zaustavljajući se, preorali zid, drvo, kuću. Evo - već su na sredini bulevara. Ruku pod ruku - razvukli su se u lanac, licem prema nama. A mi - napregnuto, narogušeno klupko - čekamo. Vratovi su kao kod gusaka istegnuti. Oblaci. Vetar fijuče.
<BR>&nbsp;&nbsp;&nbsp;&nbsp;&nbsp;Odjednom su se krila na lancu, desno i levo, brzo povila i na nas - sve brže - kao teška mašina nizbrdo, stegli su obruč - i prema razjapljenim vratima, u vrata, unutra... Nečiji prodoran krik:
<BR>&nbsp;&nbsp;&nbsp;&nbsp;&nbsp;"Uteruju! Bežite!"
<BR>&nbsp;&nbsp;&nbsp;&nbsp;&nbsp;I sve se survalo. Pored samog zida - još stoje uzana prava vratanca, svi onamo - glavama napred - glave su se u trenutku izoštrile kao klinovi oštri su i laktovi, rebra, ramena, bokovi: Kao vodeni mlaz stisnut u požarno crevo rasprskale su se noge poput lepeze i unaokolo sipaju trupkave noge, razmahnute ruke i unife. Odnekud, na trenutak, meni pred oči - dvostruko izvijeno, telo kao slovo S, providna krila-uši - i već njega nema, u zemlju, i ja sam sam - među promičućim nogama i rukama trčim...
<BR>&nbsp;&nbsp;&nbsp;&nbsp;&nbsp;Da predahnem u nekoj kapiji - leđima čvrsto naslonjen na vrata - i odjednom je uz mene, kao da ga je vetar pribio - majušni ljudski iverčić.
<BR>&nbsp;&nbsp;&nbsp;&nbsp;&nbsp;"Ja sam za sve vreme... ja sam za vama... Ja neću - razumete li - neću. Slažem se..."
<BR>&nbsp;&nbsp;&nbsp;&nbsp;&nbsp;Okrugle, majušne ruke meni su na rukavu, okrugle modre oči: to je ona, O. I nekako sva klizi po zidu i stropoštava se na zemlju. Kao klupče se savila tamo, dole, na hladnim stepenicama, a ja sam - iznad nje, gladim je po glavi, po licu - ruke su mi vlažne: Ovako: kao da sam ja vrlo veliki, a ona - sasvim malena - maleni deo mene samog. To je nešto sasvim drugo nego prema Y, i ja sad zamišljam: nešto je slično moglo biti kod drevnih u odnosu prema njihovoj privatnoj deci.
<BR>&nbsp;&nbsp;&nbsp;&nbsp;&nbsp;Dole - kroz ruke koje pokrivaju lice - jedva čujno:
<BR>&nbsp;&nbsp;&nbsp;&nbsp;&nbsp;"Ja svake noći... Ja ne mogu - ako me izleče... Ja svake noći - sama, u tami o njemu mislim - kakvo će ono biti, kako ću ga ja... Što će meni tada život razumete li? I vi morate - morate..."
<BR>&nbsp;&nbsp;&nbsp;&nbsp;&nbsp;Besmisleno osećanje - ali ja sam stvarno ubeđen: tačno, moram. Besmisleno - zato što je ova moja dužnost još jedan zločin. Besmisleno - zato što belo ne može istovremeno biti i crno, dužnost i zločin se ne mogu poklapati. Ili u životu nema ni crnog ni belog, i boja zavisi samo od osnovne logičke premise. I ako je premisa bila to što sam joj ja protivzakonito dao dete...
<BR>&nbsp;&nbsp;&nbsp;&nbsp;&nbsp;"Pa dobro - samo ne treba, samo ne treba..." govorim joj ja. "Razumete li: moram vas odvesti kod Y, kao što sam vam onda predlagao, da bi ona..."
<BR>&nbsp;&nbsp;&nbsp;&nbsp;&nbsp;"Da." (Tiho, ne sklanjajući ruke sa lica). Pomogao sam joj da ustane. I ćuteći, svako o nečem svom - ili, o jednom te istom, možda - ulicom koja je postajala sve tamnija, između nemih olovnih kuća, kroz čvršte grane vetra koje su nas šibale.
<BR>&nbsp;&nbsp;&nbsp;&nbsp;&nbsp;U nekakvoj prozirnoj, napregnutoj tački - kroz fijuk vetra sam čuo pozadi poznate korake koji su šljapkali kao po barama. Na uglu sam se osvrnuo - među prevrnutim oblacima koji su leteli, odražavali se u mutnom staklu kaldrme - ugledao sam S. Odmah su mi ruke, kojima sam neujednačeno razmahivao postale tuđe, i ja glasno pričam O - da će sutra... da, sutra će biti - prvi let Integrala, da će to biti nešto neviđeno, fantastično.
<BR>&nbsp;&nbsp;&nbsp;&nbsp;&nbsp;O - zabezeknuto, okruglo, modro gleda na mene, na moje glasno, besmisleno razmahivanje rukama. Ali joj ja ne dam da dođe do reči - govorim, govorim. A unutra izdvojeno - to čujem samo ja - grozničavo zuji i tucka misao: "Ne treba... treba nekako... Ne treba ga voditi sa sobom kod Y..."
<BR>&nbsp;&nbsp;&nbsp;&nbsp;&nbsp;Umesto da skrenem ulevo - skrenem udesno. Most podmeće svoja pokorna, ropska savijena leđa - nama troma... meni, O - i njemu S, koji je pozadi. Iz osvetljenih zgrada na onoj obali padaju u vodu svetiljke i raspadaju se na hiljade grozničavo skakutavih iskri, uprskanih pomamnom belom penom. Vetar bruji - kao da je negde u blizini zategnuta - debela basna žica. I kroz bas - pozadi sve vreme...
<BR>&nbsp;&nbsp;&nbsp;&nbsp;&nbsp;Kuća u kojoj stanujem. Kod kapije O se zaustavila, počela je nešto...
<BR>&nbsp;&nbsp;&nbsp;&nbsp;&nbsp;"Ne! Pa vi ste obećali..."
<BR>&nbsp;&nbsp;&nbsp;&nbsp;&nbsp;Ali ja joj nisam dao da završi, žurno sam je ugurao u kapiju - i mi smo unutra; u holu. Za kontrolnim stolom - poznati, opušteni obrazi, drhte uzbuđeno; unaokolo - zbijena gomila brojeva - nekakva prepirka, glave nagnute sa drugog sprata preko ograde - pojedinačno strčavaju dole. Ali o tome - posle, posle... A sad sam brže-bolje odvukao O u suprotni ugao, seo leđima uza zid (tamo sam, iza zida, video: klizi po trotoaru napred i nazad tamna, glavata senka), izvadio sam notes.
<BR>&nbsp;&nbsp;&nbsp;&nbsp;&nbsp;O je lagano tonula u svoju fotelju - kao da joj se pod unifom isparavalo, kao da joj je kopnelo telo, i jedino je ostala prazna haljina i prazne oči, koje su me upijale u svoju modru prazninu. Umorno:
<BR>&nbsp;&nbsp;&nbsp;&nbsp;&nbsp;"Zašto ste me ovamo doveli? Prevarili ste me?"
<BR>&nbsp;&nbsp;&nbsp;&nbsp;&nbsp;"Ne... Tiše! Gledajte tamo... vidite li - iza zida?"
<BR>&nbsp;&nbsp;&nbsp;&nbsp;&nbsp;"Da. Senka."
<BR>&nbsp;&nbsp;&nbsp;&nbsp;&nbsp;"On je sve vreme za mnom... Ja ne mogu. Razume te li - ja ne smem. Odmah ću napisati dve reči - uzmite i idite sami. Ja znam: ostaće on ovde."
<BR>&nbsp;&nbsp;&nbsp;&nbsp;&nbsp;Ispod unife se ponovo pokrenulo nabreklo telo, malo se zaokruglio trbuh, na obrazima - jedva primetno svitanje, zora.
<BR>&nbsp;&nbsp;&nbsp;&nbsp;&nbsp;Gurnuo sam joj u hladne prste ceduljicu, čvrsto stegao ruku, poslednji put zahvatio očima iz njenih modrih očiju.
<BR>&nbsp;&nbsp;&nbsp;&nbsp;&nbsp;"Zbogom! Možda ćemo se još nekad..."
<BR>&nbsp;&nbsp;&nbsp;&nbsp;&nbsp;Istrgla je ruku. Sagnuvši se pošla je lagano, dva koraka, brzo se osvrnula, i evo je opet pored mene. Usne se miču - očima, usnama, - sva ona - jednu te istu, meni jednu te istu nekakvu reč, i kakav neizdržljiv osmejak, kakav bol...
<BR>&nbsp;&nbsp;&nbsp;&nbsp;&nbsp;A onda savijeni ljudski iverčić na vratima, majušna senka iza zida - ne osvrćući se, brzo - sve brže...
<BR>&nbsp;&nbsp;&nbsp;&nbsp;&nbsp;Prišao sam stočiću Jy. Uzbuđeno, s negodovanjem šireći škrge, ona mi je rekla:
<BR>&nbsp;&nbsp;&nbsp;&nbsp;&nbsp;"Razumete - kao da su svi poludeli! Evo on nas uverava, kao da je on lično video kod Drevne Kuće nekakvog čoveka - go i sav pokriven dlakom..."
<BR>&nbsp;&nbsp;&nbsp;&nbsp;&nbsp;Iz gomile sa nakostrešenim glavama glas:
<BR>&nbsp;&nbsp;&nbsp;&nbsp;&nbsp;"Tačno! I još jednom ponavljam: video sam tačno."
<BR>&nbsp;&nbsp;&nbsp;&nbsp;&nbsp;"Pa kako vam se to dopada, a? Kakvo buncanje!"
<BR>&nbsp;&nbsp;&nbsp;&nbsp;&nbsp;I to 'buncanje' je za nju tako ubedljivo, nesavitljivo da sam se ja upitao: 'Da nije doista buncanje sve ovo što se dešava sa mnom i oko mene u poslednje vreme?'
<BR>&nbsp;&nbsp;&nbsp;&nbsp;&nbsp;Međutim, pogledao sam na svoje kosmate ruke i - setio se: 'U tebi je, sigurno, kap šumske krvi... Možda te ja zbog toga i...'
<BR>&nbsp;&nbsp;&nbsp;&nbsp;&nbsp;Ne: na sreću - nije buncanje. Ne: na nesreću - nije buncanje.
</TD></TR></TABLE>
<P class="next">
<A HREF=p33.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
