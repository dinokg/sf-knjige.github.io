<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>BELEŠKA 30.
<P>&nbsp;&nbsp;&nbsp;&nbsp;&nbsp;Poslednji broj. Galilejeva greška. Zar nije bolje?
<BR>&nbsp;&nbsp;&nbsp;&nbsp;&nbsp;Evo mog razgovora sa Y - tamo, juče, u Drevnoj Kući, usred šarolikog žagora koji zaglušuje logički tok misli - crvene, zelene, bronzanožute, bele, narandžaste boje... I za sve vreme - pod zaleđenim mermernim osmehom prćonosog drevnog pesnika.
<BR>&nbsp;&nbsp;&nbsp;&nbsp;&nbsp;Ja reprodukujem ovaj razgovor od slova do slova - zato što će on, kako mi se čini, imati ogroman, odlučujući značaj za sudbinu Jedinstvene Države - i još više: za vasionu. A onda ovde ćete vi, nepoznati moji čitaoci, možda naći izvesno opravdanje za mene...
<BR>&nbsp;&nbsp;&nbsp;&nbsp;&nbsp;Y je odmah, bez ikakve pripreme, sručila sve na mene:
<BR>&nbsp;&nbsp;&nbsp;&nbsp;&nbsp;"Ja znam: prekosutra je kod vas - prvi probni let Integrala. Tog dana ćemo ga mi uzeti u svoje ruke."
<BR>&nbsp;&nbsp;&nbsp;&nbsp;&nbsp;"Kako? Prekosutra?"
<BR>&nbsp;&nbsp;&nbsp;&nbsp;&nbsp;"Da. Sedi, ne uzbuđuj se. Ne možemo gubiti ni trenutka. Među stotinu ljudi koje su juče nasumice uhapsili Čuvari - dospelo je i 12 Mefa. I ako se propuste dva-tri dana - ona će propasti."
<BR>&nbsp;&nbsp;&nbsp;&nbsp;&nbsp;Ćutao sam.
<BR>&nbsp;&nbsp;&nbsp;&nbsp;&nbsp;"Da biste posmatrali tok probe - moraju vam poslati elektrotehničare, mehaničare, lekare, meteorologe: I tačno u 12 - zapamti - kad zazvone za ručak i svi odu u trpezariju, mi ćemo ostati u hodniku, zaključaćemo sve u trpezariji - i Integral je naš... Razumeš: to je potrebno po bilo koju cenu. Integral u našim rukama - to će biti oružje koje će pomoći da se završi sve odjednom, brzo, bez bola. Njihov aero... ha! To će biti prosto ništavni roj mušica protiv kopca. A onda: ako to već bude neizbežno - moći će se usmeriti naniže cevi motora i samim njihovim radom..."
<BR>&nbsp;&nbsp;&nbsp;&nbsp;&nbsp;Skočio sam.
<BR>&nbsp;&nbsp;&nbsp;&nbsp;&nbsp;"To je nezamislivo! To je besmislica! Zar ti nije jasno da je to što vi nameravate - revolucija?"
<BR>&nbsp;&nbsp;&nbsp;&nbsp;&nbsp;"Da, revolucija! Zašto je to besmisleno?"
<BR>&nbsp;&nbsp;&nbsp;&nbsp;&nbsp;"Bsmisleno je zato što revolucije ne može biti. Zato što je naša - to ne kažeš ti, nego ja - naša revolucija je bila poslednja. I više nikakvih revolucija ne može biti. To je svakom poznato..."
<BR>&nbsp;&nbsp;&nbsp;&nbsp;&nbsp;Podsmešljiv, oštar trougao obrva:
<BR>&nbsp;&nbsp;&nbsp;&nbsp;&nbsp;"Dragi moj, ti si matematičar. Čak - više od toga: ti si filozof matematike. Dakle: navedi mi poslednji broj."
<BR>&nbsp;&nbsp;&nbsp;&nbsp;&nbsp;"To jest? Ja... ja ne razumem: kakav... poslednji broj?"
<BR>&nbsp;&nbsp;&nbsp;&nbsp;&nbsp;"Pa - poslednji, gornji, najveći."
<BR>&nbsp;&nbsp;&nbsp;&nbsp;&nbsp;"Ali, Y - pa to je besmisleno. Ako je broj brojeva beskrajan, kakav ti hoćeš poslednji broj?"
<BR>&nbsp;&nbsp;&nbsp;&nbsp;&nbsp;"A kakvu ti hoćeš poslednju revoluciju? Poslednje - nema, revolucije su beskrajne. Poslednja - to je za decu: decu beskonačnost plaši, a potrebno je da deca noću mirno spavaju..."
<BR>&nbsp;&nbsp;&nbsp;&nbsp;&nbsp;"Ali kakav je smisao - kakav je smisao u svemu tome - za ime Dobrotvora? Kakvog ima smisla kad su već svi srećni?"
<BR>&nbsp;&nbsp;&nbsp;&nbsp;&nbsp;"Recimo: dobro, nek je čak i tako. A šta onda dalje?"
<BR>&nbsp;&nbsp;&nbsp;&nbsp;&nbsp;"Smešno! Potpuno dečije pitanje. Ispričaj nešto deci - sve do kraja, ona ipak pitaju: 'a dalje, a zašto?'"
<BR>&nbsp;&nbsp;&nbsp;&nbsp;&nbsp;"Deca su jedini smeli filozofi. I smeli filozofi su - obavezno deca. Baš tako, kao deca, uvek i treba da bude: 'a šta dalje?'"
<BR>&nbsp;&nbsp;&nbsp;&nbsp;&nbsp;"Ničega nema dalje! Tačka. Po čitavoj vasioni je - ravnomerno, svugde - razliveno..."
<BR>&nbsp;&nbsp;&nbsp;&nbsp;&nbsp;"Aha: ravnomerno, svugde! Eto baš tu i jeste ona - entropija, psihološka entropija. Tebi, matematičaru - zar tebi nije jasno da su samo razlike - razlike u temperaturama, i u toplotnim kontrastima - da je samo u njima život. A ako su svugde, po čitavoj vasioni podjednako topla ili podjednako hladna tela... njih treba sudariti - da bi nastala vatra, eksplozija, pakao. I mi ćemo ih sudariti."
<BR>&nbsp;&nbsp;&nbsp;&nbsp;&nbsp;"Ali, Y - shvati, pa shvati: naši preci su za vreme Dvestogodišnjeg Rata - upravo to i uradili..."
<BR>&nbsp;&nbsp;&nbsp;&nbsp;&nbsp;"Oh, i oni su bili u pravu - hiljadu puta u pravu. Oni su samo u jednom pogrešili: kasnije su poverovali da su oni poslednji broj - kakvog u prirodi nema, nema. Njihova greška je Galilejeva greška: on je bio u pravu tvrdeći da se Zemlja okreće oko Sunca, ali on nije znao da se čitav sunčani sistem - kreće još oko nekakvog centra, on nije znao da istinska, nerelativna zemljina orbita - uopšte nije naivni krug..."
<BR>&nbsp;&nbsp;&nbsp;&nbsp;&nbsp;"A vi?"
<BR>&nbsp;&nbsp;&nbsp;&nbsp;&nbsp;"A mi - zasad znamo da nema poslednjeg broja. Možda ćemo zaboraviti. Ne: čak je sigurno da ćemo zaboraviti kada ostarimo kao što neminovno stari sve. I onda ćemo mi - isto tako neminovno naniže - kao u jesen lišće s drveta - kao prekosutra vi... Ne, ne, dragi - ne ti. Ti si - sa nama, ti si - sa nama!"
<BR>&nbsp;&nbsp;&nbsp;&nbsp;&nbsp;Zažarena, uskovitlana, iskričava - nikad je još nisam video takvu - ona me obgrlila svim svojim telom. Nestao sam...
<BR>&nbsp;&nbsp;&nbsp;&nbsp;&nbsp;Najzad - gledajući mi čvrsto, tvrdo u oči:
<BR>&nbsp;&nbsp;&nbsp;&nbsp;&nbsp;"Onda zapamti: u 12."
<BR>&nbsp;&nbsp;&nbsp;&nbsp;&nbsp;I ja sam rekao:
<BR>&nbsp;&nbsp;&nbsp;&nbsp;&nbsp;"Da, pamtim."
<BR>&nbsp;&nbsp;&nbsp;&nbsp;&nbsp;Otišla je.
<BR>&nbsp;&nbsp;&nbsp;&nbsp;&nbsp;Sam sam - među bučnim, raznoglasnim žagorom - modrih, crvenih, zelenih, bronzanožutih, narandžastih...
<BR>&nbsp;&nbsp;&nbsp;&nbsp;&nbsp;Da, u 12... i odjednom besmisleno osećanje nečeg tuđeg što mi je popalo po licu - što nikako ne mogu da otrem. Odjednom - jučerašnje jutro, Jy - i ono što je ona onda vikala Y u lice... Zašto? Kakav je to apsurd?
<BR>&nbsp;&nbsp;&nbsp;&nbsp;&nbsp;Požurio sam da izađem napolje - brže kući, kući... Negde pozadi, čuo sam prodorno kreštanje ptica nad Zidom. A napred, u zalasku sunca - iz, krmezne kristalizirane vatre - lopte kupola, ogromne zažarene kocke - kuće, kao sledena munja u nebu - vrh akumulatorskog tornja. I sve ovo - svu ovu besprekornu, geometrijsku lepotu - ja ću morati lično, svojim rukama... Zar nema - nikakvog izlaska, nikakvog puta?
<BR>&nbsp;&nbsp;&nbsp;&nbsp;&nbsp;Pored nekakve slušaonice (broja se ne sećam). Unutra - na gomilu složene klupe; po sredini - stolovi pokriveni čaršavima od snežnobelog stakla; na belom mrlja ružičaste sunčane krvi. I u svemu tome skriveno je nekakvo nepoznato - i zbog toga jezivo - sutra. Protivprirodno je: biće koje misli - koje vidi: da živi u nezakonomernostima, neizvesnostima, iksovima. Kao kad bi vam zavezali oči i primorali vas da tako idete, pipate, spotičete se, a vi znate da je tu negde sasvim blizu - kraj, samo jedan korak - i od vas će ostati samo zgnječeni, iznakaženi komad mesa. Zar to nije to isto?
<BR>&nbsp;&nbsp;&nbsp;&nbsp;&nbsp;...A šta ako bih ne čekajući - sam glavom naniže? Zar ne bi to bio jedini pravilan postupak koji bi odjednom razmrsio sve?
</TD></TR></TABLE>
<P class="next">
<A HREF=p31.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
