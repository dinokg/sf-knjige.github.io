<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3.
<P>&nbsp;&nbsp;&nbsp;&nbsp;&nbsp;U najkraćem mogućem vremenu održan je sastanak veća Porodica, kome nije prisustvovao samo predsedavajući. Lazarus im je saopštio svoju priču. Šulc je izvestio o Fordovom zdravstvenom stanju. "Medicinsko osoblje ništa nije pronašlo kod njega. Jedino što sa sigurnošću mogu da tvrdim jeste da Administrator pati od neutvrdene, izuzetno jake psihoze. Nismo u stanju da uspostavimo kontakt s njim."
<BR>&nbsp;&nbsp;&nbsp;&nbsp;&nbsp;"Da li bilo šta govori?" upita Barstou.
<BR>&nbsp;&nbsp;&nbsp;&nbsp;&nbsp;"Samo po neku reč, i to isključivo o jednostavnim stvarima kao što su hrana ili voda. Svaki pokušaj da se dopre do razloga njegovih nevolja dovodi ga u stanje mahnite histeričnosti."
<BR>&nbsp;&nbsp;&nbsp;&nbsp;&nbsp;"Znači, nema dijagnoze?"
<BR>&nbsp;&nbsp;&nbsp;&nbsp;&nbsp;"Pa, ako želite nestručno nagađanje slobodnim jezikom, onda bih mogao da kažem da ga je nešto toliko zaplašilo da umalo nije sišao s uma. Viđao sam i ranije sindrom straha" dodade Šulc, "ali nikada ovako snažan."
<BR>&nbsp;&nbsp;&nbsp;&nbsp;&nbsp;"Ja jesam", reče Lazarus iznenada.
<BR>&nbsp;&nbsp;&nbsp;&nbsp;&nbsp;"Video si? Gde? U kakvim okolnostima?"
<BR>&nbsp;&nbsp;&nbsp;&nbsp;&nbsp;"Jednom", poče Lazarus, "kada sam bio mali, pre dvesta i više godina, ulovio sam odraslog kojota i zatvorio ga, da od njega stvorim lovačkog psa. Nije išlo. Ford se ponaša baš kao taj kojot."
<BR>&nbsp;&nbsp;&nbsp;&nbsp;&nbsp;Prostorijom zavlada neprijatan muk, i posle nekog vremena Šulc prvi prekinu tišinu. "Nije mi jasno šta hoćeš da kažeš. Kakvo je to poređenje?"
<BR>&nbsp;&nbsp;&nbsp;&nbsp;&nbsp;"Pa", polako odgovori Lazarus, "i ovo što ću reći samo je nagađanje... Slejton je jedina osoba koja zna pravi odgovor, a ne može da nam ga saopšti. Evo mog mišljenja: mi smo se od početka prevarili u pogledu Džokaira. Napravili smo grešku zbog toga što, uopšteno govoreći, liče na nas i što se nalaze na približno istom stepenu civilizovanosti; pomislili smo da su i oni ljudi. Međutim, oni uopšte nisu ljudi. Oni su domaće životinje.
<BR>&nbsp;&nbsp;&nbsp;&nbsp;&nbsp;Strpite se malo!" uzviknu on. "Ne zalećite se. Na ovoj planeti, uistinu, postoje ljudi. Pravi ljudi. Ali, oni žive u hramovima i Džokairi ih nazivaju bogovima. I oni i jesu bogovi!"
<BR>&nbsp;&nbsp;&nbsp;&nbsp;&nbsp;Lazarus ubrza, ne dozvoljavajući da mu bilo ko upadne u reč. "Znam šta vam pada na um. Ali, zaboravite to. Nije mi namera da vas opterećujem pitanjima; samo se trudim da stvari isteram na čistinu, onoliko koliko je to moguće. Hoću da kažem da se neko nahodi u onim hramovima i da je taj neko prokleto dobar čarobnjak, toliko dobar da je u stanju da se izdaje za boga, te ga stoga slobodno možete tako i zvati. Ma šta da su, oni predstavljaju prave gospodare ove planete... njene ljude. Za njih su svi ostali, Džokairi ili mi, najobičnije životinje, divlje ili pripitomljene, sasvim svejedno. Načinili smo odlučujuću grešku što smo pretpostavljali da je lokalna religija puko sujeverje. Ona to nije."
<BR>&nbsp;&nbsp;&nbsp;&nbsp;&nbsp;"I ti misliš da to objašnjava ono što se dogodilo Fordu?" tiho upita Barstou.
<BR>&nbsp;&nbsp;&nbsp;&nbsp;&nbsp;"Tako je. On se suočio sa jednim bogom, onim koji se zove Kril, i to ga je dovelo na ivicu ludila."
<BR>&nbsp;&nbsp;&nbsp;&nbsp;&nbsp;"Koliko shvatam", reče Šulc, "tvoja teorija navodi na zaključak da bi svaki čovek izložen... takvom prisustvu... postao psihotičan?"
<BR>&nbsp;&nbsp;&nbsp;&nbsp;&nbsp;"Ne baš sasvim", odgovori Lazarus. "Ono što me mnogo više plaši jeste pomisao da bi se moglo desiti da ne poludim."
<BR>&nbsp;&nbsp;&nbsp;&nbsp;&nbsp;Istog dana Džokairi su prekinuli svaku vezu sa Zemljanima. Bio je to mudar potez, inače bi svakako došlo do nasilja. Strah se nadvio nad gradom, užasan strah, gori od smrti; strah od neke jezive bezimene stvari, gde je sam susret sa njom pretvarao čoveka u slomljenu, bezumnu životinju. Džokairi više nisu odavali utisak bezazlenih prijatelja, pomalo klovnovske prirode bez obzira na svoja naučna dostignuća, već se behu preobratili u lutke, mamce, igračke nevidljivih moćnih bića koja su se skrivala u tami 'hramova'.
<BR>&nbsp;&nbsp;&nbsp;&nbsp;&nbsp;Nije bilo potrebe za glasanjem. Sa jednodušjem gomile koja prestravljeno beži iz zapaljenih domova, Zemljani su zahtevali da se napusti ovo užasno mesto i Zakur Barstou preuze komandu. "Dajte mi Kinga", povika on u ekran, "i recite mu da smesta pošalje sve čamce ovamo. Krećemo odavde što je pre moguće." Nervoznim pokretima provlačio je prste kroz kosu. "Koliko najviše ljudi možemo da prevezmo u jednom krugu, Lazaruse? Koliko će evakuacija potrajati?"
<BR>&nbsp;&nbsp;&nbsp;&nbsp;&nbsp;Lazarus promrmlja nešto sebi u bradu.
<BR>&nbsp;&nbsp;&nbsp;&nbsp;&nbsp;"Šta si rekao?"
<BR>&nbsp;&nbsp;&nbsp;&nbsp;&nbsp;"Rekao sam da nije bitno koliko će trajati; pitanje je da li će nas pustiti da odemo. Ona čudovišta po hramovima mogu da požele još domaćih životinja - što će reći nas!"
<BR>&nbsp;&nbsp;&nbsp;&nbsp;&nbsp;U normalnim okolnostima Lazarus bi pilotirao jednim od čamaca, ali uzimajući u obzir njegovu sposobnost da vlada gomilom, ostao je na površini planete. Zakur Barstou upravo mu je nalagao da organizuje vanredne odrede čuvara i nadzornika, kada ovaj, gledajući preko njegovog ramena, iznenada uzviknu: "Oh, oh! Stani, Zače... Nema više šale."
<BR>&nbsp;&nbsp;&nbsp;&nbsp;&nbsp;Zakur munjevito okrenu glavu i ugleda kako se dvoranom zgrade Saveta približava Kril Sarlu, korakom državničkog dostojanstva. I pored velikog broja prisutnih, niko mu se, začudo, nije našao na putu.
<BR>&nbsp;&nbsp;&nbsp;&nbsp;&nbsp;Ubrzo su ustanovili i zbog čega. Zakur beše krenuo napred da ga pozdravi, ali ga odjednom nešto zaustavi na razdaljini tri metra od Džokaira. Nije bilo nikakvog vidljivog uzroka ovoj neočekivanoj pojavi; nešto ga, naprosto, beše zaustavilo.
<BR>&nbsp;&nbsp;&nbsp;&nbsp;&nbsp;"Pozdravljam te, nesrećni brate", započe Sarlu.
<BR>&nbsp;&nbsp;&nbsp;&nbsp;&nbsp;"Pozdravljam te, Kril Sarlu."
<BR>&nbsp;&nbsp;&nbsp;&nbsp;&nbsp;"Bogovi su govorili. Tvoja vrsta nikada neće moći da se civilizuje (?). Ti i tvoja braća moraćete da napustitite ovu planetu."
<BR>&nbsp;&nbsp;&nbsp;&nbsp;&nbsp;Lazarus ispusti uzdah olakšanja.
<BR>&nbsp;&nbsp;&nbsp;&nbsp;&nbsp;"Mi odlazimo, Sarlu", odgovori Barstou staloženo.
<BR>&nbsp;&nbsp;&nbsp;&nbsp;&nbsp;"Bogovi zahtevaju da odete. Pošalji svog brata Libija kod mene."
<BR>&nbsp;&nbsp;&nbsp;&nbsp;&nbsp;Zakur naloži da pozovu Libija, a onda se ponovo okrenu ka Sarluu, ali Džokair nije imao više šta da mu kaže. Izgledao je potpuno ravnodušan prema njihovom prisustvu. Čekali su.
<BR>&nbsp;&nbsp;&nbsp;&nbsp;&nbsp;Libi najzad stiže, i Sarlu se zadrža s njim u podužem razgovoru. Barstou i Lazarus čuljili su uši i posmatrali pokrete usana, ali ništa nisu mogli da razaberu. Lazarus proceni da su okolnosti veoma uznemirujuće. Proklet bio, pomisli on, mogu da zamislim nekoliko načina za izvođenje trika uz odgovarajuću opremu, ali kladim se da ni jedan od njih ne predstavlja pravi odgovor... Osim toga, ne vidim nikakvu opremu.
<BR>&nbsp;&nbsp;&nbsp;&nbsp;&nbsp;Nemušti razgovor se najzad okonča i Sarlu se udalji bez pozdrava. Libi se okrenu prema ostalima i progovori; njegov glas sada se sasvim razgovetno čuo. "Sarlu mi je kazao", poče on zabrinuto, nabirajući obrve, "da ćemo morati da odemo na planetu koja se nalazi na razdaljini od trideset dve svetlosne godine odavde. Bogovi su tako odlučili." On ućuta i ugrize se za usnu.
<BR>&nbsp;&nbsp;&nbsp;&nbsp;&nbsp;"Ne beri brigu, sinko", stade ga tešiti Lazarus. "Budi srećan što su nas pustili da odemo. Siguran sam da su imali načina da nas kao od šale smožde, samo da su to hteli. Čim se nađemo u svemiru, odabraćemo naš pravac."
<BR>&nbsp;&nbsp;&nbsp;&nbsp;&nbsp;"Nadam se da će biti tako. Ipak, ono što me zabrinjava jeste činjenica da smo dobili samo tri časa da napustimo njihov sistem."
<BR>&nbsp;&nbsp;&nbsp;&nbsp;&nbsp;"Hej, pa to je potpuno nerazumno", pobuni se Barstou. "Nemoguće. Nemamo dovoljno čamaca za tako nešto."
<BR>&nbsp;&nbsp;&nbsp;&nbsp;&nbsp;Lazarus, međutim, ništa ne reče; bio je već odavno prestao ima svoje mišljenje.
<BR>
<BR>&nbsp;&nbsp;&nbsp;&nbsp;&nbsp;Zakur je ubrzo promenio mišljenje. Lazarusa je vlastito iskustvo nagnalo na to. Požurujući svoje srodnike prema polju sa koga se obavljalo poletanje, iznenada je osetio kako ga nešto podiže u vazduh. Bacakao se nogama i rukama, ali je tle ostajalo izvan njegovog domašaja. On zatvori oči i odbroja do deset, a onda ih ponovo otvori. Nalazio se bar dve milje visoko u vazduhu.
<BR>&nbsp;&nbsp;&nbsp;&nbsp;&nbsp;Ispod njega, kuljajući iz grada poput slepih miševa iz pećine, nebrojeno mnoštvo tačkica i obličja letelo je put neba; tamne prilike ocrtavale su se spram obasjane površine planete. Neke su bile dovoljno blizu, tako da je u njima mogao da prepozna ljude, Zemljane, Porodice. Obzorje je tonulo u dubinu, planeta je postala lopta, nebo se obojilo u crno. Pa ipak, disanje mu je bilo normalno, a krvni sudovi nisu popucali. Skupljali su se u grozdove i bili usisavani kroz otvorena vrata Nove Granice, nalik na roj pčela pri povratku u košnicu. Kada se, najzad, našao unutar broda, Lazarusu laknu. Huuu! odahnu on duboko, pazi na prvi stepenik... to je med!
<BR>&nbsp;&nbsp;&nbsp;&nbsp;&nbsp;Čim je dospeo na brod, Libi potraži kapetana Kinga i prenese mu Sarluovu poruku.
<BR>&nbsp;&nbsp;&nbsp;&nbsp;&nbsp;King je delovao neodlučno. "Ne znam", reče on. "Ti poznaješ starosedeoce daleko bolje, budući da sam ja jedva kročio na tu planetu. Ali, među nama rečeno, gospodine, način na koji su moje putnike otpremili ovamo zaista mi je zaustavio dah. Bila je to najfantastičnije izvedena promena mesta koju sam u životu video."
<BR>&nbsp;&nbsp;&nbsp;&nbsp;&nbsp;"Mogao bih da dodam, gospodine, da je bilo izvanredno iskusiti tako nešto", odgovori Libi, misleći to sasvim ozbiljno. "Ipak, ako mene pitate, pre bih se opredelio za skijaške skokove. Drago mi je što ste na vreme uspeli da otvorite ulazna vrata."
<BR>&nbsp;&nbsp;&nbsp;&nbsp;&nbsp;"Nisam ih ja otvorio", odvrati King uglađenim tonom. "Oni su to učinili umesto mene."
<BR>&nbsp;&nbsp;&nbsp;&nbsp;&nbsp;Otišli su potom u kontrolnu kabinu sa namerom da stave brod u pogon i da se za što kraće vreme što je moguće više udalje od planete sa koje su bili proterani; potom bi uzeli u razmatranje odredište i pravac kretanja. "Ta planeta koju je Sarlu opisao", upita King, "pripada li ona sistemu zvezda G-tipa?"
<BR>&nbsp;&nbsp;&nbsp;&nbsp;&nbsp;"Da", potvrdi Libi, "u pitanju je zemljolika planeta, koja kruži oko zvezde solarnog tipa. Znam njene koordinate i mogao bih da je identifikujem uz pomoć kataloga. Ali, najbolje će biti da zaboravimo na nju; predaleko je."
<BR>&nbsp;&nbsp;&nbsp;&nbsp;&nbsp;"Tako..." King uključi video sistem stelarijuma. Nekoliko dugih trenutaka niko ništa nije progovorio. Slike tela govorile su same za sebe.
<BR>&nbsp;&nbsp;&nbsp;&nbsp;&nbsp;Bez Kingovog naređenja, bez ijednog pokreta na komandama, Nova Granica ponovo zaplovi kroz svemir, i dalje, kao da poseduje svoju vlastitu svest.
<BR>
<BR>&nbsp;&nbsp;&nbsp;&nbsp;&nbsp;"Ne mogu mnogo da vam kažem", priznade Libi nekoliko časova kasnije grupi koju su sačinjavali King, Zakur Barstou i Lazarus Long. "Pre nego što smo prešli brzinu svetlosti, bio sam u stanju da ocenim da nam je kurs u saglasnosti sa pomisli da se krećemo u pravcu zvezde koju Sarlu beše pomenuo kao odredište što su nam ga dodelili njihovi bogovi. Brod je, međutim, neprekidno ubrzavao i zvezde su najzad iščezle. Nemam više nikakvu astrogatorsku orijentacionu tačku, te sam u nemogućnosti da vam saopštim gde se nalazimo i kuda se krećemo."
<BR>&nbsp;&nbsp;&nbsp;&nbsp;&nbsp;"Olabavi, Endi", prekinu ga Lazarus, "i pokušaj da pogodiš."
<BR>&nbsp;&nbsp;&nbsp;&nbsp;&nbsp;"Pa... Ukoliko je naša putanja prosta funkcija... Ukoliko je, kažem, jer nemam nikakvih podataka... onda bismo zaista mogli da stignemo u blizinu zvezde PK 3722, kako nam je Kril Sarlu i nagovestio."
<BR>&nbsp;&nbsp;&nbsp;&nbsp;&nbsp;"Sto mu muka!" Lazarus se obrati Kingu. "Jesi li pokušao da usporiš?"
<BR>&nbsp;&nbsp;&nbsp;&nbsp;&nbsp;"Jesam", kratko odgovori King. "Komande ne reaguju."
<BR>&nbsp;&nbsp;&nbsp;&nbsp;&nbsp;"Hmmm... Endi, kada bi trebalo da stignemo tamo?"
<BR>&nbsp;&nbsp;&nbsp;&nbsp;&nbsp;Libi bespomoćno sleže ramenima. "Nemam nikakav referencijalni oslonac. A šta je vreme bez prostorne reference?"
<BR>&nbsp;&nbsp;&nbsp;&nbsp;&nbsp;Prostor i vreme, neodvojivi i jedinstveni - Libi je još dugo razmišljao o tome kada su svi otišli. Istini za volju, postojala je prostorna struktura broda, pa, dakle, nužno, i brodsko vreme. Satovi na brodu su kucali, zujali ili jednostavno radili; ljudi su gladneli, hranili se, zamarali se i odmarali. Stepen radioaktivnosti se povećavao, psihohemijski procesi su se pomerali ka stanju sve veće entropije, i samo je njegova svest beležila trajanje.
<BR>&nbsp;&nbsp;&nbsp;&nbsp;&nbsp;Ali zvezdano zaleđe, u odnosu na koje je svaka vremenska funkcija u istoriji bila merena, nije više postojalo. Prema onome što su mu njegove oči, ili bilo koji instrument na brodu kazivali, bili su izgubili svaku vezu sa ostalim delom vaseljene.
<BR>&nbsp;&nbsp;&nbsp;&nbsp;&nbsp;Ali, kakve vaseljene?
<BR>&nbsp;&nbsp;&nbsp;&nbsp;&nbsp;Nije bilo nikakve vaseljene. Bila je nestala.
<BR>&nbsp;&nbsp;&nbsp;&nbsp;&nbsp;Da li se uopšte kreću? Da li je kretanje moguće ako se ni pored čega ne prolazi?
<BR>&nbsp;&nbsp;&nbsp;&nbsp;&nbsp;Pa ipak, lažna težina, dobijena obrtanjem broda, još je bila tu. Ali, obrtanje u odnosu na šta? pomisli Libi. Da li je moguće da se odgovor sadržava u prostoru, u apsolutnom, bezodnosnom sklopu njega samog poput onog koga je postulirao davno odbačeni 'eter'? Eter koji klasični Majklson-Morlijevi eksperimenti ne samo što nisu uspeli da otkriju, već behu išli čak dotle da negiraju svaku mogućnost njegovog postojanja?
<BR>&nbsp;&nbsp;&nbsp;&nbsp;&nbsp;Da li je time, istovremeno, negirana i mogućnost brzine veće od svetlosne? Da li je ovaj brod zaista prešao tu granicu? Možda je bilo verovatnije da je ovo bio samo jedan kovčeg, sa duhovima kao putnicima koji ide negde u bezvremenlju?
<BR>&nbsp;&nbsp;&nbsp;&nbsp;&nbsp;Libi iznenada oseti svrab izmedu lopatica i bi primoran da se počeše; leva noga bila mu je utrnula, stomak je zavijao za hranom - ako je ovo smrt, pomisli on, s materijalnog stanovišta ne razlikuje se mnogo od života.
<BR>&nbsp;&nbsp;&nbsp;&nbsp;&nbsp;Povrativši unutrašnji mir, napustio je kontrolnu kabinu i uputio se prema svojoj omiljenoj trpezariji, pokušavajući usput da se uhvati ukoštac sa problemom izmišljanja nove matematike, koja bi uključila sve novonastale pojave. Tajna na koji su način džokairski hipotetički bogovi teleportovali Porodice sa tla na letelicu nije obuzimala njegovu pažnju. Nije bilo ni najmanje prilike da se pribave potrebni podaci, izmereni podaci; najviše što bi svaki pošten naučnik mogao da u takvoj situaciji uradi, sledeći osnovne principe epistemološke doslednosti, bilo je da naprosto zabeleži činjenicu kao takvu i da istakne da za nju nema objašnjenja. A to je nesumnjivo bila činjenica; on, koji se do nedavno nalazio na površini planete, sada se nalazio gore na brodu, Šulcovi asistenti i dalje su imali pune ruke posla pokušavajući da primenom antidepresivnih droga povrate one koji prilikom tog čudovišnog iskustva behu doživeli snažan emocionalni šok.
<BR>&nbsp;&nbsp;&nbsp;&nbsp;&nbsp;Međutim, Libi to nije umeo da objasni, a u nedostatku podataka ništa ga nije nagonilo ni da pokuša. Ono što je zaista želeo da učini, bilo je da pronikne u funkcije putanja u punom prostoru - u taj osnovni problem fizike polja.
<BR>&nbsp;&nbsp;&nbsp;&nbsp;&nbsp;Ukoliko se izuzme njegova sklonost ka matematici, Libi je bio sasvim jednostavna osoba. Voleo je bučan ambijent 'Kluba', sale za obedovanje G-D, iz sasvim drugog razloga. Smirivalo ga je društvo mladih osoba. Lazarus je bio jedini od starijih sa kojim se osećao opušteno.
<BR>&nbsp;&nbsp;&nbsp;&nbsp;&nbsp;Čim je ušao u 'Klub' saznao je da se hrana ne može dobiti; intendanti su se još prilagođavali iznenadnoj promeni. Ali, Lazarus i ostali koje je poznavao već su sedeli na svojim uobičajenim mestima. Nensi Vidrel se pomeri i napravi mesto i za njega. "Baš sam tebe htela da vidim", reče mu ona. "Lazarus nam je ispričao svoje. Gde ovog puta idemo i kada ćemo tamo stići?"
<BR>&nbsp;&nbsp;&nbsp;&nbsp;&nbsp;Libi pokuša da joj razjasni nedoumicu što je bolje mogao, ali Nensi samo napući nos. "Lepa budućnost, boga mi! Pa, to mu znači da će mala Nens ponovo u mlin."
<BR>&nbsp;&nbsp;&nbsp;&nbsp;&nbsp;"Šta hoćeš time da kažeš?"
<BR>&nbsp;&nbsp;&nbsp;&nbsp;&nbsp;"Jesi li ikada vodio brigu o usnulima? Ne, naravno, nisi. To je vrlo zamorno. Okrećeš ih, vezuješ im ruke, pomeraš glavu, zatvaraš komoru i prelaziš na sledeću. Toliko sam sita ljudskih tela da mi dođe da glasam za uvođenje nevinosti."
<BR>&nbsp;&nbsp;&nbsp;&nbsp;&nbsp;"Ne obavezuj sebe previše", posavetova je Lazarus.
<BR>&nbsp;&nbsp;&nbsp;&nbsp;&nbsp;"A zbog čega bi to tebe brinulo, stari prevrtijivi nevaljalče?"
<BR>&nbsp;&nbsp;&nbsp;&nbsp;&nbsp;I Elinor Džonson umeša se razgovor. "Milo mi je što sam ponovo na brodu. Oni ljigavi Džokairi... pfuuj!"
<BR>&nbsp;&nbsp;&nbsp;&nbsp;&nbsp;Nensi se naže prema njoj. "Puna si predrasuda, Elinor. Džoki su u redu, na svoj način, naravno; nisu isti kao mi, ali ne može se reći da su psi, na primer. Ti nemaš ništa protiv pasa, zar ne?"
<BR>&nbsp;&nbsp;&nbsp;&nbsp;&nbsp;"Oni su upravo to", reče Lazarus ozbiljnim tonom. "Psi."
<BR>&nbsp;&nbsp;&nbsp;&nbsp;&nbsp;"Kako?"
<BR>&nbsp;&nbsp;&nbsp;&nbsp;&nbsp;"Ogrešio bih dušu kada bih rekao da su u svakom pogledu psi... Fizički ni najmanje ne podsećaju na pseći rod i svakako su nam jednaki, ako ne i nadmoćni u nekim oblastima... Ali, u suštini, ipak su psi. Oni koje Džokairi nazivaju 'bogovima' predstavljaju, prosto rečeno, njihove gospodare, njihove vlasnike. Mi nismo bili pogodni za pripitomljavanje i gazde su nas najurile."
<BR>&nbsp;&nbsp;&nbsp;&nbsp;&nbsp;Libi je razmišljao o neobjašnjivoj telekinezi koju Džokairi, ili njihovi gospodari, behu primenili. "Pitam se kako bi to izgledalo", reče on zamišljeno, "da su postojali uslovi... da nas pripitome. Mogli su da nas nauče mnogim divnim stvarima."
<BR>&nbsp;&nbsp;&nbsp;&nbsp;&nbsp;"Sram te bilo", odseče Lazarus. "Smisao čovekovog življenja nije u tome da bude nečije vlasništvo."
<BR>&nbsp;&nbsp;&nbsp;&nbsp;&nbsp;"A kakav je smisao čovekovog življenja?"
<BR>&nbsp;&nbsp;&nbsp;&nbsp;&nbsp;"Čovekova dužnost je da bude onakav kakav jeste... i to na dostojanstven način." Lazarus ustade. "Moram da idem."
<BR>&nbsp;&nbsp;&nbsp;&nbsp;&nbsp;Libi takođe ustade da krene, ali ga Nensi zaustavi. "Ne idi. Htela bih da ti postavim nekoliko pitanja. Koja je godina u ovom trenutku na Zemlji?"
<BR>&nbsp;&nbsp;&nbsp;&nbsp;&nbsp;Libi zausti da joj odgovori, ali, ipak, ništa ne reče. Pokušao je još jednom, i konačno kazao: "Ne znam kako da odgovorim na tvoje pitanje. To je isto kao da si zatražila da ti kažem 'koliko je visoko tamo gore'."
<BR>&nbsp;&nbsp;&nbsp;&nbsp;&nbsp;"Znam da nisam dobro postavila pitanje", priznade Nensi. "Nikada se nisam izdvajala znanjem iz elementarne fizike, ali mi je poznato da je vreme relativno i da je istovremenost pojam koji se daje primeniti jedino na dve bliske stvari koje se nalaze u istoj strukturi. Ipak, i pored toga, želela bih nešto da čujem. Mi smo putovali i brže i duže no iko pre nas, zar ne? Da li su naši časovnici išli sporije?"
<BR>&nbsp;&nbsp;&nbsp;&nbsp;&nbsp;Libi poprimi izraz krajnje zbunjenosti, koji se uvek pojavljuje kod matematičkih fizičara kada laici pokušaju da nematematičkim jezikom razgovaraju sa njima o fizici. "Verovatno ciljaš na Lorenc-Ficdžeraldova sažimanja. Izvini, draga moja, ali sve što bi se o tome kazalo posredstvom reči nema nikakvog smisla."
<BR>&nbsp;&nbsp;&nbsp;&nbsp;&nbsp;"Zašto?" navaljivala je ona.
<BR>&nbsp;&nbsp;&nbsp;&nbsp;&nbsp;"Jer... Pa, zato što je jezik za to neprikladan. Formula koja se upotrebljava da opiše efekat slobodno nazvan 'sažimanje' pretpostavlja da je i posmatrač deo pojave. Međutim, verbalni jezik sadrži implicitnu pretpostavku da mi možemo da stojimo po strani od čitavog procesa i da posmatramo kako stvari teku. Matematički jezik ukida svaku mogućnost jedne takve spoljašnje tačke gledanja. Svaki posmatrač ima svoju liniju kretanja, i ne može da iziđe napolje i potraži neku izdvojenu tačku osmatranja."
<BR>&nbsp;&nbsp;&nbsp;&nbsp;&nbsp;"Ali, pretpostavimo da ipak može? Pretpostavimo da možemo da vidimo Zemlju u ovom trenutku?"
<BR>&nbsp;&nbsp;&nbsp;&nbsp;&nbsp;"Evo nje opet", reče Libi očajničkim glasom. "Pokušao sam da govorim o tome običnim rečima i sve što sam uradio bilo je da uvećam zabunu. Ne znam ni jedan način da se izmeri vreme u apsolutnom smislu, kada su dva događaja razdvojena u kontinuumu. Možeš izmeriti samo interval."
<BR>&nbsp;&nbsp;&nbsp;&nbsp;&nbsp;"Dobro, a šta je interval? Toliko i toliko prostora, toliko i toliko vremena?"
<BR>&nbsp;&nbsp;&nbsp;&nbsp;&nbsp;"Ne, ne, ne! Daleko od toga. Interval je... hmmm, to je interval. Mogu da ti napišem formulu i da ti pokažem kako da je upotrebiš, ali nikako ne mogu da ti njegovu definiciju iskažem rečima. Slušaj, Nensi, da li bi ti bila u stanju da rečima ispišeš partituru sa čitavom orkestracijom neke simfonije?"
<BR>&nbsp;&nbsp;&nbsp;&nbsp;&nbsp;"Ne bih. U stvari, možda je to i izvodljivo, ali bi sigurno ispalo hiljadu puta duže."
<BR>&nbsp;&nbsp;&nbsp;&nbsp;&nbsp;"I muzičari ne bi mogli da sviraju, sve dok to ne bi ponovo pretočili u muzičke znakove. Neprekidno pokušavam da ti stavim do znanja", nastavi Libi, "da je jezik neprikladan za to. Već sam jednom zapao u sličnu nepriliku, kada su mi uputili zahtev da objasnim rad pogona na svetlosni pritisak. Pitali su me zbog čega, s obzirom da pogon zavisi od energije, mi ljudi unutar broda ne osećamo taj gubitak. Odgovora nije bilo, bar ne u rečima. Inercija nije reč; to je matematički pojam upotrebljen u izvesnim, matematičkim, vidovima punog prostora. Bio sam nemoćan."
<BR>&nbsp;&nbsp;&nbsp;&nbsp;&nbsp;Nensi je već počela da pokazuje znake zbunjenosti, ali nije odustajala. Bila je tvrdoglava. "Moje pitanje ipak ima određeno značenje, uprkos tome što ga nisam dobro uobličila. Ne možeš da mi ostaneš dužan odgovora. Pretpostavimo da se okrenemo i vratimo na Zemlju istim putem kojim smo došli; bilo bi to onda udvostručeno brodsko vreme, zar ne? E pa, u redu, koja bi tada godina bila na Zemlji?"
<BR>&nbsp;&nbsp;&nbsp;&nbsp;&nbsp;"Bila bi... čekaj, sada..." U Libijevom mozgu otpoče gotovo automatski proces izračunavanja ogromnog i složenog problema sastavljenog od ubrzavanja, intervala, nepravilnog kretanja. Približavao se rešenju u toploj svetlosti matematičkog sanjarenja, kada se problem iznenada rasturi u paramparčad i postade neodredljiv. Odjedanput je shvatio da postoji neograničen broj podjednako važećih odgovora.
<BR>&nbsp;&nbsp;&nbsp;&nbsp;&nbsp;Ali, to je bilo nemoguće. U stvarnom svetu, ne u fantastičnom svetu matematike, ovakva situacija predstavljala je apsurd. Nensino pitanje moralo je da ima samo jedan odgovor, jedinstven i stvaran.
<BR>&nbsp;&nbsp;&nbsp;&nbsp;&nbsp;Da li je moguće da je celokupna divna struktura relativnosti običan apsurd? Ili je to značilo da je fizički neizvodljivo vratiti se istom međuzvezdanom razdaljinom?
<BR>&nbsp;&nbsp;&nbsp;&nbsp;&nbsp;"Moraću malo da porazmislim o tome", reče Libi i žurno se udalji, pre no što je Nensi stigla bilo šta da primeti.
<BR>&nbsp;&nbsp;&nbsp;&nbsp;&nbsp;Ali ni osama i razmišljanje nisu mu pružili ključeve rešenja. Problem nije ležao u njegovoj sposobnosti za matematiku; bio je u stanju, to je pouzdano znao, da smisli matematički opis bilo kakve grupe činjenica. Teškoća se sastojala u nedovoljnom broju činjenica. Sve dok neki posmatrač ne pređe međuzvezdanu razdaljinu brzinom približnoj brzini svetlosti i vrati se na planetu sa koje je krenuo, odgovora nije moglo da bude. Sama po sebi, u ovom slučaju, matematika nije bila dovoljna, nije davala odgovor.
<BR>&nbsp;&nbsp;&nbsp;&nbsp;&nbsp;Libijeve misli skrenuše natrag na Zemlju. Pitao se da li su brda njegovog rodnog Ozarksa još zelena, da li je miris smole po drveću u jesen i dalje onako opojan i uzbudljiv, a onda mu pade na um da ovakva pitanja nemaju nikakvog smisla. Obuzela ga je plima žudnje za starim domom, kakvu nije iskusio još od mladosti, kada je kao član Kosmičkog inženjerijskog korpusa otišao na prvo putovanje u duboki svemir.
<BR>&nbsp;&nbsp;&nbsp;&nbsp;&nbsp;Ovo osećanje sumnje i nesigurnosti, osećanje izgubljenosti i nostalgije, širilo se brodom poput zaraze. U prvoj fazi putovanja bili su gonjeni nuždom i strahom zbog ugroženog opstanka. Ali sada više nisu znali kuda idu, a dani su se jednolično nizali. Njihovi dugi životi postajali su besmisleno opterećenje.
<BR>&nbsp;&nbsp;&nbsp;&nbsp;&nbsp;Ajra Hauard, čijim sredstvima je bila ustanovljena Fondacija Hauard, bio je rođen 1825, a preminuo, od starosti, 1873. godine. Počeo je prodajući voće i povrće u San Francisku, da bi tokom američkog građanskog rata postao preprodavac alkohola na veliko, i, na kraju, tokom tragične Obnove, višestruko umnožio svoju imovinu.
<BR>&nbsp;&nbsp;&nbsp;&nbsp;&nbsp;Hauard se grozio i same pomisli na umiranje. Najmio je najbolje lekare svog vremena da mu produže život. Ali, i pored svega, starost ga je skleptala u dobu kada je većina ljudi još mlada. Valjda zbog toga, njegova poslednja volja bila je da se sav novac koji je ostavio za sobom upotrebi za 'produžavanje ljudskog života'. Upravnici organizacije nisu pronašli drugi način da udovolje njegovoj želji već da potraže osobe čije je porodično stablo pokazivalo urođene preduslove za dug život, a zatim da ih navedu da među sobom sklapaju bračne veze u cilju donošenja na svet još vitalnijih izdanaka. Njihov metod predvideo je radove Barbanka; možda su čak znali, mada to nikada nije bilo potvrđeno, i za izvanredna istraživanja kaludera Gregora Mendela.
<BR>
<BR>&nbsp;&nbsp;&nbsp;&nbsp;&nbsp;Meri Sperling odloži knjigu koju je čitala kada je Lazarus kročio u njenu kabinu. On uze knjigu u ruke. "Šta to čitaš, sestrice? "'Knjigu Propovednikovu'. Hmmm... Nisam znao da si religiozna." On poče da naglas čita: "'Da, življaše više od hiljadu godina, nikada ne vide nikakvog dobra: ne stižu li, najzad, svi na isto mesto?' Prilično sumorno štivo, Meri. Zar ne možeš da nadeš nešto veselije? Čak i u 'Knjizi Propovednikovoj' ima vrednijih stvari." On ponovo spusti pogled na stranice knjige. "A šta kažeš na ovo? 'Jer, za njega, sve što bijaše živo, nosilo je nadu u sebi...' Ili... Hmmm, nema baš mnogo vedrih tačaka. 'Stoga ukloni žalost iz srca svog, oslobodi svoje meso zla; jer detinjstvo i mladost puka su taština'. Ovo već više odgovara mom stilu. Ne bih poželeo da ponovo budem mlad, ni za sva dobra ovog sveta."
<BR>&nbsp;&nbsp;&nbsp;&nbsp;&nbsp;"Ja bih."
<BR>&nbsp;&nbsp;&nbsp;&nbsp;&nbsp;"Meri, šta te to izjeda? Zatičem te ovde kako čitaš najtužniju knjigu u Bibliji, sve same smrti i pogrebi. Zašto?"
<BR>&nbsp;&nbsp;&nbsp;&nbsp;&nbsp;Ona zabrinuto pređe rukom preko očnih kapaka. "Lazaruse, starim. O čemu bih drugom razmišljala?"
<BR>&nbsp;&nbsp;&nbsp;&nbsp;&nbsp;"Ti? Izgledaš sveža kao krasuljak!"
<BR>&nbsp;&nbsp;&nbsp;&nbsp;&nbsp;Ona ga pogleda. ZnaIa je da je obmanjuje. Ogledalo joj je pokazivalo sedu kosu i opuštenu kožu; osećala je slabost u kostima. Pa ipak, Lazarus je bio stariji od nje... mada joj je bilo poznato, iz bioloških nauka koje je savladala tokom svog učešća u istraživanjima na polju produžavanja životnog veka, da je njegovo starosno doba predstavljalo pravo čudo. Kada je on bio rođen, program beše stigao tek do trećeg pokolenja, što je bilo odveć malo da bi se odstranile čak i najnepostojanije negativne biološke crte, sem ako prste nije umešala nekakva krajnje neverovatna genetička zbrka.
<BR>&nbsp;&nbsp;&nbsp;&nbsp;&nbsp;Ali, evo ga gde stoji pred njom. "Lazaruse", upita ga ona, "koliko još dugo očekuješ da živiš?"
<BR>&nbsp;&nbsp;&nbsp;&nbsp;&nbsp;"Ja? To je zaista nastrano pitanje. Prisećam se vremena kada sam i sam postavio takvo pitanje jednom prijašku... o sebi, hoću da kažem, ne o njemu. Da li si ikada čula za dr Hjuga Pinera?"
<BR>&nbsp;&nbsp;&nbsp;&nbsp;&nbsp;"Pinero... Pinero... Oh, da, kako da ne... 'Šarlatan Pinero'."
<BR>&nbsp;&nbsp;&nbsp;&nbsp;&nbsp;"Meri, on nije bio šarlatan. Bio je sposoban i mudar čovek, a ne varalica kao što su mnogi mislili. Umeo je da sa krajnjom preciznošću predvidi trenutak nečije smrti."
<BR>&nbsp;&nbsp;&nbsp;&nbsp;&nbsp;"Ali... šta je bilo? Šta ti je rekao?"
<BR>&nbsp;&nbsp;&nbsp;&nbsp;&nbsp;"Budi strpljiva. Želim da te ubedim da čovek nije bio prevarant. Njegova predviđanja proveravana su neposredno i ubedljivo na groblju. Da nije i sam umro, sva osiguravajuća društva otišla bi na raboš. Ti tada još nisi bila rođena, ali se ja svega veoma živo sećam. U svakom slučaju, Pinero je uzeo u razmatranje moj slučaj i izgledalo je kao da je zapao u nepriliku. Pokušao je još jednom, a zatim mi vratio novac."
<BR>&nbsp;&nbsp;&nbsp;&nbsp;&nbsp;"Šta ti je rekao?"
<BR>&nbsp;&nbsp;&nbsp;&nbsp;&nbsp;"Nisam uspeo da iščupam ni jednu reč iz njegovih usta. Pogledao je najpre mene, a zatim svoju mašinu, slegao ramenima i sačekao da izađem iz njegovog kabineta. Zbog toga ne mogu da ti tačno odgovorim na pitanje koje si mi postavila."
<BR>&nbsp;&nbsp;&nbsp;&nbsp;&nbsp;"Ali, Lazaruse, šta ti misliš o tome? Ne očekuješ, valjda, da živiš do u beskonačnost?"
<BR>&nbsp;&nbsp;&nbsp;&nbsp;&nbsp;"Meri", reče on nežno, "ne nameravam da umrem. Ni ne razmišljam o tome."
<BR>&nbsp;&nbsp;&nbsp;&nbsp;&nbsp;Zavldao je tajac. Najzad, ona reče: "Lazaruse, ni ja ne želim da umrem. Ali, kakva je svrha našeg dugog životarenja? Nemam utisak da sa godinama postajemo mudriji. Samo se vučemo unaokolo, nakon što nam je vreme prošlo. Dangubimo po zabavištima, umesto da učinimo neki korak napred. Moramo li umreti i biti ponovo rođeni?"
<BR>&nbsp;&nbsp;&nbsp;&nbsp;&nbsp;"Ne znam", odgovori Lazarus, "i ne vidim način na koji bih to saznao... Proklet bio ako vidim ikakav smisao u okapavanju nad takvim pitanjima. Jedini izlaz je u što snažnijem priklanjanju ovom životu ovde i trudu da se nauči što je moguće više. Možda su mudrost i razumevanje sačuvani za neko drugo postojanje, a možda nikada nisu ni bili namenjeni nama. U svakom slučaju, zadovoljan sam što živim i uživam. Meri, dušo, zaklopi zauvek tu knjižurinu i udri brigu na veselje."
<BR>
<BR>&nbsp;&nbsp;&nbsp;&nbsp;&nbsp;Život na brodu skliznuo je u istu jednoličnu rutinu svakodnevice kakvu su pamtili iz mukotrpnog vremena prvog međuzvezdanog skoka. Većina članova beše se odlučila za hibernaciju; ostali su vodili brigu oko usnulih, broda i hidroponskih njiva. Među spavačima našao se i Slejton Ford; hibernacija je predstavljala poslednje terapeutsko sredstvo u slučaju funkcionalnih psihoza.
<BR>&nbsp;&nbsp;&nbsp;&nbsp;&nbsp;Let do zvezde PK 3722 trajao je sedamnaest meseci i tri dana brodskog vremena.
<BR>&nbsp;&nbsp;&nbsp;&nbsp;&nbsp;Posada letelice našla se u podjednakoj nemoći da utiče na završetak leta, kao što je to bilo i u slučaju njegovog početka. Nekoliko časova pre no što će stići do određene zvezde, slika svemirskog prostora ponovo je oživela na stelarijumskom ekranu, i brod je veoma naglo usporio do međuplanetne brzine kretanja. Bilo je nemoguće osetiti ma kakve posledice smanjivanja brzine. Kakva god da je tajanstvena sila uticala na njih, činila je to podjednako na sve mase. Nova Granica ubrzo je ušla na orbitu životne zelene planete, udaljene od svog sunca nekih sto miliona milja; nije prošlo dugo vremena, i Libi je izvestio kapetana Kinga da se nalaze na postojanoj parkiranoj orbiti.
<BR>&nbsp;&nbsp;&nbsp;&nbsp;&nbsp;Uz krajnju opreznost, King je pokušao da pokrene komande koje behu ostale neme još od kako su krenuli sa džokairske planete. Brod se zatresao; sablasni pilot najzad ih je napustio.
<BR>&nbsp;&nbsp;&nbsp;&nbsp;&nbsp;Libi je smatrao takvo poređenje neprikladnim. Ovaj put nesumnjivo je bio isplaniran za njih, ali iz toga nije nužno proizlazila pretpostavka da ih je dovde neko ili nešto doteralo. Libi je podozrevao da su 'bogovi' ljudi-pasa puni prostor uzimali kao statički entitet. Njihovo proterivanje predstavljalo je svršen čin daleko ranije no što su to oni mislili, žalosno se batrgajući u košmaru sve samih nepoznanica. Ako bi se, sve, neodgovarajuće i neprikladno pretočilo u reči, onda je, po njegovom ubedenju, reč bila o 'kosmičkom čvoru', putanji koja je bila tako oblikovana za njih da je izlazila iz normalnog svemira i ponovo se vraćala u njega. I kada je brod prispeo do kraja 'čvora', ponovo su se uspostavili uslovi normalnog dejstvovanja.
<BR>&nbsp;&nbsp;&nbsp;&nbsp;&nbsp;Pokušao je da objasni svoj stav Lazarusu i kapetanu, ali mu to nije pošlo za rukom. Nedostajali su mu podaci, a, takođe, nije imao ni vremena da matematičke opise zaodene u razgovetan oblik. Nije zadovoljio ni njih ni sebe.
<BR>&nbsp;&nbsp;&nbsp;&nbsp;&nbsp;Lazarus i King nisu imali prilike da podrobnije razmotre iskrsla pitanja. Sasvim neočekivano, na jednom od ekrana interne video mreže pojavi se lice Zakura Barstoua. "Kapetane", povika on. "Možeš li da dođeš na priključno mesto broj sedam? Dobili smo posetioce."
<BR>&nbsp;&nbsp;&nbsp;&nbsp;&nbsp;Barstou beše preterao; tamo je bio samo jedan posetilac. Stvorenje je podsećalo Lazarusa na dete u pokladnoj odeći, maskirano kao zec. Spodobica je delovala kao android čak i više od Džokaira, iako se onako od oka nije moglo reći da li je u pitanju sisar ili ne. Bila je neodevena, ali ne i naga, pošto je njeno detinje telo bilo prelepo prekiriveno svilastim krznom boje zlata. Oči su joj bile bistre i izgledale su i vedro i inteligentno.
<BR>&nbsp;&nbsp;&nbsp;&nbsp;&nbsp;Ipak, King je bio suviše ošamućen da bi uočio sve ove pojedinosti. Jedan glas, jedna misao, zvonili su mu u glavi: ... znači, vi ste vođa ove grupe... prolazilo mu je kroz svest. Dobro došli u naš svet... očekivali smo vas... (praznina) nas je obavestio o vašem dolasku...
<BR>&nbsp;&nbsp;&nbsp;&nbsp;&nbsp;Kontrolisana telepatija...
<BR>&nbsp;&nbsp;&nbsp;&nbsp;&nbsp;Stvorenje, rasa, tako ljubazna, tako civilizovana, tako razrešena neprijatelja, svih opasnosti i razmirica, da je mogla sebi da dozvoli da deli svoje misli sa drugima - i ne samo misli; ova bića bila su tako ljubazna i velikodušna, da su ponudila ljudskoj rasi utočište na svojoj planeti. To je, upravo, bio razlog posete ovog poslanika neobične rase: da prenese ponudu.
<BR>&nbsp;&nbsp;&nbsp;&nbsp;&nbsp;Kingovu svest prostreli misao o izuzetnoj sličnosti sa prvim nastupom džokairskih izaslanika, i on se upita kakva se sada mina iznenađenja krije u ovom predlogu.
<BR>&nbsp;&nbsp;&nbsp;&nbsp;&nbsp;Poslanik je, očigledno, čitao njegove misli: ... bacite pogled u dubinu naših srca... prema vama nemamo nikakve zle namere... delimo vašu ljubav prema životu i volimo život koji je u vama...
<BR>&nbsp;&nbsp;&nbsp;&nbsp;&nbsp;"Zahvaljujemo vam", odgovori King glasno i odmereno. "Moraću da se posavetujem sa ostalima." On se okrenu Barstouu, da mu nešto kaže, a zatim baci pogled preko ramena. Poslanik beše iščezao.
<BR>&nbsp;&nbsp;&nbsp;&nbsp;&nbsp;"Kud se denu onaj?" upita kapetan Lazarusa.
<BR>&nbsp;&nbsp;&nbsp;&nbsp;&nbsp;"A? Ne pitaj mene."
<BR>&nbsp;&nbsp;&nbsp;&nbsp;&nbsp;"Ali, ti si stajao ispred priključne komore."
<BR>&nbsp;&nbsp;&nbsp;&nbsp;&nbsp;"Proveravao sam nešto. Nema nikakvog broda spojenog na ovaj priključak. Pitao sam se da li se možda uređaj pokvario. Nije. Kako je stigao na brod? Gde mu je vozilo?"
<BR>&nbsp;&nbsp;&nbsp;&nbsp;&nbsp;"Kako je napustio brod?"
<BR>&nbsp;&nbsp;&nbsp;&nbsp;&nbsp;"Pored mene nije prošao. To je sigurno."
<BR>&nbsp;&nbsp;&nbsp;&nbsp;&nbsp;"Zakure, došao je kroz ova priključna vrata, zar ne?"
<BR>&nbsp;&nbsp;&nbsp;&nbsp;&nbsp;"Ne znam."
<BR>&nbsp;&nbsp;&nbsp;&nbsp;&nbsp;"Ali, izvesno je da je izašao kroz njih."
<BR>&nbsp;&nbsp;&nbsp;&nbsp;&nbsp;"Nipošto", odvrati Lazarus. "Brave su zaključane. Pečati za duboki svemir i dalje su nedirnuti. Dođi ovamo i uveri se sam."
<BR>&nbsp;&nbsp;&nbsp;&nbsp;&nbsp;King ga posluša. "Nećeš valjda da mi kažeš", reče on polagano, "da je mogao da prođe kroz metal..."
<BR>&nbsp;&nbsp;&nbsp;&nbsp;&nbsp;"Što gledaš u mene?" upita Lazarus. "Ja već odavno nemam nikakvih predrasuda. Gde odlazi slika sa videokanala kada prekineš vezu?" On se udalji, tiho zviždućući. Kingu je melodija bila strana. Ali, reči koje Lazarus nije izgovorio glasile su:
<BR>&nbsp;&nbsp;&nbsp;&nbsp;&nbsp;Prošle noći videh na stepenicama
<BR>&nbsp;&nbsp;&nbsp;&nbsp;&nbsp;malog čoveka koji ne beše tamo...
</P></TD></TR></TABLE>
<P class="next">
<A HREF=p15.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
