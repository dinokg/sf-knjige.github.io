<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8.
<P>&nbsp;&nbsp;&nbsp;&nbsp;&nbsp;Lazarus je smazao tri sendviča, duplu porciju sladoleda i nekoliko kolačića, dok se Libi zadovoljio daleko manjom količinom hrane. Lazarus bi možda pojeo i više, da ga ostali posetioci 'Kluba' nisu saletali mnogobrojnim pitanjima.
<BR>&nbsp;&nbsp;&nbsp;&nbsp;&nbsp;"Naši predstavnici očigledno se još nisu spustili sa oblaka na zemlju", požali se on, nalivajući treću šoljicu kafe. "Mali Ljudi su im učinili život previše lagodnim... Endi, voliš li i ti čili?"
<BR>&nbsp;&nbsp;&nbsp;&nbsp;&nbsp;"Nije loš."
<BR>&nbsp;&nbsp;&nbsp;&nbsp;&nbsp;Lazarus obrisa usta. "Znao sam jedan restoran u Tihuani gde su služili najbolji čili koji sam ikada okusio. Pitam se da li još postoji."
<BR>&nbsp;&nbsp;&nbsp;&nbsp;&nbsp;"Gde je Tihuana?" upita Margaret Vidrel.
<BR>&nbsp;&nbsp;&nbsp;&nbsp;&nbsp;"Ti ne pamtiš Zemlju, Pegi? Pa, dušo, to ti je u donjoj Kaliforniji. Jesi li čula za to mesto?"
<BR>&nbsp;&nbsp;&nbsp;&nbsp;&nbsp;"Misliš da nisam učila geografiju? To je u Los Anđelesu."
<BR>&nbsp;&nbsp;&nbsp;&nbsp;&nbsp;"Sasvim blizu. Ali, možda si u pravu... u ovom trenutku."
<BR>&nbsp;&nbsp;&nbsp;&nbsp;&nbsp;Odjeknu brodski razglasni sistem:
<BR>&nbsp;&nbsp;&nbsp;&nbsp;&nbsp;"Glavni astrogator kod kapetana u kontrolnu kabinu!"
<BR>&nbsp;&nbsp;&nbsp;&nbsp;&nbsp;"To sam ja!" reče Libi i hitro ustade od stola.
<BR>&nbsp;&nbsp;&nbsp;&nbsp;&nbsp;Poziv je bio ponovljen, a zatim je usledilo: "Svima: pripremite se za ubrzavanje! Svima: pripremite se za ubrzavanje!
<BR>&nbsp;&nbsp;&nbsp;&nbsp;&nbsp;"Krećemo, dečice." Lazarus ustade, otrese kilt i žurno se uputi za Libijem, pevušeći dok je izlazio iz blagovaonice:
<BR>&nbsp;&nbsp;&nbsp;&nbsp;&nbsp;Evo me, vraćam se, Kalifornijo
<BR>&nbsp;&nbsp;&nbsp;&nbsp;&nbsp;tamo odakle sam krenuo...
<BR>&nbsp;&nbsp;&nbsp;&nbsp;&nbsp;Brod se nalazio u punom zamahu, i zvezde izbledeše sa ekrana. Kapetan King je napustio kontrolnu kabinu, vodeći sa sobom svog gosta, Zemljinog izaslanika. Majls Rodni je izgledao opčinjen onim što se događa oko njega; činilo mu se da mu je neophodno još jedno piće.
<BR>&nbsp;&nbsp;&nbsp;&nbsp;&nbsp;Lazarus i Libi ostadoše sami u kontrolnoj kabini. Nije bilo nikakvog posla; približno četiri časa brodskog vremena letelica će ostati u parasvemiru, pre no što se vrati u realan svemir nadomak Zemlje.
<BR>&nbsp;&nbsp;&nbsp;&nbsp;&nbsp;Lazarus pripali cigaretu. "Šta nameravaš da radiš, Endi, kada se vratimo dole?"
<BR>&nbsp;&nbsp;&nbsp;&nbsp;&nbsp;"Nisam razmišljao o tome."
<BR>&nbsp;&nbsp;&nbsp;&nbsp;&nbsp;"Bolje bi bilo da porazmisliš. Mnogo šta se izmenilo."
<BR>&nbsp;&nbsp;&nbsp;&nbsp;&nbsp;"Verovatno ću provesti nekoliko dana kod kuće. Ne verujem da se Ozark mnogo promenio."
<BR>&nbsp;&nbsp;&nbsp;&nbsp;&nbsp;"Brda su ostala ista, to je sigurno. Ali, ljudi su se svakako promenili."
<BR>&nbsp;&nbsp;&nbsp;&nbsp;&nbsp;"Kako to misliš?"
<BR>&nbsp;&nbsp;&nbsp;&nbsp;&nbsp;"Sećaš li se da sam ti pričao kako sam se zasitio Porodica i prekinuo vezu sa njima čitavih sto godina? Malo pomalo, postali su toliko uobraženi i svojeglavi da ih nisam mogao podneti. Bojim se da su sada svi na Zemlji takvi, budući da očekuju da žive zauvek. Dugoročna ulaganja, u to možeš biti siguran, prave od ljudi cicije i cepidlake."
<BR>&nbsp;&nbsp;&nbsp;&nbsp;&nbsp;"To se ne odnosi na tebe."
<BR>&nbsp;&nbsp;&nbsp;&nbsp;&nbsp;"Moj pristup je drukčiji. Ja nikada nisam imao pravog motiva da trajem u beskonačnost; uostalom, kao što je Gordon Hardi istakao, ja sam samo ishod trećeg pokolenja Hauardovog plana. Uvek sam živeo od danas do sutra, ne lupajući glavu o tome. Međutim, to nije uobičajen stav. Uzmi, na primer, Majlsa Rodnija: na smrt ga je preplašila sama pomisao da mora odlučno da se uhvati ukoštac sa novonastalom situacijom, iz straha da ne naruši ustanovljene privilegije penzionisanih prethodnika."
<BR>&nbsp;&nbsp;&nbsp;&nbsp;&nbsp;"Bilo mi je milo kada mu je Džastin stao na rep", zakikota se Libi. "Nisam verovao da Džastin može da bude onakav."
<BR>&nbsp;&nbsp;&nbsp;&nbsp;&nbsp;"Jesi li ikada video malog psa kako, kao tri đavola, isteruje velikog psa iz svog dvorišta?"
<BR>&nbsp;&nbsp;&nbsp;&nbsp;&nbsp;"Misliš li da će Džastin uspeti da se izbori za svoja prava?"
<BR>&nbsp;&nbsp;&nbsp;&nbsp;&nbsp;"Gotovo je sigurno da hoće, uz tvoju pomoć."
<BR>&nbsp;&nbsp;&nbsp;&nbsp;&nbsp;"Moju?"
<BR>&nbsp;&nbsp;&nbsp;&nbsp;&nbsp;"Osim onoga što si mene naučio o parapogonu, ko još zna bilo šta o tome?"
<BR>&nbsp;&nbsp;&nbsp;&nbsp;&nbsp;"Izdiktirao sam kompletnu shemu u magnetofon."
<BR>&nbsp;&nbsp;&nbsp;&nbsp;&nbsp;"Ali, ipak nisi pustio traku Majlsu Rodniju. Zemlji je, Endi, potreban tvoj pogon za međuzvezdane brodove. Čuo si šta je Rodni rekao o prenaseljenosti. Ralf me je izvestio da u današnje vreme, ako želiš da napraviš bebu, moraš da tražiš dozvolu od vladinih organa."
<BR>&nbsp;&nbsp;&nbsp;&nbsp;&nbsp;"Pa to je nečuveno!"
<BR>&nbsp;&nbsp;&nbsp;&nbsp;&nbsp;"Ipak, činjenica je. Možeš slobodno da računaš s tim da će kad tad doći do masovonog iseljavanja, pod uslovom da se otkrije pogodna planeta. A tada će na scenu stupiti tvoj pogon. Sa njim, zvezde će se praktično naći na dohvatu ruke. Moraće da se cenkaju."
<BR>&nbsp;&nbsp;&nbsp;&nbsp;&nbsp;"Ako ćemo da budemo pošteni, taj pogon nije baš moj... Mali Ljudi su ga razradili."
<BR>&nbsp;&nbsp;&nbsp;&nbsp;&nbsp;"Ne budi toliko skroman. Ti ga imaš. A nadam se da želiš da pomogneš Džastinu, zar ne?"
<BR>&nbsp;&nbsp;&nbsp;&nbsp;&nbsp;"Oh, svakako."
<BR>&nbsp;&nbsp;&nbsp;&nbsp;&nbsp;"Onda ćemo ga iskoristiti za pogađanje sa njihovim predstavnicima. Ali, o tom potom. Neko će morati da se upusti u malo istraživanja, pre no što se započne sa obimnijim iseljavanjem. Hajde da se upustimo u posao sa nekretninama, Endi. Uložićemo sredstva u ovaj kutak galaksije i ispitati šta ima da nam ponudi."
<BR>&nbsp;&nbsp;&nbsp;&nbsp;&nbsp;Libi se počeša po nosu i duboko se zamisli. "Lepo zvuči, nema sumnje; ali, najpre moram da posetim rodni kraj."
<BR>&nbsp;&nbsp;&nbsp;&nbsp;&nbsp;"Nema potrebe za žurbom. Pronaći ću lepu, čistu malu jahtu, od otprilike deset hiljada tona, koju ćemo preudesiti za tvoj pogon."
<BR>&nbsp;&nbsp;&nbsp;&nbsp;&nbsp;"Odakle nam novac?"
<BR>&nbsp;&nbsp;&nbsp;&nbsp;&nbsp;"Naći ćemo novac. Osnovaću začetnu korporaciju, sa dovoljno dugim zakupnim pravom, što će nam omogućiti da radimo šta želimo. Uključićemo dodatne korporacije za najrazličitije svrhe i iz svake ćemo izvlačiti nekakav interes. A onda..."
<BR>&nbsp;&nbsp;&nbsp;&nbsp;&nbsp;"Izgleda da se spremaš za neki veliki rad, Lazaruse. Mislio sam da će to, pre svega, biti zabava."
<BR>&nbsp;&nbsp;&nbsp;&nbsp;&nbsp;"Koješta, mi se nećemo baktati sa hartijčinama. Iskopaću nekoga ko će voditi unutrašnje poslove kuće, nadgledati knjige i zakonitost poslovanja; nekog poput Džastina. Možda baš njega."
<BR>&nbsp;&nbsp;&nbsp;&nbsp;&nbsp;"Dobro, pristajem."
<BR>&nbsp;&nbsp;&nbsp;&nbsp;&nbsp;"Ti i ja ćemo se smucati svemirom i osmotriti sve što je vredno naše pažnje. Biće zabavno, zar ne?"
<BR>
<BR>&nbsp;&nbsp;&nbsp;&nbsp;&nbsp;Pošto je uglavnom sve bilo rečeno, dugo je vladala tišina. Najzad se Lazarus prenu iz dremeža. "Endi..."
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;"Hoćeš li da se podvrgneš onom novom postupku davanja mlade krvi starim ludama?"
<BR>&nbsp;&nbsp;&nbsp;&nbsp;&nbsp;"Pretpostavljam da ću na kraju pristati na to."
<BR>&nbsp;&nbsp;&nbsp;&nbsp;&nbsp;"Razmišljao sam o čitavoj toj stvari. Među nama, pesnice mi nisu brze kao što su bile pre sto godina. Možda se moja prirodna životna nit približava kraju. Jedno je sigurno: tek kada sam doznao za novi postupak, u meni se začela pomisao o pustolovini sa nekretninama. To mi je otvorilo nove vidike. Uhvatio sam sebe kako računam sa hiljadama godina, a ranije se nikad nisam trudio da planiram više od nedelju dana unapred."
<BR>&nbsp;&nbsp;&nbsp;&nbsp;&nbsp;Libi se ponovo zakikota. "Izgleda da si počeo da sazrevaš."
<BR>&nbsp;&nbsp;&nbsp;&nbsp;&nbsp;"Može se reći da je i bilo krajnje vreme. Ozbiljno govoreći, Endi, zaista mi se čini da se upravo to dešava. Poslednja dva i po veka predstavljala su, da se tako izrazim, doba moje adolescencije. Potrajao sam silno vreme, a o nekakvim konačnim odgovorima, važnim odgovorima, ne znam više od Pegi Vidrel. Ljudi... naša vrsta ljudi... Zemljani... nikada nisu imali dovoljno vremena da se pozabave važnim pitanjima. Mnogo sposobnosti, ali premalo vremena da se one kako treba iskoriste. Kada su posredi važna pitanja, i dalje se veoma malo razlikujemo od majmuna."
<BR>&nbsp;&nbsp;&nbsp;&nbsp;&nbsp;"A kako zamišljaš odgovore na sva ta pitanja?"
<BR>&nbsp;&nbsp;&nbsp;&nbsp;&nbsp;"Otkud bih to mogao da znam? Pitaj me ponovo kroz pet stotina godina."
<BR>&nbsp;&nbsp;&nbsp;&nbsp;&nbsp;"Misliš li da će tada biti drugačije?"
<BR>&nbsp;&nbsp;&nbsp;&nbsp;&nbsp;"Mislim. Bilo kako bilo, imaću kad da procunjam unaokolo i da napabirčim neke zanimljive stvari. Uzmi one džokairske bogove..."
<BR>&nbsp;&nbsp;&nbsp;&nbsp;&nbsp;"Oni nisu bili bogovi. Ne bi trebalo da ih tako nazivaš."
<BR>&nbsp;&nbsp;&nbsp;&nbsp;&nbsp;"Naravno da nisu... nipošto. Nagađam da su to stvorenja koja su imala dovoljno vremena da ozbiljno prionu na razmišljanje. Jednoga dana, otprilike hiljadu godina od ovog trenutka, nameravam da utrčim pravo u Krilov hram, da ga pogledam u oči i kažem: 'Kako si, brale? Šta je to što ti znaš, a ja ne znam?'"
<BR>&nbsp;&nbsp;&nbsp;&nbsp;&nbsp;"To bi moglo da bude nezdravo."
<BR>&nbsp;&nbsp;&nbsp;&nbsp;&nbsp;"U svakom slučaju, zavesa će se podići. Nikad nisam bio zadovoljan ishodom pustolovine na džokairskoj planeti. U čitavoj vaseljeni ne bi smelo da postoji ništa u šta čovek ne bi imao prava da turi svoju nosinu; to je način na koji smo sazdani, a pretpostavljam da postoji i dobar razlog za to."
<BR>&nbsp;&nbsp;&nbsp;&nbsp;&nbsp;"Možda i ne postoji."
<BR>&nbsp;&nbsp;&nbsp;&nbsp;&nbsp;"Da, možda je to samo jedna ogromna, neslana šala, bez ikakvog smisla."
<BR>&nbsp;&nbsp;&nbsp;&nbsp;&nbsp;Lazarus se podiže sa stolice i proteže leđa.
<BR>&nbsp;&nbsp;&nbsp;&nbsp;&nbsp;"Ali, Endi, mogu ti reći sledeće: ma kakav da je odgovor, pred tobom stoji jedan majmun koji će nastaviti da se vere i da zvera oko sebe, sve dok ga grane na kojima stoji ne izdaju."
</P></TD></TR></TABLE>
</CENTER>
</BODY>
</HTML>
