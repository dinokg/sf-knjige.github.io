<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4.
<P>&nbsp;&nbsp;&nbsp;&nbsp;&nbsp;Zakur Barstou pokušavao je da poveže misli dok se žurio u videofonsku govornicu.
<BR>&nbsp;&nbsp;&nbsp;&nbsp;&nbsp;Na drugoj strani videofonske mreže časni Slejton Ford trudio se da postigne isto: da vlada svojim nervima. Nije potcenjivao sebe. Duga i blistava politička karijera, krunisana položajem Administratora Kongresa i senatora u vreme izglasanja Zaveta Zapadne Federacije beše učinila Forda svesnim svojih sposobnosti i neuporedivog iskustva; prilikom pregovaranja, nijedan običan čovek nije mogao da u njemu izazove osećanje nesigurnosti.
<BR>&nbsp;&nbsp;&nbsp;&nbsp;&nbsp;Ovog puta, međutim, sve je bilo drugačije.
<BR>&nbsp;&nbsp;&nbsp;&nbsp;&nbsp;Kakav bi mogao da bude čovek koji je proživeo više od dva uobičajena ljudska veka? I, još teže od toga: čovek koji je imao četiri ili pet puta više iskustva odraslog, zrelog doba, od onog koje je Ford posedovao? Slejton Ford je vrlo dobro znao koliko su se njegova lična osećanja i mišljenja promenila od doba dečaštva; znao je, takođe, da kao dečak kakav je nekada bio, ili čak kao sposoban mlad čovek, ne bi predstavljao ozbiljnog protivnika zrelom čoveku kakav je sada. Kakav bi onda taj Barstou mogao biti? Po svoj prilici, bio je to najsposobniji, najlukaviji iz grupe ljudi čiji je svaki član imao više životnog iskustva no što će ga on ikada steći. Kako su se mogli predvideti procene, namere, način razmišljanja i mogućna pomoćna sredstva jedne takve osobe?
<BR>&nbsp;&nbsp;&nbsp;&nbsp;&nbsp;Ford je bio ubeden samo u jednu stvar: nije imao nameru da trguje menhetenskim ostrvom za dvadeset četiri dolara i sanduk viskija, niti da proda čovekova prirodna prava za gomilu grnčarija.
<BR>&nbsp;&nbsp;&nbsp;&nbsp;&nbsp;Proučavao je Barstouovo lice kada je slika iskrsla na ekranu videofona. Plemenita i snažna fizionomija... Bilo bi uzaludno zlostavljati ovakvog čoveka. Pored toga, izgledao je i mlad, čak mlađi od njega samog! Podsvesna slika Administratorovog strogog i nepokolebljivog dede iščile mu iz svesti i to učini da napetosti nestane. "Vi ste građanin Zakur Barstou?" obrati mu se on tihim glasom.
<BR>&nbsp;&nbsp;&nbsp;&nbsp;&nbsp;"Da, gospodine Administratore."
<BR>&nbsp;&nbsp;&nbsp;&nbsp;&nbsp;"Vi ste glavna izvršna instanca Porodice Hauard?"
<BR>&nbsp;&nbsp;&nbsp;&nbsp;&nbsp;"Ja sam trenutno predstavnik Opunomoćeništva Fondacije Porodica. Ipak, biće tačnije ako kažem da sam pre odgovoran svojim srodnicima, no što posedujem ovlašćenja u odnosu na njih."
<BR>&nbsp;&nbsp;&nbsp;&nbsp;&nbsp;Ford odmahnu rukom. "Pretpostavljam da vaš položaj podrazumeva i status vođe. Neizvodljivo mi je da pregovaram sa sto hiljada ljudi."
<BR>&nbsp;&nbsp;&nbsp;&nbsp;&nbsp;Barstou nije ni trepnuo. Prozreo je taktiku protivnika da iznenadnim ukazivanjem da je vladi poznat tačan broj članova Porodica na samom početku načini snažan utisak. Već se bio prilagodio šokantnom saznanju da tajni štab Porodica više nije tajna, kao i još neprijatnijoj činjenici da Administrator ima načina da se priključi na njihov privatni sistem komunikacija: sve je to samo dokazivalo da su jedan ili više članova bili uhvaćeni i prisiljeni da progovore.
<BR>&nbsp;&nbsp;&nbsp;&nbsp;&nbsp;Bilo je stoga gotovo izvesno da su vlasti već raspolagale svim podacima o Porodicama.
<BR>&nbsp;&nbsp;&nbsp;&nbsp;&nbsp;Imajući sve to u vidu, bilo bi izlišno pokušati sa blefiranjem. Ali, šta umesto toga? Ne davati ni jednu informaciju dobrovoljno; možda još nisu saznali sve činjenice.
<BR>&nbsp;&nbsp;&nbsp;&nbsp;&nbsp;Barstou je odgovorio posle jedva primetne pauze. "O čemu ste to želeli da razgovarate sa mnom, gospodine?"
<BR>&nbsp;&nbsp;&nbsp;&nbsp;&nbsp;"O odnosu vlade prema vašoj specifičnoj grupi. O vašoj dobrobiti."
<BR>&nbsp;&nbsp;&nbsp;&nbsp;&nbsp;Barstou sleže ramenima. "O čemu bismo to mogli da raspravljamo? Zavet je pogažen i vi ste dobili ovlašćenja da sa nama činite šta vam je volja, da iz nas iscedite tajnu koja ne postoji. Šta nam drugo preostaje nego da molimo za milost?"
<BR>&nbsp;&nbsp;&nbsp;&nbsp;&nbsp;"Molim vas!" Administrator dade oduška svom nestrpljenju. "Zbog čega izvrdavate? Mi imamo jedan problem, vi i ja. Hajde da otvoreno razgovaramo o njemu i da pokušamo da pronađemo rešenje. Slažete li se?"
<BR>&nbsp;&nbsp;&nbsp;&nbsp;&nbsp;"Ja nemam ništa protiv..." odgovori Barstou polako, "a verujem ni vi. Međutim, problem je zasnovan na pogrešnoj pretpostavci, to jest da mi, Porodica Hauard, znamo kako se produžava ljudski život. Međutim, nama to nije poznato."
<BR>&nbsp;&nbsp;&nbsp;&nbsp;&nbsp;"A šta ako bih vam rekao da je i meni poznato da takva tajna ne postoji?"
<BR>&nbsp;&nbsp;&nbsp;&nbsp;&nbsp;"Hmmmm... Voleo bih kada bih mogao da vam verujem. Ali, kako pomiriti vašu izjavu sa proganjenjem mojih ljudi? Jurite nas kao pacove."
<BR>&nbsp;&nbsp;&nbsp;&nbsp;&nbsp;Ford napravi grimasu. "Postoji jedna stara, stara priča o nekom teologu od koga su tražili da pomiri doktrinu o božjoj milosti sa doktrinom o čedoprokletstvu. 'Svemoćni', objasnio je on, 'smatra da je na službenom i javnom nivou neophodno raditi stvari koje on, inače, na privatnom planu ne odobrava'."
<BR>&nbsp;&nbsp;&nbsp;&nbsp;&nbsp;Barstou se nasmeja, čak i protiv svoje volje. "Shvatam analogiju. Mislite li da je prikladna za trenutak sa kojim se suočavamo?"
<BR>&nbsp;&nbsp;&nbsp;&nbsp;&nbsp;"Mislim da jeste."
<BR>&nbsp;&nbsp;&nbsp;&nbsp;&nbsp;"Znači, niste me pozvali samo da biste mi postavili ultimatum."
<BR>&nbsp;&nbsp;&nbsp;&nbsp;&nbsp;"Nadam se da je tako. Pratite li političku situaciju? Siguran sam da morate; vaš položaj to zahteva."
<BR>&nbsp;&nbsp;&nbsp;&nbsp;&nbsp;Barstou potvrdno klimnu glavom i Ford nastavi da objašnjava.
<BR>&nbsp;&nbsp;&nbsp;&nbsp;&nbsp;Još od inaugurisanja Zaveta, Fordova administracija bila je ta koja se najduže održala; potrajala je čak kroz četiri kongresna mandata. Ipak, njegov položaj je, u ovom trenutku, bio tako nesiguran da nije smeo da rizikuje da postavi pitanje poverenja - pogotovo ne u vezi sa slučajem Porodice Hauard. Na tom predmetu njegova nominalna većina već je bila iskopnila u manjinu. Ako bi odbacio sadašnju odluku Kongresa, što bi vodilo glasanju o poverenju, Ford bi bio uklonjen i njegovo mesto bi preuzeo sadašnji vođa manjine. "Sledite li me? Mogu da ostanem na položaju i da pokušam da se izborim sa ovim problemom, da ograničavam zahteve Kongresa sa kojima se ne slažem... ili da se povučem i ostavim svom nasledniku da ga razrešava."
<BR>&nbsp;&nbsp;&nbsp;&nbsp;&nbsp;"Nadam se da ne tražite moj savet?"
<BR>&nbsp;&nbsp;&nbsp;&nbsp;&nbsp;"Ne, ne. Ne u tom o pogledu. Ja sam se već odlučio. Izvršni odbor Kongresa isterao bi stvar do kraja, bilo uz moju ili uz pomoć gospodina Vaninga; izabrao sam da to ipak budem ja. Sada je samo pitanje da li mogu da računam na vašu saradnju ili ne?"
<BR>&nbsp;&nbsp;&nbsp;&nbsp;&nbsp;Barstou je oklevao, podsećajući se na brzinu Fordove političke karijere. Prvi deo Fordove dugotrajne administracije predstavljao je, nema sumnje, zlatno doba državništva. Mudar i praktičan čovek, Ford je načela ljudske slobode, koja jezikom Zaveta beše postavio Novak, uobličio u primenjiva pravila. Bilo je to razdoblje dobre volje i napredne ekspanzije, civilizacijskih procesa koji su stvarali utisak postojanosti i nepovratnosti.
<BR>&nbsp;&nbsp;&nbsp;&nbsp;&nbsp;Pa ipak, do obrta je došlo i Barstou je shvatao razloge toga, bar podjednako dobro kao i sam Ford. Kad god se građani usredsrede na isključivo jedan problem, onda to znači da je situacija sazrela za spletkaroše, demagoge i pretenciozne ljude. Stablo Porodice Hauard, uprkos svoj svojoj nevinosti, prouzrokovalo je krizu javnog mnenja, usled čega je sada i sama trpela, time što je, sopstvenom akcijom preduzetom mnogo godina ranije, upoznale kratkovečne o svom postojanju. Uopšte nije bilo važno što 'tajna' nije postojala; korodirajući efekat jeste.
<BR>&nbsp;&nbsp;&nbsp;&nbsp;&nbsp;"Pomoći ćemo vam", odgovori Barstou iznenada.
<BR>&nbsp;&nbsp;&nbsp;&nbsp;&nbsp;"Odlično. Šta predlažete?"
<BR>&nbsp;&nbsp;&nbsp;&nbsp;&nbsp;Barstou se ugrize za usnu. "Možete li na neki način da zauzdate ovu drastičnu akciju, ovo nasilje nad Zavetom?"
<BR>&nbsp;&nbsp;&nbsp;&nbsp;&nbsp;Ford odrečno zatrese glavom. "Suviše je kasno."
<BR>&nbsp;&nbsp;&nbsp;&nbsp;&nbsp;"Čak i ako biste izašli pred javnost i rekli građanima, jasno i glasno, da pouzdano znate da..."
<BR>&nbsp;&nbsp;&nbsp;&nbsp;&nbsp;Ford ga energično prekide. "Izbacili bi me iz kabineta pre no što bih uspeo da dovršim govor. Niti bi mi iko verovao. Pored toga... Sada me dobro shvatite, Zakure Barstou... Bez obzira na moje lične naklonosti koje bi se mogle razviti prema vama i vašem narodu, ne bih to uradio čak ni kada bih mogao. Čitav ovaj problem je rak rana vitalnih organa našeg društva; on neizostavno mora biti rešen. Moje ruke su, doduše, vezane... Ali, svejedno, povratka na staro nema. Stvar mora da se dotera do kraja."
<BR>&nbsp;&nbsp;&nbsp;&nbsp;&nbsp;Makar u jednom smislu Barstou je bio mudar čovek; bio je svestan da je moguće da mu se neko suprostavlja, a da pri tom ne bude nitkov. I pored svega, bio je prinuđen da negoduje. "Moji ljudi su progonjeni."
<BR>&nbsp;&nbsp;&nbsp;&nbsp;&nbsp;"Vaši ljudi", uzviknu Ford, "samo su delić desetine jednog postotka svih ljudi... a ja moram da pronađem izlaz za sve! Apelujem na vas da smislite predlog koji bi nas primakao rešenju za sve ljude. Možete li to?"
<BR>&nbsp;&nbsp;&nbsp;&nbsp;&nbsp;"Nisam siguran", odgovori Barstou polako. "Kako vidim, trebalo bi da se saglasim sa činjenicom da ste vi prinuđeni da nastavite prljavu rabotu hapšenja i prinudnog ispitivanja mojih ljudi. Za mene u tom slučaju nema izbora..."
<BR>&nbsp;&nbsp;&nbsp;&nbsp;&nbsp;"Da, nemate izbora. A nemam ga ni ja..." Ford se namršti. "Učiniću da to ostane u okvirima humanosti, koliko god to budem u stanju; ipak, to više nije to stvar moje volje."
<BR>&nbsp;&nbsp;&nbsp;&nbsp;&nbsp;"Hvala vam. Pa ipak... Iako ste mi pomenuli da bi bilo uzaludno istupiti pred javnost, ne bi trebalo smetnuti s uma da raspolažete izvanrednim sredstvima propagande. Možda je, i pored svega, izvodljivo da se uz našu punu saradnju ostvari kampanja koja bi ljude uverila u istinu o nama. Da im se dokaže da tajna ne postoji."
<BR>&nbsp;&nbsp;&nbsp;&nbsp;&nbsp;"Zapitajte se sami: da li bi to vredelo?" odgovori Ford.
<BR>&nbsp;&nbsp;&nbsp;&nbsp;&nbsp;Barstou uzdahnu. "Verovatno ne."
<BR>&nbsp;&nbsp;&nbsp;&nbsp;&nbsp;"Niti bih ja to smatrao rešenjem, čak i kada bi postojala tehnička mogućnost za sprovođenje jedne takve akcije. Ljudi, uključujući tu i moje najpoverljivije pomoćnike, skloni su verovanju u izvor mladosti, pošto je jedina preostala mogućnost isuviše gorka da bi se uzela u obzir. Shvatate li šta bi to značilo za njih - ponuditi im da se pomire sa golom istinom?"
<BR>&nbsp;&nbsp;&nbsp;&nbsp;&nbsp;"Nastavite."
<BR>&nbsp;&nbsp;&nbsp;&nbsp;&nbsp;"Smrt im se činila podnošljivom jedino zbog toga što je uvek bila veliki demokrata, odnoseći se prema svima isto. Ali sada, odjednom, kao da smrt ima svoje miljenike. Zakure Barstou, možete li da pojmite oporu ljubomoru običnog čoveka starog recimo... pedeset godina, koji pored sebe gleda nekog iz vaše svojte? Pedeset godina... Tokom dvadeset od tih pedeset on je još dete, i uveliko je zašao u tridesete pre no što se usavršio u svojoj struci. Tek što se sredio i stekao izvestan ugled, on je već u četrdesetoj, i u onih deset godina do pedesete on se najzad uzdigao do nečega."
<BR>&nbsp;&nbsp;&nbsp;&nbsp;&nbsp;Ford se naže napred i nastavi tonom emfatične ozbiljnosti. "I tada, kada je dostigao svoj cilj, kakva ga nagrada očekuje? Vid mu slabi, mladalačka snaga kopni, njegovo srce i pluća nisu više onakvi 'kakvi su umeli da budu'. Još nije posenilio... ali, već oseća hladnoću prvog mraza neumoljivog zaIaska ljudskog života. On zna šta ga očekuje. On zna, on zna!"
<BR>&nbsp;&nbsp;&nbsp;&nbsp;&nbsp;"Ali, to je oduvek bilo neizbežno i čovek je naučio da se pomiri sa takvom sudbinom."
<BR>&nbsp;&nbsp;&nbsp;&nbsp;&nbsp;"A onda, kao grom iz vedra neba, pojavljujete se vi", nastavi Ford sa gorčinom u glasu. "On se oseća posramljenim u svojoj slabosti, ponižen pred svojom decom. Ne usuđuje se da planira, dok vi vedro prihvatate i preduzimate planove za čije je ostvarenje potrebno pedeset... sto godina. Bez obzira kakve je uspehe postigao, kakve je počasti doživeo, vi ćete se poigrati s njim, vi ćete ga dostići i nadživeti ga. I u svoj toj njegovoj nesreći, vi ste prema njemu još i ljubazni.
<BR>&nbsp;&nbsp;&nbsp;&nbsp;&nbsp;Zar je onda čudo što vas mrzi?"
<BR>&nbsp;&nbsp;&nbsp;&nbsp;&nbsp;Barstou se na čelu ukazaše bore zabrinutosti. "Da li vi mene mrzite, Slejtone Forde?"
<BR>&nbsp;&nbsp;&nbsp;&nbsp;&nbsp;"Ne. Ne, ne mogu sebi da priuštim da mrzim bilo koga. Ali, vama mogu reći ovo", prasnu Ford iznenada. "Kada bi tajna postojala isčupao bih je iz vas, makar morao da vas iseckam na komadiće!"
<BR>&nbsp;&nbsp;&nbsp;&nbsp;&nbsp;"Da. Razumem vas." Barstou zastade i zamisli se. "Malo je toga što mi, članovi Porodice Hauard, možemo da učinimo. Ovo, svakako, nismo predvideli; naprosto, tako se dogodilo. Pa ipak, postoji nešto što bismo mogli da vam ponudimo."
<BR>&nbsp;&nbsp;&nbsp;&nbsp;&nbsp;"A to je?"
<BR>&nbsp;&nbsp;&nbsp;&nbsp;&nbsp;Barstou mu objasni.
<BR>&nbsp;&nbsp;&nbsp;&nbsp;&nbsp;Ford odrečno odmahnu glavom. "To što ste predložili, u medicinskom smislu, sasvim je izvodljivo i nema sumnje da bi se i uz poluučešće u vašem bogatom nasledu čovekov životni vek osetno produžio. Međutim, čak i ako bi naše žene dobrovoljno prihvatile spermu vaših muškaraca... Ne kažem da bi one to sigurno uradile... Ipak, predstavljalo bi to psihičku smrt za sve ostale muškarce. Došlo bi do erupcije osujećenih nagona i mržnje koja bi naprosto raspolutila ljudsku rasu. Ne možemo da rasplođujemo ljude kao životinje. Oni to ne bi podneli."
<BR>&nbsp;&nbsp;&nbsp;&nbsp;&nbsp;"Znam", saglasi se Barstou, "ali, to je sve što mi možemo da pružimo... deobu našeg udesa uz veštačku oplodnju."
<BR>&nbsp;&nbsp;&nbsp;&nbsp;&nbsp;"Da. Zamišljam, čak, da bi bilo uljudno da vam se zahvalim, ali ja ne osećam nikakvu zahvalnost i neću to učiniti. Gledano pojedinačno, vi stari bez sumnje zaslužujete poštovanje i naklonost. Ali kao grupa, vi ste opasni poput kužnih kliconoša. Stoga bezuslovno morate biti smešteni u karantin."
<BR>&nbsp;&nbsp;&nbsp;&nbsp;&nbsp;Barstou lagano klimnu glavom. "Moji rođaci i ja već smo došli do tog zaključka."
<BR>&nbsp;&nbsp;&nbsp;&nbsp;&nbsp;Fordu kao da je laknulo. "Drago mi je da ste, u pogledu svoje razboritosti, opravdali moja očekivanja."
<BR>&nbsp;&nbsp;&nbsp;&nbsp;&nbsp;"Nema nam druge. Pa? Izdvojena kolonija? Neko zabito i pusto mesto koje će postati naše vlastiti Izgnanstvo? Madagaskar, na primer? Ili možda Britanska ostrva? Da ih ponovo izgradimo i proširimo se po Evropi čim se ugase i poslednji talasi radioaktivnosti."
<BR>&nbsp;&nbsp;&nbsp;&nbsp;&nbsp;Ford ponovo zavrte glavom. "Nemoguće. U tom slučaju, problem bi ostao u amanet našim unucima. Vremenom biste vi i vaši dobili u snazi; i moglo bi se, tada, desiti da nas porazite. Ne, Zakure Barstou, vi i vaše pleme morate napustiti ovu planetu, i to definitivno!"
<BR>&nbsp;&nbsp;&nbsp;&nbsp;&nbsp;Barstuovo lice poprimi izraz sumornog nezadovoljstva. "Znao sam da ćemo stići do ove tačke. Dobro... A kuda bismo to pošli?"
<BR>&nbsp;&nbsp;&nbsp;&nbsp;&nbsp;"Sami odaberite neko mesto u sunčevom sistemu. Gde god želite."
<BR>&nbsp;&nbsp;&nbsp;&nbsp;&nbsp;"Ali, gde? Venera svakako nije premija, i, čak i ako je odaberemo, da li će nas oni primiti? Venerijanci se neće pokoriti naređenjima sa Zemlje; tako je dogovoreno još 2020. godine. Nesumnjivo bi, na osnovu Konvencije četiriju planeta , mogli biti spremni da daju azil pojedinim imigrantima... Ali, da li će prihvatiti sto hiljada onih koje je Zemlja smatrala previše opasnim da bi ostali na njoj? Sumnjam."
<BR>&nbsp;&nbsp;&nbsp;&nbsp;&nbsp;"I ja. Bolje, stoga, uzmite neku drugu planetu."
<BR>&nbsp;&nbsp;&nbsp;&nbsp;&nbsp;"Koju drugu? U celokupnom sistemu ne postoji više ni jedno nebesko telo koje bi bilo pogodno za čovekov život. Neophodan je gotovo nadljudski napor, neograničena svota novca i kruna moderne tehnike, da se one koje najviše obećavaju osposobe za naseljavanje."
<BR>&nbsp;&nbsp;&nbsp;&nbsp;&nbsp;"Učinite taj napor. Mi nećemo štedeti pomoć."
<BR>&nbsp;&nbsp;&nbsp;&nbsp;&nbsp;"Ubeđen sam da ćete učiniti sve što je u vašoj moći. Ipak, posmatrajući iz drugog ugla, zar je to bolje rešenje od dodeljivanja nekog rezervata na samoj Zemlji? Imate li nameru da stavite zabranu na svemirska putovanja?"
<BR>&nbsp;&nbsp;&nbsp;&nbsp;&nbsp;Ford se trže. "Oh! Shvatam šta mislite. O tome nisam do sada razmišljao i dobro je što ste me na to podsetili. Pa, zašto da ne? Zar ne bi bilo bolje da se odreknemo svemirskih putovanja, nego da dopustimo da se situacija preobrati u otvoren rat? Uostalom, takva zabrana bila je u prošlosti već jednom donesena."
<BR>&nbsp;&nbsp;&nbsp;&nbsp;&nbsp;"Da, kada su Venerijanci izbacili svoje gospodare, koji su i dalje ostali da žive na Zemlji. Međutim, sve je iznova krenulo i Luna Siti je bio obnovljen, tako da u ovom trenutku prostorom leti deset puta više tonaže no ikada ranije. Možete li to da sprečite? I, ako možete, da li će se to održati?"
<BR>&nbsp;&nbsp;&nbsp;&nbsp;&nbsp;Ford je prevrtao i prevrtao ovu misao po glavi. Ne, nije mogao da spreči svemirska putovanja; ni jedna vlada to ne bi bila u stanju. Možda bi, doduše, bilo izvodljivo da se zabrana ograniči na planetu koju bi naselile ove starine. Ali, da li bi to iole i išta vredelo? Jedno pokolenje, dva, tri... i kakva bi, na kraju, bila razlika? Stari Japan je pre mnogo godina pokušao sa sličnim rešenjem; ali, inostrani dušmani su ipak, na kraju, pristigli morskim putem. Kulture je nemoguće držati zauvek odvojene, a kada dođe do susreta, tada jača uklanja slabiju; to je prirodan zakon.
<BR>&nbsp;&nbsp;&nbsp;&nbsp;&nbsp;Stalan i efikasan karantin naprosto nije bio moguć. Beše, dakle, preostao samo jedan odgovor - nimalo prijatan. Ford, međutim, nije bio meka srca; umeo je da prihvati ono što je neminovno. Počeo je da razvija zamisli, potpuno zaboravivši na Barstouvljevo prisustvo. Od trenutka kada je Glavnom proktoru dao položaj štaba Porodice Hauard ne bi smelo da prođe više od jednog, najviše dva sata do njihovog izručivanja organima zakona - sem ukoliko nisu bili opremljeni nekim izuzetnim odbrambenim sistemom; ipak, u svakom slučaju, bilo je to samo pitanje vremena. Od onih koji će biti uhapšeni u štabu Porodica očekivao je da sazna položaje skrovišta svih ostalih članova grupe. Sa nešto malo sreće, mogao je sve da ih ima u roku od dvadeset četiri ili četrdeset osam časova.
<BR>&nbsp;&nbsp;&nbsp;&nbsp;&nbsp;Neodlučnost ga je mučila samo u jednom pogledu: da li da ih sve likvidira ili da ih jednostavno sterilizuje. Oba rešenja bila bi konačna, a treće nije ni postojalo. Ali, koje je bilo humanije?
<BR>&nbsp;&nbsp;&nbsp;&nbsp;&nbsp;Ford je znao da će to značiti kraj njegove karijere. Napustiće svoj položaj osramoćen, možda će ga čak poslati u Izgnanstvo; ali, on nije mario za to. Bio je tako sazdan da mu je izgledalo nemoguće da na isti kantar stavlja vlastitu dobrobit i svoje shvatanje javne funkcije.
<BR>&nbsp;&nbsp;&nbsp;&nbsp;&nbsp;Barstou nije bio u stanju da čita Fordove misli, ali je osećao da Ford beše došao do odluke i ispravno je podozrevao da ta odluka mora biti loša po njega i njegov rod. Sada je bio trenutak da istupi sa poslednjim adutom.
<BR>&nbsp;&nbsp;&nbsp;&nbsp;&nbsp;"Gospodine Administratore..."
<BR>&nbsp;&nbsp;&nbsp;&nbsp;&nbsp;"Ahhh? Izvinite! Malo sam se zaneo." Ford pokuša da prikrije iznenađenje. Osetio se strahovito nelagodno, ponovo postajući svestan prisustva čoveka kojeg je baš malopre osudio na smrt. On pokuša da se kao velom obavije zvaničnim izrazom užurbanosti. "Hvala vam, Zakure Barstou, za ovaj razgovor. Žao mi je što..."
<BR>&nbsp;&nbsp;&nbsp;&nbsp;&nbsp;"Gospodine Administratore!"
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;"Predlažem da nas iselite izvan sunčevog sistema."
<BR>&nbsp;&nbsp;&nbsp;&nbsp;&nbsp;"Šta?" zatrepta Ford. "Da li vi to ozbiljno govorite?"
<BR>&nbsp;&nbsp;&nbsp;&nbsp;&nbsp;Barstou brzo i ubedljivo izloži Lazarusovu poluuobličenu zamisao, improvizujući pri tom detalje, preskačući sve nedostatke i naglašavajući prednosti.
<BR>&nbsp;&nbsp;&nbsp;&nbsp;&nbsp;"To bi moglo da dode u obzir", polako progovori Ford na kraju. "Postoje neke poteškoće koje niste pomenuli - političke zavrzlame i očigledan nedostatak vremena. Pa ipak, nije nemoguće." On se pridiže. "Vratite se svom narodu, ali im nemojte ništa saopštite o ovom. Videćemo se uskoro."
<BR>
<BR>&nbsp;&nbsp;&nbsp;&nbsp;&nbsp;Barstou krenu sporim i teškim korakom prema sali, razmišljajući šta bi mogao da saopšti članovima Porodica. Oni će zahtevati potpun izveštaj; u stvari, nije ni imao prava da im to odbije. Međutim, bio je veoma sklon da saraduje sa Administratorom, sve dok su postojali i najmanji izgledi za povoljan ishod. Iznenada se odlučivši, on se okrenu, otide u svoju kancelariju i posla po Lazarusa.
<BR>&nbsp;&nbsp;&nbsp;&nbsp;&nbsp;"Kako je, Zače?" upita Lazarus čim je ušao. "Kako ide nadmudrivanje?"
<BR>&nbsp;&nbsp;&nbsp;&nbsp;&nbsp;"I dobro i loše", odgovori Barstou. "Slušaj..." Izneo mu je ukratko sadržaj razgovora. "Da li bi mogao da odeš dole i da im kažeš nešto što bi ih primirilo?"
<BR>&nbsp;&nbsp;&nbsp;&nbsp;&nbsp;"Hmmm... Pa, računam da bih."
<BR>&nbsp;&nbsp;&nbsp;&nbsp;&nbsp;"Onda uradi tako i požuri opet ovamo."
<BR>
<BR>&nbsp;&nbsp;&nbsp;&nbsp;&nbsp;Porodicama se nije dopao izgovor koji im Lazarus beše podmetnuo. Nisu hteli da se smire i da odlože sastanak. "Gde je Zakur?" "Zahtevamo da nam se podnese izveštaj!" "Čemu sve ove mistifikacije?"
<BR>&nbsp;&nbsp;&nbsp;&nbsp;&nbsp;Lazarus ih je ućutkao urlikom: "Slušajte me, prokleti idioti! Zak će vam govoriti kada bude spreman; ne vucite ga za rukav. On vrlo dobro zna šta radi."
<BR>&nbsp;&nbsp;&nbsp;&nbsp;&nbsp;Jedan čovek sa dna sale ustade. "Ja idem kući!"
<BR>&nbsp;&nbsp;&nbsp;&nbsp;&nbsp;"Samo napred", ponudi mu Lazarus umilno. "Poljubi mi proktore."
<BR>&nbsp;&nbsp;&nbsp;&nbsp;&nbsp;Čovek se zbuni i ponovo sede.
<BR>&nbsp;&nbsp;&nbsp;&nbsp;&nbsp;"Da li još neko želi da ide kući?" viknu Lazarus. "Ja vas u tome neću sprečavati. Samo me zanima kada će vaši ptičji mozgovi već jednom shvatiti da ste stavljeni van zakona. Između vas i proktora u ovom trenutku stoji jedino sposobnost Zakura Barstoua da milozvučno razgovara s Administratorom. Pa sad, izvolite... Sastanak se odlaže."
<BR>&nbsp;&nbsp;&nbsp;&nbsp;&nbsp;"Slušaj, Zače", reče Lazarus nekoliko minuta kasnije, "hajde da razjasnimo čitavu ovu zbrku. Ford će upotrebiti svu svoju pozamašnu moć da nam pomogne da se ubacimo u veliki brod i klisnemo odavde. Je li tako?"
<BR>&nbsp;&nbsp;&nbsp;&nbsp;&nbsp;"On je, praktično, prinuđen na to."
<BR>&nbsp;&nbsp;&nbsp;&nbsp;&nbsp;"Hmmm... I moraće sve to da izvede istovremeno se pretvarajući pred Kongresom da je svaki njegov potez samo neophodan korak ka saznavanju naše 'tajne'; drugim rečima, igraće dvostruku igru. Je li tako?"
<BR>&nbsp;&nbsp;&nbsp;&nbsp;&nbsp;"Nisam išao toliko daleko u razmišljanju. Ja sam..."
<BR>&nbsp;&nbsp;&nbsp;&nbsp;&nbsp;"Ali, to je istina, zar ne?"
<BR>&nbsp;&nbsp;&nbsp;&nbsp;&nbsp;"Da ... To je jedini način."
<BR>&nbsp;&nbsp;&nbsp;&nbsp;&nbsp;"Dobro. Kaži mi da li je taj momak Ford dovoljno pametan da shvati u šta se upušta i da li je dovoljno čvrst da bi sve to prebrodio?"
<BR>&nbsp;&nbsp;&nbsp;&nbsp;&nbsp;Barstou se priseti svega što je znao o Fordu i tome pridodade utiske iz razgovora. "Da", reče on odlučno, "Ford zna šta ga očekuje i dovoljno je snažan da se uhvati ukoštac sa tim."
<BR>&nbsp;&nbsp;&nbsp;&nbsp;&nbsp;"U redu. A kako stvari stoje sa tobom, drugar? Jesi li ti dorastao nevolji?" Lazarusov glas zvučao je pomalo prekorno.
<BR>&nbsp;&nbsp;&nbsp;&nbsp;&nbsp;"Ja? Šta hoćeš time da kažeš?"
<BR>&nbsp;&nbsp;&nbsp;&nbsp;&nbsp;"Ti, takođe, planiraš dvostruku igru sa svojom pastvom, zar ne? Imaš li ti tri čiste da izguraš stvar kada postane čupavo?"
<BR>&nbsp;&nbsp;&nbsp;&nbsp;&nbsp;"Ne razumem te, Lazaruse", odgovori Barstou zabrinuto. "Ne nameravam nikoga da obmanjujem; barem ne članove Porodica."
<BR>&nbsp;&nbsp;&nbsp;&nbsp;&nbsp;"Bolje bi bilo da ponovo pogledaš u karte", nastavi Lazarus neumoljivo. "Tvoj deo dogovora sastoji se u tome da se pobrineš da svi muškarci, žene i deca budu uključeni u egzodus. Spremaš li se da svakom pojedinačno ponudiš tu ideju i da sačekaš da se sto hiljada ljudi slože? Jednoglasno? Bog s tobom, toliku rulju ne bi mogao da privoliš ni da ti jednoglasno odzvižduće 'Jenki Dudl Dendi'."
<BR>&nbsp;&nbsp;&nbsp;&nbsp;&nbsp;"Ali, moraće da se slože", pobuni Barstou. "Nemaju izbora: ili ćemo emigrirati ili će nas oni pohvatati i poubijati. Ubeđen sam da je to i Fordova namera. On će to zaista i uraditi."
<BR>&nbsp;&nbsp;&nbsp;&nbsp;&nbsp;"Pa, zašto onda nisi iz istih stopa otišao dole u salu i rekao im to? Zašto si poslao mene, da im pričam šarene laže?"
<BR>&nbsp;&nbsp;&nbsp;&nbsp;&nbsp;Barstou protrlja oči prstima. "Ne znam."
<BR>&nbsp;&nbsp;&nbsp;&nbsp;&nbsp;"Ja ću ti reći zbog čega", nastavi Lazarus. "Ti bolje razmišljaš svojim slutnjama nego većina ljudi mozgovima. Poslao si me tamo da im odrecitujem bajku, jer si đavolski dobro znao da istina ne bi ničemu poslužila. Da si im saopštio da mogu da biraju izmedu mogućnosti da budu ubijeni i bekstva, jedni bi se uspaničili, a drugi uzjogunili. A neka stara ženska u kiltu bi odlučila da ode kući i isprsi se, zahtevajući poštovanje svojih prava, na osnovu Zaveta. Tada bi takav klipan minirao čitav plan, pre no što bi mu uopšte svanulo da se vlada ne šali. Je li tako?"
<BR>&nbsp;&nbsp;&nbsp;&nbsp;&nbsp;Barstou sleže ramenima i neveselo se nasmeši.
<BR>&nbsp;&nbsp;&nbsp;&nbsp;&nbsp;"U pravu si. Nisam, doduše, sve to tako proračunao, ali si apsolutno u pravu."
<BR>&nbsp;&nbsp;&nbsp;&nbsp;&nbsp;"Ma, jesi ti to proračunao", stade ga uveravati Lazarus. "Imao si ti pravi odgovor. Zače, dopadaju mi se tvoje slutnje: zato i učestvujem u svemu ovome. U redu, ti i Ford okrenućete svet naglavce, ali te ponovo pitam: Imaš li petlje da se upustiš u sve to?"
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
