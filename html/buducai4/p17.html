<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6.
<P>&nbsp;&nbsp;&nbsp;&nbsp;&nbsp;King je primio Zemljinog izaslanika u svojoj kabini. Označio je Zakura Barstoua i Džastina Futa kao predstavnike Porodica i pozvao i dr Gordona Hardija, s obzirom da se priroda zapanjujuće novosti ticala njegovog ogromnog znanja na polju biologije. Libi se već nalazio tamo kao glavni brodski oficir; Slejton Ford je, takođe, bio pozvan na osnovu njegovog jedinstvenog položaja u grupi, iako je bio razrešen službenih dužnosti u Porodicama, još od nervnog sloma koji je doživeo u hramu Krila.
<BR>&nbsp;&nbsp;&nbsp;&nbsp;&nbsp;Lazarus je bio prisutan, jer je to želeo po pravu lične zainteresovanosti koje mu niko nije mogao osporiti. On nije bio pozvan, ali je čak i kapetan King osećao izvesno snebivanje da eventualno dovede u pitanje podrazumevana prava najstarijeg člana.
<BR>&nbsp;&nbsp;&nbsp;&nbsp;&nbsp;Ralf Šulc predstavio je okupljenom društvu Zemljinog ambasadora. "Ovo je kapetan King, naš komandujući oficir, a ovo je Majls Rodni, predstavnik Veća Federacije, opunomoćeni ministar i, ako baš hoćete, opunomoćeni ambasador."
<BR>&nbsp;&nbsp;&nbsp;&nbsp;&nbsp;"To je malo preterano", reče Rodni, "iako bih se složio sa onim 'opunomoćeni'. Sadašnja situacija svakako je bez presedana. Čast mi je što sam vas upoznao, kapetane."
<BR>&nbsp;&nbsp;&nbsp;&nbsp;&nbsp;"Drago mi je što ste nas posetili, gospodine."
<BR>&nbsp;&nbsp;&nbsp;&nbsp;&nbsp;"A ovo su Zakur Barstou, predstavnik Opunomoćeništva Porodica Hauard, i Džastin Fut, sekretar Opunomoćeništva..."
<BR>&nbsp;&nbsp;&nbsp;&nbsp;&nbsp;"Na usluzi."
<BR>&nbsp;&nbsp;&nbsp;&nbsp;&nbsp;"Na usluzi, gospodo."
<BR>&nbsp;&nbsp;&nbsp;&nbsp;&nbsp;"Endru Libi, glavni astrogacioni oficir. Dr Gordon Hardi, biolog i rukovodilac istraživanja po pitanjima starenja i smrti."
<BR>&nbsp;&nbsp;&nbsp;&nbsp;&nbsp;"Mogu li da vam budem na usluzi?" istupi Hardi formalno.
<BR>&nbsp;&nbsp;&nbsp;&nbsp;&nbsp;"Vama na usluzi, gospodine. Znači, vi ste vodeći biolog... Propustili ste trenutak kada ste mogli da učinite ogromnu uslugu svekolikoj ljudskoj rasi. Razmislite o tome, gospodine, razmislite kako je sve moglo drugačije da ispadne. Ali, na svu sreću, ljudska rasa smogla je snage da iznađe tajnu o produžavanju života i bez pomoći Porodica Hauard."
<BR>&nbsp;&nbsp;&nbsp;&nbsp;&nbsp;Hardi se odjednom uznemiri. "Da li sam vas dobro razumeo, gospodine? Želite li da kažete da ste još u zabludi da smo imali da vam ponudimo nekakvu čudotvornu tajnu, samo da smo hteli?"
<BR>&nbsp;&nbsp;&nbsp;&nbsp;&nbsp;Rodni sleže ramenima i raširi ruke. "Znate šta, više nema potrebe da se pretvaramo, zar ne? Vaša dostignuća udvostručena, su, posve nezavisno od vas."
<BR>&nbsp;&nbsp;&nbsp;&nbsp;&nbsp;Kapetan King ga preseče. "Samo trenutak... Ralfe Šulce, da li je Federacija i dalje pod utiskom da postoji nekakva 'tajna' naših dugih života? Zar im nisi sve objasnio?"
<BR>&nbsp;&nbsp;&nbsp;&nbsp;&nbsp;Šulc je delovao pometeno. "Uf... Pa ovo je smešno! O tome uopšte nije bilo reči. Oni su i sami postali sposobni da odlože trenutak umiranja; prirodno je da im u tom pogledu više nismo zanimljivi. Istina je da je neprekidno vladalo uverenje da su naši dugi životi proizašli posredstvom manipulacije, a ne putem nasleđa, ali sam im ja izmenio takav utisak."
<BR>&nbsp;&nbsp;&nbsp;&nbsp;&nbsp;"Očigledno ne naročito uspešno, sudeći po onome što je Majls Rodni malopre rekao."
<BR>&nbsp;&nbsp;&nbsp;&nbsp;&nbsp;"Očigledno da ne. Istini za volju, nisam ni uložio mnogo truda na tom planu; bilo bi to mlaćenje prazne slame. Porodice Hauard i njihov životni vek više ne predstavljaju sporno pitanje na Zemlji. Zanimanje kako građana tako i vlade usmereno je na činjenicu da smo mi izvršili uspešan međuzvezdani skok."
<BR>&nbsp;&nbsp;&nbsp;&nbsp;&nbsp;"Ja sam ovde da to potvrdim", prihvati Majls Rodni. "Sve vladine službe, sva informativna sredstva, svi građani i svi naučnici u našem sistemu s krajnjim nestrpljenjem iščekuju povratak Nove Granice. To je najveći, najsenzacionalniji događaj koji se zbio još od prvog putovanja na Mesec. Vi ste slavni, gospodo; svi, koliko vas ima."
<BR>&nbsp;&nbsp;&nbsp;&nbsp;&nbsp;Lazarus pozva Zakura Barstoua na stranu i nešto mu došapnu. Barstouvljevo lice najpre je odavalo znake kolebljivosti, ali, malo kasnije, on zamišljeno klimnu glavom, izražavajući saglasnost. "Kapetane..." obrati se on Kingu.
<BR>&nbsp;&nbsp;&nbsp;&nbsp;&nbsp;"Da, Zače?"
<BR>&nbsp;&nbsp;&nbsp;&nbsp;&nbsp;"Predlažem da zamolimo našeg gosta da nas izvini dok ne saslušamo izveštaj Ralfa Šulca."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;Barstou jednim migom pokaza na Rodnija. "Smatram da ćemo se, ukoliko nasamo saslušamo sažet izveštaj Porodičinog predstavnika Šulca, bolje pripremiti za raspravu o mogućim posledicama našeg sadašnjeg položaja."
<BR>&nbsp;&nbsp;&nbsp;&nbsp;&nbsp;King se okrenu Rodniju. "Nećete nam zameriti, gospodine?" Lazarus osorno upade u reč. "Nije važno, kapetane. Zak ima ispravnu nameru, ali je suviše lepo vaspitan. Neka se naš prijatelj Rodni samo šetka ovuda, a mi ćemo već da razmrsimo čvor. Reci mi samo jednu stvar, Majlse; kakvim dokazima raspolažeš da ste ti i tvoji drugari uspeli da se izjednačite sa nama na stazi životnog maratona?"
<BR>&nbsp;&nbsp;&nbsp;&nbsp;&nbsp;"Dokazima?" zablenu se Rodni. "Zašto pitate... S kim imam čast? Ko ste vi, gospodine?"
<BR>&nbsp;&nbsp;&nbsp;&nbsp;&nbsp;Ralf Šulc im priskoči u pomoć. "Izvinite... Ali, nisam imao prilike da završim sa predstavljanjem. Majlse Rodni, ovo je Lazarus Long, Stariji."
<BR>&nbsp;&nbsp;&nbsp;&nbsp;&nbsp;"Na usluzi. Ali, 'stariji'... čega?"
<BR>&nbsp;&nbsp;&nbsp;&nbsp;&nbsp;"Samo stariji, i tačka", odgovori Lazarus. "Ja sam najstariji član Porodica. Ali, inače, običan građanin."
<BR>&nbsp;&nbsp;&nbsp;&nbsp;&nbsp;"Najstariji među Porodicama Hauard! Ali... ali vi ste najstariji živi čovek... Razmislite o toj činjenici!"
<BR>&nbsp;&nbsp;&nbsp;&nbsp;&nbsp;"Razmisli ti", odvrati Lazarus. "Ja sam prestao da razmišljam o tome još pre nekoliko vekova. A sada mi odgovori na pitanje?"
<BR>&nbsp;&nbsp;&nbsp;&nbsp;&nbsp;"Verujte mi da mi nije moguće da ostanem ravnodušan. Pored vas, osećam se kao balavac... iako ni sam nisam više mlad; idućeg juna punim sto pet godina."
<BR>&nbsp;&nbsp;&nbsp;&nbsp;&nbsp;"Ako dokažeš da si toliko star - odgovorio si na moje pitanje. Ja bih rekao da si negde oko četrdesete. Šta imaš da kažeš na to?"
<BR>&nbsp;&nbsp;&nbsp;&nbsp;&nbsp;"Pa, da budem iskren, nisam se nadao ovakvom ispitivanju. Želite li da vidite moju ličnu kartu?"
<BR>&nbsp;&nbsp;&nbsp;&nbsp;&nbsp;"Šališ se, valjda? U svoje vreme raspolagao sam sa pedesetak različitih ličnih karata, od kojih je svaka podjednako dobro prolazila. Šta još možeš da daš na uvid?"
<BR>&nbsp;&nbsp;&nbsp;&nbsp;&nbsp;"Samo trenutak, Lazaruse", umeša se kapetan King. "Kakva je svrha tvog pitanja?"
<BR>&nbsp;&nbsp;&nbsp;&nbsp;&nbsp;Lazarus Long za trenutak okrenu leđa Rodniju."Pa, evo ovako, kapetane... Zbrisali smo iz sunčevog sistema da bismo spasli žive glave, jer su sve one prostačine redom mislile da smo otkrili neki način da živimo zanavek i uvrtele sebi u glavu da nam tu 'tajnu' isteraju na nos, makar nam pre toga odrali kožu. Sada je, međutim, sve sam med i mleko; bar tako vele. Ali, zar nije čudno što je ptičica koju su poslali da popuši lulu mira sa nama još tvrdo ubeđena u postojanje neke naše tajne?
<BR>&nbsp;&nbsp;&nbsp;&nbsp;&nbsp;To me navodi na izvesne sumnje.
<BR>&nbsp;&nbsp;&nbsp;&nbsp;&nbsp;Pretpostavimo da ipak nisu uspeli da pronadu ključ za starenje i da ih još praganja pomisao da smo mi njegovi jedini vlasnici? Postoji li prepredeniji način da nas umire i rasprše našu sumnjičavost nego da nam kažu da ga i sami imaju i da nas na taj način privole da im se predamo u ruke kao stado ovaca, ne bi li nas potom ponovo bacili na muke?"
<BR>&nbsp;&nbsp;&nbsp;&nbsp;&nbsp;Rodni prasnu. "Kakva izopačena mašta! Kapetane, mislim da nisam došao ovamo da budem izložen ovakvom zlostavljanju."
<BR>&nbsp;&nbsp;&nbsp;&nbsp;&nbsp;Lazarus ga je posmatrao ledenim pogledom. "I onda je započelo od izopačene mašte, brale... a poznato ti je na šta je izašlo. Koga su ujedale zmije, taj se i guštera plaši."
<BR>&nbsp;&nbsp;&nbsp;&nbsp;&nbsp;"Prekinite, obojica", naredi King. "Ralfe, šta ti imaš da kažeš? Da li je moguće da si upao u nameštenu igru?"
<BR>&nbsp;&nbsp;&nbsp;&nbsp;&nbsp;Šulc se zamisli, dok mu je mišić ispod levog oka poigravao od uzrujanosti. "Mislim da nisam", odgovori on posle kraćeg ćutanja. "Prilično je teško oceniti. Po izgledu se ništa ne da zaključiti, budući da je iz ogromne mase normalnih ljudi moguće probrati toliko prirodno krepkih osoba da bi njihov broj čak i premašio broj naših članova."
<BR>&nbsp;&nbsp;&nbsp;&nbsp;&nbsp;"Ali, ti si psiholog. Trebalo bi, ukoliko ona postoji, da si u stanju da otkriješ znake prevare."
<BR>&nbsp;&nbsp;&nbsp;&nbsp;&nbsp;"Iako jesam psiholog, nisam ni čudotvorac ni telepata. Sem toga, kada sam polazio u misiju nisam išao da otkrijem prevaru." On se bojažljivo nasmeši. "Ipak, postojala je još jedna činjenica. Toliko sam se bio uzbudio što sam ponovo kod kuće, da se nisam nalazio u najboljem emocionalnom stanju za uočavanje protivrečnosti - ukoliko ih je uopšte bilo."
<BR>&nbsp;&nbsp;&nbsp;&nbsp;&nbsp;"Što, sve zajedno, znači da nisi siguran."
<BR>&nbsp;&nbsp;&nbsp;&nbsp;&nbsp;"Ne, nisam. Samo sam ubeđen da Majls Rodni govori istinu."
<BR>&nbsp;&nbsp;&nbsp;&nbsp;&nbsp;"I govorim!"
<BR>&nbsp;&nbsp;&nbsp;&nbsp;&nbsp;"...i verujem da bi se sa nekoliko dobrih pitanja stvar mogla do kraja raščistiti. On tvrdi da je star sto pet godina. To možemo lako da proverimo."
<BR>&nbsp;&nbsp;&nbsp;&nbsp;&nbsp;"Shvatam", saglasi se King. "Hmmm... Ralfe, ti si taj koji postavlja pitanja?"
<BR>&nbsp;&nbsp;&nbsp;&nbsp;&nbsp;"U redu. Dozvolićete, Majlse Rodni?"
<BR>&nbsp;&nbsp;&nbsp;&nbsp;&nbsp;"Samo izvolite", odgovori Rodni prigušeno.
<BR>&nbsp;&nbsp;&nbsp;&nbsp;&nbsp;"Mora da ste imali trideset godina kada smo napustili Zemlju, s obzirom da je od tog trenutka proteklo blizu sedamdeset i pet godina zemaljskog vremena. Sećate li se tih događaja?"
<BR>&nbsp;&nbsp;&nbsp;&nbsp;&nbsp;"Veoma živo. Radio sam kao činovnik u Novakovom Tornju u jednoj od Administratorovih službi."
<BR>&nbsp;&nbsp;&nbsp;&nbsp;&nbsp;Slejton Ford je za sve vreme rasprave stajao u pozadini, ničim ne privlačeći pažnju na sebe. Međutim, posle Rodnijevog poslednjeg odgovora, on ustade. "Samo trenutak, kapetane..."
<BR>&nbsp;&nbsp;&nbsp;&nbsp;&nbsp;"A? Da?"
<BR>&nbsp;&nbsp;&nbsp;&nbsp;&nbsp;"Možda bih ja mogao da skratim mučnu nedoumicu. Oprosti, Ralfe." On stade pred Zemljinog izaslanika. "Ko sam ja?"
<BR>&nbsp;&nbsp;&nbsp;&nbsp;&nbsp;Rodni ga začuđeno pogleda. Izraz njegovog lica promeni pri tom čitav registar - od prostog iznenađenja zbog neobičnog pitanja, do potpune, nemušte zaprepašćenosti.
<BR>&nbsp;&nbsp;&nbsp;&nbsp;&nbsp;"Ali vi... vi ste Administrator Ford."
</P></TD></TR></TABLE>
<P class="next">
<A HREF=p18.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
