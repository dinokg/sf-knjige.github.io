<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>52. NA KAUČU
<P>&nbsp;&nbsp;&nbsp;&nbsp;&nbsp;Da sam bar malo studirao psihologiju, pomisli van der Berg, mogao bih da se latim ispitivanja parametara njegove opsene. Sada, međutim, deluje savršeno normalno - osim kada je o toj jedinoj stvari reč.
<BR>&nbsp;&nbsp;&nbsp;&nbsp;&nbsp;Iako je pri jednoj šestini gravitacije ma koje sedište bilo udobno, Flojd ga je iskosio u sasvim nagnut položaj i stavio šake iza glave. Van der Berg se iznenada prisetio da je to klasičan položaj pacijenta iz vremena stare, ali još ne sasvim obesnažene frojdovske psihoanalize.
<BR>&nbsp;&nbsp;&nbsp;&nbsp;&nbsp;Bilo mu je drago što mu je saputnik odlučio da prvi govori, delom iz puke radoznalosti, ali poglavito zato što se nadao da će Flojd, što se pre oslobodi tih besmislica, tim brže biti izlečen - ili bar postati bezopasan. No, nije se osećao odveć optimistički nastrojen: mora da postoji neki ozbiljan, duboko ukorenjen problem kada je došlo do pojave tako moćne opsene.
<BR>&nbsp;&nbsp;&nbsp;&nbsp;&nbsp;Bilo je veoma uznemirujuće ustanoviti da se Flojd potpuno saglasio sa njim, pa je čak već postavio vlastitu dijagnozu.
<BR>&nbsp;&nbsp;&nbsp;&nbsp;&nbsp;"Moj psihorejting iznosi A.1 plus", reče on, "što znači da bi mi čak dopustili da pogledam u vlasiti dosje - a samo nas oko deset odsto ima tu povlasticu. I sam sam, dakle, zbunjen, baš kao i ti - ali video sam dedu i on je razgovarao sa mnom. Nikada nisam verovao u duhove - zar iko veruje? - ali ovo mora da znači da je on mrtav. Žao mi je što ga bolje nisam upoznao - radovao sam se našem predstojećem susretu... pa ipak, sada ima čega da se sećam..."
<BR>&nbsp;&nbsp;&nbsp;&nbsp;&nbsp;"Kaži mi tačno šta je rekao", prekide ga van der Berg.
<BR>&nbsp;&nbsp;&nbsp;&nbsp;&nbsp;Kris se slabašno osmehu i uzvrati: "Nikada nisam imao takozvano 'fotografsko' pamćenje, a i bio sam odveć pometen celom pojavom, tako da ti ne mogu preneti razgovor od reči do reči." On zastade, a na licu mu se pojavi izraz usredsređenosti.
<BR>&nbsp;&nbsp;&nbsp;&nbsp;&nbsp;"Neobično... koliko uspevam da se razaberem, mislim da, zapravo, uopšte i nismo koristili reči."
<BR>&nbsp;&nbsp;&nbsp;&nbsp;&nbsp;Sve gore i gore, pomisli van der Berg; uz zagrobni život tu je i telepatija. Ali samo je uzvratio:
<BR>&nbsp;&nbsp;&nbsp;&nbsp;&nbsp;"Dobro, upoznaj me... u glavnim crtama... sa razgovorom. Ja te uopšte nisam čuo šta govoriš."
<BR>&nbsp;&nbsp;&nbsp;&nbsp;&nbsp;"U redu. Kazao je nešto kao: 'Želeo sam da te opet vidim i veoma sam srećan. Uveren sam da će sve biti dobro i da će vas 'Vaseljena' uskoro izbaviti'."
<BR>&nbsp;&nbsp;&nbsp;&nbsp;&nbsp;Tipična isprazna poruka duhova, pomisli van der Berg. Oni nikada ne kažu nešto korisno ili iznenađujuće - naprosto odražavaju nade i strahove slušalaca. Bezinformacioni odjeci iz podsvesti...
<BR>&nbsp;&nbsp;&nbsp;&nbsp;&nbsp;"Nastavi."
<BR>&nbsp;&nbsp;&nbsp;&nbsp;&nbsp;"Tada sam ga upitao gde su ovdašnji žitelji - zašto je ovo mesto pusto. Nasmejao se i dao mi odgovor koji još ne razumem. Nešto kao: 'Znam da niste nameravali ništa loše - kada smo vas videli da dolazite, jedva da smo imali vremana da damo upozorenje. Svi... tu je upotrebio reč koju ne bih mogao da izgovorim čak i da sam je upamtio... otišli su u vodu - kadri su da se kreću veoma brzo kad moraju! Neće izići dok ne odete i vetar ne oduva otrov.' Šta li je pod tim imao na umu? Naš izduvni gas je fina, čista vodena para - a od toga se sastoji i najveći deo njihove atmosfere, uostalom."
<BR>&nbsp;&nbsp;&nbsp;&nbsp;&nbsp;Pa, pomisli van der Berg, mislim da ne postoji nikakav zakon koji bi nalagao da jedna opsena - baš kao i san - mora da bude logički ustrojena. Možda pojam 'otrov' simboliše neki duboki strah sa kojim Kris, uprkos svom izvrsnom psihorejtingu, nije u stanju da se suoči. No, ma šta bilo posredi, sumnjam da to ima veze sa mnom. Otrov - nije nego! Pogonska masa 'Bila Tija' jeste čista, destilisana voda dopremljena na orbitu sa Ganimeda...
<BR>&nbsp;&nbsp;&nbsp;&nbsp;&nbsp;Ali samo trenutak. Koliko je ona topla pri izlasku iz izduvnika? Nisam li negde pročitao...?
<BR>&nbsp;&nbsp;&nbsp;&nbsp;&nbsp;"Krise", reče obazrivo van der Berg, "pošto voda prođe kroz reaktor, da li sva izlazi u vidu vodene pare?"
<BR>&nbsp;&nbsp;&nbsp;&nbsp;&nbsp;"A šta bi drugo moglo? Oh, ako smo stvarno zagrejni, onda se deset ili petnaest odsto razlaže na vodonik i kiseonik."
<BR>&nbsp;&nbsp;&nbsp;&nbsp;&nbsp;Kiseonik! Van der Berga najednom obuze jeza, iako je u unutrašnjosti šatla vladala prijatna sobna temperatura. Bilo je krajnje neverovatno da je Flojd shvatio šta proishodi iz onoga što je upravo rekao; to je ležalo izvan njegovog polja stručnosti.
<BR>&nbsp;&nbsp;&nbsp;&nbsp;&nbsp;"Da li si znao, Krise, da je za primitivne organizme na Zemlji, a svakako i za stvorenja koja žive u jednoj atmosferi kakva je ova Evropina, kiseonik pogubno otrovan?"
<BR>&nbsp;&nbsp;&nbsp;&nbsp;&nbsp;"Šališ se."
<BR>&nbsp;&nbsp;&nbsp;&nbsp;&nbsp;"Nimalo: otrovan je čak i za nas, pod visokim pritiskom."
<BR>&nbsp;&nbsp;&nbsp;&nbsp;&nbsp;"To sam znao; naučili su nas na kursu za ronjenje."
<BR>&nbsp;&nbsp;&nbsp;&nbsp;&nbsp;"Tvoj... deda... je dobro rekao. Isto je kao da smo grad poprskali iperitom. Dobro, nije baš tako rđavo - kiseonik će se znatno brže razići."
<BR>&nbsp;&nbsp;&nbsp;&nbsp;&nbsp;"Sada mi, dakle, veruješ."
<BR>&nbsp;&nbsp;&nbsp;&nbsp;&nbsp;"Uopšte nisam rekao da ti ne verujem."
<BR>&nbsp;&nbsp;&nbsp;&nbsp;&nbsp;"Bio bi lud da mi veruješ."
<BR>&nbsp;&nbsp;&nbsp;&nbsp;&nbsp;Napetost je splasnula posle ovoga i oni stadoše da se smeju.
<BR>&nbsp;&nbsp;&nbsp;&nbsp;&nbsp;"Nisi mi kazao šta je nosio."
<BR>&nbsp;&nbsp;&nbsp;&nbsp;&nbsp;"Staromodni kućni ogrtač, isti onaj koji se sećam iz detinjstva. Izgledao je veoma udoban."
<BR>&nbsp;&nbsp;&nbsp;&nbsp;&nbsp;"Jesi li zapazio još neku pojedinost?"
<BR>&nbsp;&nbsp;&nbsp;&nbsp;&nbsp;"Zapravo, jesam; izgledao je znatno mlađi i imao je više kose nego kada sam ga poslednji put video. Stoga ne mislim da je bio... kako bih to rekao?... stvaran. Pre je posredi bila slika generisana kompjuterom. Ili sintetički hologram."
<BR>&nbsp;&nbsp;&nbsp;&nbsp;&nbsp;"Monolit!"
<BR>&nbsp;&nbsp;&nbsp;&nbsp;&nbsp;"Da - na to sam pomislio. Sećaš se kako se Dejv Boumen pojavio pred dedom na 'Leonovu'? Možda je sada na njega došao red. Ali zašto? Nije mi dao nikakvo upozorenje - čak nije imao ni neku posebnu poruku. Samo je hteo da se oprosti i da mi poželi sve najbolje..."
<BR>&nbsp;&nbsp;&nbsp;&nbsp;&nbsp;Nekoliko nelagodnih trenutaka Flojdovo lice bilo je u grču; onda je on ponovo uspostavio kontrolu nad sobom i osmehnuo sa van der Bergu.
<BR>&nbsp;&nbsp;&nbsp;&nbsp;&nbsp;"Dobro, dosta sam pričao. A sad je red na tebe da objasniš šta jedan dijamant od milion miliona tona radi na jednom svetu sazdanom poglavito od leda i sumpora. Očekujem nešto uverljivo."
<BR>&nbsp;&nbsp;&nbsp;&nbsp;&nbsp;"I jeste", uzvrati dr Rolf van der Berg.
</P></TD></TR></TABLE>
<P class="next">
<A HREF=p61.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
