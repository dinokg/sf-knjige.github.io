<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1.
<P>&nbsp;&nbsp;&nbsp;&nbsp;&nbsp;Dvadeset pet godina kasnije, dva brata su stajala jedan pored drugog na obali reke Lipi. David je podigao svoj štap i njime pokazao padinu brda.
<BR>&nbsp;&nbsp;&nbsp;&nbsp;&nbsp;"Eno ih!"
<BR>&nbsp;&nbsp;&nbsp;&nbsp;&nbsp;Džon je pratio pogled svog brata do mesta na kome su se ukazale dve male prilike kako se s naporom kreću uzbrdo. Nasmejao se.
<BR>&nbsp;&nbsp;&nbsp;&nbsp;&nbsp;"Dejvi, kao i obično, gura napred, ali se kladim na Merinu izdržljivost; ona će prva stići na vrh."
<BR>&nbsp;&nbsp;&nbsp;&nbsp;&nbsp;"Ne zaboravi da je Meri godinu-dve starija."
<BR>&nbsp;&nbsp;&nbsp;&nbsp;&nbsp;"Rđav si ti stric. Isuviše upadljivo držiš stranu svom sinovcu."
<BR>&nbsp;&nbsp;&nbsp;&nbsp;&nbsp;Obojica razvukoše usne u osmeh. "Ona je dobra devojčica", reče David, "ali Dejvi - eh, on je Dejvi."
<BR>&nbsp;&nbsp;&nbsp;&nbsp;&nbsp;"Trebalo je da se oženiš i da imaš svoju decu."
<BR>&nbsp;&nbsp;&nbsp;&nbsp;&nbsp;"Nikada nisam imao vremena za udvaranje."
<BR>&nbsp;&nbsp;&nbsp;&nbsp;&nbsp;Džon reče: "Pretpostavljao sam da vi zemljoradnici to obavljate uzgred i bez po muke, dok sadite kupus."
<BR>&nbsp;&nbsp;&nbsp;&nbsp;&nbsp;"Ja, eto, ne sadim kupus. Nema nikakvog smisla danas sejati ma šta drugo sem pšenice i krompira. To traži država i ja joj to dajem."
<BR>&nbsp;&nbsp;&nbsp;&nbsp;&nbsp;Džon ga je pogledao sa interesovanjem. "Dopadaš mi se u ovoj svojoj ulozi čestitog i nezgrapnog farmera. Koliko imaš stoke? Kako se prodaje meso, mleko?"
<BR>&nbsp;&nbsp;&nbsp;&nbsp;&nbsp;"Maločas sam govorio o usevima. Mislim da je stoci za mužu svakako odzvonilo. Zauzima više zemlje nego što sama vredi."
<BR>&nbsp;&nbsp;&nbsp;&nbsp;&nbsp;Džon odmahnu glavom. "Ne mogu zamisliti dolinu bez krava."
<BR>&nbsp;&nbsp;&nbsp;&nbsp;&nbsp;"Stara iluzija gradskog čoveka", reče David, "da se selo ne menja. Selo se više menja od grada. U gradu se samo nazidaju drukčije zgrade - možda veće i ružnije, i to je sve. Kada selo promeni lik, ono ga promeni iz osnova."
<BR>&nbsp;&nbsp;&nbsp;&nbsp;&nbsp;"O tome bismo mogli raspravljati", reče Džon. "Na kraju krajeva..."
<BR>&nbsp;&nbsp;&nbsp;&nbsp;&nbsp;David pogleda preko ramena. "Eno dolazi En." Kada se toliko približila da ga je mogla čuti, on dodade: "Pitao si me, između ostalog, zašto se nisam oženio!"
<BR>&nbsp;&nbsp;&nbsp;&nbsp;&nbsp;En ih obojicu obgrli. "Ima nešto što mi se sviđa u ovoj dolini", reče ona, "a to je visok stepen uljudnog ponašanja. Da li zaista želiš da znaš zašto se do sada nisi oženio, Davide?"
<BR>&nbsp;&nbsp;&nbsp;&nbsp;&nbsp;"On tvrdi da nikada nije imao vremena za to", reče Džon.
<BR>&nbsp;&nbsp;&nbsp;&nbsp;&nbsp;"Ti si hibrid", rekla mu je En. "U dovoljnoj meri si farmer da znaš da žena treba da bude sastavni deo imetka; ali kako si u isti mah jedan od novopečenih univerzitetski obrazovanih zemljoradnika, dovoljno si uglađen da se osećaš krivim zbog takvog shvatanja."
<BR>&nbsp;&nbsp;&nbsp;&nbsp;&nbsp;"A kako ti misliš da treba da postupam sa svojom ženom", upitao je David, "pod pretpostavkom da sam se našao u prilici da je imam? Treba li da je upregnem u plug kada traktor otkaže?"
<BR>&nbsp;&nbsp;&nbsp;&nbsp;&nbsp;"To, čini mi se, zavisi od žene, od toga da li je u stanju da gospodari tobom ili nije."
<BR>&nbsp;&nbsp;&nbsp;&nbsp;&nbsp;"Mogla bi i ona tebe da upregne u plug!" primeti Džon.
<BR>&nbsp;&nbsp;&nbsp;&nbsp;&nbsp;"En, moraćeš mi naći neku simpatičnu devojku koja ume da gospodari. Uveren sam da imaš prijateljicu koja bi odgovarala jednom vestmorlandskom geaku?"
<BR>&nbsp;&nbsp;&nbsp;&nbsp;&nbsp;"Obeshrabrena sam", rekla je En. "I sam znaš da sam svim silama pokušavala, pa nikad ništa."
<BR>&nbsp;&nbsp;&nbsp;&nbsp;&nbsp;"E pa sad! Jedne su bile bez grudi i sa naočarima, prljavih noktiju i sa Nju Stejtsmenom pod levom miškom, a druge u smešno šarenom tvidu, najlonu i sa visokim potpeticama."
<BR>&nbsp;&nbsp;&nbsp;&nbsp;&nbsp;"A šta imaš da kažeš za Normu?"
<BR>&nbsp;&nbsp;&nbsp;&nbsp;&nbsp;"Norma je", reče David, "želela da vidi kako pastuv opslužuje jednu od kobila. Po njenom mišljenju bi to bio veoma zanimljiv doživljaj."
<BR>&nbsp;&nbsp;&nbsp;&nbsp;&nbsp;"Ali šta tu nije u redu ako je u pitanju žena jednog farmera?"
<BR>&nbsp;&nbsp;&nbsp;&nbsp;&nbsp;David je suvo odgovorio: "Ne bih umeo da objasnim. Tek, stari Džes se zaprepastio kada je to čuo. Mi imamo svoja gruba i ukalupljena shvatanja pristojnosti, pa makar i smešna ona bila."
<BR>&nbsp;&nbsp;&nbsp;&nbsp;&nbsp;"Upravo je tako kako sam rekla", obratila mu se En. "Još si delimično civilizovan. Ostaćeš neženja do kraja života."
<BR>&nbsp;&nbsp;&nbsp;&nbsp;&nbsp;David se nasmešio. "Jedno želim da znam - hoćete li dozvoliti Dejviju da postane varvarin ovakav kakav sam ja?"
<BR>&nbsp;&nbsp;&nbsp;&nbsp;&nbsp;Džon na to reče: "Dejvi će biti arhitekta. Potrebni su mi razumni planovi koje ću izvoditi kada ostarim. Treba samo da vidiš kakvo čudovište sada podižem."
<BR>&nbsp;&nbsp;&nbsp;&nbsp;&nbsp;"Dejvi će se sam opredeliti", rekla je En. "Mislim da trenutno namerava da postane planinar. A šta imaš da kažeš za Meri? Hoćeš li i nju da pridobiješ za isto zanimanje?"
<BR>&nbsp;&nbsp;&nbsp;&nbsp;&nbsp;"Ne mogu da zamislim Meri kao arhitektu", odgovorio je njen otac.
<BR>&nbsp;&nbsp;&nbsp;&nbsp;&nbsp;"Meri će se udati", dodao je njen stric, "kao svaka žena koja nešto vredi."
<BR>&nbsp;&nbsp;&nbsp;&nbsp;&nbsp;En ih je posmatrala. "Obojica ste pravi divljaci", primetila je. "Mislim da su svi muškarci takvi. Jedina razlika je u tome što je politura civilizacije na Davidu malo više oštećena."
<BR>&nbsp;&nbsp;&nbsp;&nbsp;&nbsp;"Nemoj tako", odgovorio je David, "šta ima loše u tome ako se smatra prirodnim da dobra žena treba da se uda?"
<BR>&nbsp;&nbsp;&nbsp;&nbsp;&nbsp;"Neću se iznenaditi ni ako se Dejvi oženi", rekla je En.
<BR>&nbsp;&nbsp;&nbsp;&nbsp;&nbsp;"Zajedno sa mnom studirala je jedna devojka", rekao je David. "Sve nas je tukla u teoriji i ako je tačno ono što sam čuo uglavnom je ona vodila farmu svog oca u Lankaširu negde od svoje četrnaeste godine, međutim, nije ni diplomirala. Udala se za nekog američkog pilota, i sa njim otišla da živi u Detroitu."
<BR>&nbsp;&nbsp;&nbsp;&nbsp;&nbsp;"Prema tome", primetila je En, "uopšte ne treba obraćati pažnju na svoje kćeri, jer će se one ionako poudavati za američke pilote i otići da žive u Detroitu."
<BR>&nbsp;&nbsp;&nbsp;&nbsp;&nbsp;David se blago nasmešio. "Pa, tako nekako!"
<BR>&nbsp;&nbsp;&nbsp;&nbsp;&nbsp;En ga je pogledala sa mešavinom trpeljivosti i očajanja, ali nije stavila nikakvu dalju primedbu. Zajedno su ćutke nastavili šetnju pored obale. U vazduhu se osećao polet meseca maja; nebo je bilo plavo i belo, dok su oblaci lagano prelazili preko azurnog pašnjaka. U dolini je čovek uvek svesniji neba, uokvirenog pervazom brda. Jedna senka je zaplovila preko tla ka njima, obavila ih, i ponovo ustupila mesto suncu.
<BR>&nbsp;&nbsp;&nbsp;&nbsp;&nbsp;"Ovde zaista vlada mir", reče En. "Blago tebi, Davide."
<BR>&nbsp;&nbsp;&nbsp;&nbsp;&nbsp;"Nemojte se vratiti u nedelju", predložio je on. "Ostanite tu. Dobro bi nam došla mala pomoć oko sađenja krompira, znate i sami da je Luka bolestan."
<BR>&nbsp;&nbsp;&nbsp;&nbsp;&nbsp;"Moje čudovište me čeka", rekao je Džon. "Sem toga deca neće nikada uraditi praznične zadatke dok smo ovde. Bojim se da se moramo na vreme vratiti u London."
<BR>&nbsp;&nbsp;&nbsp;&nbsp;&nbsp;"Na sve strane vlada takvo obilje. Pogledajte sve ovo, pa se setite jadnih, nesrećnih Kineza."
<BR>&nbsp;&nbsp;&nbsp;&nbsp;&nbsp;"Ima li šta novog? Da li ste slušali vesti pre nego što ste ovamo došli?"
<BR>&nbsp;&nbsp;&nbsp;&nbsp;&nbsp;"Amerikanci šalju brodovima nove zalihe žita."
<BR>&nbsp;&nbsp;&nbsp;&nbsp;&nbsp;"Ima li kakvih vesti iz Pekinga?"
<BR>&nbsp;&nbsp;&nbsp;&nbsp;&nbsp;"Ništa zvanično. Pretpostavlja se da je grad u plamenu. A u Hong Kongu su morali da odbiju napade vršene preko granice."
<BR>&nbsp;&nbsp;&nbsp;&nbsp;&nbsp;"Uvijen način izražavanja", rekao je Džon smrknuto. "Da li ste imali prilike da vidite one stare slike koje predstavljaju pošast pacova u Australiji? Deset stopa visoke ograde od pletene žice - i stotine, hiljade pacova zgomilanih oko njih kao žabe skaču jedan preko drugog, sve dok im na kraju ne pođe za rukom da se prebace preko ograde ili dok se ograda ne sruši pod njihovim teretom. Upravo sada tako izgleda Hong Kong, s tom razlikom što uz ogradu ne pužu pacovi, već ljudska bića."
<BR>&nbsp;&nbsp;&nbsp;&nbsp;&nbsp;"Zar misliš da je dotle došlo?" upitao je David.
<BR>&nbsp;&nbsp;&nbsp;&nbsp;&nbsp;"Gore ne može biti. Pacovi su navaljivali isključivo vođeni slepim nagonom gladi. Ljudi su inteligentna stvorenja, i zato što su inteligentni moraju se preduzeti drastičnije mere da bi se zaustavili. Pretpostavljam da odbrana obiluje municijom za svoje topove i puške, ali je izvesno da je neće imati dovoljno."
<BR>&nbsp;&nbsp;&nbsp;&nbsp;&nbsp;"Misliš da će Hong Kong pasti?"
<BR>&nbsp;&nbsp;&nbsp;&nbsp;&nbsp;"Uveren sam u to. Pritisak će rasti sve dok se to ne dogodi. Mogu ih u početku mitraljirati iz vazduha, zasipati avionskim bombama, pa čak i baciti napalm-bombu; ali će svakog ubijenog čoveka zameniti stotina drugih, koji će u traganju za utočištem pristizati iz unutrašnjosti."
<BR>&nbsp;&nbsp;&nbsp;&nbsp;&nbsp;"Napalm-bombu!" rekla je En. "Oh, ne."
<BR>&nbsp;&nbsp;&nbsp;&nbsp;&nbsp;"Koje drugo rešenje postoji? Ili to ili izvršiti evakuaciju; međutim, nema dovoljno brodova da se čitav Hong Kong evakuiše na vreme."
<BR>&nbsp;&nbsp;&nbsp;&nbsp;&nbsp;David reče: "Čak i da Kinezi zauzmu Hong Kong, tu ne može biti dovoljno hrane ni za tri pristojna obroka, pa bi se opet našli na polaznoj tački."
<BR>&nbsp;&nbsp;&nbsp;&nbsp;&nbsp;"Tri pristojna obroka? Čak ni za jedan, po mom mišljenju. Ali šta sve to znači? Oni gladuju. Kada bi se ti nalazio u istom stanju, bio bi spreman da ubiješ za jedan jedini zalogaj."
<BR>&nbsp;&nbsp;&nbsp;&nbsp;&nbsp;"A Indija?" upitao je David. "A Burma i sva ostala Azija?"
<BR>&nbsp;&nbsp;&nbsp;&nbsp;&nbsp;"Niko ne zna kako će se stvari razvijati. Oni su bar na izvestan način opomenuti. Zbog toga što kineska vlada nije bila voljna da prizna da se nalazi pred problemom koji nije u stanju da savlada, dovela je zemlju u ovu najgoru moguću situaciju."
<BR>&nbsp;&nbsp;&nbsp;&nbsp;&nbsp;En je rekla: "Kako su mogli i pomisliti da će sačuvati tajnu?"
<BR>&nbsp;&nbsp;&nbsp;&nbsp;&nbsp;Džon je slegao ramenima. "Dekretom su ukinuli glad - sećaš li se? U početku se činilo da sve ide kako treba. U roku od jednog meseca izolovali su virus da ne bi osvojio pirinčana polja. Prilepili su na njega urednu etiketu - virus Čung Li. Još im je jedino bilo preostalo da pronađu neki način da satru njega, a da ne unište biljku. Ili da, kao druga mogućnost, odgaje biljku koja bi bila otporna na taj virus. I najzad, nisu imali nikakvog osnova da pretpostave da će se virus tako brzo raširiti."
<BR>&nbsp;&nbsp;&nbsp;&nbsp;&nbsp;"A kada im je žetva onako strašno podbacila?"
<BR>&nbsp;&nbsp;&nbsp;&nbsp;&nbsp;"Prikupili su zalihe za slučaj gladi - treba im odati priznanje za to. Pretpostavljali su da će izdržati do sledeće žetve. A zašto i ne bi mogli poverovati da će do tog vremena potući virus?"
<BR>&nbsp;&nbsp;&nbsp;&nbsp;&nbsp;"Amerikanci izjavljuju da su na putu da nađu izlaz."
<BR>&nbsp;&nbsp;&nbsp;&nbsp;&nbsp;"Oni mogu spasti preostali deo Dalekog istoka. Ali su zakasnili da spasu Kinu - a to znači i Hong Kong."
<BR>&nbsp;&nbsp;&nbsp;&nbsp;&nbsp;Enin pogled bio je uprt u obronak brda i dve prilike koje su se pentrale ka vrhu.
<BR>&nbsp;&nbsp;&nbsp;&nbsp;&nbsp;"Mala deca gladuju", rekla je ona. "Sigurno im možemo pomoći na neki način?"
<BR>&nbsp;&nbsp;&nbsp;&nbsp;&nbsp;"Kako?" pitao se Džon. "Šaljemo im hranu, ali je to kapljica vode u okeanu."
<BR>&nbsp;&nbsp;&nbsp;&nbsp;&nbsp;"Strašno je kad čovek pomisli da mi možemo da razgovaramo, da se smejemo i šalimo", rekla je ona, "u jednoj ovako mirnoj i bogatoj zemlji, dok se sve to događa."
<BR>&nbsp;&nbsp;&nbsp;&nbsp;&nbsp;David reče: "A šta drugo možemo da uradimo, draga? I pre ovih događaja je svakog trenutka veliki broj ljudi umirao u mukama; jedina razlika je u tome što se sada broj uvišestručio. Smrt je uvek ista, svejedno da li je zadesila jedno ili sto hiljada."
<BR>&nbsp;&nbsp;&nbsp;&nbsp;&nbsp;En je rekla: "Čini mi se da si u pravu."
<BR>&nbsp;&nbsp;&nbsp;&nbsp;&nbsp;"Imamo sreće", umešao se David. "Virus je mogao isto tako napasti i žito."
<BR>&nbsp;&nbsp;&nbsp;&nbsp;&nbsp;"Pa ipak, posledice ne bi bile iste, šta misliš?" upitao je Džon. "Mi ne zavisimo od žita u doslovno istom smislu u kome Kinezi i uopšte Azijati zavise od pirinča."
<BR>&nbsp;&nbsp;&nbsp;&nbsp;&nbsp;"Svejedno, stanje bi bilo veoma rđavo. Hleb bi bio racioniran, sigurno."
<BR>&nbsp;&nbsp;&nbsp;&nbsp;&nbsp;"Hleb racioniran!" uzviknula je En. "A u Kini se milioni bore za nekoliko zrna pirinča."
<BR>&nbsp;&nbsp;&nbsp;&nbsp;&nbsp;Zaćutali su. Iznad njih se sunce ukazalo na parčetu neba bez oblaka. Pesma jedne vrste drozda razlegala se uz pratnju potmule i smirujuće huke reke Lipi.
<BR>&nbsp;&nbsp;&nbsp;&nbsp;&nbsp;"Nesrećnici", rekao je David.
<BR>&nbsp;&nbsp;&nbsp;&nbsp;&nbsp;"U vozu na putu ovamo", počeo je Džon, "jedan čovek je sa očitim uživanjem objašnjavao da su Kinezi prosto dobili ono što zaslužuju i to zato što su komunisti. Da nije bilo dece već bih mu rekao šta mislim o nekome ko ima takva shvatanja."
<BR>&nbsp;&nbsp;&nbsp;&nbsp;&nbsp;"Pitanje je da li smo mi išta bolji?" rekla je En. "Setimo ih se i povremeno nam je žao, ali se ostalo vreme ponašamo kao da je sve u najboljem redu i bavimo se svojim uobičajenim poslovima."
<BR>&nbsp;&nbsp;&nbsp;&nbsp;&nbsp;"Moramo", rekao je David. "Po mom mišljenju nije tačno da se čovek iz voza sve vreme naslađuje. Takvi smo mi ljudi. Ne ide loše sve dok smo svesni koliko smo srećni."
<BR>&nbsp;&nbsp;&nbsp;&nbsp;&nbsp;"U pravu si. Čini mi se da je i David nešto slično rekao?"
<BR>&nbsp;&nbsp;&nbsp;&nbsp;&nbsp;U taj mah su čuli jedno daleko 'ehej' nošeno povetarcem ranoga leta, i sve troje upraviše pogled u tom pravcu. Obrisi jedne figure ukazali su se u pravcu neba, i, dok su neko vreme posmatrali, još jedna se pojavila pored nje.
<BR>&nbsp;&nbsp;&nbsp;&nbsp;&nbsp;Džon se nasmešio. "Meri je prva stigla. Izdržljivost je pobedila."
<BR>&nbsp;&nbsp;&nbsp;&nbsp;&nbsp;"Hoćeš da kažeš to što je Meri starija", dobacio je David. "Hajde da im mahnemo, da bi znali da smo ih videli."
<BR>&nbsp;&nbsp;&nbsp;&nbsp;&nbsp;Mahnuli su im rukama, a dve prilike su odgovorile na njihov znak. Kada su nastavili šetnju, En je rekla:
<BR>&nbsp;&nbsp;&nbsp;&nbsp;&nbsp;"U stvari, ako se ne varam, Meri je odlučila da postane lekar."
<BR>&nbsp;&nbsp;&nbsp;&nbsp;&nbsp;"To je vrlo pametno", rekao je David. "Moći će da se uda za lekara, pa će zajedno otvoriti ordinaciju."
<BR>&nbsp;&nbsp;&nbsp;&nbsp;&nbsp;"A gde to", reče Džon, "u Detroitu?"
<BR>&nbsp;&nbsp;&nbsp;&nbsp;&nbsp;"Po Davidovom shvatanju, medicina je jedno od onih korisnih zanimanja", primetila je En. "S tim da žena istovremeno bude i dobra kuvarica."
<BR>&nbsp;&nbsp;&nbsp;&nbsp;&nbsp;David začeprka po jednoj rupi svojim štapom. "Budući da živim bliže jednostavnim stvarima", rekao je on, "u stanju sam da ih bolje ocenim. Stavljam korisna zanimanja na prvo, drugo i treće mesto. Posle toga, nemam ništa protiv da se počne sa takvim izmotacijama kao što su oblakoderi."
<BR>&nbsp;&nbsp;&nbsp;&nbsp;&nbsp;"Nemoj tako", rekao je Džon, "da nije bilo inženjera koji su sagradili dovoljno veliki andrak u koji može da se smesti celo ministarstvo poljoprivrede, gde biste svi vi farmeri bili?"
<BR>&nbsp;&nbsp;&nbsp;&nbsp;&nbsp;David nije odgovorio na ovu šalu. Šetajući tako, stigli su do jednog mesta na kome se sa desne strane staze pružalo močvarno zemljište, dok je duž leve tekla reka. David se sagao ka jednom busenu trave čije su vlati izrasle gotovo dve stope uvis. Povukao je i lako iščupao dve-tri stabljike.
<BR>&nbsp;&nbsp;&nbsp;&nbsp;&nbsp;"Štetan korov?" upitala je En.
<BR>&nbsp;&nbsp;&nbsp;&nbsp;&nbsp;David je odmahnuo glavom. "Oryzoides, iz roda Leersia i vrste Oryzae."
<BR>&nbsp;&nbsp;&nbsp;&nbsp;&nbsp;"Da nije tvog botaničkog obrazovanja", rekao je Džon, "to prosto ništa ne bi značilo."
<BR>&nbsp;&nbsp;&nbsp;&nbsp;&nbsp;"Reč je o jednoj retkoj britanskoj travi", nastavio je David. "Veoma je retka u ovim krajevima - ponekad ćete je naći u južnim grofovijama - u Hemširu, Sariju i tako dalje."
<BR>&nbsp;&nbsp;&nbsp;&nbsp;&nbsp;"Kao da joj lišće truli", rekla je En.
<BR>&nbsp;&nbsp;&nbsp;&nbsp;&nbsp;"Ne samo lišće, već i koren", odgovorio je David. "Oryzae obuhvata tri roda od kojih je Leersia jedan, a Oryza drugi."
<BR>&nbsp;&nbsp;&nbsp;&nbsp;&nbsp;"Imena im zvuče kao da je reč o nekom progresivnom ženskom soju", propratio je Džon.
<BR>&nbsp;&nbsp;&nbsp;&nbsp;&nbsp;"Oryza sativa", rekao je David, "je pirinač."
<BR>&nbsp;&nbsp;&nbsp;&nbsp;&nbsp;"Pirinač!" uzviknu En. "Prema tome..."
<BR>&nbsp;&nbsp;&nbsp;&nbsp;&nbsp;"To je pirinčana trava", produžio je David. Zatim je iščupao jednu dugu vlat i podigao je prema nebu. Sva je bila prošarana mrljama tamnije zelene boje čiji je centar bio mrk; vrh je bio skroz mrk i natruo "A ovo je virus Čung Li."
<BR>&nbsp;&nbsp;&nbsp;&nbsp;&nbsp;"Ovde", reče Džon, "u Engleskoj?"
<BR>&nbsp;&nbsp;&nbsp;&nbsp;&nbsp;"U ovoj zelenoj i lepoj zemlji", reče David. "Znao sam da je neki nazivaju i Leersia, ali nisam pretpostavljao da je ovako daleko dospela."
<BR>&nbsp;&nbsp;&nbsp;&nbsp;&nbsp;En je kao opčinjena posmatrala travu sa mrljama truleži. "Ovo", rekla je, "baš ovo."
<BR>&nbsp;&nbsp;&nbsp;&nbsp;&nbsp;David je preko močvarnog komada zemljišta pogledao polje sa žitom.
<BR>&nbsp;&nbsp;&nbsp;&nbsp;&nbsp;"Hvala bogu da virusi imaju poseban apetit. Ta prokletinja je prevalila pola sveta da se uvreži u ovom malom busenu trave možda u nekoliko stotina ovakvih busenja u čitavoj Engleskoj."
<BR>&nbsp;&nbsp;&nbsp;&nbsp;&nbsp;"Tako je", reče Džon, "žito je takođe trava, zar ne?"
<BR>&nbsp;&nbsp;&nbsp;&nbsp;&nbsp;"Žito", nadovezao je David, "i ovas i ječam i raž - da i ne pominjemo seno za stoku. Kinezima nije lako, ali bi moglo biti i mnogo gore."
<BR>&nbsp;&nbsp;&nbsp;&nbsp;&nbsp;"Da", reče En, "mogli bismo se mi nalaziti na njihovom mestu. To si hteo da kažeš, zar ne? Eto opet smo ih zaboravili. A verovatno je da ćemo već kroz pet minuta pronaći neki drugi izgovor da ih nanovo zaboravimo."
<BR>&nbsp;&nbsp;&nbsp;&nbsp;&nbsp;David je zgužvao travu i bacio je u vodu. Hitro je otplovila niz brzake reke Lipi.
<BR>&nbsp;&nbsp;&nbsp;&nbsp;&nbsp;"Ne ostaje nam ništa drugo", rekao je on.
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
