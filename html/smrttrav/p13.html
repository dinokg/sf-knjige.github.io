<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>12.
<P>&nbsp;&nbsp;&nbsp;&nbsp;&nbsp;Džon skoči u jarak gde zateče sve na okupu.
<BR>&nbsp;&nbsp;&nbsp;&nbsp;&nbsp;Odmah pređe na stvar: "Ne možemo ući na miran način. Oni ne popuštaju ni za dlaku. Moj brat je pokušavao da ih ubedi, ali uzalud. Prema tome, ostaju nam mogućnosti o kojima sam već govorio - ili da potražimo neko drugo mesto, ili da se oružjem probijemo u Slepi Džil. Jeste li razmišljali o tome?"
<BR>&nbsp;&nbsp;&nbsp;&nbsp;&nbsp;Nastade tišina; Alf Parsons je naruši rečima:
<BR>&nbsp;&nbsp;&nbsp;&nbsp;&nbsp;"Od vas zavisi, g. Kanstens - i sami to dobro znate. Postupićemo onako kako vi smatrate da je najbolje."
<BR>&nbsp;&nbsp;&nbsp;&nbsp;&nbsp;"U redu", reče Džon. "Pre svega, jedno je važno. Moj brat liči na mene. Ima na sebi plavo radničko odelo i kariranu košulju sive i bele boje. Skrećem vam pažnju na to da ne biste pucali na njega. Ne želim da on bude povređen, ako se to ikako može izbeći."
<BR>&nbsp;&nbsp;&nbsp;&nbsp;&nbsp;Džoe Haris reče: "Znači, krećemo u napad, g. Kanstens?"
<BR>&nbsp;&nbsp;&nbsp;&nbsp;&nbsp;"Da. Ali ne odmah - već noćas. Iz ovih stopa ćemo se bez buke povući toliko da nas ljudi sa ograde ne mogu videti. Moramo se ponašati tako kao da smo odustali od pomisli da se probijemo u dolinu. Naša jedina nada je da iskoristimo prednosti iznenađenja."
<BR>&nbsp;&nbsp;&nbsp;&nbsp;&nbsp;Svi su ga odmah poslušali, iskobeljali su se iz jarka i krenuli nazad niz drum, ostavljajući dolinu za sobom. Džon je koračao na kraju kolone, a pored njega Rodžer i Piri.
<BR>&nbsp;&nbsp;&nbsp;&nbsp;&nbsp;Rodžer reče: "Još mislim da si pogrešno postupio, Džoni. Nije kasno da nas napustiš i povedeš svoju porodicu. Tebe će sigurno primiti."
<BR>&nbsp;&nbsp;&nbsp;&nbsp;&nbsp;Piri se umeša, izražavajući se dvosmisleno: "Moje je mišljenje da neće biti lako, čak i ako nam uspe napad iznenađenja." Zatim pogleda Džona. "Sem ako znate neki put kojim bismo mogli da se spustimo preko brda."
<BR>&nbsp;&nbsp;&nbsp;&nbsp;&nbsp;"To ne znam. Ali čak i kada bi postojao nekakav put, ne bi vredelo. Obronci brda su strmi prema dolini. Nemoguće je izbeći da sitno kamenje ne počne da se odronjava, tako da bismo, čim nas budu primetili, postali sigurna meta."
<BR>&nbsp;&nbsp;&nbsp;&nbsp;&nbsp;"Pretpostavljam", produži Piri, "da ne nameravate da izvršite juriš na ogradu - budući da se iza nje nalazi Vikersov mitraljez?"
<BR>&nbsp;&nbsp;&nbsp;&nbsp;&nbsp;"Ne." Džon se izbliza zagleda u Pirija. "Kako se osećate?"
<BR>&nbsp;&nbsp;&nbsp;&nbsp;&nbsp;"Kao i obično."
<BR>&nbsp;&nbsp;&nbsp;&nbsp;&nbsp;"Da li ste sposobni da u dužini od pola milje pregazite reku koja je ledena čak i u ovo doba godine?"
<BR>&nbsp;&nbsp;&nbsp;&nbsp;&nbsp;"Jesam."
<BR>&nbsp;&nbsp;&nbsp;&nbsp;&nbsp;Obojica, Rodžer i Džon, ispitivački su ga posmatrali. Zatim Džon reče:
<BR>&nbsp;&nbsp;&nbsp;&nbsp;&nbsp;"Moj brat je zagradio prolaz između brda i reke, smatrajući da je reka sama po sebi dovoljna odbrana. Međutim, ona je samo pored obala isto toliko duboka kolika i brza - mnogo stoke se udavilo u njoj, a i po koji čovek. Kad sam bio dete upao sam u nju odmah kod obale, ali se nisam udavio. Nekako oko same sredine reke nalazi se u steni jedna izbočina - iako sam tada imao jedanaest godina, mogao sam lepo da stanem na nju."
<BR>&nbsp;&nbsp;&nbsp;&nbsp;&nbsp;Rodžer upita: "Ne predlažeš, valjda, da svi gazimo reku sredinom? Videće nas, o tome nema sumnje. A kako ćemo da izađemo iz nje ako je duž obala tako duboka kao što kažeš?"
<BR>&nbsp;&nbsp;&nbsp;&nbsp;&nbsp;Piri je, kao što je to Džon i pretpostavljao, shvatio njegovu misao bez ikakvog objašnjenja.
<BR>&nbsp;&nbsp;&nbsp;&nbsp;&nbsp;"Moj zadatak je da ućutkam mitraljez?" upita on. "A šta ćete vi ostali raditi?"
<BR>&nbsp;&nbsp;&nbsp;&nbsp;&nbsp;"Ja ću poći sa vama", odgovori mu Džon. "Poneću pušku. Slabi su izgledi da ću ja uspeti ako vi promašite, ali ćemo bar imati nešto u rezervi. Rodžer, tvoja dužnost je da osvojiš ogradu, čim budemo likvidirali mitraljez. Koristeći jarak kao zaklon, možeš joj se sa ljudima približiti na stotinak jardi. Moguće je uspuzati se uz ogradu."
<BR>&nbsp;&nbsp;&nbsp;&nbsp;&nbsp;"Okrenuće mitraljez prema nama čim budu shvatili da ih tučemo od pozadi. Taj trenutak ćeš ti iskoristiti da navališ sa ostalim ljudima."
<BR>&nbsp;&nbsp;&nbsp;&nbsp;&nbsp;Rodžer upita u nedoumici: "Da li je to uopšte izvodljivo?"
<BR>&nbsp;&nbsp;&nbsp;&nbsp;&nbsp;Piri mu odgovori umesto Džona. "Jeste", reče. "Uveren sam da je izvodljivo."
<BR>
<BR>&nbsp;&nbsp;&nbsp;&nbsp;&nbsp;Džon je stajao pored En i posmatrao decu koja su spavala na zemlji - Dejvi, Spuks i Stiv su bili sabijeni jedan uz drugog, dok je Meri ležala malo dalje, podupirući glavu rukom umesto jastuka. Prigušenim glasom Džon izloži svojoj ženi Davidov plan. Pošto je završio, En reče:
<BR>&nbsp;&nbsp;&nbsp;&nbsp;&nbsp;"Zašto ga nisi prihvatio? Mogli smo to da izvedemo. Mogli smo na neki način da pobegnemo od Pirija", drhtala je, "da ga ubijemo, ako nema druge! Ionako je pobijeno mnogo nevinog sveta - pa šta će mariti ako ode glava još jednom čoveku. Ah, zašto ga nisi prihvatio? Možda još nije dockan?"
<BR>&nbsp;&nbsp;&nbsp;&nbsp;&nbsp;Sunce je bilo zašlo, a mesec se još nije bio pojavio na nebu. Vladala je pomrčina. On je jedva nazirao njeno lice, kao i ona njegovo.
<BR>&nbsp;&nbsp;&nbsp;&nbsp;&nbsp;On reče: "Milo mi je što se Piri oseća dobro."
<BR>&nbsp;&nbsp;&nbsp;&nbsp;&nbsp;"Zar milo?"
<BR>&nbsp;&nbsp;&nbsp;&nbsp;&nbsp;"Da. Ohrabrenja radi bilo mi je potrebno da znam da je on u stanju da povuče oroz, i jedino mi je to pomoglo da se odlučim na pravi put. Shvataš li, En, bio sam prisiljen da počinim grozne stvari da bih nas doveo dovde. Čak ni pred sobom nisam mogao naći opravdanje za njih, sem u nadi da će sve postati drukčije, pošto jednom stignemo u dolinu."
<BR>&nbsp;&nbsp;&nbsp;&nbsp;&nbsp;"I biće drukčije."
<BR>&nbsp;&nbsp;&nbsp;&nbsp;&nbsp;"Nadam se da hoće. Zbog toga i ne želim da platim još i izdajstvom."
<BR>&nbsp;&nbsp;&nbsp;&nbsp;&nbsp;"Izdajstvom?"
<BR>&nbsp;&nbsp;&nbsp;&nbsp;&nbsp;"Da izdam sve ove ovde." On pokaza glavom na gomilu. "Bilo bi izdajstvo napustiti ih u ovom trenutku."
<BR>&nbsp;&nbsp;&nbsp;&nbsp;&nbsp;"Ne shvatam te." En je odmahivala glavom. "Nikako ne mogu da te shvatim. Zar nećeš izdati Davida - ako se na silu probiješ u dolinu?"
<BR>&nbsp;&nbsp;&nbsp;&nbsp;&nbsp;"David je lišen slobode odlučivanja. Da nije takav slučaj, sve bi nas pustio. I sama to znaš. Dobro pazi, En! Recimo da ostavimo Rodžera i Oliviju pred kapijom - što znači i Stiva i Spuksa, šta bi ti rekla Dejviju? I svim ovim ostalim jadnicima... šta bi rekla Džejn... da, i Piriju! Ma koliko ti njega ne podnosila, činjenica je da bez njega nikada ne bismo dospeli do doline."
<BR>&nbsp;&nbsp;&nbsp;&nbsp;&nbsp;En baci pogled na pospalu decu. "Trenutno jedna jedina misao potiskuje sve ostale u mojoj svesti: o, kada bismo još noćas mogli da se nađemo u dolini, a da nam ni dlaka ne usfali s glave - i da puška ne opali."
<BR>&nbsp;&nbsp;&nbsp;&nbsp;&nbsp;"Ali sa teškim uspomenama."
<BR>&nbsp;&nbsp;&nbsp;&nbsp;&nbsp;"Ionako ih nismo pošteđeni."
<BR>&nbsp;&nbsp;&nbsp;&nbsp;&nbsp;"Samo nije reč o istoj vrsti."
<BR>&nbsp;&nbsp;&nbsp;&nbsp;&nbsp;Ona za trenutak zaćuta. "Ti si naš vođ, nije li tako? Srednjovekovni poglavar - sam si to rekao?"
<BR>&nbsp;&nbsp;&nbsp;&nbsp;&nbsp;Džon sleže ramenima. "Da li je to sada važno?"
<BR>&nbsp;&nbsp;&nbsp;&nbsp;&nbsp;"Za tebe je važno. Tek sada shvatam. Ta činjenica je tebi važnija od naših života i života naše dece."
<BR>&nbsp;&nbsp;&nbsp;&nbsp;&nbsp;On reče blago: "Draga En, o čemu ti to govoriš?"
<BR>&nbsp;&nbsp;&nbsp;&nbsp;&nbsp;"O dužnosti. Zar nije reč o tome, reci sam? U stvari, ti i ne misliš na Rodžera i Oliviju, Stiva i Spuksa - jer ne misliš na njih kao na pojedince. U pitanju je lična čast - tvoja poglavarska čast. Ti više nisi običan čovek. Ti si vođ, doduše bez vlasti i uticaja."
<BR>&nbsp;&nbsp;&nbsp;&nbsp;&nbsp;"Sutra će svemu ovome biti kraj. Tada ćemo sve zaboraviti."
<BR>&nbsp;&nbsp;&nbsp;&nbsp;&nbsp;"Nije tačno. Gotovo da si me ubedio u to ranije jednom prilikom; međutim, sada mi je jasno. Ti si se promenio i tu povratka nema."
<BR>&nbsp;&nbsp;&nbsp;&nbsp;&nbsp;"Nisam se promenio."
<BR>&nbsp;&nbsp;&nbsp;&nbsp;&nbsp;"Kada budeš postao kralj Slepog Džila", reče ona, "volela bih da znam za koje vreme će ti napraviti krunu?"
<BR>
<BR>&nbsp;&nbsp;&nbsp;&nbsp;&nbsp;Opasan razdeo, razmišljao je Džon, je prostor između okuke na reci i tačke koja se nalazi nekih trideset jardi udaljena od ograde, a na kojoj brdo počinje svojom senkom da zaklanja mesec. Kada bi odložili napad za kasnije, dok mesec potpuno ne izgreje, njihov plan bi bio gotovo onemogućen, jer je te noći mesečina bila veoma jaka, a trebalo je da se na nekoliko jardi približe protivniku.
<BR>&nbsp;&nbsp;&nbsp;&nbsp;&nbsp;Džona i Pirija je čekalo da u dužini od oko dvadeset pet jardi pređu preko brisanog prostora; posada sa onog dela ograde koji se nalazio u blizini reke mogla je da ih vidi kao na dlanu. S razlogom su se nadali da će njihova pažnja pre biti usredsređena na prirodan prilaz sa druma negoli na naizgled nemoguć pristup izuzetno brzom i dubokom rekom kakva je bila Lipi. Piri, koji je išao ispred Džona, duboko je gazio vodu, tako da su mu se van površine nalazili samo glava i ramena; u jednoj ruci je držao pušku. Džon ga je pratio u stopu.
<BR>&nbsp;&nbsp;&nbsp;&nbsp;&nbsp;Voda je čak bila hladnija nego što je to Džon po sećanju pretpostavljao, pri čemu su do iznemoglosti morali da se bore sa rečnom strujom. Jednom ili dvaput Piri se okliznuo, tako da je on morao da ga pridrži. Tešilo ih je to što je buka reke prigušivala svaki šum koji bi oni usput napravili.
<BR>&nbsp;&nbsp;&nbsp;&nbsp;&nbsp;Grabili su napred da se najzad, na svoje veliko olakšanje, nađu van svetlosti meseca. Senka koju je bacalo brdo bila je duga, ali ne mnogo široka; sada su pred sobom sasvim jasno mogli da vide put i ogradu na mesečini. Sve do tog trenutka Džon nije mogao da bude siguran u to, tako da su sada porasle njegove nade. Da se ograda nalazila u senci, ne bi pomogle čak ni Pirijeve izuzetne streljačke sposobnosti.
<BR>&nbsp;&nbsp;&nbsp;&nbsp;&nbsp;Kada su se našli desetak jardi udaljeni od ograde, Piri se zaustavi.
<BR>&nbsp;&nbsp;&nbsp;&nbsp;&nbsp;Džon nervozno prošaputa: "Šta vam je?"
<BR>&nbsp;&nbsp;&nbsp;&nbsp;&nbsp;Ču Pirija kako teško diše. "Is... crpljen sam..."
<BR>&nbsp;&nbsp;&nbsp;&nbsp;&nbsp;Džon se tada sa zaprepašćenjem seti da Piri nije više mlad, da je krhke telesne građe, da je prevalio izuzetno težak put i da ga je samo nekoliko časova ranije oborio metak. On prikupi snagu i slobodnom rukom obuhvati Pirija oko struka.
<BR>&nbsp;&nbsp;&nbsp;&nbsp;&nbsp;Reče mu blago: "Predahnite koji čas. Ako mislite da ne možete izdržati, vratite se. Produžiću sam."
<BR>&nbsp;&nbsp;&nbsp;&nbsp;&nbsp;Stajali su tako u mestu nekoliko sekundi. Džon je osećao kako Piri sav drhti. On najzad dode k sebi i uspravi se.
<BR>&nbsp;&nbsp;&nbsp;&nbsp;&nbsp;Procedio je kroz zube: "Sada mi je bolje."
<BR>&nbsp;&nbsp;&nbsp;&nbsp;&nbsp;"Jeste li sigurni?"
<BR>&nbsp;&nbsp;&nbsp;&nbsp;&nbsp;Piri umesto odgovora produži da gazi reku. Ubrzo se nađoše u istoj ravni sa ogradom, da je odmah sledećeg trenutka ostave za sobom.
<BR>&nbsp;&nbsp;&nbsp;&nbsp;&nbsp;Džon se osvrte unazad. Odbrambena postrojenja koja su se nalazila u dolini ocrtavala su se na mekoj svetlosti mesečine. Na postolju ispred mitraljeza nalazila su se tri čoveka, dok su još trojica ili četvorica čučali šćućureni na zemlji iza ograde; verovatno su spavali. Džon upita Pirija šapatom:
<BR>&nbsp;&nbsp;&nbsp;&nbsp;&nbsp;"Odavde?"
<BR>&nbsp;&nbsp;&nbsp;&nbsp;&nbsp;"Da okušamo sreću", reče Piri. "Ali hajdemo još malo dalje... U stanju sam da ih pogodim i sa razdaljine od još dvadeset jardi..."
<BR>&nbsp;&nbsp;&nbsp;&nbsp;&nbsp;Džon po njegovom glasu zaključi da je povratio snagu. Piri verovatno spada u red onih neuništivih ljudi, razmišljao je on. Teškom mukom se vukao za njim savladujući maticu; osećao je umor u nogama, koje su sada bile dvostruko teže zato što se odelo natopilo vodom.
<BR>&nbsp;&nbsp;&nbsp;&nbsp;&nbsp;Piri se najzad zaustavi, okrete i zauze povoljan položaj prema struji. Nalazili su se oko dvadeset pet jardi duboko u dolini. Džon je stajao odmah uz Pirija.
<BR>&nbsp;&nbsp;&nbsp;&nbsp;&nbsp;"Pokušajte da smaknete onog desno", reče Piri. "A ja ću ovu dvojicu."
<BR>&nbsp;&nbsp;&nbsp;&nbsp;&nbsp;"Najpre mitraljesca", reče Džon.
<BR>&nbsp;&nbsp;&nbsp;&nbsp;&nbsp;Piri se nije potrudio da mu odgovori, već stavi pušku u pripravan položaj; to isto učini i Džon, samo sporije.
<BR>&nbsp;&nbsp;&nbsp;&nbsp;&nbsp;Pirijeva puška zlokobno odjeknu; videlo se na mesečini kako se ljudska figura koja je stojala iza mitraljeza uspravlja; zatim se razlegao bolan krik i čovek poče da pada, hvatajući se za ogradu na postolju, ali je promaši. Džon nanišani svoju metu, međutim, ne uspe da je pogodi. Još više je iznenađivalo to što, pucajući po drugi put, Piri nije uspeo da pogodi svoj cilj. Preostala dvojica na postolju poleteše ka mitraljezu, nastojeći da ga okrenu. Tada Piri ponovo opali, te se jedan od njih skljoka. Na žalost, trećem čoveku pođe za rukom da okrene mitraljez. Džon i Piri ponovo opališe, ali bez uspeha. U međuvremenu su ljudi ispod postolja poustajali i zgrabili puške. Tada poče da štekće mitraljez svojim stakato ritmom, sejući plamen.
<BR>&nbsp;&nbsp;&nbsp;&nbsp;&nbsp;To nije dugo trajalo, jer je Piri pogodio i treću žrtvu, posle čega je zamuknuo ovaj sejač smrti. U međuvremenu su ljudi koji su se nalazili na zemlji počeli da pucaju na njih, tako da su sada meci šištali na sve strane.
<BR>&nbsp;&nbsp;&nbsp;&nbsp;&nbsp;Piri reče: "Merdevine... vodite računa da se niko ne popne na postolje..."
<BR>&nbsp;&nbsp;&nbsp;&nbsp;&nbsp;Glas mu je opet oslabio, ali ga je Džon video kako nanovo puni pušku, i na svoj uobičajeno hladnokrvan i vešt način uspeva da pogodi još jednog čoveka koji je stao da se penje uz merdevine prema postolju. Džon tada poče da osluškuje ne bi li čuo Rodžera i ostale kako se sa one druge strane pužu uz ogradu, ali nije mogao ništa da razazna. Do sada su morali stići do ograde. Posmatrao je crnu ivicu na vrhu ograde, ne bi li ugledao svoje ljude kako se prebacuju preko nje.
<BR>&nbsp;&nbsp;&nbsp;&nbsp;&nbsp;Iznenada, krajnje prirodnim i jednostavnim tonom, Piri se obrati Džonu:
<BR>&nbsp;&nbsp;&nbsp;&nbsp;&nbsp;"Uzmite ovo."
<BR>&nbsp;&nbsp;&nbsp;&nbsp;&nbsp;Pružao mu je pušku.
<BR>&nbsp;&nbsp;&nbsp;&nbsp;&nbsp;Džon upita: "Zašto...?"
<BR>&nbsp;&nbsp;&nbsp;&nbsp;&nbsp;"Budalo", reče Piri. "Ranjen sam."
<BR>&nbsp;&nbsp;&nbsp;&nbsp;&nbsp;Jedno zrno zafijuka u pravcu njih površinom vode. Džon stade da zagleda Pirija sa sviju strana, i imao je šta da vidi: kod ramena je zjapila rupa iz koje je tekla krv. On uze Pirijevu pušku, svoju baci u vodu.
<BR>&nbsp;&nbsp;&nbsp;&nbsp;&nbsp;"Uhvatite se za mene", reče on Piriju.
<BR>&nbsp;&nbsp;&nbsp;&nbsp;&nbsp;"Ostavite to sada. Merdevine su važne!"
<BR>&nbsp;&nbsp;&nbsp;&nbsp;&nbsp;Novo lice se pelo uz lestve. Džon opali, ponovo napuni pušku, opet opali. Treći metak je postigao svoj cilj. Zatim se okrete prema Piriju.
<BR>&nbsp;&nbsp;&nbsp;&nbsp;&nbsp;"Sada..." poče on.
<BR>&nbsp;&nbsp;&nbsp;&nbsp;&nbsp;Ali Pirija više nije bilo. Džonu se učini da vidi njegovo telo nekoliko jardi niže niz vodenu struju, mada nije mogao biti sasvim siguran. Ponovo skrete pogled na važnije mesto - na ogradu. Na njenom vrhu ugleda bezbroj ljudskih figura; jedan čovek je već bio zaposeo mitraljez i okrenuo ga naniže.
<BR>&nbsp;&nbsp;&nbsp;&nbsp;&nbsp;Video je kako preostali protivnici bacaju puške i tada, sleđen i krajnje iscrpljen, poče da traži najpogodnije mesto da se prebaci na obalu.
</P></TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
