<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>UVOD
<P>&nbsp;&nbsp;&nbsp;&nbsp;&nbsp;Kao što se to ponekad događa, smrt je izgladila jedan porodični razdor.
<BR>&nbsp;&nbsp;&nbsp;&nbsp;&nbsp;Kada je Hilda Kanstens posle trinaest godina braka ostala udovica početkom leta 1933. godine, prvi put je nakon toliko vremena pisala svome ocu. Njihova raspoloženja su se podudarila - njena čežnja za vestmurlandskim brdima posle mnogih tmurnih godišnjih doba provedenih u Londonu i njegova usamljenost i želja da još jednom, pre nego što umre, vidi svoju jedinu kćer i upozna svoje unuke. Dečaci koji su se školovali u drugom mestu, nisu bili pozvani na očevu sahranu, tako da su se po završetku letnjeg polugođa vratili u malu kuću u Ričmondu samo da prenoće, pre nego što će sa svojom majkom otputovati na sever.
<BR>&nbsp;&nbsp;&nbsp;&nbsp;&nbsp;U vozu je Džon, mlađi sin, upitao:
<BR>&nbsp;&nbsp;&nbsp;&nbsp;&nbsp;"Ali KAKO TO da se sve ovo vreme nismo vidali sa deda-Beverlijem?"
<BR>&nbsp;&nbsp;&nbsp;&nbsp;&nbsp;Njegova mati je, kroz prozor posmatrajući prljavu, odurnu okolinu Londona, zadrhtala, verovatno zbog umora i vrelog dana.
<BR>&nbsp;&nbsp;&nbsp;&nbsp;&nbsp;Odgovorila je neodređeno: "Teško je shvatiti kako je moguće da se dogodi tako nešto. Svađa počne, niko je ne zaustavi; a zatim nastane ćutanje koje niko ne prekine."
<BR>&nbsp;&nbsp;&nbsp;&nbsp;&nbsp;Bez uzbuđenja je razmišljala o vrtlogu emocija u koji je bila zaplivala posle skrovitog i tihog devojaštva provedenog u dolini. Bila je tada sigurna u jedno: ma kakva nesreća je zadesila kasnije, nikada neće zažaliti zbog te strasti. Vreme je pokazalo da se dvostruko prevarila: prvo, u pogledu zadovoljstva koje su joj pružili brak i deca, i docnije, kada se sa zaprepašćenjem upitala kako je moguće da takvo zadovoljstvo proizađe iz onoga što je retrospektivno doživela kao traljav i rđavo vođen život. Ali ona tada u njemu nije videla traljavost koje je njen otac morao biti svestan; štaviše, on nije bio u stanju da prikrije svoje mišljenje o tome. Povod za razdor se nalazio u njegovom gađenju i njenoj ozlojeđenosti.
<BR>&nbsp;&nbsp;&nbsp;&nbsp;&nbsp;Džon upita svoju majku: "Ali ko je otpočeo svađu?"
<BR>&nbsp;&nbsp;&nbsp;&nbsp;&nbsp;Jedino joj je bilo žao što se ta dva čoveka nikada nisu upoznali. U mnogo čemu su ličili jedan na drugog, pa je smatrala da bi se zavoleli da ih njen ponos nije u tome sprečio.
<BR>&nbsp;&nbsp;&nbsp;&nbsp;&nbsp;"To sada nije važno", odgovorila mu je ona.
<BR>&nbsp;&nbsp;&nbsp;&nbsp;&nbsp;David istog trenutka prestade da čita svoje dečje novine. Iako godinu dana stariji od svog brata, bio je jedva nešto viši od njega; postojala je velika fizička sličnost između njih dvojice, te su mnogi mislili da su blizanci. Samo se David sporije kretao i sporije mislio od Džona; sem toga, više je voleo realan život negoli svet ideja.
<BR>&nbsp;&nbsp;&nbsp;&nbsp;&nbsp;Upitao je: "Kako izgleda ta dolina, mama?"
<BR>&nbsp;&nbsp;&nbsp;&nbsp;&nbsp;"Dolina? Divna je. To je... Ali ne! Biće bolje da se iznenadiš. Ionako ne bih umela da ti je opišem."
<BR>&nbsp;&nbsp;&nbsp;&nbsp;&nbsp;Na to Džon reče: "Ali molim te, mama!"
<BR>&nbsp;&nbsp;&nbsp;&nbsp;&nbsp;David je zamišljeno upitao: "Hoćemo li je videti iz voza?"
<BR>&nbsp;&nbsp;&nbsp;&nbsp;&nbsp;Njihova mati se nasmeja. "Iz voza? Čak ni krajičak. Gotovo sat vožnje automobilom udaljena je od Stejvlija."
<BR>&nbsp;&nbsp;&nbsp;&nbsp;&nbsp;"Koliko je velika?" upita Džon. "Da li je sa svih strana opkoljena brdima?" Mati im se samo nasmešila i rekla: "Videćete."
<BR>
<BR>&nbsp;&nbsp;&nbsp;&nbsp;&nbsp;Džes Hilen, napoličar njihovog dede, automobilom ih je sačekao u Stejvliju, i tako su krenuli u brda. Dan je bio gotovo na izmaku kada su najzad ugledali Slepog Džila; sunce je upravo zalazilo iza njihovih leđa.
<BR>&nbsp;&nbsp;&nbsp;&nbsp;&nbsp;Ovoj uvali bi bolje pristajalo ime Kiklopova dolina, jer je samo jednim okom gledala na zapad. Sa izuzetkom tog otvora, ličila je na tanjir ili duboku činiju čije su se strane - gola stena i opori vres - strmo dizale uvis prema nebeskom svodu. Nasuprot jalovosti koja je okruživala dolinu, njena plodnost se utoliko više isticala; zeleno žito se povijalo na letnjem povetarcu, a iznad njega, na terenu koji se postepeno peo, dečaci ugledaše još jarkije zelenilo pašnjaka.
<BR>&nbsp;&nbsp;&nbsp;&nbsp;&nbsp;Teško da je ulaz u dolinu mogao biti uži. Levo, na desetak jardi od puta, oštro se uzdizala okomita stena. Desno se penušala reka Lipi uz samu ivicu puta. Njena suprotna obala, udaljena petnaest jardi, zapljuskivala je drugu stranu ulaza u dolinu.
<BR>&nbsp;&nbsp;&nbsp;&nbsp;&nbsp;Hilda Kanstens se okrenula i pogledala svoje sinove.
<BR>&nbsp;&nbsp;&nbsp;&nbsp;&nbsp;"I? Šta kažete?"
<BR>&nbsp;&nbsp;&nbsp;&nbsp;&nbsp;"Gospode!" rekao je Džon, "ova reka... nije mi jasno odakle ona uopšte dolazi u ovu dolinu?"
<BR>&nbsp;&nbsp;&nbsp;&nbsp;&nbsp;"Zove se Lipi. Duga je trideset pet milja od kojih dvadeset pet teče pod zemljom, ako je verovati pričama. U svakom slučaju, izbija iz zemlje ovde u dolini. Ima mnogo takvih reka u ovim krajevima."
<BR>&nbsp;&nbsp;&nbsp;&nbsp;&nbsp;"Izgleda duboka."
<BR>&nbsp;&nbsp;&nbsp;&nbsp;&nbsp;"I jeste duboka. Povrh toga, vrlo je brza. Zato nema ni govora o kupanju. Tamo dalje je ograđena žicom zbog stoke, jer ako neko grlo upadne, nema mu spasa."
<BR>&nbsp;&nbsp;&nbsp;&nbsp;&nbsp;Džon je na to mudro primetio: "Pretpostavljam da plavi zimi."
<BR>&nbsp;&nbsp;&nbsp;&nbsp;&nbsp;Mati mu potvrdi glavom. "Nekada je redovno plavila. Da li je još tako, Džes?"
<BR>&nbsp;&nbsp;&nbsp;&nbsp;&nbsp;"Prošle zime smo mesec dana bili odsečeni", odgovorio je Džes. "Otkad imamo radio nije tako loše."
<BR>&nbsp;&nbsp;&nbsp;&nbsp;&nbsp;"Pa to je strašno", rekao je Džon. "Zaista ste odsečeni? Ali, mogli biste da izađete preko brda?"
<BR>&nbsp;&nbsp;&nbsp;&nbsp;&nbsp;Džes razvuče usne u osmeh. "Ima ih koji su to pokušali. Međutim, put je sa ove strane stenovit, a još stenovitiji sa one druge. Najbolje je sedeti na miru kada Lipi nadođe."
<BR>&nbsp;&nbsp;&nbsp;&nbsp;&nbsp;Hilda Kanstens je pogledala svog starijeg sina. Bio se zagledao preda se, u dolinu koju su osvajale guste senke zalaska; odjednom se ukazaše zgrade na Hilenovoj farmi, dok se Beverlijeva farma, koja se nalazila još dublje, nije mogla videti.
<BR>&nbsp;&nbsp;&nbsp;&nbsp;&nbsp;"Pa", reče ona, "kako ti se dopada, Davide?"
<BR>&nbsp;&nbsp;&nbsp;&nbsp;&nbsp;Teška srca je odvojio pogled i okrenuo se prema majci. Odgovorio joj je: "Mislim da bih voleo da živim ovde, zauvek."
<BR>
<BR>&nbsp;&nbsp;&nbsp;&nbsp;&nbsp;Toga leta su se dečaci naigrali i najurcali.
<BR>&nbsp;&nbsp;&nbsp;&nbsp;&nbsp;Dolina je bila otprilike tri milje duga i oko pola milje široka na najudaljenijim tačkama. U njoj su se nalazile samo ove dve farme i reka, koja je ulazila na jugu i tekla dužinom od oko dve milje. Zemlja je bila plodna i dobro iskorišćena, ali je dvojici dečaka ipak ostalo mnogo prostora za igru; jedan od njih je imao dvanaest, a drugi jedanaest godina; sem toga ne treba zaboraviti ni okolna brda podesna za penjanje.
<BR>&nbsp;&nbsp;&nbsp;&nbsp;&nbsp;Tako su se popeli na dva ili tri okolna vrha da tu zastanu i izduvaju se, posmatrajući valovita brda i tresetišta izvan doline. Sama dolina je iza njihovih leđa izgledala majušna. Džon je uživao u osećanju visine, osamljenosti i neke vrste gospodarenja; jer su sa tih isturenih mesta farmerske kućice podsećale na igračke koje se mogu rukom dohvatiti i iščupati iz zemlje. Zbog svog bujnog zelenila dolina je ličila na oazu među planinama.
<BR>&nbsp;&nbsp;&nbsp;&nbsp;&nbsp;Davidu su takvi poduhvati pružali manje zadovoljstva, te je posle trećeg penjanja odbio da prati brata. Osećao se srećnim i zadovoljnim u dolini; okolne padine su ga podsećale na sklopljene zaštitničke šake, i zato mu se činilo u isti mah bespredmetnim i nezahvalnim doticati ih se.
<BR>&nbsp;&nbsp;&nbsp;&nbsp;&nbsp;Zbog ovako različitih pogleda braća su veliki deo vremena provodila odvojeno. Dok je Džon lutao obroncima doline, David, na sve veće zadovoljstvo svog dede, nije napuštao farmu. Krajem druge nedelje, jednog toplog i oblačnog popodneva, dečak i starac su zajedno odšetali do njive kraj reke. Dečak je pažljivo pratio kako njegov deda čupka po koji klas žita i posmatra ga. Budući da je slabo video izbliza, bio je prisiljen da žito odmakne podalje.
<BR>&nbsp;&nbsp;&nbsp;&nbsp;&nbsp;"Rod će biti dobar", rekao je, "samo ako me oči ne varaju."
<BR>&nbsp;&nbsp;&nbsp;&nbsp;&nbsp;Desno od njih nije prestajala potmukla rika reke Lipi, koja se između stena probijala u dolinu.
<BR>&nbsp;&nbsp;&nbsp;&nbsp;&nbsp;David upita: "Hoćemo li biti ovde i u vreme žetve?"
<BR>&nbsp;&nbsp;&nbsp;&nbsp;&nbsp;"Zavisi. Možda hoćete. A da li bi ti to želeo?"
<BR>&nbsp;&nbsp;&nbsp;&nbsp;&nbsp;David mu oduševljeno odgovori: "Još kako, deda!"
<BR>&nbsp;&nbsp;&nbsp;&nbsp;&nbsp;Nastala je tišina koju je jedino remetila buka reke Lipi. Deda pogledom obuhvati dolinu koju su Beverlijevi obrađivali punih sto pedeset godina, a zatim okrete leđa zemlji i obrati se dečaku pored sebe.
<BR>&nbsp;&nbsp;&nbsp;&nbsp;&nbsp;"Neće nam dugo trebati da se upoznamo, Davide sine", rekao je on. "Šta misliš, da li bi voleo da obrađuješ ovu dolinu kada odrasteš?"
<BR>&nbsp;&nbsp;&nbsp;&nbsp;&nbsp;"Više negoli išta na svetu."
<BR>&nbsp;&nbsp;&nbsp;&nbsp;&nbsp;"Kad je tako biće tvoja. Farmi je potreban samo jedan vlasnik, a ja mislim da tvog brata ni u kom slučaju ne bi oduševljavao ovakav život."
<BR>&nbsp;&nbsp;&nbsp;&nbsp;&nbsp;"Džon želi da postane inženjer", reče David.
<BR>&nbsp;&nbsp;&nbsp;&nbsp;&nbsp;"Nadam se da će imati uspeha na tom poslu. A šta ti nameravaš da budeš?"
<BR>&nbsp;&nbsp;&nbsp;&nbsp;&nbsp;"Ništa određeno."
<BR>&nbsp;&nbsp;&nbsp;&nbsp;&nbsp;"Tako sam i pretpostavljao", rekao je deda, "ja lično nikad nisam osetio potrebu za nekim drugim životom, sem onog koji srećem na lipitaunskom trgu; ali isto tako ne znam za drugi život koji bi mi mogao pružiti toliko zadovoljstva. Ova zemlja je plodna, i vredi da se za nju založi čovek koji je dovoljan sam sebi i zadovoljan društvom nekolicine svojih suseda. Pod zemljom, tamo u gornjoj livadi, leže neke kamene ploče; kažu da je u stara vremena ova dolina služila kao uporište. Pretpostavljam da se danas ne bi mogla braniti od topova i aviona, pa ipak, kad god se kroz tesnac vratim u nju, imam osećanje da za sobom mogu da zatvorim vrata."
<BR>&nbsp;&nbsp;&nbsp;&nbsp;&nbsp;"Isto to sam osetio i ja", rekao je David, "kada smo ušli unutra."
<BR>&nbsp;&nbsp;&nbsp;&nbsp;&nbsp;"Moj deda je", produži Davidov deda, "ovde sahranjen po svojoj želji. Čak ni tada ljudi nisu rado gledali na to, ali su morali da se mire sa izvesnim stvarima koje im se nisu sviđale. Dok mi danas, do đavola, moramo da se borimo sa svim i svačim! Čovek treba da uživa pravo da bude sahranjen na sopstvenoj zemlji."
<BR>&nbsp;&nbsp;&nbsp;&nbsp;&nbsp;Pogled mu je odlutao preko zelenog klasja žita.
<BR>&nbsp;&nbsp;&nbsp;&nbsp;&nbsp;"Neće mi biti teško da je napustim, ako je budem ostavio svojoj rođenoj krvi."
<BR>
<BR>&nbsp;&nbsp;&nbsp;&nbsp;&nbsp;Drugog popodneva Džon je stajao na južnom vrhu, i pošto se zadovoljio vidikom, krenuo je nizbrdo u dolinu.
<BR>&nbsp;&nbsp;&nbsp;&nbsp;&nbsp;Lipi je, od svog izvora do mesta na kome je konačno napuštala dolinu, proticala uz same južne padine, i zbog toga su one bile pristupačne jedino sa istočnog kraja doline. Ali se dečaku, koji se nalazio iznad reke, sada činilo da mu ona ne može da prepreči put dole do padina pored kojih je voda vrila i ključala. Još iz doline video je u strmini brda usek koji je ličio na pećinu. Zato je sada počeo da se spušta ka njemu, i tako izbio na novo uporište.
<BR>&nbsp;&nbsp;&nbsp;&nbsp;&nbsp;Silazio je spretno, ali pažljivo, jer mada je umeo brzo da misli i da se kreće, nije bio lakomislen. Nalzad je stigao do useka koji se nalazio nekih petnaest stopa iznad mračne vode pune kovitlaca, i tek tada otkrio da to nije nikakva pećina. Razočaran, potražio je neku novu nasladu za svoju ambiciju. Upravo iznad same reke, stena je imala izbočinu u vidu neke vrste zaravni. Odatle bi možda mogao da spusti noge do same brze vode. Tako nešto je vredelo manje od pećine, pa ipak je bilo bolje nego vratiti se na farmu, a ne doživeti ništa neobično.
<BR>&nbsp;&nbsp;&nbsp;&nbsp;&nbsp;Još opreznije nastavio je da se spušta. Padina je bila strma, a buka reke Lipi podsećala je na preteće režanje psa. Kada se konačno našao na zaravni, ona je imala malo šta da mu pruži.
<BR>&nbsp;&nbsp;&nbsp;&nbsp;&nbsp;Međutim, sada je počela da ga opseda nova misao - samo jednu nogu zamočiti u vodu; to bi zadovoljilo nekakav cilj koji je sebi postavio. Nezgodno pripijen uz obronak brda, maši se rukom da otkopča sandalu na desnoj nozi. Dok je pravio taj pokret, leva noga mu je skliznula po glatkoj steni. Stao je izbezumljeno da se hvata svestan da pada, ali ništa nije nalazio pod rukama. Pao je, i Lipi - ledena čak i usred leta - primila ga je i počela divlje da ga baca.
<BR>&nbsp;&nbsp;&nbsp;&nbsp;&nbsp;Za dečaka tog uzrasta umeo je sasvim pristojno da pliva, međutim, nije imao nikakvih izgleda u borbi sa silinom ove reke. Struja ga je odvukla u dubine korita koje je reka sebi vekovima dubila, mnogo pre nego što su Beverlijevi ili drugi zemljodelci stigli na njene obale. Prevrtala ga je svojim tokom poput slamke, kao da hoće da iz njega istisne dah i život. Do svesti su mu jedino dopirali njena nesavladiva žestina i neujednačeni otkucaji njegovog vlastitog bila.
<BR>&nbsp;&nbsp;&nbsp;&nbsp;&nbsp;A zatim je iznenada zapazio da se mrak koji ga okružuje smanjuje, i da sunčeva svetlost prodire kroz vodu koja je još silovita, ali više nije tako duboka. Poslednjom snagom nekako je uspeo da se uspravi, i glava mu izbi na površinu. Stresavši se, udahnuo je, i video da se nalazi nedaleko od sredine reke. Nije mogao da stoji, jer je snaga reke bila isuviše velika, već je napola trčao a napola plivao nošen strujom, dok ga je Lipi vukla ka tesnacu koji je označavao kraj doline.
<BR>&nbsp;&nbsp;&nbsp;&nbsp;&nbsp;Po izlasku iz doline voda je mirnije tekla. Stotinak jardi niže, zahvaljujući donekle smanjenoj brzini struje, uspeo je da s mukom dopliva do suprotne obale i ispne se na nju. Skroz mokar i iscrpljen, razmišljao je o razdaljini preko koje ga je za tako kratko vreme prenela ova sunovraćena bujica. Još ju je tako razrogačeno posmatrao, kada do njegovih ušiju dopre tutanj dvokolica sa ponijem koje izbiše na put, a nekoliko trenutaka kasnije ču glas svog dede.
<BR>&nbsp;&nbsp;&nbsp;&nbsp;&nbsp;"Hej, Džone, nećeš valjda reći da si plivao?"
<BR>&nbsp;&nbsp;&nbsp;&nbsp;&nbsp;Dečak je nesigurno stao na noge i posrnuo ka dvokolicama. Deda ga je dočekao na ruke i podigao.
<BR>&nbsp;&nbsp;&nbsp;&nbsp;&nbsp;"Pretrpeo si mali potres, mladiću. Upao si u vodu?" Njegov mozak je i dalje bio paralisan; krajnim naporom je ispričao šta se dogodilo; glas mu je bio ravan, a rečenice nedovršene. Starac ga je slušao.
<BR>&nbsp;&nbsp;&nbsp;&nbsp;&nbsp;"Izgleda da si rođen za vešala. Odrastao čovek bi se oprostio sa životom da je upao kao ti. Kažeš da ti je glava bila na površini, dok su ti noge dodirivale dno? Otac mi je često pričao o nekoj hridini koja se pruža sredinom reke, ali se niko nije usuđivao da to proveri. Reka je vrlo duboka duž obe obale."
<BR>&nbsp;&nbsp;&nbsp;&nbsp;&nbsp;Posmatrao je dečaka, koji stade da drhti više zbog naknadnog dejstva onoga što je doživeo, nego iz nekog drugog razloga.
<BR>&nbsp;&nbsp;&nbsp;&nbsp;&nbsp;"Ali dosta s pričom, inače možemo ovako do mraka. Moramo te vratiti kući i presvući u suvo odelo. Hajde, sinko!"
<BR>&nbsp;&nbsp;&nbsp;&nbsp;&nbsp;Kada deda pucnu malim bičem, Džon naglo reče: "Deda - o ovome nećeš ništa reći mami, je I' da? Molim te!"
<BR>&nbsp;&nbsp;&nbsp;&nbsp;&nbsp;Starac mu odgovori: "Ali kako da ne kažemo? I sama će videti da si mokar do gole kože."
<BR>&nbsp;&nbsp;&nbsp;&nbsp;&nbsp;"Mislio sam da mogu da se osušim... na suncu."
<BR>&nbsp;&nbsp;&nbsp;&nbsp;&nbsp;"Možeš, ali ne ove nedelje! Pa ipak... Kažeš, ne želiš da ona sazna da si se smočio? Bojiš se da će te grditi?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;Pogledi im se ukrstiše. "Dobro, u redu", reče deda. "Pristajem, čuvaću tvoju tajnu, mladiću. Hoćeš li da te odvedem do Hilenovih i da te tamo osušimo? Negde se moraš osušiti."
<BR>&nbsp;&nbsp;&nbsp;&nbsp;&nbsp;"Važi", reče Džon, "slažem se. Hvala ti, deda."
<BR>&nbsp;&nbsp;&nbsp;&nbsp;&nbsp;Točkovi dvokolica su škripali preko grubog kamenitog puta dok su deda i unuk prolazili kroz procep, kada ispred sebe ugledaše Hilenovu farmu. Tada starac prekide ćutanje.
<BR>&nbsp;&nbsp;&nbsp;&nbsp;&nbsp;"Želiš da postaneš inženjer, je li tako beše?"
<BR>&nbsp;&nbsp;&nbsp;&nbsp;&nbsp;Džon je skrenuo pogled sa nemirne ponornice koja ga je opčinjavala. "Da, deda."
<BR>&nbsp;&nbsp;&nbsp;&nbsp;&nbsp;"Ne bi se posvetio obrađivanju zemlje?"
<BR>&nbsp;&nbsp;&nbsp;&nbsp;&nbsp;Džon je smotreno odgovorio: "To me ne oduševljava mnogo."
<BR>&nbsp;&nbsp;&nbsp;&nbsp;&nbsp;Na to deda reče sa olakšanjem: "Dabome da te ne oduševljava. Tako sam i mislio."
<BR>&nbsp;&nbsp;&nbsp;&nbsp;&nbsp;Zaustio je da kaže još nešto, ali se trgao. Tek kada su se našli na domaku zgrada na Hilenovoj farmi, on reče:
<BR>&nbsp;&nbsp;&nbsp;&nbsp;&nbsp;"Drago mi je što to čujem. Volim ovu zemlju kako se samo može voleti ono što je najdraže, ali postoje izvesni uslovi pod kojima je ne vredi imati. I najplodnija zemlja na svetu može biti jalova, ukoliko stvori zlu krv među braćom."
<BR>&nbsp;&nbsp;&nbsp;&nbsp;&nbsp;Posle tih reči on zaustavi ponija, i viknu Džesa Hilena po imenu.
</P></TD></TR></TABLE>
<P class="next">
<A HREF=p2.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
