<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>13.
<P>&nbsp;&nbsp;&nbsp;&nbsp;&nbsp;U istu ovu sobu stupio je nekada zajedno sa Davidom; koračali su pripijeni jedan uz drugog, držeći se za ruke da bi se uzajamno ohrabrivali i ublažili strah pred tajanstvom smrti. U sobi je tada ležalo mrtvo telo deda-Beverlija. Za dvadeset i toliko godina, unutrašnjost ove prostorije se vrlo malo izmenila. David nikada nije imao želju da modernizuje svoju neposrednu okolinu.
<BR>&nbsp;&nbsp;&nbsp;&nbsp;&nbsp;En reče: "Oprosti, dragi - zbog onog što sam ti sinoć govorila." On je ćutao. "Sada će sve biti drukčije. Ti si bio u pravu."
<BR>&nbsp;&nbsp;&nbsp;&nbsp;&nbsp;Popodne toga dalekog dana stigao je advokat iz Lipitauna; zatim je pročitan testament i David se sav zbunio, obuzelo ga je neko osećanje krivice kada se saznalo da je on jedini naslednik - gotovine i zemlje, jer dobar farmer neće nikada, ako mu je to ikako moguće, razdvojiti ovo dvoje. "Najzad sam je dobio", pomisli David.
<BR>&nbsp;&nbsp;&nbsp;&nbsp;&nbsp;"Nisi ti za to kriv", reče En. "Ne smeš tako misliti."
<BR>&nbsp;&nbsp;&nbsp;&nbsp;&nbsp;Tada je njegova mati rekla: "Nadam se da nisi ljubomoran, sine? Ne znači to da tebe deda nije voleo. Naprotiv, mnogo si mu bio drag. Još za života mi je rekao da će tako postupiti. Znao je da David želi da postane farmer, a da ti ne bi hteo to da budeš. Zatim, to znači da ću sav novac koji ja imam ostaviti tebi - sve što je ostalo posle smrti tvog oca. Ići ćeš u najbolju školu za inženjere. Shvataš li me?"
<BR>&nbsp;&nbsp;&nbsp;&nbsp;&nbsp;On joj je potvrdno odgovorio, pri tom ga je ozbiljnost njegove majke zbunjivala više od svega ostalog. Oduvek je pretpostavljao da će Slepi Džil pripasti Davidu; a u tom trenutku ni imanje ni novac ništa nisu značili za njega u poređenju sa neprijatnim osećanjem odvratnosti i gađenja zbog činjenice i prisutnosti dedine smrti. Pošto je pogreb bio obavljen i tamni zastori uklonjeni, poželeo je da zaboravi sav taj mrak i senku.
<BR>&nbsp;&nbsp;&nbsp;&nbsp;&nbsp;"Imaćeš sasvim dovoljno, sine", nastavljala je njegova mati. On je nestrpljivo klimao glavom, želeći da prestane ovaj razgovor koji je za njega značio poslednju vezu sa jezivošću smrti. Nije tada zapažao grčevitost sa kojom je govorila njegova mati, kao ni to da je tokom prethodne godine bivala sve bleđa i mršavija. Nije tada znao ono što je ona znala - da joj je ostalo još samo malo od života.
<BR>&nbsp;&nbsp;&nbsp;&nbsp;&nbsp;"Džoni", reče En. Zatim ga zagrli. "Moraš se izvući iz tog stanja."
<BR>&nbsp;&nbsp;&nbsp;&nbsp;&nbsp;Posle toga su, razmišljao je dalje, raspuste provodili kod tetaka, a njih dvojica su se vezali jedan za drugog čvrsto i duboko snagom koja povezuje osamljene. Da li je negde ispod svih osećanja ipak postojala netrpeljivost prema bratu zato što je on jedini naslednik - prikrivena mržnja koje ni sam nije bio svestan? Nije mogao to da zamisli, ali mu se ta misao nametala i nije mu davala mira.
<BR>&nbsp;&nbsp;&nbsp;&nbsp;&nbsp;"Sve će biti kako treba", reče En. "Ovde deca mogu na miru da odrastu, pa ma ceo svet bio pretvoren u ruševinu. Dejvi će obradivati zemlju u dolini." Ona iskosa pogleda telo mrtvaca na odru. "David je to želeo više nego išta na svetu."
<BR>&nbsp;&nbsp;&nbsp;&nbsp;&nbsp;Najzad Džon progovori: "Neće je samo obrađivati, zar ne? Biće i njen vlasnik. Lep je ovo komad zemlje. Doduše, ne tako veliki koliki je Kain ostavio Enohu."
<BR>&nbsp;&nbsp;&nbsp;&nbsp;&nbsp;"Ne smeš tako da govoriš. Sem toga, nisi ga ti ubio - već Piri."
<BR>&nbsp;&nbsp;&nbsp;&nbsp;&nbsp;"Misliš da je on? Ne bih znao reći. Bacićemo krivicu na Pirija, to hoćeš da kažeš? Pirija više nema, odnela ga je reka i sada ponovo ovom zemljom teče med i mleko i zavladala je nevinost. Jesi li sada zadovoljna?"
<BR>&nbsp;&nbsp;&nbsp;&nbsp;&nbsp;"Džone! Piri ga je ubio."
<BR>&nbsp;&nbsp;&nbsp;&nbsp;&nbsp;On je pogleda. "Piri mi je predao svoju pušku - sigurno je u tom trenutku bio svestan da mu je došao kraj. Kada sam se osvrnuo i video da je nestao pod talasima, pomislih da je bacim za njim - jer nas je ta puška i dovela do doline, sejući smrt duž cele Engleske. Bez nje bih se lakše probio do obale, zato što sam bio umoran do iznemoglosti. Pa ipak je nisam puštao iz ruku."
<BR>&nbsp;&nbsp;&nbsp;&nbsp;&nbsp;"Još ima vremena da je baciš", reče ona. "A i zašto bi je čuvao."
<BR>&nbsp;&nbsp;&nbsp;&nbsp;&nbsp;"Neću da je bacim. Piri je bio u pravu. Dobro oružje se nikada ne baca." Zatim pogleda pušku prislonjenu uz toaletni sto. "Predaću je Dejviju, kada doraste za nju."
<BR>&nbsp;&nbsp;&nbsp;&nbsp;&nbsp;Ona lako ustuknu. "Ne! Neće mu biti potrebna. Tada će vladati mir svetom."
<BR>&nbsp;&nbsp;&nbsp;&nbsp;&nbsp;"I Enoh je bio miroljubiv čovek", reče Džon. "Živeo je u gradu koji je za njega izgradio njegov otac. Pa ipak je za pojasem nosio očev bodež."
<BR>&nbsp;&nbsp;&nbsp;&nbsp;&nbsp;Zatim priđe odru, saže se i poljubi brata. Samo nekoliko dana ranije poljubio je u lice jednog drugog mrtvaca, ali mu se sada činilo da vekovi razdvajaju ova dva poslednja pozdrava. Kada se okrenuo i pošao prema vratima, En upita:
<BR>&nbsp;&nbsp;&nbsp;&nbsp;&nbsp;"Kuda ćeš?"
<BR>&nbsp;&nbsp;&nbsp;&nbsp;&nbsp;"Mnogi poslovi čekaju", odgovori on. "Treba izgraditi grad."
</P></TD></TR></TABLE>
</CENTER>
</BODY>
</HTML>
