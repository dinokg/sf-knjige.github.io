<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>22.
<P>&nbsp;&nbsp;&nbsp;&nbsp;&nbsp;A zvezde su nastavila da kruže. Nisu marile za ono što se događalo sa jednim dvonožnim inteligentnim - dobro, poluinteligentnim - živim sisarom, samo zato što sam to slučajno bio ja. Ja sam oduvek bio pristalica egocentričnog viđenja kosmologije. Ja se nalazim u središtu a sve drugo je s jedne ili druge moje strane; "normalno" to sam ja; "važno" je ono što se nalazi u mojoj blizini; "značajno" je ono što je po mom mišljenju važno. Ja sam bio pristalica tog pogleda, ali ne i vaseljena. Ona je nastavila svojim putem kao da ja uopšte nisam važan.
<BR>&nbsp;&nbsp;&nbsp;&nbsp;&nbsp;U samoj stvari, ja u tom trenutku nisam čak ni samom sebi bio važan, jer sam bio izvan toga. Mnogo hiljada svetlosnih godina iza nas, dole na Zemlji gneral Mancbergen gonio je drugu grupu terorista koji su kidnapovali jedan šatl, a komesar je uhvatio čoveka koji je pucao na mene; ja nisam to znao, a i da sam znao ne bi mi bilo važno. Znatno bliže, ali i dalje udaljena od nas kao Anares od Zemlje, Džil-Klara Mojnlin pokušavala je da shvati šta joj govore Hičiji; ja ni to tada nisam znao. Zaista sasvim blizu mene, moja žena, Esi, pokušavala je da uradi nešto što nikada dotle nije uradila, mada je sama taj proces smislila, uz pomoć Alberta, koji je čitav proces imao uskladišten u svojoj memoriji ali nije imao ruke kojima bi ga obavio. To bi mi bilo u mnogo većoj meri važno da sam znao šta njih dvoje rade.
<BR>&nbsp;&nbsp;&nbsp;&nbsp;&nbsp;Ali nisam mogao znati, razume se, pošto sam bio mrtav.
<BR>&nbsp;&nbsp;&nbsp;&nbsp;&nbsp;Međutim, nisam takav i ostao.
<BR>&nbsp;&nbsp;&nbsp;&nbsp;&nbsp;Kad sam bio mali, majka mi je čitala priče. Među njima je bila jedna o čoveku čija su čula bila nekako ispremetana posle operacije mozga. Ne sećam se ko je napisao, Vern, Vels, jedan od onih velikana Zlatne ere - neko od njih. Ono čega se sećam jeste poenta priče. Čovek posle operacije zvuke vidi, dodir čuje, i na kraju pita: "Šta miriše tamnocrveno?"
<BR>&nbsp;&nbsp;&nbsp;&nbsp;&nbsp;Tu priču sam čuo kad sam bio mali. Sad sam bio veliki. To više nije bila priča.
<BR>&nbsp;&nbsp;&nbsp;&nbsp;&nbsp;To je bila mora.
<BR>&nbsp;&nbsp;&nbsp;&nbsp;&nbsp;Čulni utisci su me bombardovali, ali ja nisam mogao da ih razaznam! Ne mogu, što se toga tiče, ni sada da ih opišem kao što ne mogu da opišem... smerglič. Znate li šta je smerglič? Ne. Ne znam ni ja, jer sam tu reč upravo izmislio. To je samo reč. Koja nema značenje dok joj ga neko ne prišije baš kao ni boje, zvuci, pritisci, jeze, vučenja, trzaji, izvijanja, pečenja, žudnje - milijarde pojedinačnih utisaka koji su navaljivali na mene nagog, nejakog. Nisam znao šta oni znače. Niti šta su. Niti čime mi prete. Ne znam čak sa čime bih ovo uporedio. Može biti da rađanje izgleda ovako. Sumnjam. Ne verujem da bi iko od nas preživeo kad bi tako bilo.
<BR>&nbsp;&nbsp;&nbsp;&nbsp;&nbsp;Ali ja sam preživeo.
<BR>&nbsp;&nbsp;&nbsp;&nbsp;&nbsp;Preživeo sam iz jednog jedinog razloga. Bilo je nemoguće da ne preživim. To je najstarije zapisano pravilo: Trudnu ženu ne možeš obremeniti, i ne možeš ubiti nekoga ko je već mrtav. "Preživao" sam zato što je sve ono što je u meni moglo biti ubijeno - bilo ubijeno.
<BR>&nbsp;&nbsp;&nbsp;&nbsp;&nbsp;Možete li to sebi da predstavite?
<BR>&nbsp;&nbsp;&nbsp;&nbsp;&nbsp;Pokušajte. Odran. Silovan. A iznad svega, svestan da sam mrtav.
<BR>&nbsp;&nbsp;&nbsp;&nbsp;&nbsp;Među pričama koje mi je majka čitala bio je i Danteov Pakao, i ponekad se pitam da nije Dante odnekuda predviđao kako će meni biti u ovom položaju. Jer ako nije, odakle mu onda ideja za opis Pakla?
<BR>&nbsp;&nbsp;&nbsp;&nbsp;&nbsp;Koliko je dugo trajalo to ja ne znam, ali činilo se kao večnost.
<BR>&nbsp;&nbsp;&nbsp;&nbsp;&nbsp;A onda je sve uminulo. Prodorna svetlost se udaljila. Stravični zvuci postali su tiši, svrabovi i stiskanje i uskomešanost su oslabili.
<BR>&nbsp;&nbsp;&nbsp;&nbsp;&nbsp;Vrlo dugo nije postojalo uopšte ništa, kao u Karlsbadskim špiljama u onom jezovitom trenutku kad ugase svetlo da bi vam pokazali šta je stvarni mrak. Nikakvog svetla nije bilo. Nije bilo ničega osim zbrkanog mrmorenja iz daljine koje je moglo poticati od opticanja krvi oko uzengije i nakovnja u mojim ušima.
<BR>&nbsp;&nbsp;&nbsp;&nbsp;&nbsp;Da sam imao uši.
<BR>&nbsp;&nbsp;&nbsp;&nbsp;&nbsp;A onda je mrmor počeo da liči izdaleka na glas, i na reči; i iz velike daljine, začuo se glas Alberta Ajnštajna:
<BR>&nbsp;&nbsp;&nbsp;&nbsp;&nbsp;"Robine?"
<BR>&nbsp;&nbsp;&nbsp;&nbsp;&nbsp;Pokušao sam da se prisetim kako da govorim.
<BR>&nbsp;&nbsp;&nbsp;&nbsp;&nbsp;"Robine? Robine, prijatelju moj, čuješ li me?"
<BR>&nbsp;&nbsp;&nbsp;&nbsp;&nbsp;"Da", povikao sam ja, a ne znam kako. "Evo me ovde!" kao da znam gde je to "ovde".
<BR>&nbsp;&nbsp;&nbsp;&nbsp;&nbsp;Duga pauza. Onda opet Albertov glas, još slab ali bliži. "Robine", rekao je, izgovarajući reč po reč kao da se obraća sasvim malom detetu. "Robine. Slušaj. Bezbedan si."
<BR>&nbsp;&nbsp;&nbsp;&nbsp;&nbsp;"Bezbedan?"
<BR>&nbsp;&nbsp;&nbsp;&nbsp;&nbsp;"Bezbedan si", ponovio je on. "Ja ću uliti u tebe sve što je potrebno."
<BR>&nbsp;&nbsp;&nbsp;&nbsp;&nbsp;Nisam ništa odgovorio. Nisam ni imao šta.
<BR>&nbsp;&nbsp;&nbsp;&nbsp;&nbsp;"Ja ću te sad učiti, Robine", reče on, "sve malo-pomalo. Budi strpljiv, Robine. Uskoro ćeš biti u stanju da vidiš i čuješ i da razumeš."
<BR>&nbsp;&nbsp;&nbsp;&nbsp;&nbsp;Strpljiv? Drugo ništa nisam ni mogao da budem. Drugih opcija nisam imao do da strpljivo trpim dok me on podučava. Imao sam poverenja u starog Alberta, čak i tada. Poverovao sam mu na reč da može da nauči gluvog da čuje i slepog da vidi.
<BR>&nbsp;&nbsp;&nbsp;&nbsp;&nbsp;Ali ima li načina naučiti mrtvoga da živi?
<BR>&nbsp;&nbsp;&nbsp;&nbsp;&nbsp;Nemam naročitu želju da ponovo proživljavam tu kratkotrajnu večnost. Po Albertovom merenju vremena i po satovima od cezijuma koje je dogovorno udesio ljudski deo Galaksije, to je trajalo - on kaže - osamdeset četiri sata i još malkice. Po njegovom vremenu. Ne po mome. Po mome trajalo je beskrajno dugo.
<BR>&nbsp;&nbsp;&nbsp;&nbsp;&nbsp;Mada je moje pamćenje vrlo dobro, nekih stvari sećam se samo nejasno. Ne zbog nesposobnosti. Zbog sopstvene želje, a takođe i zbog faktičke brzine. Dozvolite da objasnim. Hitna razmena među bitovima i bajtovima usred banke podataka obavlja se mnogo brže nego u organskom životu koji sam ja iza sebe ostavio. Ona zamagljuje prošlost slojevima novih podataka. A to je, znate, vrlo dobro, jer što je dalje onaj grozomorni prelaz od moje "sadašnjosti", to mi se više dopada.
<BR>&nbsp;&nbsp;&nbsp;&nbsp;&nbsp;Ako i nisam spreman da vam dajem podatke o nekim od tih najranijih trenutaka, spreman sam ipak da se osvrnem na nešto krupno. Koliko krupno? Krupno.
<BR>&nbsp;&nbsp;&nbsp;&nbsp;&nbsp;Albert kaže da se ja antropomorfizujem. Možda je i tako. Šta je u tome loše? Ja sam, na kraju krajeva, najveći deo svog života proveo u morfološkom smislu kao antropos, a starih navika se teško oslobađamo. I stoga kad me je Albert doveo u stanje stabilnosti i kad sam - čini mi se da se jedino može reći 'ugolemljen' - ja sam sebe zamišljao kao ljudsko antropomorfno biće. Polazeći od toga, razume se, da je to ljudsko biće ogromnije od galaksija, vajkadašnjije od zvezda, i da ima mudrost koju su milijarde nas dotada stekle. Lokalnu grupu - našu Galaksiju i njene najbliže susede - ja vidim kao malenu grudvu u moru energije i mase koje se zgrušava. Mogao sam da je vidim celu-celcatu. Međutim, ja sam gledao u pravcu svoje postojbine, majke Galaksije i M-31 pored nje, sa Magelanovim oblacima umiljato pribijenim uz nju i sa svim ostalim oblačićima i globulicama i kiticama i paperjastim pramenčićima gasa i zvezdanog sjaja. I ja - moj antropomorfni deo - se ispružih da ih dotaknem i uhvatim ih u šaku i da ih provučem kroz prste, kao da sam Bog.
<BR>&nbsp;&nbsp;&nbsp;&nbsp;&nbsp;Nisam istinski bio Bog, čak ni dovoljno nalik na Boga, da bih istinski mogao da dotaknem bilo koju galaksiju. Uopšte ništa nisam mogao da dotaknem. Nisam imao čime da dotaknem. Sve je to bila iluzija i optika, kao kad Albert pali svoju lulu. Tamo ničega nije bilo. Ni Alberta ni lule.
<BR>&nbsp;&nbsp;&nbsp;&nbsp;&nbsp;Ni mene. Zaista ne. U operativnom smislu nisam bio nalik na Boga, zato što nisam postojao kao nešto opipljivo. Nisam mogao da stvorim nebesa i zemlju, niti da ih uništim. Nisam čak uopšte mogao da utičem ni na njihov najmanji delić u nekakvom fizičkom smislu.
<BR>&nbsp;&nbsp;&nbsp;&nbsp;&nbsp;Ali sam mogao prekrasno sve da ih vidim. Spolja i iznutra. Mogao sam, stojeći usred svog računarskog sistema koji je sada bio moje prebivalište, da vidim, izvirujući pored Masei 1 i 2, da vidim milione i zilione drugih grupa i galaksija koje su se prostirale u daleki istačkani beskraj, sve do optičkih granica vaseljene tamo gde zvezdane skupine umiču brže nego što se svetlost reflektuje da bi se mogla videti... a i još dalje iza toga, takođe, mada ono što sam mogao da "vidim" iza optičke granice nije zapravo bilo mnogo drukčije - i nije zapravo bilo, kaže mi Albert, ništa drugo do jedna hipoteza uskladištena u Hiči-memorije iz kojih sam se ja napajao.
<BR>&nbsp;&nbsp;&nbsp;&nbsp;&nbsp;Jer razume se, ovako je to bilo. Stari Robin nije se najedanput ogromno proširio. Ovo su bili samo bedni ostaci Robineta Brodheda, koji u tom trenutku nije bio ništa drugo do gomila zbrkanih jedinica informacija koje su plivale po moru podataka uskladištenih u programskoj biblioteci na Vernoj Dragoj.
<BR>&nbsp;&nbsp;&nbsp;&nbsp;&nbsp;Jedan glas se probio u moj beskrajni i večiti san: Albertov glas. "Robine, jesi li dobro?"
<BR>&nbsp;&nbsp;&nbsp;&nbsp;&nbsp;Nisam hteo da ga lažem. "Nisam. Ni najmanje nisam dobro."
<BR>&nbsp;&nbsp;&nbsp;&nbsp;&nbsp;"Biće bolje, Robine."
<BR>&nbsp;&nbsp;&nbsp;&nbsp;&nbsp;"Nadam se da hoće", rekao sam ja. "...Alberte?"
<BR>&nbsp;&nbsp;&nbsp;&nbsp;&nbsp;"Molim ?"
<BR>&nbsp;&nbsp;&nbsp;&nbsp;&nbsp;"Ne zameram ti što si se bio izbezumio", rekao sam mu, "ako si prošao kroz ovako nešto."
<BR>&nbsp;&nbsp;&nbsp;&nbsp;&nbsp;Za trenutak je vladala tišina, a onda se začulo nešto nalik na prigušeni smeh. "Robine", rekao je on, "još nisi video ono zbog čega sam se bio izbezumio."
<BR>&nbsp;&nbsp;&nbsp;&nbsp;&nbsp;Ne mogu da kažem koliko je sve ovo trajalo. Ne znam da li je pojam "vremena" imao bilo kakvo značenje, jer na elektronskom novou, na kome sam ja sada obitavao, vreme se ne može odmeriti dobro u odnosu na bilo šta što je "stvarno". Mnogo vremena se protraći. Uskladištena elektronska inteligencija ne funkcioniše tako efikasno kao mehanizmi s kojima se mi rađamo; algoritam nije najbolja zamena za sinaptičku vezu koja postoji među nervnim ćelijama. S druge strane, stvari se kreću mnogo brže ovde dole na nivou subčestica, gde je femtosekunda jedinica vremena koja se može osetiti. Ako biste pomnožili pluseve i ufaktorisali minuse, morali biste izjaviti da sam ja sad živeo negde između deset i deset hiljada puta brže nego što sam bio navikao da živim.
<BR>&nbsp;&nbsp;&nbsp;&nbsp;&nbsp;Razume se, postoje objektivni načini za merenje realnog vremena - pod čim podrazumevam vreme na Vernoj Dragoj. Esi je brižljivo vodila računa o minutima. Da bi se preparirao jedan leš za tugaljivo poluskladištenje za njen lanac, preduzeća Drugi život bilo je potrebno mnogo sati. Da bi se preparirao ovaj mrca koji sam slučajno bio ja za nešto bolje uskladištenje koje je moglo da se smesti u lepezu, tačno onakva kakva je bila Albertova, bilo je potrebno mnogo više vremena. Kad je završila svoj deo posla, sela je i čekala, držeći u ruci piće koje nije pila dok su Odi, Dženi i Doli činili napore da vode s njom razgovore koje ona nije čula, mada bi pokatkad nešto odgovorila što opet oni nisu čuli. Ovo društvo na Vernoj Dragoj nije bilo veselo dok je iščekivalo da vidi da li će se uopšte išta očuvati od pokojnog Robineta Brodheda, za šta je sve u svemu bilo potrebno više od tri i po dana.
<BR>&nbsp;&nbsp;&nbsp;&nbsp;&nbsp;Za mene je to, u onom svetu brzog obrtanja i čarolija i boja i zabranjenih kružnih putanja u koji sam sada bio prenet - pa, za mene je to bilo ravno večnosti. Tako je izgledalo.
<BR>&nbsp;&nbsp;&nbsp;&nbsp;&nbsp;"Ono što moraš da naučiš", naredio mi je Albert, "to je kako ćeš da koristiš svoje ulaze i izlaze."
<BR>&nbsp;&nbsp;&nbsp;&nbsp;&nbsp;"O, sjajno", povikao sam ja zadovoljno, "je l' to sve? Boga mu! Pa to uopšte ne zvuči teško!"
<BR>&nbsp;&nbsp;&nbsp;&nbsp;&nbsp;Uzdah. "Radujem se što si sačuvao svoj smisao za humor", odgovorio mi je on, a ja sam to čuo: biće ti vraški potreban. "Sad moraš na posao, bojim se. Za mene nije lako da te i dalje ovako hermetizujem..."
<BR>&nbsp;&nbsp;&nbsp;&nbsp;&nbsp;"Her - šta?"
<BR>&nbsp;&nbsp;&nbsp;&nbsp;&nbsp;"Da te štitim, Robine", reče on nestrpljivo. "Da ograničavam tvoj pristup informacijama kako ne bi patio zbog preteranog osećanja zbrkanosti i dezorijentacije."
<BR>&nbsp;&nbsp;&nbsp;&nbsp;&nbsp;"Alberte", rekao sam ja, "jesi li ti sišao s uma? Ja sam video čitavu vaseljenu!"
<BR>&nbsp;&nbsp;&nbsp;&nbsp;&nbsp;"Ti si video samo onoliko koliko sam ja u bankama podataka pretražio, Robine. Što nije dobro. Ja ne mogu da kontrolišem tvoje pretraživanje večito. Ti moraš da naučiš da to sam radiš. Zato ću malo da smanjim svoj nadzor nad tobom, kad budeš spreman za to."
<BR>&nbsp;&nbsp;&nbsp;&nbsp;&nbsp;Ja skupih snagu. "Ja sam spreman."
<BR>&nbsp;&nbsp;&nbsp;&nbsp;&nbsp;Ali nisam bio skupio dovoljno snage.
<BR>&nbsp;&nbsp;&nbsp;&nbsp;&nbsp;Ne biste verovali koliko je to mučno. Cvrkutavi, cvrčavi, uporni, nametljivi glasovi svih ulaza zajedno navališe na mene - ovaj, navališe na one tačke u neprostornoj geometriji koje sam ja i dalje uporno smatrao za svoje uši. Bila je to prava tortura. Da li je bilo isto onako strašno kad sam najednom bio nag i izložen svemu? Ne. Bilo je gore. U onom prvom užasnom naletu raznih senzacija bar jedna stvar mi je išla na ruku. Tada još nisam bio naučio da raspoznajem buku kao zvuk, niti bol kao bol. Sada sam to znao. Znao sam kad osećam bol. "Molim te, Alberte", zavapio sam. "Šta je to?"
<BR>&nbsp;&nbsp;&nbsp;&nbsp;&nbsp;"To su samo banke podataka koje su ti dostupne, Robine", reče on umirujući me. "Samo lepeze koje se nalaze na Vernoj Dragoj, plus telemetrijski podaci, plus neki imputi sa senzora upućeni brodu i samoj posadi."
<BR>&nbsp;&nbsp;&nbsp;&nbsp;&nbsp;"Naredi da se zaustave."
<BR>&nbsp;&nbsp;&nbsp;&nbsp;&nbsp;"Ne mogu." U glasu mu se osećalo istinsko saosećanje, mada glas zapravo nije postojao. "Moraš to da uradiš, Robine. Moraš da odabereš koje memorije želiš da pretražiš. Odaberi samo jednu od njih a blokiraj ostale."
<BR>&nbsp;&nbsp;&nbsp;&nbsp;&nbsp;"Da uradim šta?" preklinjao sam ga ja, smeten više nego ikada.
<BR>&nbsp;&nbsp;&nbsp;&nbsp;&nbsp;"Izaberi prosto jednu, Robine", reče on strpljivo. "Neke su naše sopstvne banke podataka, neke su Hiči-lepeze, neke su neke druge stvari. Moraš da naučiš kako da se na njih priključiš preko interfejsa."
<BR>&nbsp;&nbsp;&nbsp;&nbsp;&nbsp;"Interfejsa?"
<BR>&nbsp;&nbsp;&nbsp;&nbsp;&nbsp;"Da ih konsultuješ, Robine. Kao da su to priručnici u kakvoj biblioteci. Kao da su knjige na policama."
<BR>&nbsp;&nbsp;&nbsp;&nbsp;&nbsp;"Knjige se na čoveka ne deru! A ovi se svi deru!"
<BR>&nbsp;&nbsp;&nbsp;&nbsp;&nbsp;"Dabome. Na taj način ti skreću pažnju na sebe - baš kao što knjige privlače tvoj pogled. Ali ti treba da gledaš samo u onu koja ti je potrebna. Postoji jedna određena koja će ti, čini mi se, olakšati posao. Vidi da li možeš da je pronađeš."
<BR>&nbsp;&nbsp;&nbsp;&nbsp;&nbsp;"Da je pronađem? Kako ću da je potražim?"
<BR>&nbsp;&nbsp;&nbsp;&nbsp;&nbsp;Začuo se neki šum nalik na uzdah. "Pa evo", reče on, "postoji jedno lukavstvo koje se može isprobati, Robine. Ne mogu da ti kažem da tražiš gore, dole ili sa strane, zato što pretpostavljam da još nemaš referentni sistem..."
<BR>&nbsp;&nbsp;&nbsp;&nbsp;&nbsp;"Vraški tačno!"
<BR>&nbsp;&nbsp;&nbsp;&nbsp;&nbsp;"Međutim, postoji jedan stari trik koji koriste dreseri životinja, i koji se koristi da bi se životinja privolela da izvodi komplikovane veštine koje ne razume. Postojao je jedan mađioničar koji bi puštao jednog psa među publiku, da tamo odabere jednu osobu, da od nje uzme izvestan predmet..."
<BR>&nbsp;&nbsp;&nbsp;&nbsp;&nbsp;"Alberte", zavapih ja, "ovo nije trenutak da mi sada pričaš takve dugačke, rasplinute anegdote!"
<BR>&nbsp;&nbsp;&nbsp;&nbsp;&nbsp;"Ne, ovo nije anegdota. Ovo je psihološki eksperiment. Daje dobre rezultate kod pasa. Nije mi poznato da je ikad isproban na nekom odraslom ljudskom biću, ali hajde da vidimo. Evo šta treba da radiš. Počni da se krećeš u jednom smeru. Ako je dobar smer ja ću ti reći da nastaviš. Kad prestanem da ti govorim, ti prestani da radiš tu dotičnu stvar. Domišljaj se. Isprobavaj različite stvari. Kad je ta nova stvar koju radiš, ili smer kojim ideš, koristan, ja ću ti reći da tako nastaviš. Možeš li tako da radiš?"
<BR>&nbsp;&nbsp;&nbsp;&nbsp;&nbsp;Zapitao sam ga: "Hoćeš li mi udeliti parče hleba kad budem završio, Alberte?"
<BR>&nbsp;&nbsp;&nbsp;&nbsp;&nbsp;Prigušen kikot. "Odnosno bar elektronski analog, Robine. A sad, počni da eksperimentišeš."
<BR>&nbsp;&nbsp;&nbsp;&nbsp;&nbsp;Počni da eksperimentišeš! Kako? Ali nije vredelo postavljati to pitanje, jer da je Albert bio u stanju da mi to "kako" objasni rečima ne bismo morali da okušavamo trik dresera pasa. I tako ja počeh - da radim stvari.
<BR>&nbsp;&nbsp;&nbsp;&nbsp;&nbsp;Ne umem da vam kažem koje sam stvari radio, precizno. Mogu možda da upotrebim jednu analogiju. Kad sam ja bio đak, na času biologije su nam pokazali jedan EKG-skener i pokazali nam kako naš mozak generiše alfa talase. Moguće je, govorili su nam, ubrzati rad talasa i uvećati talase - povećavanjem frekvencije ili amplitude - ali nije niko mogao da nam objasni kako da to postignemo. Mi smo svi probali, sva deca redom, i svako od nas je u stvari uspeo da ubrza sinusoidu na ekranu, ali ni dva deteta nisu opisala na isti način šta su uradila. Jedan je kazao da je zadržao dah, drugi da je nekako zategao mišiće; jedan je mislio na jelo, a jedan je kao pokušavao da zeva i da pri tom ne otvara usta. Nijedan nije bio stvaran način. Svi su bili delotvorni; ni ono što sam ja radio nije takođe bilo stvarno jer nisam imao ništa stvarno čime bih to radio.
<BR>&nbsp;&nbsp;&nbsp;&nbsp;&nbsp;Ali sam se pokretao. Nekako sam se pokretao. Za sve to vreme Albertov glas je ponavljao: "Ne. Ne. Ne. Ne, ne radi se tako. Ne. Ne..."
<BR>&nbsp;&nbsp;&nbsp;&nbsp;&nbsp;A zatim: "Da! Da, Robine, samo tako nastavi!"
<BR>&nbsp;&nbsp;&nbsp;&nbsp;&nbsp;"Pa nastavljam!"
<BR>&nbsp;&nbsp;&nbsp;&nbsp;&nbsp;"Ne pričaj, Robine. Samo nastavi da radiš. Samo radi. Samotakosamotakosamotakosamo - ne. Stop"
<BR>&nbsp;&nbsp;&nbsp;&nbsp;&nbsp;Ne.
<BR>&nbsp;&nbsp;&nbsp;&nbsp;&nbsp;Ne.
<BR>&nbsp;&nbsp;&nbsp;&nbsp;&nbsp;Ne.
<BR>&nbsp;&nbsp;&nbsp;&nbsp;&nbsp;Ne - da! Samotakosamotakosamotakosamotako - ne - da! Samo nastavi - stop! To je ta, Robine. Sveska koju moraš da otvoriš."
<BR>&nbsp;&nbsp;&nbsp;&nbsp;&nbsp;"Ovde? Ovu stvar ovde? Ovaj glas koji zvuči kao..."
<BR>&nbsp;&nbsp;&nbsp;&nbsp;&nbsp;Zaustavio sam se. Nisam mogao da nastavim. Vidite, bio sam se pomirio sa činjenicom da sam mrtav, da se sastojim samo od uskladištenih elektrona u jednoj lepezi podataka, kadar, da opštim u to vreme samo sa kompjuterskom memorijom ili drugom neživom osobom kao što je Albert.
<BR>&nbsp;&nbsp;&nbsp;&nbsp;&nbsp;"Otvori tu svesku!" naredio mi je. "Pusti je da ti se obrati!"
<BR>&nbsp;&nbsp;&nbsp;&nbsp;&nbsp;Njoj nije bila potrebna dozvola. "Zdravo, Robine, ljubavi", rekao je neživi glas moje drage žene, Esi - čudan, zategnut, ali uopšte nije bilo sumnje da je bio njen. "Na finom se mestu sad nalaziš, je l' da?"
<BR>&nbsp;&nbsp;&nbsp;&nbsp;&nbsp;Čini mi se da ništa, čak ni saznanje o sopstvenoj smrti, nije za mene bio takav užasan udarac kao kad sam otkrio da je Esi među mrtvima. "Esi", vrisnuo sam, "šta ti se dogodilo?"
<BR>&nbsp;&nbsp;&nbsp;&nbsp;&nbsp;No Albert se odmah tu našao, pa će hitro, brižno: "Ona je sasvim dobro, Robine. Ona nije mrtva."
<BR>&nbsp;&nbsp;&nbsp;&nbsp;&nbsp;"Ali mora da jeste! Ona je ovde."
<BR>&nbsp;&nbsp;&nbsp;&nbsp;&nbsp;"Ne, dragi moj dečko, zapravo ne ovde", rekao je Albert. "Tu je njena knjiga, zato što se ona delimično uskladištila u okviru eksperimenta za projekat Drugi Život. A takođe i u okviru opita koji su doveli do mene, ovakvog kakav sam sada."
<BR>&nbsp;&nbsp;&nbsp;&nbsp;&nbsp;"Ti, kopile jedno, puštaš me da pomislim da je mrtva!"
<BR>&nbsp;&nbsp;&nbsp;&nbsp;&nbsp;On blagim tonom reče: "Robine, moraš da prevaziđeš tu zaokupljenost biologijom iz vremena kad si bio od krvi i mesa. Da li je zaista važno da li njen metabolizam funkcioniše još na organskom nivou, pored one njene verzije koja je ovde pohranjena?" Onaj čidni Esin glas ponovo odjeknu:
<BR>&nbsp;&nbsp;&nbsp;&nbsp;&nbsp;"Budi strpljiv, dragi Robine. Budi miran. Sve će biti u redu."
<BR>&nbsp;&nbsp;&nbsp;&nbsp;&nbsp;"Jako sumnjam", rekoh ja sa gorčinom u glasu.
<BR>&nbsp;&nbsp;&nbsp;&nbsp;&nbsp;"Imaj poverenja u mene, Robine", šaputala je ona. "Slušaj Alberta. On će ti reći šta da radiš."
<BR>&nbsp;&nbsp;&nbsp;&nbsp;&nbsp;"Ono najgore je prošlo", umirivao me je Albert. "Izvinjavam se zbog trauma koje si morao da pretrpiš, ali one su bile neophodne."
<BR>&nbsp;&nbsp;&nbsp;&nbsp;&nbsp;"Po tvom mišljenju."
<BR>&nbsp;&nbsp;&nbsp;&nbsp;&nbsp;"Da, samo po mišljenju, Robine, jer ovo još nikada nije bilo rađeno pa dobrim delom pipamo po mraku. Znam da je za tebe bio šok što si se sreo na ovaj način sa pohranjenim zvučnim faksimilom gđe Brodhed, ali to će ti pomoći da se pripremiš da se sretneš sa njom uživo."
<BR>&nbsp;&nbsp;&nbsp;&nbsp;&nbsp;Da sam imao telo kojim bih to mogao da učinim, došao bih u iskušenje da ga zviznem - da je Albet imao nešto što može da se zvizne. "Ti si luđi od mene", vikao sam.
<BR>&nbsp;&nbsp;&nbsp;&nbsp;&nbsp;Prigušen kikot. "Ne luđi, Robine. Samo isto toliko lud. Bićeš u stanju da razgovaraš s njom i da je vidiš, baš onako kao što sam ja s tobom razgovarao dok si ti još bio - živ. Dajem ti reč, Robine. Uspećeš - verujem."
<BR>&nbsp;&nbsp;&nbsp;&nbsp;&nbsp;"Ne mogu!"
<BR>&nbsp;&nbsp;&nbsp;&nbsp;&nbsp;Pauza. "To nije lako", priznao je on. "Ali evo razmisli. Ja to mogu. Zar ne misliš onda da i ti to možeš isto tako dobro kao jedan kompjuterski program kakav sam ja?"
<BR>&nbsp;&nbsp;&nbsp;&nbsp;&nbsp;"Nemoj da mi se podsmevaš, Alberte! Shvatam ja šta ti govoriš. Ti smatraš da mogu da se prikažem kao hologram i da razgovaram u realnom vremenu sa živim ljudima; ali ja ne znam kako!"
<BR>&nbsp;&nbsp;&nbsp;&nbsp;&nbsp;"Ne, još ne znaš, Robine, jer ti potprogrami još ne postoje u tvom programu. Ali ja mogu da te naučim. Pojavićeš se ti na displeju. Možda nećeš imati svu onu prirodnu dostojanstvenost i okretnost koju imaju moje reprodukcije", hvastao se on, "ali bar ćeš biti prepoznatljiv. Jesi li spreman da učiš?"
<BR>&nbsp;&nbsp;&nbsp;&nbsp;&nbsp;Na to Esin glas, odnosno onaj glas koji je bio loša imitacija Esinog, prošaputa: "Molim te počni, dragi Robne, jer ja te čekam s nestrpljenjem."
<BR>&nbsp;&nbsp;&nbsp;&nbsp;&nbsp;Kako je tegobno dolaziti na svet! Tegobno za novorođenče, a još tegobnije za onoga koji sluša, koji to ne doživljava već samo osluškuje beskonačno duge porođajne muke.
<BR>&nbsp;&nbsp;&nbsp;&nbsp;&nbsp;A beskonačno duge su bile, dok su moje babice neprekidno zanovetale i podstrekavale me. "Ti si to kadar", uveravala me je Esina kopija s jedne moje strane (pravimo se za trenutak da ja imam neku "stranu"), pa zatim: "To je lakše nego što se čini", tvrdio je Albertov glas s druge. Nije bilo dve osobe u celoj vaseljeni čijoj bih reči spremnije poverovao. Ali bio sam potrošio sve svoje poverenje; nije mi preostalo nimalo, i bio sam prestravljen. Lako? Bilo je sasvim uvrnuto.
<BR>&nbsp;&nbsp;&nbsp;&nbsp;&nbsp;Jer ja sam kabinu video onako kako ju je Albert oduvek video. Nisam imao perspektivu pred sobom koju vide dva oka i par ušiju postavljenih u određenim tačkama u prostoru. Video sam i čuo sam sve odjedanput. Nekada davno, onaj stari slikar, Pikaso, slikao je takve slike, sa raznim delovima razastrtim nasumice. Svi su delovi bili tu, ali tako razbacani i nasumice nabacani da nije bilo dominantnog oblika koji bi se mogao raspoznati, već samo mozaik zbrkanih delića. Obilazio sam sa Esi Tejt galeriju i Met i gledao takve slike, čak su mi se neke i dopadale. Bile su čak zabavne. Ali gledati stvarni svet razastrt na taj način, kao da se delovi nalaze na montažnoj traci - to uopšte nije bilo zabavno.
<BR>&nbsp;&nbsp;&nbsp;&nbsp;&nbsp;"Daj da ti pomognem", šaputao je Esin faksimil. "Vidiš li me ovde, Robine? Kako spavam u velikom krevetu? Mnogo sam dana provela na nogama, Robine, presipajući tvoju ostarelu organsku materiju u divnu novu bocu-lepezu, i sad sam iscrpena, ali, pogledaj, upravo sam pomerila ruku da bih se počešala po nosu. Vidiš li ruku? Vidiš li nos? Prepoznaješ li?" Onda prigušen kikot. "Naravno da prepoznaješ, Robine, jer to sam ja, skroz-naskroz."
</P></TD></TR></TABLE>
<P class="next">
<A HREF=p24.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
