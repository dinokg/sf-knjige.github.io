<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>16.
<P>&nbsp;&nbsp;&nbsp;&nbsp;&nbsp;Od Kapije su potekli svi moji mnogobrojni milioni, ali od Kapije takođe mene podilazi jeza. Došavši ovamo, kao da sam presreo samog sebe iz prošlosti. Presreo sam sebe kao mlado ljudsko biće, bez prebijene pare, prepadnuto, očajno, koje je moglo da bira samo između odlaska na jedno putovanje na kome bi moglo da nastrada i ostajanja na jednom mestu na kome niko ne bi voleo da živi. Mesto se baš i nije toliko promenilo. I dalje niko ovde ne bi voleo da živi, mada se ovde živelo a turisti su neprestano dolazili i odlazili. Ali barem putovanja nisu više bila onako vratolomno opasna kao nekada. Dok smo pristajali, rekao sam svome kompjuterskom programu Albertu Ajnštajnu, da sam načinio jedno filozofsko otkriće, naime, da ravnoteža ostaje neporemećena. Kapija je sve bezbednija, dok je čitava naša postojbina, planeta Zemlja sve opasnija za život. "Možda postoji neki zakon očuvanja ljudske bede koji svakom čoveku obezbeđuje prosečan kvantum zle kobi, koji mi zapravo možemo samo da dodamo s jedne ili druge strane?"
<BR>&nbsp;&nbsp;&nbsp;&nbsp;&nbsp;"Kad počneš da govoriš takve stvari, Robine", uzdahnu on, "onda ja počnem da se pitam da li su dijagnostički programi dobri onoliko koliko bi trebalo da budu. Jesi li siguran da zbog operacije nemaš bolove?" On je sedeo, odnosno izgledalo je da sedi na ivici sedišta dok je ovo govorio, navodeći našu letelicu na sletanje, ali ja sam znao da je to njegovo pitanje retoričko. On me je sve vreme nadzirao, razume se.
<BR>
<BR>&nbsp;&nbsp;&nbsp;&nbsp;&nbsp;Jedan od manjih artefakta koje su Hičiji ostavili za sobom bio je anizokinetički perforator - jednostavna sprava koja je mogla da pretvori pod izvesnim uglom pritisak u potisak podjednake jačine. Ispostavilo se da je zasnovana na produbljenoj i elegantnoj teoriji. Način na koji su je ljudi upotrebili nije baš bio takav - najpopularniji proizvod načinjen sa anizokinetičkim materijalom bio je dušek sa "federima" čija je sila bila vektorska a ne skalarna, i povećavala je uzbudljivost seksualne aktivnosti. Seksualne aktivnosti! Koliko mnogo vremena ljudska bića traće na te stvari.
<BR>
<BR>&nbsp;&nbsp;&nbsp;&nbsp;&nbsp;Čim smo konačno pristali, izvadio sam iz čitača lepezu sa Albertovim programom, stavio ga pod mišku i uputio se ka svom novom brodu. "Nećemo u razgledanje?" upitala je Esi, gledajući u mene pažljivo gotovo sa istim iozrazom lica kao Albert nešto ranije. "Onda, hoćeš li da pođem s tobom?"
<BR>&nbsp;&nbsp;&nbsp;&nbsp;&nbsp;"Stvarno sam uzbuđen zbog tog broda", rekao sam, "i hoću da odem samo da ga pogledam. Ti možeš posle da dođeš tamo." Znao sam da gori od želje da vidi kako napreduje njen omiljeni restoran koji se nalazio ovde. Razume se, tada nisam znao na koga bi mogla da naleti.
<BR>&nbsp;&nbsp;&nbsp;&nbsp;&nbsp;I zato nisam mislio ni na šta određeno dok sam se verao u svoju sopstvenu, ličnu, ljudskom rukom sagrađenu međuzvezdanu svemirsku jahtu, i dabogda crko ako nisam bio baš onoliko uzbuđen kao što sam rekao Esi. Hoću da kažem, priče iz detinje mašte - ostvarene! Brod je bio istinski. I bio je samo moj, i imao je sve.
<BR>&nbsp;&nbsp;&nbsp;&nbsp;&nbsp;U najmanju ruku, skoro sve. Imao je kabinu za kapetana broda sa divnim, širokim anizokinetičkim krevetom i pravim toaletom iza vrata. Imao je ostavu punu zaliha i nešto što je bilo sasvim nalik na pravu kuhinju. Imao je takođe dve radne kabine, jednu za Esi a drugu za mene, sa skrivenim ležajevima za goste u slučaju da ikada poželimo da imamo društvo. Imao je prvi ljudskom rukom urađen pogonski sistem koji je sa uspehom testiran na jednoj civilnoj letelici bržoj od brzine svetlosti - to jest, neki delovi su pripadali Hičijima, i bili su pokupljeni sa oštećenih izviđačkih brodova, ali većinu delova napravila je ljudska ruka. I bio je snažniji, i imao veći, brži pogonski uređaj. Imao je određeno mesto za Alberta, jednu utičnu kutiju za lepezu sa njegovim imenom ugraviranim na kutiji; ubacio sam ga tamo ali ga nisam aktivirao; dopalo mi se da sam procunjam unaokolo. Imao je lepeze sa puno snimljene muzike i PV komada i priručnika i specijalizovanih programa tako da mogu da radim što god mi padne na pamet, isto kao i Esi. Imao je monitor prekopiran sa onog u velikom transportnom brodu S. Ja., sa ekranom deset puta većim od onih malih zamagljenih ploča u izviđačkim brodovima. Imao je zapravo sve što sam ikad poželeo da ima jedan brod, i jedina stvar koju nije imao bilo je ime.
<BR>&nbsp;&nbsp;&nbsp;&nbsp;&nbsp;Seo sam na ivicu velikog anizokinetičkog kreveta, osećajući smešne ubode odozdo zato što je on odskakao naviše umesto da se sabija u stranu kao normalan dušek, i počeo da razmišljam o tom problemu. Ovo je bilo dobro mesto za razmišljanje te vrste pošto je osoba koja će ovaj krevet deliti sa mnom bila osoba čije ime sam hteo da dam brodu. Međutim, već sam velikom transporteru dao njeno ime.
<BR>&nbsp;&nbsp;&nbsp;&nbsp;&nbsp;Naravno, razmišljao sam, ima načina da se ovaj problem reši. Mogao bih ga nazvati Semja. Ili Esi. Ili što se toga tiče, Gđa Robineta Brogdheda, mada bi to bilo prilično glupo.
<BR>&nbsp;&nbsp;&nbsp;&nbsp;&nbsp;A stvar je bila dosta hitna. Mi smo bili sasvim spremni za polazak. Na Kapiji nas ništa nije zadržavalo, sem što ja nisam mogao da podnesem pomisao da poletim u brodu koji nema ime. Nalazio sam se u komandnoj kabini i seo na pilotsko sedište. Ovo je bilo izgrađeno za ljudsku zadnjicu, i već samo zbog toga predstavljalo ogromno poboljšanje u odnosu na stari model sedišta.
<BR>&nbsp;&nbsp;&nbsp;&nbsp;&nbsp;Kad sam kao dete bio u rudnicima hrane, imao sam običaj da sedim na kuhinjskoj stolici, ispred radarske pećnice, i da se pretvaram da pilotiram svemirskim brodom sa Kapije u udaljene zakutke vaseljene. Sada sam otprilike uradio to isto. Pružio sam ruku i dotakao točkiće za podešavanje kursa i zamislio kako pritiskam dugme za aktiviranje broda i - i - pa eto, maštao sam. Zamišljao sam kako jurim kroz svemirsko prostranstvo na onaj isti bezbrižni, pustolovni, način kao kad sam bio dete. Obilazim kvazare. Hrlim u pravcu obližnjih, tuđih galaksija. Zalazim u omotač od silicijumske prašine oko jezgra. Susrećem jednog Hičija! Ulazim u jednu crnu rupu...
<BR>&nbsp;&nbsp;&nbsp;&nbsp;&nbsp;Ovde se fantaziranje prekinulo zato što je postalo suviše lično i suviše stvarno, ali sam ja iznenada shvatio da sam našao ime za brod. Ono savršeno odgovara Esi, a nije ponavljanje imena datog brodu S. Ja.
<BR>&nbsp;&nbsp;&nbsp;&nbsp;&nbsp;Verna draga. Bilo je to savršeno ime!
<BR>&nbsp;&nbsp;&nbsp;&nbsp;&nbsp;Ako je tako, zašto sam imao neko nejasno sentimentalno, melanholično, čežnjivo osećanje?
<BR>&nbsp;&nbsp;&nbsp;&nbsp;&nbsp;O ovome nisam hteo da razmišljam. Uostalom, sad kad je rešeno kako da mu bude ime, trebalo je obaviti izvesne stvari: registracija broda mora da se promeni, dokumenti u vezi sa osiguranjem broda moraju se ispraviti - svet mora da bude obavešten o mojoj odluci. I to tako što ću reći Albertu da sve to obavi. Zato sam isprobao da li lepeza čvrsto stoji u utičnici i onda sam ga uključio.
<BR>&nbsp;&nbsp;&nbsp;&nbsp;&nbsp;Još se nisam bio navikao na novog Alberta i zato sam se iznenadio kad se on pojavio ne u holografskom ramu, ne čak ni u blizini lepeze podataka, već u vratima glavne kabine. Stajao je tamo nalakćen o sopstvenu šaku, držeći u slobodnoj ruci lulu i mirno gledajući oko sebe, apsolutno kao da je upravo ušao na vrata. "Divan brod, Robine", rekao je. "Čestitam ti."
<BR>&nbsp;&nbsp;&nbsp;&nbsp;&nbsp;"Nisam znao da možeš ovako da skačeš unaokolo!"
<BR>&nbsp;&nbsp;&nbsp;&nbsp;&nbsp;"Ja zapravo ne skačem unaokolo, dragi moj Robine", podvukao je on ljubaznim tonom. "To je deo moga programa da u najvećoj mogućoj meri simuliram realnost. Da se pojavim kao duh iz boce to ne bi izgledalo realistično, zar ne?"
<BR>&nbsp;&nbsp;&nbsp;&nbsp;&nbsp;"Fini si ti program, Alberte", priznadoh ja, na šta on reče, smešeći se:
<BR>&nbsp;&nbsp;&nbsp;&nbsp;&nbsp;"I vrlo budan, ako mogu tako da kažem, Robine. Na primer, mislim da tvoja dobra žena upravo dolazi ovamo." On se pomeri u stranu - sasvim nepotrebno! - kad je naišla Esi, koja je dahtala i izgledala kao da se trudi da ne izgleda uznemireno.
<BR>&nbsp;&nbsp;&nbsp;&nbsp;&nbsp;"Šta se desilo?" upitao sam je, odjednom uznemiren.
<BR>&nbsp;&nbsp;&nbsp;&nbsp;&nbsp;Ona nije odmah odgovorila. "Znači, nisi čuo?" rekla je napokon.
<BR>&nbsp;&nbsp;&nbsp;&nbsp;&nbsp;"Čuo šta?"
<BR>&nbsp;&nbsp;&nbsp;&nbsp;&nbsp;Ona je gledala iznenađeno, ali i sa izrazom olakšanja. "Alberte? Nisi uspostavio vezu sa kompjuterskom mrežom podataka?"
<BR>&nbsp;&nbsp;&nbsp;&nbsp;&nbsp;"Upravo sam se spremao da to učinim, gđo Brodhed", reče on učtivo.
<BR>&nbsp;&nbsp;&nbsp;&nbsp;&nbsp;"Ne! Nemoj! Treba - ah - treba prvo da podesim napon za postojeće uslove na Kapiji." Albert je zamišljeno napućio usne ali nije ništa rekao; ja nisam bio toliko uzdržan.
<BR>&nbsp;&nbsp;&nbsp;&nbsp;&nbsp;"Esi, napolje s tim! O čemu je reč?"
<BR>&nbsp;&nbsp;&nbsp;&nbsp;&nbsp;Ona sede na klupicu pored aparata, hladeći se rukama. "Ona hulja Von", reče. "Ovde je! Ceo celcati asteroid o njemu priča. Baš me čudi da ti nisi čuo. U-u-u-h! Toliko sam trčala! Bojala sam se da ćeš se ti uznemiriti."
<BR>&nbsp;&nbsp;&nbsp;&nbsp;&nbsp;Ja se popustljivo nasmeših. "Operacija je obavljena pre toliko nedelja, Esi", podsetio sam je. "Nisam ja toliko osetljiv - niti bih se toliko uzbudio zbog Vona, što se toga tiče. Imaj malo više poverenja u mene."
<BR>&nbsp;&nbsp;&nbsp;&nbsp;&nbsp;Ona me pažljivo zagleda, a onda klimnu. "Tačno je", priznala je. "Glupa sam bila. Pa onda, idem natrag na posao", nastavila je, ustala i krenula ka vratima. "Ali zapamti, Alberte, nikakvo priključivanje na kompjutersku mrežu preko interfejsa dok se ja ne vratim!"
<BR>&nbsp;&nbsp;&nbsp;&nbsp;&nbsp;"Čekaj!" povikao sam ja. "Nisi čula novost." Ćutala je dok sam ja s ponosom govorio: "Našao sam ime za brod. Verna Draga. Kako ti se dopada?"
<BR>&nbsp;&nbsp;&nbsp;&nbsp;&nbsp;Ona je dugo premišljala, sa izrazom na licu koji je bio mnogo više neodlučan, a mnogo manje oduševljen nego što sam očekivao. Onda je kazala: "Da, odlično ime, Robine. Neka Bog blagoslovi nju i sve one koji u njoj 'plove', a? Sad moram da idem."
<BR>&nbsp;&nbsp;&nbsp;&nbsp;&nbsp;Posle dvadeset pet godina još nisam sasvim dobro shvatao Esi. I rekao sam to Albertu. On je sedeo komotno na stolici ispred Esinog toaletnog stočića, gledajući se u ogledalu; slegao je ramenima. "Misliš li da joj se ime nije dopalo?" upitao sam ga. "Ime je lepo!"
<BR>&nbsp;&nbsp;&nbsp;&nbsp;&nbsp;"Pa tako je, Robine", složio se on, okušavajući razne izraze lica pred ogledalom.
<BR>&nbsp;&nbsp;&nbsp;&nbsp;&nbsp;"I kao da nije imala želju da razgleda brod!"
<BR>&nbsp;&nbsp;&nbsp;&nbsp;&nbsp;"Izgleda da joj je nešto bilo na pameti", složio se on.
<BR>&nbsp;&nbsp;&nbsp;&nbsp;&nbsp;"Ali šta? Kunem se", ponovio sam ja, "da je uvek ne razumem."
<BR>&nbsp;&nbsp;&nbsp;&nbsp;&nbsp;"Priznajem da je ni ja uvek ne razumem, Robine." "Što se mene tiče", reče on, okrenuvši leđa ogledalu i namignuvši mi, "pretpostavljao sam da je to zato što sam ja mašina a ti si ljudsko biće. Pitam se o čemu se radi u tvom slučaju?"
<BR>&nbsp;&nbsp;&nbsp;&nbsp;&nbsp;Gledao sam ga netremice, pomalo zabrinuto, a onda sam se nasmejao. "Prilično si čudan otkako imaš novi program, Alberte", rekao sam mu. "Šta imaš od toga da se pretvaraš kao da se ogledaš u ogledalu kad ja znam da na taj način zapravo ništa ne možeš da vidiš?"
<BR>&nbsp;&nbsp;&nbsp;&nbsp;&nbsp;"Šta imaš ti od toga da gledaš u Vernu Dragu, Robine?"
<BR>&nbsp;&nbsp;&nbsp;&nbsp;&nbsp;"Zašto ti uvek na pitanje odgovaraš pitanjem?" odvratio sam ja, na šta se on glasno nasmejao. Ovo je bilo stvarno ubedljivo izvedeno. Otkako imam Albertov program on je uvek umeo da se smeje, čak i da pravi sopstvene viceve, ali ste uvek znali da se to smeje slika. Mogli ste smatrati da je to slika neke prave osobe ako ste želeli - da budemo otvoreni, ja sam uvek to želeo - kao slika neke osobe koja se pojavi na piezofonu. Ali nije bilo, kako da to nazovem? Prisutnosti. A sad je bilo. Nisam mogao da osetim njegov miris. Ali sam mogao da opazim njegovo fizičko prisustvo u sobi ne samo preko čula vida i sluha. Temperatura? Opažaj mase? Ne znam. Sve ono po čemu možete da prepoznate da ima nekoga pored vas.
<BR>&nbsp;&nbsp;&nbsp;&nbsp;&nbsp;"Odgovor je u stvari to", reče on pribrano, "da ovaj moj izgled odgovara novom brodu, ili da sam obučen u praznično odelo, ili već kakvu god želiš analogiju. I sad ja to kao osmatram da bih video koliko mi se dopada. Kako se tebi dopada, što je na kraju krajeva važnije?"
<BR>&nbsp;&nbsp;&nbsp;&nbsp;&nbsp;"Nemoj da si preskroman, Alberte", rekao sam mu. "Meni se veoma dopada, samo bih voleo da se priključiš na mrežu podataka. Želeo bih da doznam da li je bilo koji od ljudi s kojima sam razgovarao učinio nešto s onim podacima o teroristima, na primer."
<BR>&nbsp;&nbsp;&nbsp;&nbsp;&nbsp;"Ja ću naravno postupiti onako kako mi ti narediš, Robine", reče on, "ali gđa Brodhed je bila vrlo jasna."
<BR>&nbsp;&nbsp;&nbsp;&nbsp;&nbsp;"Ne, ne bih želeo da se raspadneš ili da oštetiš svoje potprograme. Znam šta ću da uradim", rekao sam ja, i ustao dok je sijalica iznad mene treperila. "Otići ću u hodnik i ukjučiću se u komunikacioni sistem - pod uslovom", našalio sam se, "da nisam zaboravio kako da sasvim sam obavim poziv."
<BR>&nbsp;&nbsp;&nbsp;&nbsp;&nbsp;"Pa, razume se, da to možeš da učiniš", reče on. Glas mu je bio uznemiren, iz nekog razloga. "Međutim, to nije potrebno, Robine."
<BR>&nbsp;&nbsp;&nbsp;&nbsp;&nbsp;"U redu, nije", rekoh ja, zastajući na pola sobe. "Ali sam radoznao, znaš."
<BR>&nbsp;&nbsp;&nbsp;&nbsp;&nbsp;"Što se tiče tvoje radoznalosti", reče on, smešeći se dok je nabijao duvan u lulu - ali smešak je bio usiljen, pomislih ja. "Što se toga tiče, moraš znati da sam sve dok nismo sleteli bio u neprestanoj vezi sa mrežom podataka. Nije bilo nikakvih novosti. Doduše, moguće je da je i odsustvo novosti samo po sebi zanimljivo. Čak ohrabrujuće."
<BR>&nbsp;&nbsp;&nbsp;&nbsp;&nbsp;Nisam se još svikao na novog Alberta. Ponovo sam seo i zagledao se u njega. "Ti si vraški zagonetan, dr Ajnštajne", rekao sam mu.
<BR>&nbsp;&nbsp;&nbsp;&nbsp;&nbsp;"Samo kad saopštavam informaciju koja je sama po sebi sasvim nejasna." Nasmešio se. "General Mancbergen ovoga trenutka ne prima tvoj poziv. Senator kaže da je on učinio sve što je mogao. Msje Ijsinger kaže da se Kvjatkovski i naš prijatelj iz Malezije nisu odazvali na njegove pokušaje da se sa njima u tvoje ime sastane, a od Albanaca je primio samo sledeću poruku, 'Ne brinite'."
<BR>&nbsp;&nbsp;&nbsp;&nbsp;&nbsp;"Što znači da se nešto dešava!" povikao sam ja, skačući ponovo na noge.
<BR>&nbsp;&nbsp;&nbsp;&nbsp;&nbsp;"Nešto se možda dešava", ispravio me je on, "i ako je tako zapravo, sve što možemo to je da pustimo da se dogodi. U svakom slučaju, Robine", reče on, sad već ulagujući se, "ja bih lično više voleo da ti u ovom trenutku ne napuštaš ovaj brod. Iz jednog vrlo dobrog razloga: kako znaš da ovde nije neka druga osoba s pištoljem i tvojim imenom na svom spisku?"
<BR>&nbsp;&nbsp;&nbsp;&nbsp;&nbsp;"Neki terorista? Ovde?"
<BR>&nbsp;&nbsp;&nbsp;&nbsp;&nbsp;"Ovde ili u Roterdamu, po čemu bi jedno bilo manje verovatno od drugog mesta? Dozvoli mi da te podsetim, Robine, da ja u tim stvarima nisam bez iskustva. Nacisti su jedno vreme ucenili moju glavu na dvadeset hiljada maraka; budi siguran da sam dobro pazio da ih neko ne zaradi!"
<BR>&nbsp;&nbsp;&nbsp;&nbsp;&nbsp;To je dolazilo negde s leve strane. Ja zastadoh u vratima "Nacisti?"
<BR>&nbsp;&nbsp;&nbsp;&nbsp;&nbsp;"Nacisti, Robine. Grupa terorista koja je uzurpirala vlast nad nemačkim narodom pre mnogo godina, kad sam ja bio živ."
<BR>&nbsp;&nbsp;&nbsp;&nbsp;&nbsp;"Kad si ti bio šta?"
<BR>&nbsp;&nbsp;&nbsp;&nbsp;&nbsp;"Hoću da kažem, razume se", sleže on ramenima, "kad je istinsko ljudsko biće čije ime si mi dao bilo živo, ali sa mog gledišta ovu razliku je nepotrebno praviti." On stavi napunjenu lulu u džep, rasejano, pa sede na tako prirodan i ljubazan način da sam i ja ponovo seo, automatski.
<BR>&nbsp;&nbsp;&nbsp;&nbsp;&nbsp;"Pretpostavljam da se još nisam sasvim navikao na tebe u novom izdanju, Alberte", rekao sam.
<BR>&nbsp;&nbsp;&nbsp;&nbsp;&nbsp;"Sad je pravi trenutak za to, Robine." On se smešio, šepureći se. Stvarno je sada bio uverljiviji. Stari hologrami su ga prikazivali u otprilike deset različitih karakterističnih poza, obučenog u previše komotan džemper ili majicu, sa podignutim ili zarozanim čarapama, u patikama ili papučama, sa lulom ili olovkom u ruci. Danas je bio obučen u majicu, naravno, ali preko nje je imao jedan od onih debelih džempera u evropskom stilu koji se spreda zakopčavaju i imaju džepove i mogli bi se, zapravo, smatrati kao sako osim što su ispleteni od vune. Na džemperu je bilo jedno dugme sa natpisom Dva odsto, dok je na bradi imao mali čekinjast izrastak koji je pokazivao da se jutros nije obrijao. Pa, naravno da se nije obrijao! I nikad se i neće brijati budući da nije ništa drugo do holografska projekcija jednog elektronskog uređaja - ali izgledao je toliko ubedljivo i prirodno da sam mu gotovo ponudio svoj brijač!"
<BR>&nbsp;&nbsp;&nbsp;&nbsp;&nbsp;Ja se nasmejah i zavrteh glavom. "Šta znači ovo Dva odsto?"
<BR>&nbsp;&nbsp;&nbsp;&nbsp;&nbsp;"A", odvrati on snebivajući se, "to je bila parola u mojoj mladosti. Kada bi dva odsto čovečanstva odbilo da se bori, ne bi bilo ratova."
<BR>&nbsp;&nbsp;&nbsp;&nbsp;&nbsp;"Da li veruješ da je i sada tako?"
<BR>&nbsp;&nbsp;&nbsp;&nbsp;&nbsp;"Ja se nadam da je tako, Robine", ispravi me on. "Moram da priznam da vesti koje stižu baš i ne potkrepljuju tu nadu. Da li bi hteo da saznaš i ostale vesti?"
<BR>&nbsp;&nbsp;&nbsp;&nbsp;&nbsp;"Valjda bih hteo", odgovorio sam posmatrajući ga kako prelazi za Esin toaletni stočić. Seo je na klupicu ispred njega, dokono se igrajući flašicama parfema i raznim ženskim ukrasima dok je govorio; toliko je izgledao ljudski, toliko prirodan, da mi je to odvlačilo pažnju od onoga što je govorio. Što je bilo dobro, jer su vesti bile vrlo loše. Teroristi su bili aktivniji više nego ikad. Razaranje Lofstromove petlje bio je zaista samo početak jednog ustanka, dok se mali, krvavi rat odigravao u čitavom tom delu Južne Amerike. Teroristi su ubacili otrov koji izaziva botulizam u rezervoar Steinz, pa London sada pati od žeđi. Takve vesti nisam želeo da slušam, i to sam mu kazao.
<BR>
<BR>&nbsp;&nbsp;&nbsp;&nbsp;&nbsp;Mada je zanimljivo da vidim sebe sa Robinovog stanovišta, to nije baš prijatno. Gospođa Brodhed me je programirala tako da mogu da govorim, delam, čak i mislim kao što bi to činio pravi Albert Ajnštajn kad bi bio živ i mogao da preuzme moju ulogu. Izgleda da Robin smatra da je to groteskno. U izvesnom smislu on je u pravu. Ljudska bića jesu groteskna!
<BR>
<BR>&nbsp;&nbsp;&nbsp;&nbsp;&nbsp;On uzdahnu, složivši se sa mnom. "Bilo je pitomije doba kad sam ja živeo", reče on sa čežnjom u glasu. "Mada ne savršeno, dakako. Možda sam mogao da postanem predsednik Izraela, jesi li to znao, Robine? Da. Ali smatrao sam da to ne mogu da prihvatim. Uvek sam bio pristalica mira, a država ponekad mora da zarati. Leb mi je jednom prilikom rekao da svi političari moraju biti bolesni ljudi, i bojim se da je bio u pravu." Onda se dobro uspravio i razvedrio. "Ali ipak ima i nekih dobrih vesti, Robine! Brodhedova nagrada za naučna otkrića..."
<BR>&nbsp;&nbsp;&nbsp;&nbsp;&nbsp;"Kako si rekao?"
<BR>&nbsp;&nbsp;&nbsp;&nbsp;&nbsp;"Sećaš se, Robine", reče on nestrpljivo, "sistem dodeljivanja nagrada koji si me ovlastio da pokrenem baš uoči tvoje operacije. Već je počeo da daje prve plodove."
<BR>&nbsp;&nbsp;&nbsp;&nbsp;&nbsp;"Rešio si tajnu Hičija?"
<BR>&nbsp;&nbsp;&nbsp;&nbsp;&nbsp;"Ah, Robine, vidim da se šališ sa mnom", reče on blago me prekorevajući. "Razume se, nema još ništa tako ogromnih razmera. Ali postoji jedan fizičar u Laguna Biču - Bekfurt? Je li ti poznat njegov rad? Onaj koji je predložio sistem za postizanje izravnatog svemira?"
<BR>&nbsp;&nbsp;&nbsp;&nbsp;&nbsp;"Ne, čak ne znam ni šta znači izravnati svemir."
<BR>&nbsp;&nbsp;&nbsp;&nbsp;&nbsp;"Ovoga časa", reče on mireći se sa mojim neznanjem, "to nije važno, ali on sada radi na matematičkoj analizi nedostajuće mase. Čini se, Robine, da je taj fenomem sasvim skorašnjeg datuma! Na neki način, masa je dodata svemiru, tokom poslednjih nekoliko miliona godina!"
<BR>&nbsp;&nbsp;&nbsp;&nbsp;&nbsp;"Oh, au", rekoh ja, trudeći se da izgleda kao da razumem o čemu se radi. Nisam ga prevario.
<BR>&nbsp;&nbsp;&nbsp;&nbsp;&nbsp;On strpljivo reče: "Ako se sećaš, Robine, pre nekoliko godina jedan mrtvac, to jest, jedna žena sa broda koji se sada zove S. Ja., sugerisala nam je da je taj fenomen u nekakvoj vezi sa nečim što su radili Hičiji. U to vreme mi smo to odbacili, jer se činilo da za to nema razloga."
<BR>
<BR>&nbsp;&nbsp;&nbsp;&nbsp;&nbsp;Robin nije dobro shvatao Dejvisov paradoks, ali u to veme on čak nije shvatao ni mnogo čuveniji Olbersov paradoks koji je mučio astronome još nekada davno, u devetnaestom veku. Olbersov glasi: Ako je vaseljena beskonačna, trebalo bi da postoji beskonačan broj zvezda. To znači da ne bi trebalo na crnom nebu da vidimo pojedinačne zvezde već svod sačinjen od zvezdane svetlosti, zaslepljujuće bele boje. I on je to matematički dokazao. (Ono što on nije znao to je da su zvezde grupisane u galaksije čime se ova matematika menjala.) Onda je sto godina kasnije Pol Dejvis rekao: Ako je tačno da se vaseljena stalno iznova ciklično širi i skuplja i, ako je moguće da mali komadić materije ili energije ostane nezdrobljen, i pređe u novu vaseljenu, onda bi se u beskonačnom vremenu ta preostala svetlost beskonačno uvećala i mi bismo ponovo dobili Olbersovo nebo. Ono što on nije znao to je da broj oscilacija iz kojih je malena količina energije izostavljena nije beskonačan. Mi smo se slučajno nalazili u prvoj od njih.
<BR>
<BR>&nbsp;&nbsp;&nbsp;&nbsp;&nbsp;"Sećam se", rekao sam ja, što je samo delimično bilo neistinito. Stvarno sam se sećao da je Albert imao tu ludačku ideju da su, iz nekog nepoznatog razloga, Hičiji nastojali da kolapsiraju vasionu i vrate je u stanje praiskonskog atoma kako bi nanovo izazvali Veliki prasak i tako stvorili novu vaseljenu u kojoj će vladati nešto drugačiji fizički zakoni. A onda se predomislio. On mi je sigurno tada objasnio sva svoja rezonovanja, ali ja ih sigurno nisam zapamtio. "Mah?" upitao sam. "Nešto u vezi sa čovekom po imenu Mah? I nekoga po imenu Devis?"
<BR>&nbsp;&nbsp;&nbsp;&nbsp;&nbsp;"Baš tako, Robine!" zatapšao je on, gledajući me ozareno. "Mahova hipoteza predočava jedan mogući razlog za to, ali prema Devisovom paradoksu nije verovatno da bi taj razlog mogao da važi. Sada je Bekfurt analitičkim putem pokazao da Devisov paradoks ne mora biti primenjiv prosto polazeći od toga da je broj širenja i skupljanja vaseljene konačan!" On je ustao i hodao po sobi, prezadovoljan sam sobom da bi mogao da sedi mirno. Meni nije bilo jasno čemu se toliko raduje.
<BR>&nbsp;&nbsp;&nbsp;&nbsp;&nbsp;"Alberte", rekao sam nesigurnim glasom, "hoćeš da mi kažeš da se vaseljena možda upravo skuplja svuda oko nas i da će nas sve zgnječiti i od nas napraviti - kako ti ono kažeš - floem?"
<BR>&nbsp;&nbsp;&nbsp;&nbsp;&nbsp;"Tačno, dragi momče!"
<BR>&nbsp;&nbsp;&nbsp;&nbsp;&nbsp;"I zbog toga si srećan?"
<BR>&nbsp;&nbsp;&nbsp;&nbsp;&nbsp;"Upravo tako! Oh", reče on, zastavši kod vrata i zagledavši se u mene, "vidim šta te muči. To se neće dogoditi uskoro. Potrajaće najmanje nekoliko milijardi godina, sigurno."
<BR>&nbsp;&nbsp;&nbsp;&nbsp;&nbsp;Ja se zavalih u stolicu, gledajući u njega netremice. Trebaće mi malo vremena da se naviknem na ovog novog Alberta. On kao da nije primećivao da nešto nije u redu; nastavio je da trtlja o svim onim polusazrelim idejama koje su u njemu iskrsavale sve otkako su one nagrade bile objavljene, i o tome kakve je zanimljive ideje on smišljao zbog njih.
<BR>&nbsp;&nbsp;&nbsp;&nbsp;&nbsp;Smišljao?
<BR>&nbsp;&nbsp;&nbsp;&nbsp;&nbsp;"Čekaj malo", rekoh ja, mršteći se jer je postojalo nešto što nisam dobro razumeo. "Kada?"
<BR>&nbsp;&nbsp;&nbsp;&nbsp;&nbsp;"Šta kada, Robine?"
<BR>&nbsp;&nbsp;&nbsp;&nbsp;&nbsp;"Kad si o ovome razmišljao? Bio si isključen, sem kad smo nas dvojica razgovarali..."
<BR>&nbsp;&nbsp;&nbsp;&nbsp;&nbsp;"Tačno, Robine. Kad sam bio 'isključen', kao što ti kažeš". On namignu. "Sada kad me je gđa Brodhed snabdela snažnom ugrađenom bankom podataka, ja ne prestajem da postojim kad me ti otpustiš od sebe, znaš."
<BR>&nbsp;&nbsp;&nbsp;&nbsp;&nbsp;"Nisam znao", rekoh ja.
<BR>&nbsp;&nbsp;&nbsp;&nbsp;&nbsp;"A to je za mene tako veliko zadovoljstvo, nemaš pojma! Prosto da razmišljam! To je nešto što sam celog života najviše želeo. Kao mlad čovek žalio sam što nemam prilike da sedim i da razmišljam - da radim takve stvari kao što je, na primer, rekonstrukcija dokaza poznatih teorema iz oblasti matematike i fizike. Sad to mogu vrlo često da radim, i to mnogo brže nego kad sam bio živ! Duboko sam zahvalan tvojoj ženi za to." On naćuli jedno uvo. "A evo nje, ponovo, Robine", reče. "Gđo Brodhed? Upravo sam se setio da vam izrazim zahvalnost za ovaj novi način programiranja."
<BR>&nbsp;&nbsp;&nbsp;&nbsp;&nbsp;Ona pogleda u njega zbunjeno, a onda zatrese glavom. "Dragi Robine", reče, "imam nešto što moram da ti kažem. Samo čas." Ona se okrete Albertu i sasu mu na ruskom tri-četiri rečenice. On klimnu sa ozbiljnim izrazom na licu.
<BR>&nbsp;&nbsp;&nbsp;&nbsp;&nbsp;Meni ponekad treba mnogo vremena da vidim i ono što mi je ispred nosa ali sad je već bilo očigledno. Nešto se događalo što i ja treba da doznam. "Hajde", Esi", rekao sam uznemiren, i to čak još više uznemiren zato što nisam znao zbog čega sam uznemiren.
<BR>&nbsp;&nbsp;&nbsp;&nbsp;&nbsp;"Šta se dešava? Je li Von uradio nešto?"
<BR>&nbsp;&nbsp;&nbsp;&nbsp;&nbsp;Ona reče pribrano: "Von je otišao sa Kapije, i to sasvim na vreme, svakako, pošto se upetljao sa Korporacijom Kapija kao i sa mnogima drugima. Ali ne želim da govorim o Vonu. Nego o ženi koju sam primetila u mojoj radnji. Jako je ličila, dragi Robine, na ženu koju si voleo pre mene po imenu Džil-Klara Mojnlin. Tako jako da sam pomislila da je možda njena ćerka."
<BR>&nbsp;&nbsp;&nbsp;&nbsp;&nbsp;Buljio sam u nju. "Šta - kako ti znaš kako je izgledala Klara?"
<BR>&nbsp;&nbsp;&nbsp;&nbsp;&nbsp;"Oh, Robine", reče ona nestrpljivo. "Dvadeset pet godina a ja stručnjak za informacione sisteme. Ti misliš da ne bih sredila da to doznam? Znam je tačno, Robine. Imam zabeležen svaki datum."
<BR>&nbsp;&nbsp;&nbsp;&nbsp;&nbsp;"Da, ali - ona nikada nije imala kćer, znaš." Ovde sam stao zapitavši se iznenada da li ja to pouzdano znam. Ja sam Klaru veoma mnogo voleo. Ali ne vrlo dugo. Sasvim je moguće da je u njenom životu bilo stvari o kojima nije stigla da mi ispriča.
<BR>&nbsp;&nbsp;&nbsp;&nbsp;&nbsp;"U stvari", reče Esi izvinjavajući se, "prva pomisao bila je da je možda tvoja sopstvena kći. Samo teorija, znaš. Ali moguća. Mogao si da joj napraviš dete, znaš. Ali sada..." ona se okrete Albertu i zapita ga: "Alberte? Jesi li završio pretraživanje?"
<BR>&nbsp;&nbsp;&nbsp;&nbsp;&nbsp;"Jesam, gđo Brodhed." Klimnuo je sa ozbiljnim izrazom na licu. "U izveštaju o Džil-Klari Mojnlin ništa ne ukazuje na to da je ikada rodila dete."
<BR>&nbsp;&nbsp;&nbsp;&nbsp;&nbsp;"I?"
<BR>&nbsp;&nbsp;&nbsp;&nbsp;&nbsp;On dohvati svoju lulu i poče da je prevrće po rukama. "Nema nikakve sumnje u pogledu identiteta, gđo Brodhed. Ona se ovde prijavila pre dva dana, zajedno sa Vonom."
<BR>&nbsp;&nbsp;&nbsp;&nbsp;&nbsp;Esi uzdahnu. "Onda", reče ona hrabro, "uopšte nema sumnje. Žena u radnji bila je Klara glavom, ne neka varalica." U tom trenutku, pokušavajući da shvatim ono što sam upravo čuo, ono što sam najviše na svetu želeo, odnosno što je u tom trenutku u svakom slučaju bilo najhitnije potrebno, bilo je umirujuće, isceljujuće prisustvo moga starog analitičkog programa, Sigfrida fon Šrinka. Bila mi je potrebna pomoć.
<BR>&nbsp;&nbsp;&nbsp;&nbsp;&nbsp;Klara? Živa? Ovde? Ako je ta nemoguća stvar istinita, šta ja treba da uradim sad?
<BR>&nbsp;&nbsp;&nbsp;&nbsp;&nbsp;Bilo je lako da kažem sebi da ja Klari ne dugujem ništa što joj već nisam platio. Platio sam joj dugotrajnom ožalošćenošću, dubokom i postojanom ljubavlju, osećanjem da sam nešto izgubio koje čak ni tri decenije nisu potpuno zalečile. Ona mi je bila oduzeta, delio nas je jaz koji ja nisam mogao da premostim, a jedina stvar zbog koje sam to mogao da podnesem bila je da sam napokon poverovao da to Nije bila moja greška.
<BR>&nbsp;&nbsp;&nbsp;&nbsp;&nbsp;Ali jaz je nekako bio premošćen. Evo nje! A evo mene, sa ustaljenom ženom i sređenim životom, u kome nema mesta za ženu kojoj sam obećao da ću je uvek voleti, i to samo nju.
<BR>&nbsp;&nbsp;&nbsp;&nbsp;&nbsp;"Ima još", reče Esi posmatrajući me pažljivo.
<BR>&nbsp;&nbsp;&nbsp;&nbsp;&nbsp;Nisam sasvim dobro pratio razgovor. "Molim?"
<BR>&nbsp;&nbsp;&nbsp;&nbsp;&nbsp;"Ima još. Von je stigao sa dve žene, ne sa jednom. Druga žena je Doli Volters, neverna žena osobe koju smo videli u Roterdamu, znaš? Mlada osoba. Plačna, očna šminka razmazana - zgodna mlada žena, ali ne u dobrom raspoloženju. Vojna policija SAD je uhapsila kad je Von otputovao bez odobrenja, pa sam ja otišla da s njom porazgovaram."
<BR>&nbsp;&nbsp;&nbsp;&nbsp;&nbsp;"Doli Volters?"
<BR>&nbsp;&nbsp;&nbsp;&nbsp;&nbsp;"Oh, Robine, slušaj me molim te! Da, Doli Volters. Samo vrlo malo je mogla da mi ispriča jer su policajci imali druge planove sa njom. Amerikanci su hteli da je odvedu u Svemirski Pentagon. Brazilska Vojna policija pokušala je da ih u tome spreči. Velika diskusija, ali su na kraju Amerikanci pobedili."
<BR>&nbsp;&nbsp;&nbsp;&nbsp;&nbsp;Klimnuo sam u znak da sam razumeo. "Shvatam. Amerikanci su uhapsili Doli Volters."
<BR>&nbsp;&nbsp;&nbsp;&nbsp;&nbsp;Esi me je oštrim pogledom promatrala. "Jesi li dobro, Robine?"
<BR>&nbsp;&nbsp;&nbsp;&nbsp;&nbsp;"Naravno da sam dobro. Samo sam malo zabrinut jer ako ima trvenja između Amerikanaca i Brazilaca nadam se da ih to neće sprečiti da udruže svoje prikupljene podatke."
<BR>&nbsp;&nbsp;&nbsp;&nbsp;&nbsp;"Ah", reče Esi, klimajući, "sad je jasno. Videla sam da si zbog nečega zabrinut, ali nisam bila sigurna zbog čega." A onda se ugrizla za usnu. "Molim te izvini, dragi Robine. Čini mi se da sam i ja malo zabrinuta."
<BR>&nbsp;&nbsp;&nbsp;&nbsp;&nbsp;Sela je na ivicu kreveta i ljutito se trzala pri svakom ubodu anizokinetičkog dušeka. "Prvo praktična pitanja", rekla je namršteno. "Šta ćemo sad da radimo? Ovo su alternative. Prva, odlaziš da ispitaš stvar koju je otkrio Volters, kao što je planirano. Druga, pokušavaš da doznaš više o Džil-Klari Mojnlin. Treća, pojedeš nešto i dobro se ispavaš preko noći pre nego što bilo šta učiniš - jer", dodade ona prekorno, "ne smeš da zaboraviš, Robine, ti si još pomalo rekonvalescent posle ozbiljne operacije trbuha. Ja lično naginjem trećoj alternativi, šta ti misliš?"
<BR>&nbsp;&nbsp;&nbsp;&nbsp;&nbsp;Dok sam ja pažljivo razmišljao o ovom teškom pitanju Albert se nakašljao. "Gđo Brodhed? Palo mi je na pamet da ne bi bilo jako skupo, možda nekoliko stotina hiljada dolara, da se zakupi jedna 'jedinica' na nekoliko dana i uputi u misiju izviđanja i snimanja." Zurio sam u njega pokušavajući da shvatim o čemu govori. "Naime", objašnjavao je on, "mogli bismo je poslati da traži objekat za koji ste zainteresovani da ga locira, da ga osmatra i da nam pošalje o tome izveštaj. Brodovi koji nose jednog putnika sada nisu mnogo traženi, verujem, a u svakom slučaju ovde na Kapiji ima ih nekoliko."
<BR>&nbsp;&nbsp;&nbsp;&nbsp;&nbsp;"Ala je to dobra ideja!" povikala je Esi. "Onda je sređeno, je l' tako? Sredi to, Alberte, i u isto vreme skuvaj nam nešto fino za naš prvi obed na, ah, na novom brodu Verna Draga."
<BR>&nbsp;&nbsp;&nbsp;&nbsp;&nbsp;Kako se ja nisam usprotivio, tako smo i uradili. Ja se nisam usprotivio zato što sam bio u šoku. Najgora stvar kad ste u šoku to je što ne znate da ste u šoku dok ste u šoku. Ja sam smatrao da sam sasvim lucidan i svestan. I zato sam jeo sve što je stavljeno pred mene i nisam primetio ništa neobično sve dok se nisam našao u velikom skakutavom krevetu u koji me je smeštala Esi. "Ti ništa nisi govorila", rekao sam ja.
<BR>&nbsp;&nbsp;&nbsp;&nbsp;&nbsp;"Zato što sam te deset puta oslovila, dragi Robine, a ti se nisi odazvao", rekla je ona, uopšte me ne optužujući. "Videćemo se ujutru."
<BR>&nbsp;&nbsp;&nbsp;&nbsp;&nbsp;Dosta brzo shvatio sam šta je značila ova izjava. "Ti ćeš da spavaš u gostinskoj kabini, znači?"
<BR>&nbsp;&nbsp;&nbsp;&nbsp;&nbsp;"Da. Ne zbog ljutnje, dragi, čak ni zbog tuge. Prosto da te ostavim da malo budeš sam, okej?"
<BR>&nbsp;&nbsp;&nbsp;&nbsp;&nbsp;"Valjda je tako. Mislim, dobro, važi, srce, to je verovatno dobra ideja", rekao sam, počinjući da razaznajem da je Esi stvarno bila zabrinuta pa sam čak pomislio kako bi trebalo da se ja zbog toga zabrinem. Uzeo sam je za ruku i poljubio u ručni zglob pre nego što sam je pustio, potrudivši se da je nešto zapitam. "Esi? Da li je trebalo da te konsultujem pre nego što sam brodu dao ime?"
<BR>&nbsp;&nbsp;&nbsp;&nbsp;&nbsp;Ona napući usne. "Verna Draga je dobro ime", kazala je ona odmereno.
<BR>&nbsp;&nbsp;&nbsp;&nbsp;&nbsp;Ali izgledalo je kao da ima neke rezerve, a ja nisam znao zašto. "Ja bih te pitao", objašnjavao sam joj, "ali mi se činilo neukusno. Hoću da kažem, da pitam osobu čije ime dajem to je isto kao da te pitam šta hoćeš za rođendan umesto da nešto sam smislim."
<BR>&nbsp;&nbsp;&nbsp;&nbsp;&nbsp;Ona razvuče usne u širok osmeh, i opusti se. "Ali dragi Robine, ti me to uvek pitaš. Nije važno, stvarno. A da, Verna Draga je istinski izvanredno ime, pošto sad znam da sam ta verna draga koju si imao u vidu - ja."
<BR>&nbsp;&nbsp;&nbsp;&nbsp;&nbsp;Čini mi se da je Albert opet nešto petljao sa onim čarobnim napicima za spavanje jer ja sam smesta zaspao. Ali nisam dugo spavao. Tri-četiri sata kasnije ležao sam na anizokinetičkom krevetu, potpuno budan, prilično miran, veoma zbunjen.
<BR>&nbsp;&nbsp;&nbsp;&nbsp;&nbsp;Tamo na spoljnoj strani asteroida Kapija gde se nalaze pristanišni dokovi, postoji lagana centrifugalna sila usled rotacije. Ono što je dole postaje gore. Jedino ne na Vernoj Dragoj. Albert je aktivirao brod i ista ona sila zbog koje nismo lebdeli u letu, neutralisala je i obrnula smer potiska asteroidove rotacije; ja sam bio nežno priljubljen uz onaj nežni krevet. Osećao sam lagano zujanje raznih uređaja koji su izmenjivali vazduh i održavali određeni pritisak u kanalizacionim cevima i obavljali sve one sitne male domaće poslove koji su održavali život na brodu. Znao sam ako izgovorim Albertovo ime da će se on pojaviti - kako tačno, to nisam znao i gotovo da je bilo vredno da ga pozovem da vidim da li će rešiti da sa mnom razgovara kroz vrata ili će možda izmileti ispod kreveta da bi me zabavljao. Pretpostavljam da se u hrani nalazio i euforik i sredstvo za spavanje jer sam se sasvim ležerno odnosio prema svojim problemima - mada to osećanje ležernosti nipošto nije moglo da ih reši.
<BR>&nbsp;&nbsp;&nbsp;&nbsp;&nbsp;Koje probleme rešavati? To je bio prvi problem. Moja lista prioriteta za poslednjih nekoliko nedelja toliko je puta bila preuređivana da više nisam znao koji problem da stavim na vrh gomile. Postojao je težak, opasan problem terorista i njega je bilo važno rešiti iz razloga koji nisu bili samo moji lični; ali on je bio potisnut za jedno mesto kad sam čuo za onaj novi problem koji mi je prezentirao Odi Volters u Roterdamu. Postojao je problem moga zdravlja ali je on bar privremeno izgledao latentan. I postojao je novi i nerešivi Klarin problem. Bilo kojim od njih mogao sam se pozabaviti. Sva četiri sam mogao razrešiti - na ovaj ili onaj način - ali kako? Šta bi trebalo da uradim kad ustanem?
<BR>&nbsp;&nbsp;&nbsp;&nbsp;&nbsp;Na to nisam znao odgovor pa zato nisam ustao.
<BR>&nbsp;&nbsp;&nbsp;&nbsp;&nbsp;Ponovo sam zapao u san a kad sam se probudio više nisam bio sam. "Dobro jutro, Esi", rekao sam pružajući se da je uhvatim za ruku.
<BR>&nbsp;&nbsp;&nbsp;&nbsp;&nbsp;"Dobro jutro", rekla je ona prislanjajući moju ruku uz svoj obraz na uobičajeno nežan način. Ali htela je da razgovara o jenoj neuobičajenoj temi. "Da li se dobro osećaš, Robine? Dobro. Ja sam razmišljala o tvojoj situaciji."
<BR>&nbsp;&nbsp;&nbsp;&nbsp;&nbsp;"Razumem", rekoh ja. Osetih kako sam sve više napet; moja opuštenost i mir polako su nestajali. "Koja je ta situacija?"
<BR>&nbsp;&nbsp;&nbsp;&nbsp;&nbsp;"Situacija u vezi sa Klarom Mojnlin, naravno", rekla je ona. "Vidim da je to za tebe teško, dragi Robine."
<BR>&nbsp;&nbsp;&nbsp;&nbsp;&nbsp;"Oh", rekao sam ja neodređeno, "to se dešava." Nije to bila situacija o kojoj sam lako mogao da razgovaram sa Esi, ali to nije sprečilo Esi da pokuša da o njoj sa mnom razgovara.
<BR>&nbsp;&nbsp;&nbsp;&nbsp;&nbsp;"Dragi Robine", rekla je; glas joj je bio miran a izraz lica blag u slabo osvetljenoj sobi, "nema smisla da sve to čuvaš u sebi. Ako ga prigušuješ, eksplodiraće."
<BR>&nbsp;&nbsp;&nbsp;&nbsp;&nbsp;Stisnuh joj ruku. "Uzimaš li ti časove kod Sigfrida fon Šrinka? Tako mi je on uvek govorio."
<BR>&nbsp;&nbsp;&nbsp;&nbsp;&nbsp;"Dobar je to bio program, taj Sigfrid. Molim te da mi veruješ da ja razumem šta je u tvom srcu."
<BR>&nbsp;&nbsp;&nbsp;&nbsp;&nbsp;"Znam da razumeš, samo..."
<BR>&nbsp;&nbsp;&nbsp;&nbsp;&nbsp;"Samo", klimnu ona, "nezgodno ti je da o tome razgovaraš sa mnom jer sam u ovom slučaju Druga žena. Bez koje ne bi bilo problema."
<BR>&nbsp;&nbsp;&nbsp;&nbsp;&nbsp;"To nije istina, do đavola!" Nisam imao namere da vičem ali možda je na kraju krajeva nešto u meni bilo prigušeno."
<BR>&nbsp;&nbsp;&nbsp;&nbsp;&nbsp;"Netačno, Robine. Istina je. Da ja nisam postojala mogao si da ideš da tražiš Klaru, bez sumnje da je nađeš, a onda da odlučiš kako da razrešiš ovu zabrinjavajuću situaciju. Možda biste opet postali ljubavnici. Možda ne - mlada je to žena, ta Klara, možda ne bi želela staru olupinu punu rezervnih delova za ljubavnika, a? Izbacujem ovu mogućnost. Izvini."
<BR>&nbsp;&nbsp;&nbsp;&nbsp;&nbsp;Razmislila je za trenutak, a onda se ispravila. "Ne, nije istina; nimalo mi nije žao što se nas dvoje volimo. To mnogo cenim - ali problem ostaje. Samo, Robine! Tu nema krivice ni za jednog od nas! Ti je ne zaslužuješ, ja je ne prihvatam, a Klari se sigurno nijedna ne može pripisati. Drugim rečima sav osećaj krivice, sva briga i strah, to je sve samo u tvojoj glavi. Ne, Robine, nemoj pogrešno da me razumeš; ono što je u glavi može strašno mnogo da muči, naročito ako osoba ima vrlo razvijenu savest, kao ti. Ali to je tigar od papira. Duneš u njega i on ode. Problem nije što se Klara ponovo pojavila; problem je tvoje osećanje krivice."
<BR>&nbsp;&nbsp;&nbsp;&nbsp;&nbsp;Bilo je sasvim očigledno da nisam ja bio jedini koji nije dobro spavao; jasno je bilo da je Esi ovaj govor već izvesno vreme uvežbavala.
<BR>&nbsp;&nbsp;&nbsp;&nbsp;&nbsp;Uspravio sam se u krevetu i onjušio vazduh. "Jesi li ti to donela kafu?"
<BR>&nbsp;&nbsp;&nbsp;&nbsp;&nbsp;"Samo ako hoćeš, Robine."
<BR>&nbsp;&nbsp;&nbsp;&nbsp;&nbsp;"Hoću." Premišljao sam za trenutak dok mi je ona pružala termos. "Ti si sigurno u pravu", kazao sam. "Ja to znam. Ono što ne znam, kako je govorio Sigfrid, to je kako da to saznanje integrišem u svoj život."
<BR>&nbsp;&nbsp;&nbsp;&nbsp;&nbsp;Ona zaklima glavom. "Vidim da sam napravila grešku", reče. "Trebalo je da uključim Sigfridov program u Albertov program umesto, recimo, kulinarskih specijaliteta. Već sam razmišljala da unesem neke izmene u Albertov program radi tebe, jer mi to stoji na savesti."
<BR>&nbsp;&nbsp;&nbsp;&nbsp;&nbsp;"Oh, srce, nije to tvoja...".
<BR>&nbsp;&nbsp;&nbsp;&nbsp;&nbsp;"... krivica, nije. To je srž ovog razgovora, je l' tako?" Esi se nagnu napred i na brzinu me poljubi, a onda se nešto zabrinu. "Oh, čekaj, Robine, povlačim taj poljubac. Jer ja u stvari želim da kažem sledeće: u psihoanalitičkoj terapiji, kao što si mi toliko puta objašnjavao, nije važno ko je analitičar. Važno je šta se događa u glavi analizanta, na primer, tebe. Znači, analitičar može da bude mašina, čak i vrlo rudimentarna mašina; ili neki šmokljan sa zadahom iz usta; ili osoba sa doktoratom... ili čak i ja."
<BR>&nbsp;&nbsp;&nbsp;&nbsp;&nbsp;"Ti!"
<BR>&nbsp;&nbsp;&nbsp;&nbsp;&nbsp;Ona se trgnu. "Znaš ti i lepšim tonom o meni da se izražavaš", požali se ona.
<BR>&nbsp;&nbsp;&nbsp;&nbsp;&nbsp;"Ti ćeš da me psihoanaliziraš?"
<BR>&nbsp;&nbsp;&nbsp;&nbsp;&nbsp;Ona, braneći se, sleže ramenima. "Da, ja, što da ne? Kao prijatelj. Kao dobar prijatelj, inteligentan, koji hoće da sluša, dajem reč neću nipošto da donosim sudove. Dajem reč, Robine. Kao neko ko će te pustiti da pričaš, da se svađaš, da vičeš, da plačeš ako hoćeš, dok sve ne izađe napolje da možeš jasno da vidiš šta želiš i šta osećaš."
<BR>&nbsp;&nbsp;&nbsp;&nbsp;&nbsp;Sad sam se bio raznežio! Uspeo sam samo da kažem: "Ah, Esi..." Ali sam mogao bez mnogo muke i da zaplačem.
<BR>&nbsp;&nbsp;&nbsp;&nbsp;&nbsp;Umesto toga potegao sam još malo kafe iz termosa i onda sam zavrteo glavom. "Ne verujem da će uspeti", kazao sam. Bilo mi je zbog toga žao i mora biti da se to osećalo i u mom glasu, ali sam se osećao - kako da to kažem? Zaintrigiran? U tehničkom smislu zaintrigiran. Zaintrigiran načinom na koji bi se to moglo izvesti.
<BR>&nbsp;&nbsp;&nbsp;&nbsp;&nbsp;"Zašto neće uspeti?" borbeno će ona. "Slušaj, Robine, ja sam o ovome s pažnjom promislila. Sećam se svega što si mi o tome pričao, i citiram te doslovno. Najbolji deo sesija, rekao si, sa Sigfridom, često je bio dok si odlazio na sastanak s njim, preslišavajući se šta ćeš da mu kažeš, šta će Sigfrid tebi da kaže, šta ćeš ti da odgovoriš."
<BR>&nbsp;&nbsp;&nbsp;&nbsp;&nbsp;"Jesam li ja to rekao?" Uvek me je zapanjivalo koliko stvari je Esi pamtila iz onih dokonih ćaskanja tokom četvrt veka zajedničkog života.
<BR>&nbsp;&nbsp;&nbsp;&nbsp;&nbsp;"Tačno tako si rekao", reče ona samozadovoljno, "pa onda zašto ne ja? Samo zato što sam lično zainteresovana?"
<BR>&nbsp;&nbsp;&nbsp;&nbsp;&nbsp;"Pa, to bi sigurno otežalo stvar."
<BR>&nbsp;&nbsp;&nbsp;&nbsp;&nbsp;"Teške stvari uradi odmah", reče ona veselim tonom. "Nemoguće ponekad uzmu ti i nedelju dana."
<BR>&nbsp;&nbsp;&nbsp;&nbsp;&nbsp;"Zaboga", rekoh ja, "ali...", tu se malo zamislih. "Čuj, ne radi se tu samo o slušanju. Ono najvažnije kod dobrog psihijatrijskog programa je da on osluškuje i neverbalne znake. Razumeš šta hoću da kažem? Moje 'ja' koje govori ne zna uvek šta hoće da kaže. Ja ga blokiram - nekakvo 'ja' ga blokira zato što kad te stare stvari izlaze napolje to boli, a ono ne želi da ga boli."
<BR>&nbsp;&nbsp;&nbsp;&nbsp;&nbsp;"Ja bih te držala za ruku dogod te boli, dragi Robine."
<BR>&nbsp;&nbsp;&nbsp;&nbsp;&nbsp;"Naravno da bi me držala. Ali da li bi razumela one neverbalne znake? Ono moje unutrašnje, nemo 'ja' izražava se u simbolima. Snovima. Frojdovskim jezičkim omaškama. Neobjašnjenim averzijama. Strahovima. Potrebama. Trzanjima i treptanjima. U alergijama - u svim tim stvarima, Esi, i još hiljadu drugih kao što su, impotencija, kratko disanje, svrab, nesanica. Ne mislim da kažem da ja patim od svih ovih stvari..."
<BR>&nbsp;&nbsp;&nbsp;&nbsp;&nbsp;"Sigurno ne od svih!"
<BR>&nbsp;&nbsp;&nbsp;&nbsp;&nbsp;"...ali to je deo onog terminološkog rečnika koji Sigfrid ume da čita. Ja ne umem. Ne umeš ni ti."
<BR>&nbsp;&nbsp;&nbsp;&nbsp;&nbsp;Esi uzdahnu i priznade da je poražena. "Onda moramo da pređemo na plan B", rekla je. "Alberte! Upali svetlo. Dođi ovamo."
<BR>&nbsp;&nbsp;&nbsp;&nbsp;&nbsp;Svetlo u sobi se polako pojačavalo, a Albert je ušao kroz vrata. Nije baš da se protezao i zevao, ali je stvarno odavao utisak jednog postarijeg genija koji samo što je ustao iz kreveta, spreman na sve ali još ne potpuno razbuđen. "Jesi li iznajmio letelicu za osmatranje i snimanje terena?" upitala je ona.
<BR>&nbsp;&nbsp;&nbsp;&nbsp;&nbsp;"Već je krenula na put, gđo Brodhed", odgovori on.
<BR>&nbsp;&nbsp;&nbsp;&nbsp;&nbsp;Činilo mi se da se nisam sasvim saglasio da se tako postupi, a možda i jesam, pomislio sam. "I", nastavi ona, "poslao si poruke kako smo se dogovorili?"
<BR>&nbsp;&nbsp;&nbsp;&nbsp;&nbsp;"Sve do poslednje, gđo Brodhed." Zaklimao je glavom. "Kao što ste naredili. Svim licima na visokom položaju u vojnim krugovima ili u vladi Sjedinjenih Država koje Robinu duguju neku uslugu, i zamolio ih da ulože sve svoje napore i ubede ljude iz Pentagona da nam dozvole da razgovaramo sa Doli Volters."
<BR>&nbsp;&nbsp;&nbsp;&nbsp;&nbsp;"Da. Takve su bile instrukcije", složila se Esi, a onda se okrenula ka meni. "Vidiš, znači sad može samo jednim putem da se ide. Da se ide da se nađe ta Doli. Da se nađe taj Von. Da se nađe Klara. A posle", reče ona, glasom koji je bio odlučan, ali sa izrazom lica koji je odjednom izgledao mnogo manje samopouzdan i mnogo, mnogo više ranjiv, "a posle ćemo da vidimo šta ćemo da vidimo, Robine, i neka nam je svima sreća što više naklonjena."
<BR>&nbsp;&nbsp;&nbsp;&nbsp;&nbsp;Ona je nastupala mnogo brže nego što sam ja mogao da je sledim, krećući se u raznim pravcima s kojima se ja, siguran sam, nisam bio saglasio. Kolačio sam oči od zaprepašćenja. "Esi! Šta se to događa? Ko je rekao..."
<BR>&nbsp;&nbsp;&nbsp;&nbsp;&nbsp;"Osoba koja je rekla, dragi Robine, sam ja. To je jasno. Ne mogu da izađem na kraj s Klarom dogod je duh u podsvesti. Možda mogu da izađem na kraj sa živom Klarom, licem u lice. Samo tako može, je l' tako?"
<BR>&nbsp;&nbsp;&nbsp;&nbsp;&nbsp;"Esi!" bio sam duboko zaprepašćen. "Ti si poslala te poruke? Ti si falsifikovala moje ime? Ti si..."
<BR>&nbsp;&nbsp;&nbsp;&nbsp;&nbsp;"Čekaj malo, ti, Robine!" reče sad ona duboko zaprepašćena. "Kakvo falsifikovanje? Ja sam potpisala poruke sa Brodhed. To je moje ime, je l' tako? Imam pravo da potpišem svoje ime na poruci, je l' tako?"
<BR>&nbsp;&nbsp;&nbsp;&nbsp;&nbsp;Buljio sam u nju, poraženo. Poraženo, ali nežno. "Ženo", rekao sam, "ti si za mene suviše visprena, je l' znaš? Odakle meni ideja da si ti znala svaku reč ovog razgovora pre nego što je obavljen?"
<BR>&nbsp;&nbsp;&nbsp;&nbsp;&nbsp;Ona zadovoljno sleže ramenima. "Ja sam specijalista za informatiku, stalno ti to ponavljam, dragi Robine. Znam kako se postupa sa informacijama, naročito posle dvadeset pet godina primanja informacija o subjektu koji ja jako volim i želim da bude jako srećan. I tako, jeste, brižljivo sam razmislila šta bi se moglo uraditi i šta bi ti odobrio, i došla do neizbežnih zaključaka. Učinila bih i mnogo više kad bi bilo potrebno, Robine", završi ona, pa ustade i protegli se. "Učinila bih što je najbolje, bez obzira šta je, ne isključujući ni moje udaljavanje na šest meseci otprilike kako biste ti i Klara mogli da se objasnite do kraja."
<BR>&nbsp;&nbsp;&nbsp;&nbsp;&nbsp;I tako, deset minuta kasnije, dok smo se Esi i ja umivali i oblačili, Albert je primio dozvolu za poletanje, pa je izvukao Vernu dragu iz njenog doka, i mi smo poleteli u pravcu Svemirskog Pentagona.
<BR>&nbsp;&nbsp;&nbsp;&nbsp;&nbsp;Moja draga žena Esi imala je mnogobrojne vrline. Jedna od njih je bila čovekoljublje od koga mi je katkad ponestajao dah. Druga je bila smisao za humor, koji je ona pokatkad ugrađivala u svoje programe. Albert se obukao za ovu ulogu kao odvažni, revnosni pilot: kožna kapa sa razvezanim naušnjacima, bela svilena ešarpa ležerno obavijena oko vrata, on sedi poguren u pilotskom sedištu i ljutito bulji u komandne uređaje. "To možeš da izbaciš, Alberte", rekao sam mu, na šta on okrenu glavu i snebivljivo se nasmeši.
<BR>&nbsp;&nbsp;&nbsp;&nbsp;&nbsp;"Samo sam pokušavao da vas zabavim", reče on, skidajući kožnu kapu.
<BR>&nbsp;&nbsp;&nbsp;&nbsp;&nbsp;"U redu, zabavio si nas." I stvarno me je zabavio. Osećao sam se prilično dobro, sve u svemu. Jedini način da se čovek spase od stravične navale nerešenih problema je da se s njima suoči - na ovaj ili onaj način - a ovo je sigurno bio jedan od tih načina. Uživao sam zbog brižnog staranja moje žene. Uživao sam u tome kako je leteo moj prekrasni novi brod. Čak sam uživao i zbog elegantnog načina na koji se holografski Albert oslobodio svoje holografske kape i marame. Nisu tek tako neotesano iščezli, nego ih je on savio i strpao negde dole među noge, i pretpostavljam, čekao da ih ukloni kad niko ne bude gledao. "Da li ti upravljanje ovim brodom okupira celu pažnju Alberte?"
<BR>&nbsp;&nbsp;&nbsp;&nbsp;&nbsp;"Pa, zapravo ne, Robine", priznade on. "On ima kompletan navigacioni program, razume se."
<BR>&nbsp;&nbsp;&nbsp;&nbsp;&nbsp;"Znači to što ti tu sediš samo je jedan od načina da mene zabaviš. Onda me zabavljaj na neki drugi način, hoćeš? Pričaj mi nešto. Pričaj mi nešto od onih stvari u kojima se uvek trudiš da se što bolje pokažeš. Znaš već. O kosmologiji i o Hičijima, i o Univerzalnom značenju, i o Bogu."
<BR>&nbsp;&nbsp;&nbsp;&nbsp;&nbsp;"Ako želiš, Robine", reče on, pristajući, "ali možda bi prvo voleo da baciš pogled na ovu vest koja je upravo stigla."
<BR>&nbsp;&nbsp;&nbsp;&nbsp;&nbsp;Esi diže pogled iz ugla u kome je pregledala rezimee izveštaja o primedbama mušterija, a Albert obrisa zvezde sa ekrana iznad naših glava i prikaza sledeću poruku:
<BR>&nbsp;&nbsp;&nbsp;&nbsp;&nbsp;Robinet, dragi mladiću, za čoveka koji je naterao Brazilce da pristanu i da se ne opiru ništa nije premnogo. Svemirski Pentagon obavešten o tvojoj poseti i dobio nalog da ti u svemu izađe u susret. Budi kao u svojoj kući. Mancbergen
<BR>&nbsp;&nbsp;&nbsp;&nbsp;&nbsp;"Bože moj", rekoh ja, iznenađen i oduševljen, "oni su to uradili! Predali su svoje podatke!"
<BR>&nbsp;&nbsp;&nbsp;&nbsp;&nbsp;Albert zaklima glavom. "Tako bi se reklo, Robine. Mislim da imaš pravo da budeš zadovoljan što si se oko toga potrudio."
<BR>&nbsp;&nbsp;&nbsp;&nbsp;&nbsp;Esi priđe i poljubi me u vrat. "Slažem se sa ovom opaskom", reče ona medenim glasom. "Sjajni Robin! Čovek sa velikim uticajem."
<BR>&nbsp;&nbsp;&nbsp;&nbsp;&nbsp;"O, mani to", rekoh ja, sa širokim osmehom na licu. Nisam mogao da se ne osmehujem. Ako su Brazilci predali svoje podatke o načinu lociranja, onda će Amerikanci najverovatnije da ih pridodaju svojim sopstvenim podacima i da nađu načina da se obračunaju sa prokletim teroristima u svemiru i sa njihovim prokletim TPP-om koji prouzrokuje ludilo. Nije čudo što je general Mancbergen bio zadovoljan mnome! I ja sam sam bio mnome zadovoljan. Što samo pokazuje da kad vam se učini da su se problemi porazno nagomilali i kad ne možete da odlučite kome prvo da priđete, ako prosto priđete prvom od njih videćete kako svi ostali polako nestaju... "Molim?"
<BR>&nbsp;&nbsp;&nbsp;&nbsp;&nbsp;"Pitao sam da li si i dalje zainteresovan za razgovor", reče Albert čeznutljivo.
<BR>&nbsp;&nbsp;&nbsp;&nbsp;&nbsp;"Pa da, sigurno. Jesam, valjda." Esi se vratila u svoj ugao, ali umesto da gleda u svoje izveštaje pratila je pogledom Alberta.
<BR>&nbsp;&nbsp;&nbsp;&nbsp;&nbsp;"Pa onda, ako nemaš ništa protiv", reče Albert snebivajući se, "ja bih ti rado pričao ne o kosmologiji i eshatologiji i nedostajućoj masi, već umesto toga o mom sopstvenom pređašnjem životu."
<BR>&nbsp;&nbsp;&nbsp;&nbsp;&nbsp;Esi, namrgođena, otvori usta da nešto kaže, ali ja podigoh ruku. "Pusti ga neka govori, srce. Čini mi se da ionako nisam raspoložen da slušam o nedostajućoj masi."
<BR>&nbsp;&nbsp;&nbsp;&nbsp;&nbsp;I tako smo mi leteli prelazeći onaj kratak, veseo let do Svemirskog Pentagona, dok se Albert, zavaljen na svome pilotskom sedištu i sa rukama preko svog debelog trbuščića, obučen u šljampavi džemper, prisećao svojih početaka u uredu za patente u Švajcarskoj, kao i toga kako ga je belgijska kraljica pratila na klaviru dok je svirao na violini; a za to vreme mog prijatelja iz treće ruke, Doli Volters, vrlo energično su ispitivali vojni obaveštajci Svemirskog Pentagona; a za to vreme moj još-ne-baš prijatelj, Zapovednik, uklanjao je tragove svoje intervencije i tužio za izgubljenom draganom; a za to vreme moja bivša više-nego-prijateljica, Klara Mojnlin, bila je...
<BR>&nbsp;&nbsp;&nbsp;&nbsp;&nbsp;Ne znam čime je za to vreme bila zabavljena Klara, tada nisam znao. U stvari, potanko govoreći, sigurno da to zapravo nisam ni želeo da znam.
</P></TD></TR></TABLE>
<P class="next">
<A HREF=p18.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
