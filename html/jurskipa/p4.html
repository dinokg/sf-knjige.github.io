<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>GOTOVO RAJ
<P>&nbsp;&nbsp;&nbsp;&nbsp;&nbsp;Majk Bouman veselo je zviždukao dok je vozio landrover kroz Biološki rezervat Kabo Blanko na zapadnoj obali Kostarike. Bilo je predivno julsko jutro, a put pred njim veličanstven: prijanjao je uz rub litice, nadnoseći se nad džunglu i plavi Pacifik. Prema vodičima, Kabo Blanko bio je nedirnuta divljina, gotovo raj. Sada kada ga je gledao, Bouman je osećao da odmor ponovo poprima pravi tok.
<BR>&nbsp;&nbsp;&nbsp;&nbsp;&nbsp;Bouman, tridesetogodišnji službenik na razvoju nekretnina iz Dalasa, došao je u Kostariku sa ženom i ćerkom na dvonedeljni odmor. Putovanje je, u stvari, bila ideja njegove žene; nedeljama mu je Elen punila uši pričama o predivnim nacionalnim parkovima Kostarike i kako će Tini dobro doći da ih vidi. A onda, kada su stigli, ispostavilo se da je Elen imala zakazano kod jednog plastičnog hirurga u San Hozeu. Tada je Majk Bouman prvi put čuo za odličnu i jeftinu pastičnu hirurgiju u Kostarici i raskošne privatne klinike u San Hozeu.
<BR>&nbsp;&nbsp;&nbsp;&nbsp;&nbsp;Naravno, grdno su se posvađali. Majk je osećao da ga je slagala, što i jeste bio slučaj. On se usprotivio tom aranžmanu s plastičnom hirurgijom. U svakom slučaju, bilo je to smešno. Elen je imala tek trideset godina i bila predivna žena. Boga mu, bila je izabrana za lepoticu kad su bili apsolventi na Rajsu, a tome nije bilo ni deset godina. Međutim, Elen je naginjala nesigurnosti i brigama. A činilo se da se poslednjih godina najviše brinula da ne izgubi dobar izgled.
<BR>&nbsp;&nbsp;&nbsp;&nbsp;&nbsp;To, i sve ostalo.
<BR>&nbsp;&nbsp;&nbsp;&nbsp;&nbsp;Landrover je upao u rupu i blato je pljusnulo. Sa sedišta pored njegovog Elen reče: "Majk, jesi li siguran da smo na pravom putu? Satima nismo nikog sreli."
<BR>&nbsp;&nbsp;&nbsp;&nbsp;&nbsp;"Pre petnaest minuta prošao je jedan auto", podsetio ju je. "Sećaš se, onaj plavi?"
<BR>&nbsp;&nbsp;&nbsp;&nbsp;&nbsp;"U drugom smeru..."
<BR>&nbsp;&nbsp;&nbsp;&nbsp;&nbsp;"Draga, želela si napuštenu plažu", reče on, "i to ćeš i dobiti."
<BR>&nbsp;&nbsp;&nbsp;&nbsp;&nbsp;Elen je sumnjičavo odmahnula glavom. "Nadam se da si u pravu."
<BR>&nbsp;&nbsp;&nbsp;&nbsp;&nbsp;"Aha, tata, nadam se da si u pravu", reče Kristina sa stražnjeg sedišta. Imala je osam godina.
<BR>&nbsp;&nbsp;&nbsp;&nbsp;&nbsp;"Verujte mi, u pravu sam." Jedan tren vozio je u tišini. "Predivno je, zar ne? Vidi taj pogled. Predivno je."
<BR>&nbsp;&nbsp;&nbsp;&nbsp;&nbsp;"Dobro je", reče Tina.
<BR>&nbsp;&nbsp;&nbsp;&nbsp;&nbsp;Elen je izvadila pudrijeru i pogledala se u ogledalce, pritiskujući se ispod očiju. Uzdahnula je i sklonila pudrijeru.
<BR>&nbsp;&nbsp;&nbsp;&nbsp;&nbsp;Put je počeo da se spušta i Majk Bouman se usredsredio na vožnju. Iznenada, mali crni oblik prolete preko puta i Tina uskliknu: "Vidi! Vidi! Zatim je nestao, u džunglu.
<BR>&nbsp;&nbsp;&nbsp;&nbsp;&nbsp;"Šta to bi?" upita Elen. "Majmun?"
<BR>&nbsp;&nbsp;&nbsp;&nbsp;&nbsp;"Možda veveričasti majmun", reče Bouman.
<BR>&nbsp;&nbsp;&nbsp;&nbsp;&nbsp;"Mogu li da ga računam?" reče Tina i izvadi olovku. Kao školski zadatak pravila je spisak životinja koje je videla na putovanju.
<BR>&nbsp;&nbsp;&nbsp;&nbsp;&nbsp;"Ne znam", sumnjičavo reče Majk.
<BR>&nbsp;&nbsp;&nbsp;&nbsp;&nbsp;Tina je proveravala fotografije u vodiču. "Mislim da to nije veveričasti majmun", reče ona. "Mislim da je to samo još jedan drekavac." Već su na putovanju videli nekoliko majmuna drekavaca.
<BR>&nbsp;&nbsp;&nbsp;&nbsp;&nbsp;"Hej", reče ona veselije. "Ovde piše da 'plaže Kabo Blanka vrve od divljih životinja, uključujući drekavce, belolike majmune, troprste lenjivce i koatimundise. Tata, misliš li da ćemo videti troprstog lenjivca?"
<BR>&nbsp;&nbsp;&nbsp;&nbsp;&nbsp;"Kladim se da hoćemo."
<BR>&nbsp;&nbsp;&nbsp;&nbsp;&nbsp;"Stvarno?"
<BR>&nbsp;&nbsp;&nbsp;&nbsp;&nbsp;"Samo se pogledaj u ogledalo."
<BR>&nbsp;&nbsp;&nbsp;&nbsp;&nbsp;"Jako smešno, tata."
<BR>&nbsp;&nbsp;&nbsp;&nbsp;&nbsp;Put se spuštao ka džungli, ka okeanu.
<BR>&nbsp;&nbsp;&nbsp;&nbsp;&nbsp;Majk Bouman osećao se kao heroj kada su konačno stigli na plažu, polumesec od dve milje belog peska, potpuno prazan. Parkirao je landrover u senci palmi koje su oivičavale plažu i izvadio lanč-pakete. Elen se presvukla u kupaći kostim i rekla: "Iskreno, na znam kako ću da smršam."
<BR>&nbsp;&nbsp;&nbsp;&nbsp;&nbsp;"Srce, super izgledaš." U stvari, mislio je da je previše mršava, ali je naučio da to ne pominje.
<BR>&nbsp;&nbsp;&nbsp;&nbsp;&nbsp;Tina je već trčala niz plažu.
<BR>&nbsp;&nbsp;&nbsp;&nbsp;&nbsp;"Ne zaboravi na kremu", doviknu joj Elen.
<BR>&nbsp;&nbsp;&nbsp;&nbsp;&nbsp;"Kasnije", viknu Tina preko ramena. "Idem da vidim ima li lenjivaca."
<BR>&nbsp;&nbsp;&nbsp;&nbsp;&nbsp;Elen Bouman je pogledala oke sebe prema plaži i drveću. "Misliš li da sme?"
<BR>&nbsp;&nbsp;&nbsp;&nbsp;&nbsp;"Dušo, miljama unaokolo nema nikoga", reče Majk.
<BR>&nbsp;&nbsp;&nbsp;&nbsp;&nbsp;"A šta je sa zmijama?"
<BR>&nbsp;&nbsp;&nbsp;&nbsp;&nbsp;"O, pobogu", reče Majk Bouman. "Na plaži nema zmija."
<BR>&nbsp;&nbsp;&nbsp;&nbsp;&nbsp;"Pa, možda ima..."
<BR>&nbsp;&nbsp;&nbsp;&nbsp;&nbsp;"Dušo", kruto reče on. "Zmije su hladnokrvne. One su gmizavci. One ne mogu da kontrolišu svoju telesnu temperaturu. Na pesku ima devedeset stepeni. Ako bi izišle, skuvale bi se. Veruj mi. Na plaži nema zmija." Posmatrao je kćerku kako odmiče plažom, tamna mrlja na belom pesku. "Pusti je. Neka se zabavlja."
<BR>&nbsp;&nbsp;&nbsp;&nbsp;&nbsp;Stavio je ruku ženi oko struka.
<BR>&nbsp;&nbsp;&nbsp;&nbsp;&nbsp;Tina je trčala sve dok se nije umorila, a zatim se bacila na pesak i radosno otkotrljala do ivice vode. Okean je bio topao i gotovo da i nije bilo talasa. Sedela je tako neko vreme da dođe do daha, a zatim pogledala nazad prema roditeljima i kolima da vidi koliko je daleko.
<BR>&nbsp;&nbsp;&nbsp;&nbsp;&nbsp;Majka joj je mahnula da se vrati. Tina je veselo odmahnula i napravila se da ne razume. Tina nije želela da se namaže kremom. I nije želela da se vrati i sluša kako njena majka priča o mršavljenju. Želela je da ostane tu gde je i možda vidi lenjivca.
<BR>&nbsp;&nbsp;&nbsp;&nbsp;&nbsp;Tina je videla lenjivca dva dana ranije u zoološkom vrtu u San Hozeu. Ličio je na lutku iz Mapeta i delovao bezopasno. U svakom slučaju, nije mogao da se brzo kreće; lako je mogla da pobegne.
<BR>&nbsp;&nbsp;&nbsp;&nbsp;&nbsp;Sada ju je njena majka dozivala i Tina je rešila da se skloni sa sunca, dalje od vode, u senku palmi. Na ovom delu plaže palme su nadvišavale čvornovate zamršaje korenja mangrova koji su sprečavali svaki pokušaj da se prodre u unutrašnjost. Tina je sedela na pesku i šutirala osušeno lišće mangrova. Primetila je mnoštvo tragova ptica u pesku. Kostarika je čuvena po svojim pticama. Vodiči su tvrdili da u Kostariki ima triput više ptica nego u celoj Americi i Kanadi.
<BR>&nbsp;&nbsp;&nbsp;&nbsp;&nbsp;Neki od troprstih tragova ptica u pesku bili su mali i tako bledi da su se jedva primećivali. Drugi tragovi bili su veliki i dublje usečeni u pesak. Tina je dokono gledala u tragove, kada je čula čavrljanje koje je pratilo šuštanje u gustišu mangrova.
<BR>&nbsp;&nbsp;&nbsp;&nbsp;&nbsp;Da li lenjivci čavrljaju? Tina je sumnjala, ali nije bila sigurna. Čavrljala je verovatno neka okeanska ptica. Čekala je u tišini i nije mrdala; ponovo se začulo šuškanje i na kraju je ugledala uzročnika zvukova. Nekoliko jardi dalje, jedan gušter izišao je iz korenja mangrova i zagledao se u nju.
<BR>&nbsp;&nbsp;&nbsp;&nbsp;&nbsp;Tini je zastao dah. Nova životinja na spisku! Gušter je stajao na stražnjim nogama, držeći ravnotežu na debelom repu, i netremice je posmatrao. Kada je tako stajao, bio je visok gotovo stopu; tamnozelen sa smeđim prugama preko leđa. Majušne prednje noge završavale su mu se gušterastim prstićima koji su micali tamo-amo po vazduhu. Gušter je naherio glavu dok ju je gledao.
<BR>&nbsp;&nbsp;&nbsp;&nbsp;&nbsp;Tina je mislila da je sladak. Neka vrsta velikog daždevnjaka. Podigla je ruku i počela i sama da miče prstima tamo-amo.
<BR>&nbsp;&nbsp;&nbsp;&nbsp;&nbsp;Gušter se nije uplašio. Prišao joj je, hodajući uspravljen na stražnjim nogama. Jedva da je bio veći od pileta i, kao i piletu, dok je hodao glava mu se micala gore-dole. Tina je pomislila da bi bio prekrasan kućni ljubimac.
<BR>&nbsp;&nbsp;&nbsp;&nbsp;&nbsp;Primetila je da gušter ostavlja troprste tragove koji su potpuno ličili na ptičje. Gušter je prišao bliže Tini. Ona se nije mrdala da ne uplaši malu životinju. Čudila se što joj je i toliko prišao, ali se setila da je ovo nacionalni park. Sve životinje u parku znaju da su zaštićene. Ovaj gušter verovatno je pitom. Možda čak očekuje da ga nahrani. Na žalost, nije imala ništa. Polako, Tina je ispružila ruku, otvorenog dlana, da pokaže da nema ništa za jelo.
<BR>&nbsp;&nbsp;&nbsp;&nbsp;&nbsp;Gušter je zastao, klimnuo glavom i začavrljao.
<BR>&nbsp;&nbsp;&nbsp;&nbsp;&nbsp;"Žao mi je", reče Tina. "Nemam baš ništa."
<BR>&nbsp;&nbsp;&nbsp;&nbsp;&nbsp;A onda, bez upozorenja, gušter je skočio na njenu ispruženu ruku. Tina je osetila kako je njegove nožice bockaju po koži dlana i iznenadila se što težina tela životinje potiskuje njenu ruku naniže.
<BR>&nbsp;&nbsp;&nbsp;&nbsp;&nbsp;A onda se gušter uzverao uz njenu ruku, ka licu.
<BR>&nbsp;&nbsp;&nbsp;&nbsp;&nbsp;Samo da mi je da je vidim", reče Elen Bouman, dok je žmirkala prema suncu. "Samo to. Samo da je vidim."
<BR>&nbsp;&nbsp;&nbsp;&nbsp;&nbsp;"Siguran sam da je dobro", reče Majk i poče da pretura po lanč-paketu iz hotela. Bilo je tu pečeno pile koje nije budilo apetit i neka vrsta peciva sa mesom. Nešto što Elen neće ni pipnuti.
<BR>&nbsp;&nbsp;&nbsp;&nbsp;&nbsp;"Misliš da neće otići sa plaže?"
<BR>&nbsp;&nbsp;&nbsp;&nbsp;&nbsp;"Ne, srce. Neće."
<BR>&nbsp;&nbsp;&nbsp;&nbsp;&nbsp;"Osećam se ovde tako usamljenom", reče Elen.
<BR>&nbsp;&nbsp;&nbsp;&nbsp;&nbsp;"Mislim da si to i htela", reče Majk Bouman.
<BR>&nbsp;&nbsp;&nbsp;&nbsp;&nbsp;"Jesam."
<BR>&nbsp;&nbsp;&nbsp;&nbsp;&nbsp;"E, pa, onda, u čemu je problem?"
<BR>&nbsp;&nbsp;&nbsp;&nbsp;&nbsp;"Samo da mi je da je vidim", reče Elen.
<BR>&nbsp;&nbsp;&nbsp;&nbsp;&nbsp;A onda, iz daljine, čuli su glas njihove kćerke, donet vetrom. Vrištala je.
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
