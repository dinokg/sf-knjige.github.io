<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>OBILAZAK
<P>&nbsp;&nbsp;&nbsp;&nbsp;&nbsp;Tim Marfi smesta je uvideo da nešto nije u redu. Njegov deda bio je usred prepirke sa mlađim čovekom crvenog lica preko puta njega. A ostali odrasli, koji su stajali iza, delovali su zbunjeno i kao da im je neprijatno. Aleksis je, takođe, osetila napetost, jer se povukla i bacala lopticu u vazduh. Morao je da je gurne: "Ajde, Leksi."
<BR>&nbsp;&nbsp;&nbsp;&nbsp;&nbsp;"Idi sam, Tim."
<BR>&nbsp;&nbsp;&nbsp;&nbsp;&nbsp;"Ne budi crv", reče on.
<BR>&nbsp;&nbsp;&nbsp;&nbsp;&nbsp;Leksi je netremice gledala u njega, ali Ed Redžis veselo reče: "Upoznaću vas sa svima, a onda možemo da krenemo u obilazak."
<BR>&nbsp;&nbsp;&nbsp;&nbsp;&nbsp;"Moram da idem", reče Leksi.
<BR>&nbsp;&nbsp;&nbsp;&nbsp;&nbsp;"Prvo ćemo da se upoznamo", reče Ed Redžis.
<BR>&nbsp;&nbsp;&nbsp;&nbsp;&nbsp;"Ne, moram da idem."
<BR>&nbsp;&nbsp;&nbsp;&nbsp;&nbsp;Ali Ed Redžis ih je već predstavljao. Prvo dedi, koji ih je oboje poljubio, a onda i čoveku sa kojim se svađao. Ovaj čovek bio je mišićav i zvao se Ęenaro. Ostatak predstavljanja Timu se rasplinuo. Bila je tu plavuša u šorcu i čovek sa bradom koji je nosio farmerke i havajsku košulju. Delovao je kao neko ko život provodi napolju. Onda debeljko sa koledža koji je imao neke veze s kompjutereima i konačno mršavko u crnom koji se nije rukovao, već je samo klimnuo glavom. Tim je pokušavao da sabere utiske i gledao je u plavušine noge, kada je iznenada shvatio da zna čoveka sa bradom.
<BR>&nbsp;&nbsp;&nbsp;&nbsp;&nbsp;"Usta su ti otvorena", reče Leksi.
<BR>&nbsp;&nbsp;&nbsp;&nbsp;&nbsp;Tim reče: "Znam ga."
<BR>&nbsp;&nbsp;&nbsp;&nbsp;&nbsp;"Oh, naravno. Sad ste se upoznali."
<BR>&nbsp;&nbsp;&nbsp;&nbsp;&nbsp;"Ne", reče Tim. "Imam njegovu knjigu."
<BR>&nbsp;&nbsp;&nbsp;&nbsp;&nbsp;Čovek s bradom reče: "Koju knjigu, Time?"
<BR>&nbsp;&nbsp;&nbsp;&nbsp;&nbsp;"Izgubljeni svet dinosaurusa", reče Tim.
<BR>&nbsp;&nbsp;&nbsp;&nbsp;&nbsp;Aleksis se zasmejulji. "Tata kaže da Tim ima dinosaurusa u glavi", reče ona.
<BR>&nbsp;&nbsp;&nbsp;&nbsp;&nbsp;Tim jedva da ju je i čuo. Razmišljao je o tome šta zna o Alanu Grantu. Alan Grant je jedan od glavnih zastupnika teorije da su dinosaurusi toplokrvni. Mnogo je kopao na mestu zvanom Brdo Jaja u Montani, koje je bilo čuveno po tome što je tamo pronađeno jako mnogo jaja dinosaurusa. Profesor Grant otkrio je većinu jaja dinosaurusa koja su uopšte pronađena. Takođe je dobar ilustrator i crtao je slike za sopstvene knjige.
<BR>&nbsp;&nbsp;&nbsp;&nbsp;&nbsp;"Dinosaurusi u glavi?" reče bradonja. "Da. U stvari, i ja imam isti problem."
<BR>&nbsp;&nbsp;&nbsp;&nbsp;&nbsp;"Tata kaže da su dinosaurusi stvarno glupavi", reče Leksi. "On kaže da bi Tim trebalo da iziđe na vazduh i više se bavi sportom."
<BR>&nbsp;&nbsp;&nbsp;&nbsp;&nbsp;Timu je bilo neprijatno. "Mislio sam da moraš da ideš", reče on.
<BR>&nbsp;&nbsp;&nbsp;&nbsp;&nbsp;"Samo trenutak", reče ona.
<BR>&nbsp;&nbsp;&nbsp;&nbsp;&nbsp;"Mislio sam da baš žuriš."
<BR>&nbsp;&nbsp;&nbsp;&nbsp;&nbsp;"Zar na misliš, Timoti, da ja to bolje znam", reče ona i stavi ruke na kukove, oponašajući najiritirajući majčin stav.
<BR>&nbsp;&nbsp;&nbsp;&nbsp;&nbsp;"Da vam kažem nešto", reče Ed Redžis. "Zašto ne bismo svi zajedno pošli do centra za posetioce, pa da krenemo u obilazk." Svi su krenuli. Tim je čuo kako Ęenaro šapuće njegovom dedi: "Ubiću vas zbog ovoga", a onda je Tim podigao pogled i video da doktor Grant hoda ukorak s njim.
<BR>&nbsp;&nbsp;&nbsp;&nbsp;&nbsp;"Koliko imaš godina, Time?"
<BR>&nbsp;&nbsp;&nbsp;&nbsp;&nbsp;"Jedanaest."
<BR>&nbsp;&nbsp;&nbsp;&nbsp;&nbsp;"A koliko dugo te zanimaju dinosaurusi?" upita Grant.
<BR>&nbsp;&nbsp;&nbsp;&nbsp;&nbsp;Tim proguta knedlu. "Neko vreme", reče on. Osećao je nervozu u razgovoru s doktorom Grantom. "Idemo ponekad u muzeje, kad nagovorim porodicu na to. Mog oca."
<BR>&nbsp;&nbsp;&nbsp;&nbsp;&nbsp;"Tvog oca to baš i ne zanima?"
<BR>&nbsp;&nbsp;&nbsp;&nbsp;&nbsp;Tim klimnu i ispriča Grantu o poslednjem odlasku njegove porodice u Muzej istorije prirode. Njegov otac pogledao je skelet i rekao: "Veliki je."
<BR>&nbsp;&nbsp;&nbsp;&nbsp;&nbsp;Tim je rekao: "Ne, tata, taj ja srednje veličine, kamptosaurus."
<BR>&nbsp;&nbsp;&nbsp;&nbsp;&nbsp;"Ah, na znam. Meni deluje da je veliki."
<BR>&nbsp;&nbsp;&nbsp;&nbsp;&nbsp;"Čak nije ni potpuno odrastao, tata."
<BR>&nbsp;&nbsp;&nbsp;&nbsp;&nbsp;Njegov otac žmirnu prema skeletu. "Šta je to, jura?"
<BR>&nbsp;&nbsp;&nbsp;&nbsp;&nbsp;"Ma jok, nije. Kreda."
<BR>&nbsp;&nbsp;&nbsp;&nbsp;&nbsp;"Kreda? Kakva je razlika između krede i jure?"
<BR>&nbsp;&nbsp;&nbsp;&nbsp;&nbsp;"Samo oko sto miliona godina", reče Tim.
<BR>&nbsp;&nbsp;&nbsp;&nbsp;&nbsp;"Kreda je starija?"
<BR>&nbsp;&nbsp;&nbsp;&nbsp;&nbsp;"Ne, tata, jura je starija."
<BR>&nbsp;&nbsp;&nbsp;&nbsp;&nbsp;"E, pa", reče njegov otac, koraknuvši unazad, "meni deluje prokleto veliki." I onda se okrenuo prema Timu da se ovaj složi. Tim je znao da je bolje složiti se s ocem, tako da je samo promrmljao nešto. A onda su otišli do sledećeg eksponata.
<BR>&nbsp;&nbsp;&nbsp;&nbsp;&nbsp;Tim je stajao ispred jednog skeleta - Tyrannosaurus rexa, najmoćnijeg grabežljivca za koga je Zemlja znala - za dugo vremena. Konačno, njegov otac reče: "Šta to gledaš?"
<BR>&nbsp;&nbsp;&nbsp;&nbsp;&nbsp;"Brojim pršljenove", reče Tim.
<BR>&nbsp;&nbsp;&nbsp;&nbsp;&nbsp;"Pršljenove?"
<BR>&nbsp;&nbsp;&nbsp;&nbsp;&nbsp;"U kičmi."
<BR>&nbsp;&nbsp;&nbsp;&nbsp;&nbsp;"Znam šta su pršljenovi", ljutito reče njegov otac. Stajao je tamo još neko vreme, a onda rekao: "Zašto ih brojiš?"
<BR>&nbsp;&nbsp;&nbsp;&nbsp;&nbsp;"Mislim da su pogrešili. Tiranosaurus bi trebalo da ima trideset sedam pršljenova u repu. Ovaj ima više."
<BR>&nbsp;&nbsp;&nbsp;&nbsp;&nbsp;"Hoćeš da mi kažeš", reče njegov otac, "da Muzej istorije prirode ima pogrešan skelet? Ne mogu da verujem."
<BR>&nbsp;&nbsp;&nbsp;&nbsp;&nbsp;"Pogrešan je", reče Tim.
<BR>&nbsp;&nbsp;&nbsp;&nbsp;&nbsp;"To je jako čudno, sine", reče on; stavio mu je ruku na rame i sisnuo ga. "Znaš koliko pršljenova treba da bude u tom repu. Ništa slično nikad nisam video. Ti zaista imaš dinosauruse u glavi."
<BR>&nbsp;&nbsp;&nbsp;&nbsp;&nbsp;A onda je njegov otac rekao da bi želeo da stigne na drugu polovinu meča Metsa na TV-u, a Leksi je rekla da bi i ona, tako da su otišli iz muzeja. A Tim nije video nijednog drugog dinosaurusa, zbog čega su prevashodno i došli. Ali takva je bila situacija u njegovoj porodici.
<BR>&nbsp;&nbsp;&nbsp;&nbsp;&nbsp;Kakva je situacija pre bila u njegovoj porodici, Tim se ispravio. Sad kad se otac razvodi od majke, stvari će verovatno biti drugačije. Njegov otac već se odselio i, iako je to u početku smatrao čudnim, Timu se to svidelo. Mislio je da njegova mama ima momka, ali nije bio siguran, a naravno to nikad na bi pomenuo Leksi. Leksi se slamalo srce zbog odvojenosti od oca, i u poslednjih nekoliko nedelja postala je tako mrzovoljna..."
<BR>&nbsp;&nbsp;&nbsp;&nbsp;&nbsp;"Je li to bio 5027?" upita Grant.
<BR>&nbsp;&nbsp;&nbsp;&nbsp;&nbsp;"Oprostite?" reče Tim.
<BR>&nbsp;&nbsp;&nbsp;&nbsp;&nbsp;"Tiranosaurus u muzeju. Je li to bio 5027?"
<BR>&nbsp;&nbsp;&nbsp;&nbsp;&nbsp;"Da", reče Tim. "Otkud znate?"
<BR>&nbsp;&nbsp;&nbsp;&nbsp;&nbsp;Grant se nasmešio. "Godinama govore da će ga srediti. Međutim, sad se to možda nikada neće dogoditi."
<BR>&nbsp;&nbsp;&nbsp;&nbsp;&nbsp;"Zašto to?"
<BR>&nbsp;&nbsp;&nbsp;&nbsp;&nbsp;"Zbog onoga što se događa ovde", reče Grant, "na ostrvu tvoga dede."
<BR>&nbsp;&nbsp;&nbsp;&nbsp;&nbsp;Tim odmahnu glavom. Nije razumeo o čemu Grant govori. "Moja mama kaže da je to samo odmaralište, znate, sa plivanjem i tenisom."
<BR>&nbsp;&nbsp;&nbsp;&nbsp;&nbsp;"Ne baš", reče Grant. "Objasniću ti dok budemo išli."
<BR>&nbsp;&nbsp;&nbsp;&nbsp;&nbsp;Sad sam i prokleti bejbi-siter, nezadovoljno pomisli Ed Redžis; lupkao je nogom dok je čekao u centru za posetioce. To mu je starac rekao: Pazi mi na decu kao soko; ti si odgovoran za njih ovog vikenda.
<BR>&nbsp;&nbsp;&nbsp;&nbsp;&nbsp;Edu Redžisu to se uopšte nije sviđalo. Osećao se degradirano. On nije prokleti bejbi-siter. A, kad smo već kod toga, nije bio ni prokleti turistički vodič, čak ni za VIP-ove. On je bio glavešina odnosa sa javnošću Jurskog parka i morao je mnogo toga da pripremi do otvaranja, za godinu dana. Samo koordinacija sa istorodnim preduzećima u San Francisku i Londonu, kao i agencijama u Njujorku i Tokiju, bio je posao koji zahteva puno radno vreme - naročito zbog toga što agencijama još nije bilo moguće da se kaže kakva je priroda odmarališta. Sva preduzeća projektovala su reklamne kampanje, ništa posebno, i bila su nezadovoljna. Bilo im je potrebno ohrabrenje da urade najbolje što mogu. Nije mogao da traći vreme vodeći naučnike u obilaske.
<BR>&nbsp;&nbsp;&nbsp;&nbsp;&nbsp;Međutim, to je bio problem sa karijerom u odnosima sa javnošću - niko u tebi ne vidi profesionalca. Redžis je prošlih sedam meseci dolazio ovde dole na ostrvo i sa ostrva, a još su mu uvaljivali čudne poslove. Kao što je ona epizoda iz januara. Harding je trebalo to da sredi. Harding, ili Ovens, predradnik. Umesto toga, svalilo se na Eda Redžisa. Šta je on znao o zbrinjavanju nekog bolesnog radnika? A sad je prokleti turistički vodič i bejbi-siter. Okrenuo se i izbrojao glave. I dalje jedna fali.
<BR>&nbsp;&nbsp;&nbsp;&nbsp;&nbsp;A onda, u pozadini, ugledao je kako doktorka Satler izlazi iz kupatila.
<BR>&nbsp;&nbsp;&nbsp;&nbsp;&nbsp;"U redu, narode, počnimo obilazak na drugom spratu."
<BR>&nbsp;&nbsp;&nbsp;&nbsp;&nbsp;Tim je sa ostalima pratio gospodina Redžisa uz crne obešene stepenice do drugog sprata. Prošli su znak na kome je pisalo:
<BR>
<BR>&nbsp;&nbsp;&nbsp;&nbsp;&nbsp;JURSKI PARK
<BR>&nbsp;&nbsp;&nbsp;&nbsp;&nbsp;ZATVORENO PODRUČJE
<BR>&nbsp;&nbsp;&nbsp;&nbsp;&nbsp;SAMO ZA OVLAŠĆENO OSOBLJE
<BR>&nbsp;&nbsp;&nbsp;&nbsp;&nbsp;IZA OVE TAČKE
<BR>
<BR>&nbsp;&nbsp;&nbsp;&nbsp;&nbsp;Tim je osetio uzbuđenje kada je video ovaj znak. Išli su hodnikom na drugom spratu. Jedan zid bio je od stakla i gledao je napolje na balkon sa palmama u izmaglici. Na drugom zidu bila su vrata sa šablonom ispisanim slovima, nalik na ulaze u kancelarije: NADZORNIK PARKA... GOSTINSKI SERVIS... DIREKTOR...
<BR>&nbsp;&nbsp;&nbsp;&nbsp;&nbsp;Na pola hodnika stigli su do staklene pregrade obeležene jednim drugim znakom:
<BR>
<BR>&nbsp;&nbsp;&nbsp;&nbsp;&nbsp;Ispod je bilo još znakova:
<BR>
<BR>&nbsp;&nbsp;&nbsp;&nbsp;&nbsp;OPREZ
<BR>&nbsp;&nbsp;&nbsp;&nbsp;&nbsp;TERATOGENE SUPSTANCE
<BR>&nbsp;&nbsp;&nbsp;&nbsp;&nbsp;TRUDNE ŽENE NEKA IZBEGAVAJU
<BR>&nbsp;&nbsp;&nbsp;&nbsp;&nbsp;IZLOŽENOST OVOM PODRUČJU
<BR>
<BR>&nbsp;&nbsp;&nbsp;&nbsp;&nbsp;OPASNOST
<BR>&nbsp;&nbsp;&nbsp;&nbsp;&nbsp;KORIŠĆENJE RADIOAKTIVNIH IZOTOPA
<BR>&nbsp;&nbsp;&nbsp;&nbsp;&nbsp;POTENCIJALNA KARCINOGENOST
<BR>
<BR>&nbsp;&nbsp;&nbsp;&nbsp;&nbsp;Tim je postajao sve uzbuđeniji. Teratogene supstance! Stvari za pravljenje čudovišta! Ushitio se i bio je razočaran kada je čuo Eda Redžisa: "Ne obraćejte pažnju na znake, oni su samo zbog pravnih razloga. Uveravam vas da je sve savršeno bezbedno." Poveo ih je kroz vrata. Sa druge strane nalazio se čuvar. Ed Redžis okrenuo se prema grupi.
<BR>&nbsp;&nbsp;&nbsp;&nbsp;&nbsp;"Možda ste primetili da na ostrvu imamo minimum osoblja. Možemo da upravljamo ovim odmaralištem sa ukupno dvadeset ljudi. Naravno, kada budemo imali goste, biće ih više, ali u ovom trenutku samo ih je dvadeset. Ovo je naša kontrolna soba. Ceo park kontroliše se odavde."
<BR>&nbsp;&nbsp;&nbsp;&nbsp;&nbsp;Zastali su ispred prozora i zapiljili se u zatamnjenu prostoriju koja je ličila na malu verziju Kontrole misije. Tu se nalazila providna vertikalna staklena mapa parka, a nasuprot nje bio je postavljen bedem svetlucavih kompjuterskih konzola. Neki od ekrana prikazivali su podatke, ali većina je pokazivala video prikaze pejzaža širom parka. Unutra su bila samo dva čoveka; stajali su i pričali.
<BR>&nbsp;&nbsp;&nbsp;&nbsp;&nbsp;"Čovek sa leve strane je naš vodeći inženjer, Džon Arnold" - Redžis je pokazao na mršavog čoveka u košulji sa kratkim rukavima i sa mašnom, koji je pušio cigaru. - "a pored njega je naš nadzornik parka, gospodin Robert Maldun, čuveni beli lovac iz Najrobija." Maldun je bio čvornovat čovek u kaki odelu; naočare za sunce landarale su sa džepa na košulji. Bacio je pogled na grupu, kratko klimnuo i vratio pogled na ekrane kompjutera. "Siguran sam da biste želeli da vidite ovu prostoriju", reče Ed Redžis, "ali prvo da vidimo kako dobijamo DNK dinosaurusa."
<BR>&nbsp;&nbsp;&nbsp;&nbsp;&nbsp;Znak na vratima govorio je EKSTRAKCIJE, a ona, kao i sva druga vrata u laboratorijskoj zgradi, otvarala su se sigurnosnom karticom. Ed Redžis je ubacio karticu u prorez, svetlost je zatreptala i vrata su se otvorila.
<BR>&nbsp;&nbsp;&nbsp;&nbsp;&nbsp;Unutra, Tim je ugledao sobicu okupanu zelenim svetlom. Četiri tehničara u laboratorijskim mantilima netremice su posmatrali kroz dvocevne stereo mikroskope, ili su gledali likove na video ekranima visoke rezolucije. Soba je bila puna žutog kamenja. Kamenje se nalazilo na staklenim policama, u kartonskim kutijama, na velikim tacnama na izvlačenje. Svaki kamen imao je etiketu i bio je numerisan crnim mastilom.
<BR>&nbsp;&nbsp;&nbsp;&nbsp;&nbsp;Redžis je predstavio Henrija Vua, vitkog čoveka koji je prevalio tridesetu. "Doktor Vu je naš vodeći genetičar. Pustiću ga da sam objasni šta ovde radimo."
<BR>&nbsp;&nbsp;&nbsp;&nbsp;&nbsp;Henri Vu se nasmešio. "Barem ću da pokušam", reče on. "Genetika je malo komplikovana. Verovatno se pitate odakle potiče naša DNK dinosaurusa."
<BR>&nbsp;&nbsp;&nbsp;&nbsp;&nbsp;"Padalo mi je na pamet" reče Grant.
<BR>&nbsp;&nbsp;&nbsp;&nbsp;&nbsp;"U stvari", reče Vu, "postoje dva moguća izvora. Ako koristimo Lojovu tehniku ekstrakcije antitela ponekad možemo da dobijemo DNK direktno iz kostiju dinosaurusa."
<BR>&nbsp;&nbsp;&nbsp;&nbsp;&nbsp;"Šta se dobija?" upita Grant.
<BR>&nbsp;&nbsp;&nbsp;&nbsp;&nbsp;"Pa, najrastvorljivije belančevine ispare tokom fosilizacije, ali dvadeset procenata belančevina i dalje je moguće povratiti ako se kosti samelju i koristi Lojova procedura. Sam doktor Loj ju je koristio da dobije belančevine istrebljenih australijskih torbara, kao i krvne ćelije iz prastarih ljudskih ostataka. Njegova tehnika je tako prefinjena da može da se koristi sa pukih pedeset nanograma materijala. To je pedesetmilioniti deo grama."
<BR>&nbsp;&nbsp;&nbsp;&nbsp;&nbsp;"I vi ste ovde prilagodili njegovu tehniku?" upita Grant.
<BR>&nbsp;&nbsp;&nbsp;&nbsp;&nbsp;"Samo kao bekap", reče Vu. "Kao što možete da zamislite, dvadeset procenata prinosa nije dovoljno za naš posao. Potrebno nam je celokupno vlakno DNK dinosaurusa da bismo mogli da kloniramo. A dobijamo ga odavde." Podigao je jedan od žutih kamenova. "Iz ćilibara - fosilizovane smole od sokova preistorijskog drveća."
<BR>&nbsp;&nbsp;&nbsp;&nbsp;&nbsp;Grant pogleda Eli, a onda Malkolma.
<BR>&nbsp;&nbsp;&nbsp;&nbsp;&nbsp;"To je zaista jako pametno", reče Malkolm, klimajući glavom.
<BR>&nbsp;&nbsp;&nbsp;&nbsp;&nbsp;"Ja i dalje ne razumem", priznao je Grant.
<BR>&nbsp;&nbsp;&nbsp;&nbsp;&nbsp;"Sokovi drveća", objasnio je Vu, "često teku preko insekata i zarobljavaju ih. Insekti su onda savršeno očuvani unutar fosila. U ćilibaru mogu se naći svakolike vrste insekata - uključujući i insekte koji grizu i koji su sisali krv većih životinja."
<BR>&nbsp;&nbsp;&nbsp;&nbsp;&nbsp;"Sisali krv", ponovi Grant. Usta su mu se razjapila. "Mislite, sisali krv dinosaurusa..."
<BR>&nbsp;&nbsp;&nbsp;&nbsp;&nbsp;"Na sreću, da."
<BR>&nbsp;&nbsp;&nbsp;&nbsp;&nbsp;"A onda su insekti sačuvani u ćilibaru..." Grant protrese glavom. "Nek' sam proklet - to bi moglo da upali."
<BR>&nbsp;&nbsp;&nbsp;&nbsp;&nbsp;"Uveravam vas, to pali", reče Vu. Prišao je jednom mikroskopu, ispod koga je tehničar smestio delić ćilibara sa muvom. Na video monitoru posmatrali su kako on umeće kroz ćilibar dugačku iglu, pravo u toraks preistorijske muve.
<BR>&nbsp;&nbsp;&nbsp;&nbsp;&nbsp;"Ako u ovom insektu ima tuđih krvnih ćelija, možda ćemo moći da ih izvadimo i dobijemo paleo-DNK, DNK izumrlog stvorenja. Naravno, nećemo biti sigurni sve dok ne izvadimo sve što je tamo, reprodukujemo i testiramo. To radimo već pet godina. To je dug, spor postupak - ali se isplatio.
<BR>&nbsp;&nbsp;&nbsp;&nbsp;&nbsp;U stvari, DNK dinosaurusa nekako je lakše izdvojiti ovim postupkom nego DNK sisara. To je zbog toga što crvena krvna zrnca sisara nemaju jezgro, pa ni DNK u sebi. Da biste klonirali sisara, morate da nađete belo krvno zrnce, koje je daleko ređe od crvenog. Međutim, crvena krvna zrnca dinosaurusa imala su jezgro, baš kao kod savremenih ptica. To je jedna od mnogih indikacija da dinosaurusi uopšte nisu bili gmizavci. Oni su velike kožnate ptice."
<BR>&nbsp;&nbsp;&nbsp;&nbsp;&nbsp;Tim je primetio da je doktor Grant i dalje bio sumnjičav, a da Denis Nedri, neuredni debeljko, deluje potpuno nezainteresovano, kao da već sve to zna. Nedri je nestrpljivo pogledavao prema sledećoj prostoriji.
<BR>&nbsp;&nbsp;&nbsp;&nbsp;&nbsp;"Vidim da je gospodin Nedri zapazio sledeću fazu našeg posla", reče Vu. "Kako identifikujemo DNK koju smo izvadili. Za to koristimo moćne kompjutere."
<BR>&nbsp;&nbsp;&nbsp;&nbsp;&nbsp;Prošli su kroz klizna vrata u prohladnu prostoriju. Čulo se glasno zujanje. Dva šest stopa visoka okrugla tornja stajala su u sredini sobe, a duž zidova bili su poređani do struka visoki sanduci od nerđajućeg čelika. "Ovo je naša visokotehnološka perionica", reče doktor Vu. "Sve ove kutije duž zidova su Hamači-Hudovi automatski sekvenceri gena. Njih gone, vrlo velikom brzinom, Krej XMP superkompjuteri, ovi tornjevi u središtu prostorije. U suštini, vi stojite usred neverovatno moćne genetičke fabrike."
<BR>&nbsp;&nbsp;&nbsp;&nbsp;&nbsp;Postojalo je nekoliko monitora; svi su prebrzo radili tako da je bilo teško videti šta pokazuju. Vu pritiskom na dugme uspori jedan prikaz.
<BR>
<BR>&nbsp;&nbsp;&nbsp;&nbsp;&nbsp;"Ovde vidite stvarnu strukturu delića DNK dinosaurusa", reče Vu. "Primetićete da je sekvenca sačinjena od četiri osnovna sastojka - adenina, timina, guanina i citozina. Ova količina DNK verovatno sadrži instrukcije da se načini jedna jedina belančevina - recimo, jedan hormon ili jedan enzim. Ceo molekul DNK sadrži tri milijarde ovih baza. Ako svakog sekunda pogledamo jedan ovakav ekran, i to činimo osam sati dnevno, i dalje bi nam trebalo više od dve godine da pregledamo čitavo vlakno DNK. Toliko je veliko."
<BR>&nbsp;&nbsp;&nbsp;&nbsp;&nbsp;Pokazao je na lik na ekranu. "Ovo je tipičan primer, zato što vidite da DNK ima grešku, ovde dole u liniji 1201. Zbog toga prvo moramo da je popravimo - ili, bolje rečeno, kompjuter to mora. On će iseći DNK, koristeći ono što nazivamo restrikcioni enzimima. Kompjuter će izabrati raznolike enzime koji bi mogli da obave posao.
<BR>
<BR>&nbsp;&nbsp;&nbsp;&nbsp;&nbsp;"Ovde je isti deo DNK, sa lociranim mestima restrikcionih enzima. Kao što vidite u liniji 1201, dva enzima mogu se seći sa svake strane uništene tačke. Obično prepuštamo da kompjuter izabere koji će da upotrebi. Međutim, takođe moramo da znamo koji par baza treba da umetnemo da popravimo oštećenje. Za to moramo da poređamo različite isečene deliće, ovako."
<BR>
<BR>&nbsp;&nbsp;&nbsp;&nbsp;&nbsp;"Sada nalazimo delić DNK koji premošćava oštećeno područje i kaže nam šta nedostaje. Kao što vidite, mi to možemo da pronađemo i nastavimo dalje i izvršimo popravku. Tamne pruge koje vidite su restrikcioni delići - male sekcije DNK dinosaurusa, koje su enzimi razbili, a koji su zatim analizirani. Kompjuter ih sada kombinuje, tragajući za sekcijom koda koja može da izvrši premošćavanje. To pomalo nalikuje na slaganje slagalice. Kompjuter to radi jako brzo."
<BR>
<BR>&nbsp;&nbsp;&nbsp;&nbsp;&nbsp;"A ovde je korigovano vlakno DNK, popravljeno od strane kompjutera. Operacija kojoj ste bili svedoci trajala bi mesecima u običnoj laboratoriji, ali mi to za nekoliko sekundi možemo da obavimo."
<BR>&nbsp;&nbsp;&nbsp;&nbsp;&nbsp;"Znači, vi radite sa celim vlaknom DNK?" upita Grant.
<BR>&nbsp;&nbsp;&nbsp;&nbsp;&nbsp;"O, ne", reče Vu. "To je nemoguće. Prešli smo dug put od šezdesetih kada bi cela laboratorija godinama dekodirala ovakav ekran. Sad je kompjuterima za to potrebno par sati. Ali, čak i tako, molekul DNK je prevelik. Mi gledamo samo sekcije vlakna koje se razlikuju od životinje do životinje, ili od savremene DNK. Samo nekoliko procenata nukleotida razlikuje se od jedne vrste do druge. To je ono što mi analiziramo, a i to je veliki posao."
<BR>&nbsp;&nbsp;&nbsp;&nbsp;&nbsp;Denis Nedri je zevnuo. On je odavno zaključio da Ingen mora da radi nešto slično. Par godina ranije, kada je Ingen unajmio Nedrija da isprojektuje kontrolni sistem parka, jedan od polaznih projektnih parametara je bio zahtev za smeštaj 3 x 10 na 9 podataka. Nedri je naprosto pretpostavio da je to greška i pozvao je Palo Alto da to potvrdi. Međutim, rekli su mu da je specifikacija tačna. Tri milijarde polja.
<BR>&nbsp;&nbsp;&nbsp;&nbsp;&nbsp;Nedri je radio na mnogim velikim sistemima. On je postao ime na polju postavljanja telefonskih komunikacija sa celim svetom za multinacionalne kompanije. Često su ti sistemi imali milione podataka. Na to je bio navikao. Ali Ingen je želeo nešto mnogo veće...
<BR>&nbsp;&nbsp;&nbsp;&nbsp;&nbsp;Zbunjen, Nedri je otišao u Simboliks, blizu M.I.T. kampusa u Kembridžu, da vidi Barnija Felouza. "Kakva baza podataka može da sadrži tri milijarde podataka, Barni?"
<BR>&nbsp;&nbsp;&nbsp;&nbsp;&nbsp;"Greška", nasmeja se Barni. "Ima jedna ili dve nule viška."
<BR>&nbsp;&nbsp;&nbsp;&nbsp;&nbsp;"Nije greška. Proverio sam. To je ono što hoću."
<BR>&nbsp;&nbsp;&nbsp;&nbsp;&nbsp;"Ali to je ludo", reče Barni. To ne može da radi. Čak i sa najbržim procesorima i zaslepljujuće brzim algoritmima, pretraživanje bi ipak trajalo danima. Možda nedeljama."
<BR>&nbsp;&nbsp;&nbsp;&nbsp;&nbsp;"Aha", reče Nedri. "Znam. Srećom, od mene ne traže da uradim algoritme. Treba samo da rezervišem kapacitete i memoriju za ceo sistem. Ali ipak... čemu ta baza može da posluži?"
<BR>&nbsp;&nbsp;&nbsp;&nbsp;&nbsp;Barni se namršti. "Radiš pod ND-om?"
<BR>&nbsp;&nbsp;&nbsp;&nbsp;&nbsp;"Da", reče Nedri. Veći deo njegovih poslova zahtevao je nondisclosure agreement.
<BR>&nbsp;&nbsp;&nbsp;&nbsp;&nbsp;"Možeš li mi nešto reći?"
<BR>&nbsp;&nbsp;&nbsp;&nbsp;&nbsp;"To je bioinženjersko preduzeće."
<BR>&nbsp;&nbsp;&nbsp;&nbsp;&nbsp;"Bioinženjersko", reče Barni. "E, pa, onda je to očigledno..."
<BR>&nbsp;&nbsp;&nbsp;&nbsp;&nbsp;"Šta to?"
<BR>&nbsp;&nbsp;&nbsp;&nbsp;&nbsp;"Molekul DNK."
<BR>&nbsp;&nbsp;&nbsp;&nbsp;&nbsp;"Ma, hajde", reče Nedri. "Ko bi analizirao molekul DNK?" Znao je da biolozi pričaju o Projektu ljudskog genoma, analizi kompletnog vlakna ljudske DNK. Ali za to bi bilo potrebno deset godina usklađenog rada laboratorija širom sveta. Bio je to ogroman poduhvat, velik kao projekat Menhetn, koji je doveo do atomske bombe. "Ovo je privatna kompanija", reče Nedri.
<BR>&nbsp;&nbsp;&nbsp;&nbsp;&nbsp;"Sa tri milijarde podataka", reče Barni. "Ne znam šta bi drugo moglo da bude. Možda su optimistični prilikom projektovanja svog sistema."
<BR>&nbsp;&nbsp;&nbsp;&nbsp;&nbsp;"Vrlo optimistični", reče Barni.
<BR>&nbsp;&nbsp;&nbsp;&nbsp;&nbsp;"Ili možda samo analiziraju deliće DNK, ali imaju algoritme sa pojačavanjem RAM-a."
<BR>&nbsp;&nbsp;&nbsp;&nbsp;&nbsp;To je imalo više smisla. Određene tehnike pretraživanja baza podataka jedu dosta memorije.
<BR>&nbsp;&nbsp;&nbsp;&nbsp;&nbsp;"Znaš li ko im je radio algoritme?"
<BR>&nbsp;&nbsp;&nbsp;&nbsp;&nbsp;"Ne", reče Nedri. "Ova kompanija je jako tajanstvena."
<BR>&nbsp;&nbsp;&nbsp;&nbsp;&nbsp;"E, pa, pretpostavljam da rade nešto u vezi DNK", reče Barni. "Koji je sistem?"
<BR>&nbsp;&nbsp;&nbsp;&nbsp;&nbsp;"Multi-XMP."
<BR>&nbsp;&nbsp;&nbsp;&nbsp;&nbsp;"Multi-XMP? Misliš više od jednog Kreja? Auu." Barni se sad mrštio, ponovo razmatrajući to. "Možeš li mi još nešto reći?"
<BR>&nbsp;&nbsp;&nbsp;&nbsp;&nbsp;"Žao mi je", reče Nedri. "Ne mogu." I onda se vratio kući i isprojektovao kontrolni sistem. Njemu i njegovom programskom timu trebalo je za to više od godinu dana, a bilo mu je posebno teško jer kompanija nije htela da mu kaže čak ni čemu bi podsistemi služili. Instrukcije su bile jednostavne: "Projektujte modul za čuvanje podataka", ili "Projektujte modul za vizuelno prikazivanje." Dali bi mu projektne parametre, ali ne i detalje u vezi korišćenja. Radio je u mraku. A sad kad je sistem bio podignut i kad je radio, nije ga iznenadilo saznanje da ima bagova. Šta su drugo očekivali? A onda su ga panično uputili ovde dole, besni i uznemireni zbog 'njegovih' bagova. Bilo je mučno, pomisli Nedri.
<BR>&nbsp;&nbsp;&nbsp;&nbsp;&nbsp;Nedri se okrenuo grupi u trenutku kada je Grant upitao: "A kad jednom kompjuter proanalizira DNK, kako znate koju je životinju dekodirao?"
<BR>&nbsp;&nbsp;&nbsp;&nbsp;&nbsp;"Imamo dva postupka", reče Vu. "Prvi je filogenetičko kartiranje. DNK se razvija vremenom, kao i sve ostalo u jednom organizmu - šake, stopala ili bilo koje drugo fizičko obeležje. Tako da možemo da uzmemo nepoznat delić DNK i grubo odredimo, uz pomoć kompjutera, gde mu je mesto u evolucionom nizu. To troši puno vremena, ali može da se uradi."
<BR>&nbsp;&nbsp;&nbsp;&nbsp;&nbsp;"A drugi način?"
<BR>&nbsp;&nbsp;&nbsp;&nbsp;&nbsp;Vu sleže ramenima. "Prosto ga odgajimo i vidimo šta ispadne", reče on. "Tako obično radimo. Pokazaću vam kako to ispadne."
<BR>&nbsp;&nbsp;&nbsp;&nbsp;&nbsp;Tim je bio sve nestrpljiviji kako se obilazak produžavao. Voleo je tehniku, ali, čak i tako, gubio je zanimanje. Prišli su sledećim vratima na kojima je pisalo OPLODNJA. Doktor Vu je otključao vrata sigurnosnom karticom i oni uđoše.
<BR>&nbsp;&nbsp;&nbsp;&nbsp;&nbsp;Tim je video još jednu prostoriju sa tehničarima koji su radili oko mikroskopa. U pozadini bio je deo potpuno osvetljen ultraljubičastim svetlom. Doktor Vu je objasnio da njihov rad sa DNK zahteva prekidanje ćelijske mitoze u tačno određenom trenutku i zato ovde čuvaju neke od najsmrtonosnijih otrova na svetu. "Helotoksini, kolhikinoidi, beta-alkaloidi", reče on, pokazujući ka redu špriceva postavljenih ispred UV svetlosti. "Ubijaju svako živo biće za sekundu-dve."
<BR>&nbsp;&nbsp;&nbsp;&nbsp;&nbsp;Tim bi voleo da sazna više o otrovima, ali doktor Vu je davio o korišćenju neoplođenog jajašca krokodila i zameni DNK; a onda ja profesor Grant postavljao neka složena pitanja. Na jednoj strani sobe bili su veliki tankovi sa natpisom TEČNI N2. Bili su tu i veliki zamrzivači u koje je moguće ući, sa policama punim zamrznutih embriona, od kojih je svaki bio smešten u majušni omotač od staniola.
<BR>&nbsp;&nbsp;&nbsp;&nbsp;&nbsp;Leksi je bilo dosadno. Nedri je zevao. Čak i doktorki Satler je popuštalo zanimanje. Tim je bio umoran od gledanja ovih složenih laboratorija. Želeo je da vidi dinosauruse.
<BR>&nbsp;&nbsp;&nbsp;&nbsp;&nbsp;Ispred sledeće prostorije stajao je natpis IZLEGANJE. "Unutra je pomalo toplo i vlažno", reče doktor Vu. "Održavamo je na devedeset pet stepeni Farenhajta i relativnoj vlažnosti od sto procenata. Takođe održavamo višu koncentraciju O2. Dostiže i trideset tri procenata."
<BR>&nbsp;&nbsp;&nbsp;&nbsp;&nbsp;"Jurska atmosfera", reče Grant.
<BR>&nbsp;&nbsp;&nbsp;&nbsp;&nbsp;"Da. Barem mi tako smatramo. Ako osetite slabost, slobodno mi recite."
<BR>&nbsp;&nbsp;&nbsp;&nbsp;&nbsp;Doktor Vu je ubacio sigurnosnu karticu u prorez i spoljna vrata se otvoriše uz šuštanje. "Samo da vas podsetim: ne dirajte ništa u ovoj prostoriji. Neka jaja propuštaju ulja iz kože. I pazite glave. Senzori se neprestano kreću."
<BR>&nbsp;&nbsp;&nbsp;&nbsp;&nbsp;Otvorio je unutrašnja vrata prostorije za izleganje i oni uđoše. Tim se suočio sa izuzetno velikom prostorijom, okupanom duboko infracrvenim svetlom. Jajašca su ležala na dugačkim stolovima; njihovi bledi obrisi bili su zamagljeni šuštavom niskom izmaglicom koja je prekrivala stolove. Sva jaja su se blago pokretala, ljuljajući se.
<BR>&nbsp;&nbsp;&nbsp;&nbsp;&nbsp;"Jaja gmizavaca sadrže veliku količinu žumanca, ali bez imalo vode. Embrioni moraju da uzimaju vodu iz okolnog okruženja. Stoga izmaglica."
<BR>&nbsp;&nbsp;&nbsp;&nbsp;&nbsp;Doktor Vu je objasnio da se na svakom stolu nalazi 150 jaja i da ona predstavljaju novu partiju izvadaka DNK. Partije se prepoznaju po brojevima na svakom stolu: STEG-458/2 ili TRIC-390/4. Do struka u izmaglici, radnici u prostoriji za izleganje kretali su se od jednog jajeta do drugog, uranjali ruke u izmaglicu, svakog sata okretali jaja i proveravali temperaturu termičkim senzorima. Prostoriju su nadzirale nadnete TV kamere i senzori pokreta. Nadneti termički senzori pomerali su se od jednog jajeta do drugog, dodirivali svako savitljivim štapićem, pištali, a zatim nastavljali dalje.
<BR>&nbsp;&nbsp;&nbsp;&nbsp;&nbsp;"U ovom odgajalištu stvorili smo više od tuce grupa izvadaka, što nam daje ukupno dve stotine trideset osam životinja. Procenat opstanka nam je negde nula zapeta četiri, što, prirodno, želimo da popravimo. Ali po kompjuterskoj analizi radimo sa nekih pet stotina promenljivih: sto dvadeset iz okruženja, drugih dve stotine unutar-jajčanih, a ostatak je iz samog genetičkog materijala. Naša jaja su plastična. Embrioni se mehanički ubacuju, a zatim ovde odgajaju."
<BR>&nbsp;&nbsp;&nbsp;&nbsp;&nbsp;"A koliko dugo im treba da odrastu?"
<BR>&nbsp;&nbsp;&nbsp;&nbsp;&nbsp;"Dinosaurusi brzo rastu i dostižu punu veličinu za dve do četiri godine. Tako da sad u parku imamo jedan broj odraslih životinja."
<BR>&nbsp;&nbsp;&nbsp;&nbsp;&nbsp;"Šta ovi brojevi znače?"
<BR>&nbsp;&nbsp;&nbsp;&nbsp;&nbsp;"Ove šifre", reče Vu, "označavaju različite partije izvadaka DNK. Prva četiri slova su znak koja se životinja odgaja. Ovde, to TRIC znači Triceratops. A STEG znači Stegosaurus, i tako dalje."
<BR>&nbsp;&nbsp;&nbsp;&nbsp;&nbsp;"A ovaj ovde sto?" upita Grant.
<BR>&nbsp;&nbsp;&nbsp;&nbsp;&nbsp;Na šifri je pisalo XXXX-0001/1. Ispod je bilo nažvrljano 'Verovatno kelu'.
<BR>&nbsp;&nbsp;&nbsp;&nbsp;&nbsp;"To je nova partija DNK", reče Vu. "Ne znamo šta će se tačno izleći. Kada prvi put radimo neku ekstrakciju, ne znamo koja će životinja biti. Vidite da je označen 'Verovatno kelu', tako da će to najverovatnije biti kelurosaurus. Mali biljožder, ako se dobro sećam. Teško mi je da pratim imena. Do sada je poznato oko tri stotine vrsta dinosaurusa."
<BR>&nbsp;&nbsp;&nbsp;&nbsp;&nbsp;"Tri stotine četrdeset sedam", reče Tim.
<BR>&nbsp;&nbsp;&nbsp;&nbsp;&nbsp;Grant se nasmeši, a onda reče: "Da li se sad nešto izleže?"
<BR>&nbsp;&nbsp;&nbsp;&nbsp;&nbsp;"U ovom trenutku, ne. Period inkubacije varira od jedne do druge životinje, ali uglavnom traje oko dva meseca. Pokušavamo da vremenski razmaknemo izleganje, da radnicima smanjimo posao na odgajanju. Možete da zamislite kako je to kad se sto pedeset životinja rode u periodu od nekoliko dana - iako, naravno, većina ne preživi. U stvari, ovi X-ovi dospevaju uskoro. Još neko pitanje? Ne? Onda da pođemo do uzgajališta, gde su novorođeni."
<BR>&nbsp;&nbsp;&nbsp;&nbsp;&nbsp;Bila je to kružna prostorija, sva u belom. U njoj su se nalazili inkubatori kakvi se koriste u bolničkim dečjim sobama, ali u ovom trenutku bili su prazni. Krpice i igračke bile su razbacane po podu. Mlada žena u belom mantilu sedela je na podu, leđima okrenuta njima.
<BR>&nbsp;&nbsp;&nbsp;&nbsp;&nbsp;"Šta imaš danas ovde, Keti?" upita doktor Vu.
<BR>&nbsp;&nbsp;&nbsp;&nbsp;&nbsp;"Ne mnogo", reče ona. "Samo bebu raptora."
<BR>&nbsp;&nbsp;&nbsp;&nbsp;&nbsp;"Hajde da pogledamo."
<BR>&nbsp;&nbsp;&nbsp;&nbsp;&nbsp;"Žena je ustala i sklonila se u stranu. Tim je čuo kako Nedri kaže: "Liči na guštera."
<BR>&nbsp;&nbsp;&nbsp;&nbsp;&nbsp;Životinja na podu bila je dugačka oko stope i po - veličine malog majmuna. Bila je tamnožuta sa smeđim prugama, nalik na tigrove. Imala je glavu guštera i dugačku njušku, ali je stajala uspravno na jakim stražnjim nogama i balansirala debelim pravim repom. Njene manje prednje noge mahale su u vazduhu. Naherila je glavu na jednu stranu i piljila u posetioce koji su je gledali.
<BR>&nbsp;&nbsp;&nbsp;&nbsp;&nbsp;"Velociraptor", reče Alan Grant, prigušenim glasom.
<BR>&nbsp;&nbsp;&nbsp;&nbsp;&nbsp;"Velociraptor mongoliensis", reče Vu i klimnu glavom. "Grabljivac. Ovaj je star samo šest nedelja."
<BR>&nbsp;&nbsp;&nbsp;&nbsp;&nbsp;"Upravo sam iskopavao raptora", reče Grant, dok se saginjao da bolje pogleda. U istom trenu mali gušter je odskočio i preleteo preko Grantove glave u Timove ruke.
<BR>&nbsp;&nbsp;&nbsp;&nbsp;&nbsp;"Hej!"
<BR>&nbsp;&nbsp;&nbsp;&nbsp;&nbsp;"Mogu da skaču", reče Vu. "Bebe mogu da skaču. A i odrasli, kad smo već kod toga."
<BR>&nbsp;&nbsp;&nbsp;&nbsp;&nbsp;Tim je uhvatio velociraptora i pribio ga uz sebe. Životinja nije bila teška, funtu ili dve. Koža joj je bila topla i putpuno suva. Glavica joj je bila nekoliko palaca od Timovog lica. Tamne biserkaste oči netremice su ga gledale. Mali rašljasti jezik uletao je i izletao iz usta.
<BR>&nbsp;&nbsp;&nbsp;&nbsp;&nbsp;"Hoće li me povrediti?"
<BR>&nbsp;&nbsp;&nbsp;&nbsp;&nbsp;"Ne. Prijateljski je raspoložena."
<BR>&nbsp;&nbsp;&nbsp;&nbsp;&nbsp;"Jeste li sigurni u to?" upita Ęenaro, zabrinutog izgleda.
<BR>&nbsp;&nbsp;&nbsp;&nbsp;&nbsp;"Oh, sasvim sam siguran", reče Vu. "Barem dok još malo ne poodraste. Ali, u svakom slučaju, bebe nemaju zube, čak ni jajčane zube."
<BR>&nbsp;&nbsp;&nbsp;&nbsp;&nbsp;"Jajčane zube?" upita Nedri.
<BR>&nbsp;&nbsp;&nbsp;&nbsp;&nbsp;"Većina dinosaurusa rađa se sa jajčanim zubima - roščićima na vrhu nosa, nalik na rog nosoroga, koji im pomažu da iziđu iz jaja. Ali raptori ne. Oni probiju rupu u jajetu zašiljenom njuškom, a onda negovatelji moraju da im pomognu da iziđu."
<BR>&nbsp;&nbsp;&nbsp;&nbsp;&nbsp;"Morate da im pomažete da iziđu", reče Grant; odmahnuo je glavom. "Šta se dešava u divljini?"
<BR>&nbsp;&nbsp;&nbsp;&nbsp;&nbsp;"U divljini?"
<BR>&nbsp;&nbsp;&nbsp;&nbsp;&nbsp;"Kada se razmnožavaju u divljini", reče Grant. "Kada polažu leglo."
<BR>&nbsp;&nbsp;&nbsp;&nbsp;&nbsp;"Oh, oni to ne mogu", reče Vu. "Nijedna naša životinja nije sposobna da se razmnožava. Zato i imamo uzgajalište. To je jedini način da se zamene životinje Jurskog parka."
<BR>&nbsp;&nbsp;&nbsp;&nbsp;&nbsp;"Zašto životinje ne mogu da se razmnožavuju?"
<BR>&nbsp;&nbsp;&nbsp;&nbsp;&nbsp;"E, pa, kao što možete da pretpostavite, važno je da one ne mogu da se razmnožavaju", reče Vu. "A kad god se sretnemo sa nečim kritičnim, kao što je ovo, projektujemo redundantne sisteme. To jest, uvek pripremimo barem dve kontrolne procedure. U ovom slučaju, postoje dva nezavisna razloga zašto životinje ne mogu da se razmnožavaju. Prvo i prvo, sterilne su, jer ih ozračujemo rendgenskim zracima."
<BR>&nbsp;&nbsp;&nbsp;&nbsp;&nbsp;"A drugi razlog?"
<BR>&nbsp;&nbsp;&nbsp;&nbsp;&nbsp;"Sve životinje u Jurskom parku su ženke", reče Vu, zadovoljno se osmehujući.
<BR>&nbsp;&nbsp;&nbsp;&nbsp;&nbsp;Malkolm reče: "Želeo bih neka razjašnjenja u vezi s ovim, zato što mi se čini da je zračenje krcato nepouzdanošću. Doza zračenja može biti pogrešna, ili usmerena na pogrešno anatomsko područje životinje..."
<BR>&nbsp;&nbsp;&nbsp;&nbsp;&nbsp;"Sve je to tačno", reče Vu. "Ali mi smo sasvim sigurni da uništavamo gonadno tkivo."
<BR>&nbsp;&nbsp;&nbsp;&nbsp;&nbsp;"A to što su sve ženke", reče Malkolm, "je li to provereno? Da li iko izlazi i, ah, diže suknjice dinosaurusima da pogleda? Mislim, kako uopšte neko određuje pol dinosaurusima?"
<BR>&nbsp;&nbsp;&nbsp;&nbsp;&nbsp;"Polni organi variraju kod raznih vrsta. Kod nekih je to lakše, kod drugih suptilnije. Ali, da odgovorim na vaše pitanje. Razlog zbog koga znamo da su sve životinje ženke je taj što ih bukvalno takve pravimo: kontrolišemo njihove hromozome i kontrolišemo unutar-jajčano razvojno okruženje. Sa stanovišta bioinženjeringa, ženke je lakše razmnnožavati. Mi svi počnjemo život kao ženke. Potrebni su neki dodatni efekti - kao jedan hormon u pravom trenutku razvoja - da bi se embrion koji raste preobratio u mužjaka. Međutim, ako je ostavljen sam sebi, embrion će po prirodi postati ženka. Tako da su sve naše životinje ženke. Mi se trudimo da se prema nekima odnosimo kao preme mužjacima - kao prema tiranosaurusu reksu; svi mu se obraćamo sa 'on' - međutim, u suštini, svi su oni ženke. I, verujte mi, ne mogu da se razmnožavaju."
<BR>&nbsp;&nbsp;&nbsp;&nbsp;&nbsp;Mali velociraptor njuškao je Tima, a onda je protresao glavu o Timov vrat. Tim se zakikotao.
<BR>&nbsp;&nbsp;&nbsp;&nbsp;&nbsp;"Želi da je nahraniš", reče Vu.
<BR>&nbsp;&nbsp;&nbsp;&nbsp;&nbsp;"Šta jede?"
<BR>&nbsp;&nbsp;&nbsp;&nbsp;&nbsp;"Miševe. Ali tek što je jela, tako da je neko vreme nećemo hraniti."
<BR>&nbsp;&nbsp;&nbsp;&nbsp;&nbsp;Mali raptor se nagnuo nazad, buljio u Tima i ponovo mahao ručicama kroz vazduh. Tim je video kandžice na tri prsta svake šape. Onda mu je raptor ponovo zakopao glavu u vrat.
<BR>&nbsp;&nbsp;&nbsp;&nbsp;&nbsp;Grant je prišao i kritički se zagledao u stvorenje. Dodirnuo je majušne troprsne šape. On reče Timu: "Imaš li nešto protiv?" i Tim mu ga predade u ruke.
<BR>&nbsp;&nbsp;&nbsp;&nbsp;&nbsp;Grant je prevrnuo životinju na leđa, proučavao je, dok se gušterčić koprcao i praćakao. Onda je podigao životinju visoko da je pogleda iz profila i ona resko vrisnu.
<BR>&nbsp;&nbsp;&nbsp;&nbsp;&nbsp;"To joj se ne sviđa", reče Redžis. "Ne voli da se udaljuje od dodira sa telom..."
<BR>&nbsp;&nbsp;&nbsp;&nbsp;&nbsp;Raptor je i dalje vrištao, ali Grant na to nije obraćao pažnju. Sada mu je stiskao rep opipavajući kosti. Redžis reče: "Doktore Grant. Molim vas."
<BR>&nbsp;&nbsp;&nbsp;&nbsp;&nbsp;"Ne nanosim joj bol."
<BR>&nbsp;&nbsp;&nbsp;&nbsp;&nbsp;"Doktore Grant. Ova stvorenja nisu iz našeg sveta. Oni potiču iz vremena kada unaokolo nije bilo ljudskih bića da ih bockaju i gurkaju."
<BR>&nbsp;&nbsp;&nbsp;&nbsp;&nbsp;"Ja ne bockam i ne..."
<BR>&nbsp;&nbsp;&nbsp;&nbsp;&nbsp;"Doktore Grant. Spustite je", reče Ed Redžis.
<BR>&nbsp;&nbsp;&nbsp;&nbsp;&nbsp;"Ali..."
<BR>&nbsp;&nbsp;&nbsp;&nbsp;&nbsp;"Odmah." Redžis je počeo da bude nervozan.
<BR>&nbsp;&nbsp;&nbsp;&nbsp;&nbsp;Grant je vratio životinju Timu. Prestala je da ciči. Tim je mogao da oseti njeno malo srce kako ubrzano lupa o njegove grudi.
<BR>&nbsp;&nbsp;&nbsp;&nbsp;&nbsp;"Žao mi je, doktore Grant", reče Redžis. "Ali ove životinje su osetljive kao male. Izgubili smo nekoliko zbog postnatalnog stresnog sindroma, za koji verujemo da je adrenokortikalno posredovan. Ponekad umiru u prvih pet minuta."
<BR>&nbsp;&nbsp;&nbsp;&nbsp;&nbsp;Tim je mazio malog raptora. "U redu je, momak", reče on. "Sad je sve u redu." Srce je još ubrzano lupalo.
<BR>&nbsp;&nbsp;&nbsp;&nbsp;&nbsp;"Osećamo da je važno da se prema životinjama odnose što je ljudskije moguće", reče Redžis. "Obećavam vam da ćete kasnije moći da ga potpuno ispitate."
<BR>&nbsp;&nbsp;&nbsp;&nbsp;&nbsp;Ali Grant nije mogao da se uzdrži. Ponovo je prišao životinji u Timovim rukama i zurio u nju.
<BR>&nbsp;&nbsp;&nbsp;&nbsp;&nbsp;Mali velociraptor je otvorio čeljusti i zašištao na Granta, u stavu iznenadnog snažnog besa.
<BR>&nbsp;&nbsp;&nbsp;&nbsp;&nbsp;"Fascinantno", reče Grant.
<BR>&nbsp;&nbsp;&nbsp;&nbsp;&nbsp;"Mogu li da ostanem da se igram s njom?" upita Tim.
<BR>&nbsp;&nbsp;&nbsp;&nbsp;&nbsp;"Ne sad", reče Ed Redžis, bacajući pogled na sat. "Tri sata je, a to je pravo vreme za obilazak samog parka, tako da ćete moći da vidite sve dinosauruse u prebivalištima koje smo im projektovali."
<BR>&nbsp;&nbsp;&nbsp;&nbsp;&nbsp;Tim je pustio velociraptora, koji je pojurio po sobi, zgrabio krpicu, stavio je u usta i teglio joj kraj majušnim šapama.
</P></TD></TR></TABLE>
<P class="next">
<A HREF=p25.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
