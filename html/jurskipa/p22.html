<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>JURSKI PARK
<P>&nbsp;&nbsp;&nbsp;&nbsp;&nbsp;Ušli su u zeleni tunel nadnetih palmi koji je vodio do glavne zgrade za posetioce. Na sve strane, prostrani i doterani zasadi naglašavali su osećaj da ulaze u novi svet, preistorijski tropski svet, i da za sobom ostavljaju normalan svet.
<BR>&nbsp;&nbsp;&nbsp;&nbsp;&nbsp;Eli reče Grantu: "Deluju prilično dobro."
<BR>&nbsp;&nbsp;&nbsp;&nbsp;&nbsp;"Da", reče Grant. "Želim da ih izbliza vidim. Želim da im podignem jastučiće stopala, proverim kandže, opipam kožu, otvorim čeljusti, pogledam zube. Sve do tada neću biti siguran. Međutim, zaista dobro izgledaju."
<BR>&nbsp;&nbsp;&nbsp;&nbsp;&nbsp;"Pretpostavljam da to pomalo manja tvoje polje", reče Malkolm.
<BR>&nbsp;&nbsp;&nbsp;&nbsp;&nbsp;Grant odmahnu glavom. "To sve menja", reče on.
<BR>&nbsp;&nbsp;&nbsp;&nbsp;&nbsp;Već 150 godina, sve od otkrića divovskih životinjskih kostiju u Evropi, proučavanje dinosaurusa bilo je vežbanje naučne dedukcije. Paleontologija je u suštini bila detektivski posao, traganje za uporištima u kostima fosila i tragovima davno nestalih divova. Najbolji paleontolozi bili su oni koji su mogli da izvedu najmudrije dedukcije.
<BR>&nbsp;&nbsp;&nbsp;&nbsp;&nbsp;I sve velike rasprave u paleontologiji bile su vođene u tom stilu - uključujući i gorku debatu, u kojoj je Grant bio ključna figura, o tome da li su dinosaurusi bili toplokrvni.
<BR>&nbsp;&nbsp;&nbsp;&nbsp;&nbsp;Naučnici su uvek svrstavali dinosauruse u gmizavce, hladnokrvna stvorenja koja toplotu koja im je potrebna za život izvlače iz okoline. Sisar može da metabolizmom iz hrane stvori telesnu toplinu, ali gmizavac ne može. Na kraju, šačica istraživača - prvenstveno vođena od strane Džona Ostruma i Roberta Bakera sa Jejla - počela je da sumnja da taj koncept sporih, hladnokrvnih dinosaurusa, ne može da odgovori na fosilne nalaze. Metodom klasične dedukcije, izvukli su zaključke iz nekoliko linija dokaza.
<BR>&nbsp;&nbsp;&nbsp;&nbsp;&nbsp;Prvo je bio stav: gušteri i gmizavci puze zgrčenih nogu, priljubljeni uz zemlju zbog toplote. Gušteri nemaju energije da stoje na stražnjim nogama duže od nekoliko sekundi. Međutim, dinosaurusi su stajali na pravim nogama, a mnogi su hodali uspravljeni na stražnje noge. Među živim životinjama, uspravno držanje javlja se samo kod toplokrvnih sisara i ptica. Zato držanje dinosaurusa navodi na njihovu toplokrvnost.
<BR>&nbsp;&nbsp;&nbsp;&nbsp;&nbsp;Zatim su proučavali metabolizam i računali koliki je pritisak bio potreban da gura krv uz osamnaest stopa dug vrat brahiosaurusa i zaključili da bi on mogao da se postigne samo uz pomoć toplokrvnog srca sa četiri komore.
<BR>&nbsp;&nbsp;&nbsp;&nbsp;&nbsp;Posle toga proučavali su staze, fosilne otiske stopala u blatu, i zaključili da su dinosaurusi trčali brzo kao čovek; takva aktivnost podrazumeva toplokrvnost. Pronašli su ostatke dinosaurusa iznad arktičkog kruga, u hladnoj sredini nezamislivoj za gmizavce. A nove studije ponašanja u grupi, zasnovane pretežno na radu samog Granta, nagoveštavale su da su dinosaurusi imali složen društveni život i da su podizali mlade, što gmizavci ne čine. Kornjače napuštaju svoja jaja. Ali dinosaurusi verovatno to nisu činili.
<BR>&nbsp;&nbsp;&nbsp;&nbsp;&nbsp;Polemika o toplokrvnosti buktala je petnaest godina. Pre nego što je prihvaćeno novo shvatanje o dinosaurusima kao brzim, aktivnim životinjama - ali ne bez trajnih animoziteta. Na konvencijama, još je bilo kolega koji nisu razgovarali jedni s drugim.
<BR>&nbsp;&nbsp;&nbsp;&nbsp;&nbsp;Ali, sada, ako je moguće klonirati dinosauruse - pa, Grantovo polje proučavanja smesta će se izmeniti. Paleontološko proučavanje dinosaurusa je gotovo. Ceo poduhvat - muzejske dvorane sa njihovim divovskim skeletima i čoporima đaka što mehanički ponavljaju, univerzitetske laboratorije s njihovim tacnicama za kosti, istraživački članci, časopisi - svemu tome je kraj.
<BR>&nbsp;&nbsp;&nbsp;&nbsp;&nbsp;"Ne delujete smeteno", reče Malkolm.
<BR>&nbsp;&nbsp;&nbsp;&nbsp;&nbsp;Grant odmahnu glavom. "To je razmatrano, u polju. Mnogi su zamišljali da će do toga da dođe, ali ne tako brzo."
<BR>&nbsp;&nbsp;&nbsp;&nbsp;&nbsp;"Priča o našoj vrsti", reče Malkolm, nasmejan. "Svi znaju da će do toga da dođe, ali ne tako brzo."
<BR>&nbsp;&nbsp;&nbsp;&nbsp;&nbsp;Kako su hodali niz stazu, više nisu mogli da vide dinosauruse, ali su mogli da ih čuju kako blago trube u daljini.
<BR>&nbsp;&nbsp;&nbsp;&nbsp;&nbsp;Grant reče: "Ja imam samo jedno pitanje, odakle im DNK?"
<BR>&nbsp;&nbsp;&nbsp;&nbsp;&nbsp;Grant je bio svestan da ozbiljne spekulacije u laboratorijama u Berkliju, Tokiju i Londonu mogu da dovedu do toga da će biti moguće kloniranje istrebljenih životinja kao što su dinosaurusi - ako je moguće dobiti nešto DNK dinosaurusa s kojom bi se moglo raditi. Problem je bio u tome što su se svi poznati dinosaurusi bili fosili, a fosilizacija uništava veći deo DNK i zamenjuje je neorganskim materijalom. Naravno, kad bi dinosaurus bio zamrznut ili sačuvan u tresetištu, ili mumificiran u pustinji, onda bi DNK možda bilo moguće ponovo dobiti.
<BR>&nbsp;&nbsp;&nbsp;&nbsp;&nbsp;Ali niko nikad nije pronašao zamrznutog ili mumificiranog dinosaurusa. Zato je kloniranje bilo nemoguće. Nije bilo ničega iz čega bi bilo moguće klonirati. Sva moderna genetička tehnologija bila je beskorisna. Bilo je to kao da imaš fotokopir aparat, a nemaš šta da kopiraš njime.
<BR>&nbsp;&nbsp;&nbsp;&nbsp;&nbsp;Eli reče: "Ne možeš da reprodukuješ pravog dinosaurusa, zato što nemaš pravu DNK dinosaurusa."
<BR>&nbsp;&nbsp;&nbsp;&nbsp;&nbsp;"Osim ako ne postoji način o kom nismo razmišljali", reče Grant.
<BR>&nbsp;&nbsp;&nbsp;&nbsp;&nbsp;"Šta, na primer?" upita ona.
<BR>&nbsp;&nbsp;&nbsp;&nbsp;&nbsp;"Ne znam", reče Grant.
<BR>&nbsp;&nbsp;&nbsp;&nbsp;&nbsp;S druge strane ograde, krenuli su ka bazenu za plivanje koji se prelivao preko niza vodopada i manjih bazena u steni. Površina je bila zasejana ogromnom paprati. "Zar je ovo neobično?" upita Ed Redžis. "Naročito kad je dan maglovit ove biljke zaista doprinose preistorijskoj atmosferi. Ovo su, naravno, autentične jurske paprati."
<BR>&nbsp;&nbsp;&nbsp;&nbsp;&nbsp;Eli zastade da izbliza osmotri paprati. Da, bilo je to baš ono što je i rekao: Serenna veriformans, biljka u izobilju nađena u fosilima starijim od dve stotine miliona godina, sada rasprostranjena samo u močvarama Brazila i Kolumbije. Ali ko god je odlučio da smesti ovu paprat pored bazena očigledno nije znao da spore veriformansa sadrže smrtonosan beta-karbolinski alkaloid. Čak i od dodira privlačnih zelenih listova možete se razboleti, a ako bi dete stavilo punu šaku u uste, gotovo sigurno bi umrlo - otrov je bio pedeset puta otrovniji od otrova oleandra.
<BR>&nbsp;&nbsp;&nbsp;&nbsp;&nbsp;Ljudi su tako naivni kad su biljke u pitanju, pomisli Eli. Oni biraju biljke po izgledu, kao što biraju slike na zidu. Nikad ne razmišljaju o njima kao o pravim živim bićima, koja vredno obavljaju sve životne funkcije disanja, hranjenja, izlučivanja, reprodukcije - i odbrane.
<BR>&nbsp;&nbsp;&nbsp;&nbsp;&nbsp;Međutim, Eli je znala da su, tokom istorije Zemlje, biljke evoluirale isto tako takmičarski kao i životinje, a na određene načine i žešće. Otrov Serenne veriformans bio je mali primer razrađenog hemijskog arsenala oružja koje su pravile biljke. Postoje terpeni koje biljke šire da otruju zemljište oko sebe i spreče suparnike; alkaloidi, koji ih čine neukusnim za insekte i neprijatelje (i decu), i feromoni, pomoću kojih komuniciraju. Kada Daglasovu jelu napadnu pčele, ona proizvodi hemikaliju protiv hranjenja - što čine i ostale Daglasove jele u udaljenim delovima šume. To se dešava kao odgovor na upozoravajuću, aleohemikaliju koju izlučuje napadnuto drveće.
<BR>&nbsp;&nbsp;&nbsp;&nbsp;&nbsp;Ljudi koji zamišljaju da se život na Zemlji odvija tako što se životinje kreću na zelenoj pozadini pokazuju ozbiljno nerazumevanje onoga što vide. Zelena pozadina vrvi od života. Biljke rastu, pokreću se, uvrću i okreću, bore za sunce. One neprestano stupaju u interakciju sa životinjama - odvraćajući neke korom i trnjem, trujući druge, a hraneći treće da potpomognu njihovo razmnožavanje, ne bi li ovi dalje širili njihov polen i seme. To je složen, dinamičan proces koji nije prestajao da je fascinira. A za koji je znala da ga većina naprosto ne razume.
<BR>&nbsp;&nbsp;&nbsp;&nbsp;&nbsp;Ali ako je sađenje smrtonosne paprati nekakav znak, onda je jasno da dizajneri Jurskog parka nisu bili dovoljno pažljivi.
<BR>&nbsp;&nbsp;&nbsp;&nbsp;&nbsp;"Zar to nije upravo predivno?" govorio je Ed Redžis. "Ako pogledate napred, videćete našu Safari kolibu." Eli je ugledala teatralnu, nisku zgradu sa nizom staklenih piramida na krovu. "Tu ćete svi odsesti u Jurskom parku."
<BR>&nbsp;&nbsp;&nbsp;&nbsp;&nbsp;Grantove odaje bile su u bež tonovima, ratanski nameštaj sa zelenim motivima džungle. Soba nije bila sasvim dovršena; u klozetu bile su kamare drveta za gradnju i delići električnih žica na podu. U uglu nalazio se televizorski prijemnik sa natpisom na vrhu:
<BR>
<BR>&nbsp;&nbsp;&nbsp;&nbsp;&nbsp;Kanal 2: Hipsilofodontska brda
<BR>&nbsp;&nbsp;&nbsp;&nbsp;&nbsp;Kanal 3: Triceratopsko područje
<BR>&nbsp;&nbsp;&nbsp;&nbsp;&nbsp;Kanal 4: Sauropodska močvara
<BR>&nbsp;&nbsp;&nbsp;&nbsp;&nbsp;Kanal 5: Mesožderska oblast
<BR>&nbsp;&nbsp;&nbsp;&nbsp;&nbsp;Kanal 6: Stegosauruski jug
<BR>&nbsp;&nbsp;&nbsp;&nbsp;&nbsp;Kanal 7: Velociraptorska dolina
<BR>&nbsp;&nbsp;&nbsp;&nbsp;&nbsp;Kanal 8: Pterosarusov vrh
<BR>
<BR>&nbsp;&nbsp;&nbsp;&nbsp;&nbsp;Grant je smatrao da su imena iritirajuće zgodna. Uključio je televizor, ali dobio je samo statički šum. Isključio ga je; ušao u spavaću sobu, bacio kofer na krevet. Pravo iznad kreveta nalazio se veliki piramidalni prozor ka nebu. Stvarao je osećaj šatora, kao da spavaš pod zvezdama. Na nesreću, staklo je moralo da bude zaštićeno teškim šipkama, tako da su prugaste senke padale preko kreveta.
<BR>&nbsp;&nbsp;&nbsp;&nbsp;&nbsp;Grant je zastao. Video je planove kolibe, ali se nije sećao šipki na prozoru prema nebu. U stvari, ove šipke delovale su kao prilično grub dodatak. Crni čelični ram bio je načinjen sa spoljne strane staklenih zidova, a šipke su bile zavarene za ram.
<BR>&nbsp;&nbsp;&nbsp;&nbsp;&nbsp;Zbunjen, Grant je prešao iz spavaće u dnevnu sobu. Njegov prozor gledao je na bazen za plivanje.
<BR>&nbsp;&nbsp;&nbsp;&nbsp;&nbsp;"Uzgred, one paprati su otrovne", reče Eli, dok je ulazila u njegovu sobu. "Ali jesi li primetio nešto u vezi sobe, Alane?"
<BR>&nbsp;&nbsp;&nbsp;&nbsp;&nbsp;"Izmenili su projekat."
<BR>&nbsp;&nbsp;&nbsp;&nbsp;&nbsp;"Da, mislim da jesu." Kretala se po sobi. "Prozori su mali", reče ona. "A staklo je postavljeno u čelični ram. Vrata su opšivena čelikom. To ne bi trebalo da bude potrebno. A da li si video ogradu kada smo ušli?"
<BR>&nbsp;&nbsp;&nbsp;&nbsp;&nbsp;Grant klimnu. Cela koliba bila je okružena ogradom sa šipkama od palac debelog čelika. Ograda je bila skladno uklopljena u teren i obojena jednolično crno da podseća na liveno gvožđe, međutim, nikakav kozmetički napor nije mogao da prikrije debljinu metala ili njenu visinu od dvanaest stopa.
<BR>&nbsp;&nbsp;&nbsp;&nbsp;&nbsp;"Ne sećam se ni da je ograda bila projektovana", reče Eli. "Izgleda mi kao da su ovo mesto pretvorili u tvrđavu."
<BR>&nbsp;&nbsp;&nbsp;&nbsp;&nbsp;Grant pogleda na sat. "Sigurno ćemo pitati zašto je tako", reče on. "Obilazak počinje za dvadeset minuta."
</P></TD></TR></TABLE>
<P class="next">
<A HREF=p23.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
