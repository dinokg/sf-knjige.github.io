<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>PARK
<P>&nbsp;&nbsp;&nbsp;&nbsp;&nbsp;Blago pucketanje, nalik na vatru u ognjištu. Nešto toplo i vlažno golicalo je Grantov članak na nozi. Otvorio je oči i ugledao ogromnu žutosivu glavu. Glava se sužavala ka ravnim ustima zaobljenim kao pačji kljun. Oči, koje su stršale iznad ravnog kljuna bile su nežne i blage kao kravlje. Patkasta usta otvarala su se i žvakala grančice na grani na kojoj je Grant sedeo. Video je velike ravne zube na obrazu. Tople usne opet su mu dotakle članak kako je životinja žvakala.
<BR>&nbsp;&nbsp;&nbsp;&nbsp;&nbsp;Hadrosaurus kljunaš. Bio je zadivljen što ga vidi tako izbliza. Nije se plašio; sve vrste dinosaurusa kljunaša bile su biljožderi, a ovaj se ponašao baš kao krava. Bez obzira što je bio ogroman, ponašanje mu je bilo tako blago i miroljubivo da se Grant nije osećao ugrožen. Ostao je gde je i bio na grani, pazeći da se ne pomeri, i posmatrao ga kako jede.
<BR>&nbsp;&nbsp;&nbsp;&nbsp;&nbsp;Grant je bio zadivljen jer je imao posednička osećanja prema ovoj životinji: verovatno je to bio majasaurus, iz kasne krede, poreklom iz Montane. Uz Džona Hornera, Grant je bio prvi koji je opisao tu vrstu. Majasaurusi su imali naviše zakrivljenu usnu, što je odavalo utisak da se smeju. Ime je značilo: 'gušter dobra majka'; mislilo se da su majasaurusi štitili jaja dok se bebe ne rode i budu sposobne da se brinu za sebe.
<BR>&nbsp;&nbsp;&nbsp;&nbsp;&nbsp;Grant je čuo uporno čavrljanje i velika glava spustila se dole. Pomakao se samo malo, dovoljno da vidi bebu hadrosaurusa kako se vrzma oko nogu odraslog. Beba je bila zatvorene žutosive boje sa crnim tačkama. Odrasla životinja sagnula je glavu nisko do zemlje i čekala, nepokretna, dok se beba nije uspravila na stražnje noge, oslanjajući prednje na majčine čeljusti, i počela da jede granje koje je izbijalo sa strane majčinih usta.
<BR>&nbsp;&nbsp;&nbsp;&nbsp;&nbsp;Majka je strpljivo čekala dok beba nije završila s jelom i ponovo se spustila na sve četiri. Onda se velika glava opet podigla ka Grantu.
<BR>&nbsp;&nbsp;&nbsp;&nbsp;&nbsp;Hadrosaurus je nastavio da jede, samo nekoliko stopa od njega. Grant je posmatrao dva izdužena otvora za vazduh na vrhu ravnog gornjeg dela kljuna. Očigledno hadrosaurus nije mogao da nanjuši Granta. A, iako je levo oko gledalo pravo u njega, iz nekog razloga hadrosaurus nije reagovao na njega.
<BR>&nbsp;&nbsp;&nbsp;&nbsp;&nbsp;Setio se kako prošle noći tiranosaurus nije mogao da ga vidi. Grant se odlučio na jedan opit.
<BR>&nbsp;&nbsp;&nbsp;&nbsp;&nbsp;Zakašljao se. U trenu, hadrosaurus se sledio, velika glava odjednom se smirila, čeljusti su prestale da žvaću. Samo se oko pomeralo i tražilo izvor zvuka. Onda, trenutak kasnije, kada se činilo da više ne preti opasnost, životinja je nastavila da žvaće.
<BR>&nbsp;&nbsp;&nbsp;&nbsp;&nbsp;Zadivljujuće, pomisli Grant.
<BR>&nbsp;&nbsp;&nbsp;&nbsp;&nbsp;Sedeći u njegovim rukama, Leksi otvori oči i reče: "Hej, šta je to?"
<BR>&nbsp;&nbsp;&nbsp;&nbsp;&nbsp;Uznemiren, hadrosaurus je zatrubio, tako glasno i rezonantno, da je to toliko zapanjilo Leksi, da je gotovo pala s drveta. Hadrosaurus je odmakao glavu od granja i ponovo zatrubio.
<BR>&nbsp;&nbsp;&nbsp;&nbsp;&nbsp;"Ne ljuti je", reče Tim, s grane iznad.
<BR>&nbsp;&nbsp;&nbsp;&nbsp;&nbsp;Beba je začavrljala i skupila se ispod majčinih nogu, kad se hadrosaurus odmakao od drveta. Majka je naherila glavu i ispitivački zurila u granu na kojoj su sedeli Grant i Leksi. Sa nagore uvrnutim nasmešenim usnama, dinosaurus je delovao komično.
<BR>&nbsp;&nbsp;&nbsp;&nbsp;&nbsp;"Je li ona glupa?" upita Leksi.
<BR>&nbsp;&nbsp;&nbsp;&nbsp;&nbsp;"nije", reče Grant. "Samo si je iznenadila."
<BR>&nbsp;&nbsp;&nbsp;&nbsp;&nbsp;E, pa", reče Leksi, "'oće li da nas pusti da siđemo, ili šta?"
<BR>&nbsp;&nbsp;&nbsp;&nbsp;&nbsp;Hadrosaurus se povukao deset stopa od drveta. Ponovo je zatrubio. Grant je imao utisak da pokušava da ih uplaši i otera. Ali činilo se da dinosaurus u stvari ne zna šta da radi. Ponašao se zbunjeno i nelagodno. Oni su čekali u tišini i posle jednog minuta hadrosaurus je ponovo prišao grani; čeljusti su mu se unapred pokretale. Očigledno će nastaviti da jede.
<BR>&nbsp;&nbsp;&nbsp;&nbsp;&nbsp;"Zaboravi", reče Leksi. "Ja ovde ne ostajem." Počela je da silazi niz grane. Zbog njenih pokreta, hadrosaurus je ponovo počeo da trubi.
<BR>&nbsp;&nbsp;&nbsp;&nbsp;&nbsp;Grant je bio zadivljen. Pomislio je, on nas zaista ne vidi kad se ne krećemo. A samo minut kasnije bukvalno je zaboravio da smo bili tu. Bilo je to baš kao kod tiranosaurusa - još jedan klasični primer vizuelnog korteksa vodozemaca. Proučavanja žaba pokazala su da vodozemci mogu da vide samo stvari koje se kreću, kao insekte. Ako se nešto ne kreće, oni ga bukvalno ne vide. Isto je izgleda bilo i kod dinosaurusa.
<BR>&nbsp;&nbsp;&nbsp;&nbsp;&nbsp;U svakom slučaju, majasaurus je sada izgleda otkrio da su ova čudna stvorenja koja se spuštaju niz drvo suviše problematična. Poslednji put zatrubivši, ženka je lagano gurnula svoju bebu i polako otrupkala dalje. Zastala je jednom i okrenula se ka njima da ih pogleda, a zatim nastavila.
<BR>&nbsp;&nbsp;&nbsp;&nbsp;&nbsp;Spustili su se na zemlju. Leksi se otresla. Oba deteta bila su prekrivena slojem fine prašine. Svuda oko njih trava je bila utabana. Bilo je tragova krvi i osećao se nekakav opor miris.
<BR>&nbsp;&nbsp;&nbsp;&nbsp;&nbsp;Grant je pogledao na sat. "Klinci, bolje da pođemo", reče on.
<BR>&nbsp;&nbsp;&nbsp;&nbsp;&nbsp;"Ja ne", reče Leksi. "Ja više tamo ne izlazim."
<BR>&nbsp;&nbsp;&nbsp;&nbsp;&nbsp;"Moramo."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Zato što", reče Grant, "moramo da im kažemo za brod. Pošto izgleda da nas ne vide na senzorima pokreta, moramo sami da se vratimo. To je jedini način."
<BR>&nbsp;&nbsp;&nbsp;&nbsp;&nbsp;"Zašto ne pođemo splavom?"
<BR>&nbsp;&nbsp;&nbsp;&nbsp;&nbsp;"Kakvim splavom?"
<BR>&nbsp;&nbsp;&nbsp;&nbsp;&nbsp;Tim je pokazao na nisku zgradu održavanja sa rešetkama u kojoj su proveli noć. Bila je daleko dvadeset jardi, preko polja. "Video sam tamo splav", reče on.
<BR>&nbsp;&nbsp;&nbsp;&nbsp;&nbsp;Grant je smesta razumeo prednosti. Sada je bilo sedam sati ujutro. Moraju barem osam milja da pređu. Ako bi išli splavom niz reku, mogli bi brze da idu nego kopnom. "'Ajmo da to uradimo", reče on.
<BR>&nbsp;&nbsp;&nbsp;&nbsp;&nbsp;Arnold je pritisnuo mod vizuelnog pretraživanja i posmatrao kako monitori počinju da pretražuju park; prizor se menjao svake dve sekunde. Bilo je naporno za gledanje, ali bio je to najbrži način da nađu Nedrijev džip i Maldun je bio nepopustljiv po tom pitanju. Otišao je sa Ęenarom da pogleda stampedo, ali sad je bio dan i želeo je da mu nađu kola. Želeo je oružje.
<BR>&nbsp;&nbsp;&nbsp;&nbsp;&nbsp;Njegov interkom je kliknuo. "Gospodine Arnold, mogu li da porazgovaram s vama?"
<BR>&nbsp;&nbsp;&nbsp;&nbsp;&nbsp;Bio je to Hamond. Zvučalo je kao glas Boga.
<BR>&nbsp;&nbsp;&nbsp;&nbsp;&nbsp;"Želite li da dođete ovamo, gospodine Hamond?"
<BR>&nbsp;&nbsp;&nbsp;&nbsp;&nbsp;"Ne, gospodine Arnold", reče Hamond. "Dođite do mene. Ja sam u genetičkoj laboratoriji s doktorom Vuom. Čekamo vas."
<BR>&nbsp;&nbsp;&nbsp;&nbsp;&nbsp;Arnold uzdahnu i odvoji se od ekrana.
<BR>&nbsp;&nbsp;&nbsp;&nbsp;&nbsp;Grant je tumarao duboko u tamnim odajama zgrade. Progurao se pored petogalonskih kontejnera s herbicidima, opreme za potresivanje drveća, rezervnih guma za džip, namotaja ciklonske ograde, vreća sa sto funti đubreta, gomile smeđih keramičkih izolatora, praznih konzervi s motornim uljem, radnih svetiljki i kablova.
<BR>&nbsp;&nbsp;&nbsp;&nbsp;&nbsp;"Ne vidim nikakav splav."
<BR>&nbsp;&nbsp;&nbsp;&nbsp;&nbsp;"Nastavite."
<BR>&nbsp;&nbsp;&nbsp;&nbsp;&nbsp;Vreće cementa, komadi bakarnih cevi, zelena mreža... i dva plastična vesla koja su visila na hvataljkama na betonskom zidu.
<BR>&nbsp;&nbsp;&nbsp;&nbsp;&nbsp;"U redu", reče on, "ali gde je splav?"
<BR>&nbsp;&nbsp;&nbsp;&nbsp;&nbsp;"Mora da je tu negde", reče Tim.
<BR>&nbsp;&nbsp;&nbsp;&nbsp;&nbsp;"Ti nisi video splav?"
<BR>&nbsp;&nbsp;&nbsp;&nbsp;&nbsp;"Ne. Samo sam pretpostavio da je tu."
<BR>&nbsp;&nbsp;&nbsp;&nbsp;&nbsp;Preturajući po stvarima, Grant nije našao nikakav splav. Ali našao je komplet crteža, savijenih u rolnu i poprskanih mrljama od vlage, nabijen u metalni ormarić na zidu. Raširio je crteže na pod i oterao velikog pauka. Dugo ih je gledao.
<BR>&nbsp;&nbsp;&nbsp;&nbsp;&nbsp;"Gladna sam..."
<BR>&nbsp;&nbsp;&nbsp;&nbsp;&nbsp;"Sačekaj malo."
<BR>&nbsp;&nbsp;&nbsp;&nbsp;&nbsp;Bile su to detaljne topografske karte glavnog dela ostrva, gde su sada bili. Prema ovome, laguna se sužavala u reku koju je ranije video, a koja je skretala na sever... pravo kroz područje ptica... a pola milja dalje bila je koliba za posetioce.
<BR>&nbsp;&nbsp;&nbsp;&nbsp;&nbsp;Prelistavao je stranice. Kako doći do lagune? Prama planovima, na stražnjoj strani zgrade u kojoj su se nalazili trebalo bi da postoje vrata. Grant je podigao pogled i ugledao ih, udubljena u betonskom zidu. Vrata su bila dovoljno velika da prođu kola. Kada ih je otvorio, ugledao je popločan put koji je vodio pravo dole do lagune. Put je bio ukopan u zemlju, tako da se odozgo nije video. Mora da je to bio još jedan servisni put. A vodio je do doka na ivici lagune. A na doku bilo je jasno šablonom napisano SMEŠTAJ SPLAVOVA.
<BR>&nbsp;&nbsp;&nbsp;&nbsp;&nbsp;"Hej", reče Tim, "vidi ovo." Pružio je Grantu metalnu kutiju.
<BR>&nbsp;&nbsp;&nbsp;&nbsp;&nbsp;Otvorivši je, Grant je našao pištolj na komprimovan vazduh i platneni pojas sa mecima. Ukupno je bilo šest metaka, svaki debeo kao njegov prst. Označeni MORO-709.
<BR>&nbsp;&nbsp;&nbsp;&nbsp;&nbsp;"Bravo, Time." Prebacio je pojas preko ramena i zabio pištolj u pantalone.
<BR>&nbsp;&nbsp;&nbsp;&nbsp;&nbsp;"Je li to pištolj za uspavljivanje?"
<BR>&nbsp;&nbsp;&nbsp;&nbsp;&nbsp;"Rek'o bih."
<BR>&nbsp;&nbsp;&nbsp;&nbsp;&nbsp;"A šta je s čamcem?" upita Leksi.
<BR>&nbsp;&nbsp;&nbsp;&nbsp;&nbsp;"Mislim da je na doku", reče Grant. Pošli su putem. Grant je na ramenu nosio vesla.
<BR>&nbsp;&nbsp;&nbsp;&nbsp;&nbsp;"Nadam se da je splav veliki", reče Leksi, "jer ne umem da plivam."
<BR>&nbsp;&nbsp;&nbsp;&nbsp;&nbsp;"Ne brini", reče on.
<BR>&nbsp;&nbsp;&nbsp;&nbsp;&nbsp;"Možda i neku ribu upecamo", reče ona.
<BR>&nbsp;&nbsp;&nbsp;&nbsp;&nbsp;Hodali su niz put, s usecima na obe strane. Čuo se duboko, ritmično frktanje, ali Grant nije mogao da odrede odakle dolazi.
<BR>&nbsp;&nbsp;&nbsp;&nbsp;&nbsp;"Jesi li siguran da je splav tamo dole?" upita Leksi, mršteći nos.
<BR>&nbsp;&nbsp;&nbsp;&nbsp;&nbsp;"Verovatno je", reče Grant.
<BR>&nbsp;&nbsp;&nbsp;&nbsp;&nbsp;Kako su napredovali, ritmično frktanje postajalo je sve glasnije, međutim, čuli su i postojano brujanje, zujanje. Kada su stigli do kraja puta, na ivici malog betonskog doka, Grant se zamrznuo od šoka.
<BR>&nbsp;&nbsp;&nbsp;&nbsp;&nbsp;Tiranosaurus je bio upravo tamo.
<BR>&nbsp;&nbsp;&nbsp;&nbsp;&nbsp;Sedeo je uspravno u senci jednog drveta; stražnje noge bile su mu ispružene ispred. Oči su mu bile otvorene, ali se nisu pokretala, osim što se glava blago podizala i spuštala prilikom svakog frktaja. Zujanje je poticalo od oblaka muva koje su ga okruživale, puzale mu po licu i otromboljenim čeljustima, krvavim očnjacima i crvenom butu ubijenog hadrosaurusa koji je ležao na boku pored tiranosaurusa.
<BR>&nbsp;&nbsp;&nbsp;&nbsp;&nbsp;Tiranosaurus je bio udaljen samo dvadeset jardi. Grant je mislio da ga je sigurno video, ali velika životinja nije to odala. Samo je sedela tamo. U trenu je shvatio: tiranosaurus spava. Sedi uspravno, ali spava.
<BR>&nbsp;&nbsp;&nbsp;&nbsp;&nbsp;Dao je znak Timu i Leksi da ostanu gde su. Grant je polako stupio na dok, potpuno izložen pogledu tiranosaurusa. Velika životinja nastavila je da spava, blago frkćući.
<BR>&nbsp;&nbsp;&nbsp;&nbsp;&nbsp;Blizu kraja doka, drveno spremište bilo je obojeno u zeleno da se slaže s lišćem. Grant je tiho otkvačena vrata i pogledao unutra. Video je pola tuceta narandžastih jakni za spasavanje koje su visile na zidu, nekoliko kolutova mreže od koje je načinjena ograda, nekoliko namotaja konopca i dve velike gumene kocke na podu. Kocke su bile čvrsto vezane ravnim gumenim kaiševima.
<BR>&nbsp;&nbsp;&nbsp;&nbsp;&nbsp;Splavovi.
<BR>&nbsp;&nbsp;&nbsp;&nbsp;&nbsp;Pogledao je unazad prema Leksi.
<BR>&nbsp;&nbsp;&nbsp;&nbsp;&nbsp;Ustima je oblikovala: Nema čamca.
<BR>&nbsp;&nbsp;&nbsp;&nbsp;&nbsp;Klimnuo je glavom, Ima.
<BR>&nbsp;&nbsp;&nbsp;&nbsp;&nbsp;Tiranosaurus je podigao prednji ud da otera muve koje su mu zujale oko njuške. Međutim, osim toga nije se pomerao. Grant je izvukao jednu kocku na dok. Bila je iznenađujuće teška. Oslobodio je veze, našao cilindar za naduvavanje. Uz glasno šuštanje, gumenjak je počeo da se širi, a onda uz jedno ššš-hop! odskočio na dok, potpuno otvoren. U njihovim ušima, zvuk je bio zastrašujuće glasan.
<BR>&nbsp;&nbsp;&nbsp;&nbsp;&nbsp;Grant se okrenuo i pogledao tiranosaurusa.
<BR>&nbsp;&nbsp;&nbsp;&nbsp;&nbsp;Tiranosaurus je zaroktao i frknuo. Počeo je da se kreće. Grant se spremio na trk, ali životinja je samo pomerila svoju tešku masu, ponovo se smestila uz stablo i dugo, preglasno podrignula. Leksi je delovala zgađeno; mahala je rukom ispred lica.
<BR>&nbsp;&nbsp;&nbsp;&nbsp;&nbsp;Granta je oblio znoj od napetosti. Počeo je da vuše gumeni splav preko doka. Sleteo je u vodu, glasno pljusnuvši.
<BR>&nbsp;&nbsp;&nbsp;&nbsp;&nbsp;Dinosaurus je nastavio da spava.
<BR>&nbsp;&nbsp;&nbsp;&nbsp;&nbsp;Grant je vezao splav za dok i vratio se u skladište da ponese dva komada jakni za spasavanje. Stavio ih je u čamac, a onda mahnuo deci da dođu na dok.
<BR>&nbsp;&nbsp;&nbsp;&nbsp;&nbsp;Bleda od straha, Leksi je odmahnula: Ne.
<BR>&nbsp;&nbsp;&nbsp;&nbsp;&nbsp;Pokretom je rekao: Da.
<BR>&nbsp;&nbsp;&nbsp;&nbsp;&nbsp;Tiranosaurus je i dalje spavao.
<BR>&nbsp;&nbsp;&nbsp;&nbsp;&nbsp;Grant je preteći mahao kažiprstom. Leksi je ćutke došla i on joj je pokazao da se spusti na splav; onda je i Tim ušao, a zatim su oboje stavili jakne. Grant je ušao i odgurnuo se. Splav je ćutke otplutao u lagunu. Grant je podigao vesla i smestio ih u nosače. Počeli su da se udaljuju od doka.
<BR>&nbsp;&nbsp;&nbsp;&nbsp;&nbsp;Leksi se zavalila i glasno odahnula od olakšanja. A onda kao da ju je nešto pogodilo, i ona stavi ruku preko usta. Telo joj se treslo od prigušenih zvukova: potiskivala je kašalj.
<BR>&nbsp;&nbsp;&nbsp;&nbsp;&nbsp;Uvek je kašljala u nevreme!
<BR>&nbsp;&nbsp;&nbsp;&nbsp;&nbsp;"Leksi", besno prošapta Tim; gledao je unazad ka obali.
<BR>&nbsp;&nbsp;&nbsp;&nbsp;&nbsp;Utučeno je odmahnula glavom i pokazala na grlo. Znao je šta to znači: golica je u grlu. Morala bi da popije vode. Grant je vesla, pa se Tim nagnuo preko boka splava i zagnjurio šaku u lagunu. Pružio joj je šaku sklopljenu u zdelicu.
<BR>&nbsp;&nbsp;&nbsp;&nbsp;&nbsp;Leski se zakašljala glasno, praskavo. U Timovim ušima, zvuk je odjekivao peko vode kao pucanj.
<BR>&nbsp;&nbsp;&nbsp;&nbsp;&nbsp;Tiranosaurus je lenjo zevnuo i počešao se iza uva stražjim stopalom, kao pas. Ponovo je zevnuo. Bio je ošamućen posle dobrog obroka i budio se polako.
<BR>&nbsp;&nbsp;&nbsp;&nbsp;&nbsp;U čamcu, Leksi je ispuštala male, grgoljave zvukove.
<BR>&nbsp;&nbsp;&nbsp;&nbsp;&nbsp;"Leksi, zaveži!" reče Tim.
<BR>&nbsp;&nbsp;&nbsp;&nbsp;&nbsp;"Ne mogu mu ništa", prošaptala je Leksi, a onda se ponovo zakašljala. Grant je snažno veslao i moćno pomerao splav ka sredini lagune.
<BR>&nbsp;&nbsp;&nbsp;&nbsp;&nbsp;Na obali, tiranosaurus se teturavo uspravio.
<BR>&nbsp;&nbsp;&nbsp;&nbsp;&nbsp;"Ne mogu mu ništa, Timi!" utučeno je kriknula Leksi. "Ne mogu mu ništa!"
<BR>&nbsp;&nbsp;&nbsp;&nbsp;&nbsp;"Šššš!"
<BR>&nbsp;&nbsp;&nbsp;&nbsp;&nbsp;Grant je veslao što je mogao jače.
<BR>&nbsp;&nbsp;&nbsp;&nbsp;&nbsp;"Uostalom, nema veze", reče ona. "Dovoljno smo daleko. On ne ume da pliva."
<BR>&nbsp;&nbsp;&nbsp;&nbsp;&nbsp;"Naravno da ume da pliva, ti mali idiote!" vikao je Tim na nju. Na obali, tiranosaurus je sišao s doka i uronio u vodu lagune. Snažno se kretao ka njima.
<BR>&nbsp;&nbsp;&nbsp;&nbsp;&nbsp;"E, pa, otkud sam znala?" reče ona.
<BR>&nbsp;&nbsp;&nbsp;&nbsp;&nbsp;"Svi znaju da tiranosaurus ume da pliva! To piše u svakoj knjizi! Pobogu, pa svi gmizavci umeju da plivaju!"
<BR>&nbsp;&nbsp;&nbsp;&nbsp;&nbsp;"Zmije ne mogu."
<BR>&nbsp;&nbsp;&nbsp;&nbsp;&nbsp;"Naravno da mogu. Ti idiote!"
<BR>&nbsp;&nbsp;&nbsp;&nbsp;&nbsp;"Spustite se", reče Grant. "Držite se za nešto!" Grant je posmatrao tiranosaurusa, gledao kako životinja pliva. Tiranosaurus je sada bio do grudi u vodi, ali je mogao da drži veliki glavu visoko iznad površine vode. Onda je Grant shvatio da životinja uopšte ne pliva, jer su, samo nekoliko trenutaka kasnije, samo sam vrh glave - oči i nozdrve - bili iznad površine. Do tada je već ličio na krokodila, i plivao kao krokodil; mahao je velikim repom napred-nazad, tako da je voda vrila iza njega. Iza glave, Grant bi ugledao grbinu leđa i grebene duž repa, kad bi oni povremeno probili površinu vode.
<BR>&nbsp;&nbsp;&nbsp;&nbsp;&nbsp;Baš kao krokodil, neveselo je pomislio. Najveći krokodil na svetu.
<BR>&nbsp;&nbsp;&nbsp;&nbsp;&nbsp;"Žao mi je, doktore Grant!", zavapila je Leksi. "Nisam htela!"
<BR>&nbsp;&nbsp;&nbsp;&nbsp;&nbsp;Grant je bacio pogled preko ramena. Laguna tu nije bila šira od sto jardi, a već su gotovo bili na sredini. Ako bi nastavio, voda bi opet postala plića. Tiranosaurus bi mogao da hoda, a u plikoj vodi kretao bi se brže. Grant je okrenuo čamac i počeo da vesla na sever.
<BR>&nbsp;&nbsp;&nbsp;&nbsp;&nbsp;"Šta to radite?"
<BR>&nbsp;&nbsp;&nbsp;&nbsp;&nbsp;Tiranosaurus je sada bio udaljen samo nekoliko jardi. Kako su se približali, Grant je sve bolje čuo njegove oštre, frktave udisaje. Grant je pogledao na vesla u rukama, ali ona su bila od lake plastike - nikakvo oružje.
<BR>&nbsp;&nbsp;&nbsp;&nbsp;&nbsp;Tiranosaurus je zabacio glavu i širom otvorio čeljusti, otkrivajući redove zakrivljenih zuba, a onda u snažnom mišićavom grču bacio se napred na splav, za malo promašio gumeni rub; ogromna lobanja pljusnula je dole, zaljuljavši splav na vrhu talasa udara.
<BR>&nbsp;&nbsp;&nbsp;&nbsp;&nbsp;Tiranosaurus je potonuo ispod površine i iza sebe ostavio samo mehuriće koji su žuborili. Laguna je bila mirna. Leksi se uhvatila za ručice na boku i pogledala unazad.
<BR>&nbsp;&nbsp;&nbsp;&nbsp;&nbsp;"Je l' se udavio?"
<BR>&nbsp;&nbsp;&nbsp;&nbsp;&nbsp;"Nije", reče Grant. Video je mehuriće... zatim slabo mreškanje duž površine... približavalo se čamcu...
<BR>&nbsp;&nbsp;&nbsp;&nbsp;&nbsp;"Drž'te se!" viknuo je, u trenutku kad je glava izronila ispod gumenjaka; savila je čamac i podigla ga u vazduh, zavrtevši ih ludački pre nego što su ponovo pljusnuli dole.
<BR>&nbsp;&nbsp;&nbsp;&nbsp;&nbsp;"Uradite nešto!" vrištala je Aleksis. "Uradite nešto!"
<BR>&nbsp;&nbsp;&nbsp;&nbsp;&nbsp;Grant je izvadio vazdušni pištolj iz pojasa. Delovao je sažaljivo mali u njegovim rukama, ali postojala je šansa da, ako pogodi životinju u osetljivu tačku, oko ili nos...
<BR>&nbsp;&nbsp;&nbsp;&nbsp;&nbsp;Tiranosaurus je izronio pored čamca, otvorio čeljusti i riknuo. Grant je naciljao i opalio. Metak je zasvetleo i pljesnuo u obraz. Tiranosaurus je mahnuo glavom i opet riknuo.
<BR>&nbsp;&nbsp;&nbsp;&nbsp;&nbsp;Onda, iznenada, kao odgovor na to, do njih preko vode dolebde rika.
<BR>&nbsp;&nbsp;&nbsp;&nbsp;&nbsp;Grant je pogledao unazad i video mladog ti-reksa na obali, koji se sagnuo iznad ubijenog sauropoda i tvrdio da je ubijeni njegov. Mladi reks je zasekao lešinu, a zatim podigao glavu i zarikao. I veliki tiranosaurus je to video i odgovor je bio trenutan - okrenuo se da zaštiti plen i snažno zaplivao prema obali.
<BR>&nbsp;&nbsp;&nbsp;&nbsp;&nbsp;"Odlazi!" zavrištala je Leksi i zapljeskala rukama. "Odlazi! Naaa-naaa-na- na-naaa! Glupi dinosaurus!"
<BR>&nbsp;&nbsp;&nbsp;&nbsp;&nbsp;Na obali, mladi dinosaurus prkosno je rikao. Razbešnjen, veliki dinosaurus izleteo je punom brzinom iz lagune; voda je strujala s njegovog ogomnog tela dok je jurio uzbrdo pored doka. Mladi dinosaurus sagnuo je glavu i počeo da beži; čeljusti su mu još bile pune iskidanog mesa.
<BR>&nbsp;&nbsp;&nbsp;&nbsp;&nbsp;Veliki tiranosaurus ga je jurio; protrčao je pored mrtvog sauropoda i nestao iza brda. Čuli su njegov završno preteće rikanje, a onda je splav krenuo na sever, iza krivine u laguni, prema reci.
<BR>&nbsp;&nbsp;&nbsp;&nbsp;&nbsp;Iscrpljen od veslanja, Grant se stropoštao na leđa; grudi su mu se teško podizale i spuštale. Nije mogao da dođe do daha. Ležao je na splavu i dahtao.
<BR>&nbsp;&nbsp;&nbsp;&nbsp;&nbsp;"Jeste li dobro, doktore Grant?" upita Leksi.
<BR>&nbsp;&nbsp;&nbsp;&nbsp;&nbsp;"Od sad, pa nadalje, molim te, radi samo ono što ti kažem."
<BR>&nbsp;&nbsp;&nbsp;&nbsp;&nbsp;"U redu", uzdahnu ona, kao da joj je ponudio najbesmisleniji predlog na svetu. Neko vreme vukla je rukom kroz vodu. "Prestali ste da veslate", reče ona.
<BR>&nbsp;&nbsp;&nbsp;&nbsp;&nbsp;"Umorio sam se", reče Grant.
<BR>&nbsp;&nbsp;&nbsp;&nbsp;&nbsp;"Onda kako to da se još krećemo?"
<BR>&nbsp;&nbsp;&nbsp;&nbsp;&nbsp;Grant se uspravio u sedećem položaju. Bila je u pravu. Čamac je postojano plovio prema severu. "Mora da je neka struja." Struja ih je nosila na sever, prema hotelu. Pogledao je na sat i zapanjio se kad je video da je sedam i petnaest. Samo petnaest minuta prošlo je otkako je poslednji put pogledao na sat. Činilo mu se kao dva sata.
<BR>&nbsp;&nbsp;&nbsp;&nbsp;&nbsp;Naslonio na gumeni bok čamca, sklopio oči i zaspao.
</P></TD></TR></TABLE>
<P class="next">
<A HREF=p50.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
