<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>STEGOSAURUS
<P>&nbsp;&nbsp;&nbsp;&nbsp;&nbsp;Dok se džip zaustavljao, Eli Satler je netemice gledala stegosaurusa kroz perjanice pare. Stajao je tiho, nepomično. Pored njega je bio parkiran džip sa crvenom prugom.
<BR>&nbsp;&nbsp;&nbsp;&nbsp;&nbsp;"Moram da priznam da ova životinja izgleda smešno", reče Malkolm.
<BR>&nbsp;&nbsp;&nbsp;&nbsp;&nbsp;Stegosaurus je bio visok dvadeset stopa; imao je ogomno, nezgrapno telo i uspravne, oklopne ploče duž leđa. Rep je imao opasne šiljke, tri stope dugačke. Međutim, vrat se stanjivao u apsurdno malu glavu, sa budalastim pogledom, kao kod jako tupog konja.
<BR>&nbsp;&nbsp;&nbsp;&nbsp;&nbsp;Dok su posmatrali, čovek je obišao oko životinje i prišao im. "Ovo je naš veterinar, doktor Harding", reče Redžis putem radija. "On je dao anesteziju stegosu, zbog čega se ovaj ne mrda. Bolestan je."
<BR>&nbsp;&nbsp;&nbsp;&nbsp;&nbsp;Grant je već izlazio iz kola i žurio ka nepomičnom stegosaurusu. Eli je izišla i pogledala nazad, jer se drugi džip zaustavio i dvoje klinaca je iskočilo napolje. "Od čega je bolestn?" upita Tim.
<BR>&nbsp;&nbsp;&nbsp;&nbsp;&nbsp;"Nisu sigurni", reče Eli.
<BR>&nbsp;&nbsp;&nbsp;&nbsp;&nbsp;Velike kožaste ploče duž stegosaurusove kičme neznatno su klonule. Disao je sporo, teško i sa svakim udisajem pravio mljackav zvuk.
<BR>&nbsp;&nbsp;&nbsp;&nbsp;&nbsp;"Je li zarazan?" upita Leksi.
<BR>&nbsp;&nbsp;&nbsp;&nbsp;&nbsp;Išli su ka majušnoj glavi životinje, gde su Grant i veterinar klečali i virili u stegosaurusova usta.
<BR>&nbsp;&nbsp;&nbsp;&nbsp;&nbsp;Leksi je nabrala nos. "Ovaj je stvarno veliki", reče ona. "I smrdljiv."
<BR>&nbsp;&nbsp;&nbsp;&nbsp;&nbsp;"Jeste." Eli je već primetila da stegosaurus odaje poseban vonj, nalik na ribu koja truli. Podsetilo ju je to na nešto što je znala, ali nije mogla da tačno kaže na šta. U svakom slučaju, nikada ranije nije omirisala stegosaurusa. Možda je ovo bio njegov karakterističan vonj. Ali je sumnjala. Većina biljoždera nije imala oštar miris. A ni njihov izmet. Pravi smrad bio je rezervisan za mesoždere.
<BR>&nbsp;&nbsp;&nbsp;&nbsp;&nbsp;"Da li je to zato što je bolestan?" upita Leksi.
<BR>&nbsp;&nbsp;&nbsp;&nbsp;&nbsp;"Možda. I ne zaboravi da ga je veterinar umirio."
<BR>&nbsp;&nbsp;&nbsp;&nbsp;&nbsp;"Eli, pogledaj mu jezik", reče Grant.
<BR>&nbsp;&nbsp;&nbsp;&nbsp;&nbsp;"Tamnopupurni jezik mlitavo je visio iz usta životinje. Veterinar ga je osvetlio da bi ona mogla da vidi vrlo fine srebrnkaste plikove.
<BR>&nbsp;&nbsp;&nbsp;&nbsp;&nbsp;Mikromehurići", reče Eli. "Zanimljivo."
<BR>&nbsp;&nbsp;&nbsp;&nbsp;&nbsp;"Imamo puno poteškoća s ovim stegosima", reče veterinar. "Stalno se razboljevaju."
<BR>&nbsp;&nbsp;&nbsp;&nbsp;&nbsp;"Kakvi su simptomi?" upita Eli. Zagrebla je jezik noktom. Čista tečnost izlučila se iz rasspuknutih plikova.
<BR>&nbsp;&nbsp;&nbsp;&nbsp;&nbsp;"Fuj", reče Leksi.
<BR>&nbsp;&nbsp;&nbsp;&nbsp;&nbsp;"Gubljenje ravnoteže, dezorijentacija, teško disanje i jaka dijareja", reče Harding. "Izgleda da se javlja otprilike jednom u šest nedelja."
<BR>&nbsp;&nbsp;&nbsp;&nbsp;&nbsp;"Redovno se hrane?"
<BR>&nbsp;&nbsp;&nbsp;&nbsp;&nbsp;"Oh, da", reče Harding. "Ovako velike životinje moraju da svakoga dana unesu najmanje pet ili šest stotina funti biljne materije samo da opstanu. Oni su stalni potrošači stočne hrane."
<BR>&nbsp;&nbsp;&nbsp;&nbsp;&nbsp;"Onda je malo verovatno da se truju biljkama", reče Eli. Oni koji stalno brste, bili bi stalno bolesni ako bi jeli otrovno bilje. A ne svakih šest nedelja."
<BR>&nbsp;&nbsp;&nbsp;&nbsp;&nbsp;"Tačno", reče veterinar.
<BR>&nbsp;&nbsp;&nbsp;&nbsp;&nbsp;"Mogu li?" upita Eli. Uzela je baterijsku lampu od veterinara. "Imate li efekat zenice od omamljivača?" upita ona; osvetlila je stegosaurusovo oko.
<BR>&nbsp;&nbsp;&nbsp;&nbsp;&nbsp;"Da. Postoji miotički efekat, zenice se skupljaju."
<BR>&nbsp;&nbsp;&nbsp;&nbsp;&nbsp;"Ali ove zenice su raširene", reče ona.
<BR>&nbsp;&nbsp;&nbsp;&nbsp;&nbsp;Harding pogleda. Nije bilo sumnje: zenice stegosaurusa bile su raširene i nisu se skupile kada je svetlost sijala u njih. "Neka sam proklet", reče on. "To je farmakološki efekat."
<BR>&nbsp;&nbsp;&nbsp;&nbsp;&nbsp;"Da." Eli je ustala i pogledala unaokolo. "Koliko je područje životinje?"
<BR>&nbsp;&nbsp;&nbsp;&nbsp;&nbsp;"Oko pet kvadratnih milja."
<BR>&nbsp;&nbsp;&nbsp;&nbsp;&nbsp;"Približno u ovoj oblasti?" upita ona. Bili su na otvorenoj livadi, sa posutim stenovitim probojima i povremenim perjanicam pare koje su se dizale iz zemlje. Bilo je kasno posle podne i nebo je bilo ružičasto ispod sve nižih sivih oblaka.
<BR>&nbsp;&nbsp;&nbsp;&nbsp;&nbsp;"Većinom se kreću u oblasti severnije i istočnije odavde", reče Harding. "Međutim, kada se razbole, obično dođu baš u ovo područje."
<BR>&nbsp;&nbsp;&nbsp;&nbsp;&nbsp;Zanimljiva zagonetka, pomisli ona. Kako objasniti periodičnost trovanja? Pokazala je preko polja. "Vidite li ono nisko, nežno žbunje?"
<BR>&nbsp;&nbsp;&nbsp;&nbsp;&nbsp;"Zapadnoindijski jorgovan." Harding klimnu glavom. "Znamo da je otrovan. Životinje ga ne jedu."
<BR>&nbsp;&nbsp;&nbsp;&nbsp;&nbsp;"Sigruni ste?"
<BR>&nbsp;&nbsp;&nbsp;&nbsp;&nbsp;"Da. Pratimo ih na videu, a da budem siguran proverio sam izmet. Stegosi uopšte ne jedu žbunje jorgovana."
<BR>&nbsp;&nbsp;&nbsp;&nbsp;&nbsp;Melia azedarach, zvana činaberi, ili zapadnoindijski jorgovan, sadrži jedan broj otrovnih alkaloida. Kinezi su tu biljku koristili kao otrov za ribe.
<BR>&nbsp;&nbsp;&nbsp;&nbsp;&nbsp;"Ne jedu ga", reče veterinar.
<BR>&nbsp;&nbsp;&nbsp;&nbsp;&nbsp;"Zanimljivo", reče Eli. "Zato što bih, u protivnom, rekla da životinja pokazuje klasične znake trovanja Meliom: omamljenost, plikove na sluzokoži i širenje zenica." Zaputila se u polje da izbliza osmotri biljke. Nagnula se nad zemlju. "U pravu ste", reče ona. "Biljke su zdrave, nema znakova da ih je neko jeo. Nikakvih znakova."
<BR>&nbsp;&nbsp;&nbsp;&nbsp;&nbsp;"A tu je i interval od šest nedelja", podsetio ju je veterinar.
<BR>&nbsp;&nbsp;&nbsp;&nbsp;&nbsp;"Koliko često stegosaurusi dolaze ovamo?"
<BR>&nbsp;&nbsp;&nbsp;&nbsp;&nbsp;"Otprilike jednom nedeljno", reče on. "Stegosi polako prave petlju kroz njihovo područje i hrane se tokom puta. Završavaju petlju za otprilike nedelju dana."
<BR>&nbsp;&nbsp;&nbsp;&nbsp;&nbsp;"Ali razboljevaju se jedanput u šest nedelja?"
<BR>&nbsp;&nbsp;&nbsp;&nbsp;&nbsp;"Tako je", reče Harding.
<BR>&nbsp;&nbsp;&nbsp;&nbsp;&nbsp;"Ovo je dosadno", reče Leksi.
<BR>&nbsp;&nbsp;&nbsp;&nbsp;&nbsp;"Šššš", reče Tim. "Doktorka Satler pokušava da razmišlja."
<BR>&nbsp;&nbsp;&nbsp;&nbsp;&nbsp;"Bezuspešno", reče Eli; produžila je poljem.
<BR>&nbsp;&nbsp;&nbsp;&nbsp;&nbsp;Iza sebe, čula je kako Leksi kaže: "Hoće li neko da se dobacujemo?"
<BR>&nbsp;&nbsp;&nbsp;&nbsp;&nbsp;Eli je netremice gledala u zemlju. Polje je na mnogim mestima bilo stenovito. Negde s leve strane čulo se zapljuskivanje talasa. Među stenjem bilo je bobica. Možda su životinje jele samo bobice. Međutim, to nije imalo smisla. Bobice zapadnoindijskog jorgovana bile su strašno gorke.
<BR>&nbsp;&nbsp;&nbsp;&nbsp;&nbsp;"Jesi li nešto našla?" upita Grant, kad joj se pridružio.
<BR>&nbsp;&nbsp;&nbsp;&nbsp;&nbsp;Eli uzdahnu. "Samo kamenje", reče ona. "Mora da smo blizu plaže, jer je svo kamenje glatko. A i obrazuje smešne gomilice."
<BR>&nbsp;&nbsp;&nbsp;&nbsp;&nbsp;"Smešne gomilice?" reče Grant.
<BR>&nbsp;&nbsp;&nbsp;&nbsp;&nbsp;"Posvuda. Eno tamo jedne gomile." Pokazala j prstom.
<BR>&nbsp;&nbsp;&nbsp;&nbsp;&nbsp;Čim je to učinila, shvatila je u šta gleda. Kamenje je bilo pohabano, ali to nije imalo nikakve veze s okeanom. Ovo kamenje bilo je složeno na gomilice, gotovo kao da je tako bilo ispušteno.
<BR>&nbsp;&nbsp;&nbsp;&nbsp;&nbsp;Bile su to gomilice kamenja iz voljke.
<BR>&nbsp;&nbsp;&nbsp;&nbsp;&nbsp;Mnoge ptice i krokodili gutaju kamenčiće koje sabiraju u mišićavim vrećicama u probavnom traktu, zvanim voljke. Kada ga mišići voljke pritiskaju, kamenje pomaže da se samelje tvrda biljna hrana, pre nego što stigne do želudca. Na taj način potpomaže se varenje. Neki naučnici smatrali su da su i dinosaurusi imali voljčano kamenje. Prvo i prvo, zubi dinosaurusa bili su premali i nedovoljno istrošeni, ako su korišćeni za žvakanje hrane. Pretpostavljalo se da su dinosaurusi gutali celu hranu i puštali da voljčano kamenje samelje biljna vlakna. A neki skeleti bili su pronađeni zajedno sa pridruženom gomilom kamenčića u predelu trupa. Međutim, to nikad nije bilo potvrđeno, a..."
<BR>&nbsp;&nbsp;&nbsp;&nbsp;&nbsp;"Voljčano kamenje", reče Grant.
<BR>&nbsp;&nbsp;&nbsp;&nbsp;&nbsp;"Da, mislim da je to. Gutaju ovo kamenje, a posle nekoliko nedelja kamenje se uglača, tako da ga povrate, praveći ovu gomilicu. Zatim gutaju sveže kamenje. A kad to urade, progutaju i bobice. I razbole se."
<BR>&nbsp;&nbsp;&nbsp;&nbsp;&nbsp;"Neka sam proklet", reče Grant. "Siguran sam da si u pravu."
<BR>&nbsp;&nbsp;&nbsp;&nbsp;&nbsp;Pogledao je gomilu semenja, prodžarao po njima rukom, sledeći nagon paleontologa.
<BR>&nbsp;&nbsp;&nbsp;&nbsp;&nbsp;Onda je zastao.
<BR>&nbsp;&nbsp;&nbsp;&nbsp;&nbsp;"Eli", reče on. "Vidi ovo."
<BR>&nbsp;&nbsp;&nbsp;&nbsp;&nbsp;"Smesti je, frajeru! Pravo u staru rukavicu!" povikala je Leksi, a Ęenaro joj je bacio lopticu.
<BR>&nbsp;&nbsp;&nbsp;&nbsp;&nbsp;Bacila ju je nazad tako jako da mu je ruka zabridela. "Lakše malo! Ja nemam rukavicu!"
<BR>&nbsp;&nbsp;&nbsp;&nbsp;&nbsp;"Kilavko!" reče ona prezrivo.
<BR>&nbsp;&nbsp;&nbsp;&nbsp;&nbsp;Iznerviran, ispalio je loptu prema njoj i začuo pljes! o kožu. "Ovo već liči na nešto", reče ona.
<BR>&nbsp;&nbsp;&nbsp;&nbsp;&nbsp;Stojeći pored dinosaurusa, Ęenaro je nastavio da se igra hvatanja lopte, dok je razgovarao s Malkolmom. "Kako se onaj bolesni dinosaurus uklapa u vašu teoriju?"
<BR>&nbsp;&nbsp;&nbsp;&nbsp;&nbsp;"Predviđen je", reče Malkolm.
<BR>&nbsp;&nbsp;&nbsp;&nbsp;&nbsp;Ęenaro odmahnu glavom. "Ima li čega što nije predviđeno vašom teorijom?"
<BR>&nbsp;&nbsp;&nbsp;&nbsp;&nbsp;"Gledajte", reče Malkolm. "Nema to veze sa mnom. To je teorija haosa. Ali ja primećujem da niko nije voljan da sluša o posledicama matematike. Zbog toga što ona ima velikih posledica na ljudski život. Mnogo većih od Hajzenbergovog principa ili Gedelove teoreme, o kojima svi trube. To su, u stvari, više akademska razmatranja. Filozofska razmatranja. Ali teorija haosa utiče na svakodnevni život. Znate li zašto su kompjuteri napravljeni?"
<BR>&nbsp;&nbsp;&nbsp;&nbsp;&nbsp;"Ne", reče Ęenaro.
<BR>&nbsp;&nbsp;&nbsp;&nbsp;&nbsp;"Spiči je ovamo", povika Leksi.
<BR>&nbsp;&nbsp;&nbsp;&nbsp;&nbsp;"Kompjuteri su napravljeni krajem četrdesetih zato što su matematičari, kao Džon Fon Nojman, mislili da će, ako budu imali kompjuter - mašinu koja će jednovremeno baratati mnogim promenljivim veličinama - moći da prognoziraju vreme. Čovek će najzad ovladati razumevanjem vremena. I ljudi su verovali u taj san sledećih četrdeset godina. Verovali su da je vremenska prognoza samo funkcija praćenja stvari. Ako biste dovoljno toga znali, mogli biste da sve prognozirate. To je bilo vladajuće naučno verovanje od Njutna."
<BR>&nbsp;&nbsp;&nbsp;&nbsp;&nbsp;"I?"
<BR>&nbsp;&nbsp;&nbsp;&nbsp;&nbsp;"Teorija haosa sve to baca pravo kroz prozor. Ona kaže da je neke pojave nemoguće predvideti. Sav novac koji je potrošen na dugoročnu prognozu - oko pola milijarde dolara u poslednjih nekoliko decenija - protraćen je. Porez na budale. Besmisleno je truditi se da pretvorite olovo u zlato. Kad gledamo unazad na alhemičare, smejemo se onome što su pokušavali da urade, ali buduće generacije smejaće se nama na isti način. Pokušavali smo nemoguće - i potrošili na to puno novca. Zato što, u stvari, postoji velika kategorija pojava koje su same po sebi nepredvidljive."
<BR>&nbsp;&nbsp;&nbsp;&nbsp;&nbsp;"To kaže haos?"
<BR>&nbsp;&nbsp;&nbsp;&nbsp;&nbsp;"Da, a zapanjuje koliko malo ljudi mari da to čuje", reče Malkolm. "Ove sam informacije predočio Hamondu davno pre nego što je postavio temelje ovom mestu. Hoćeš da inženjeringom stvoriš gomilu preistorijskih životinja i smestiš ih na jedno ostrvo? Dobro. Sladak san. Šarmantan. Ali to neće teći po planu. To je samo po sebi nepredvidljivo, baš kao i vreme."
<BR>&nbsp;&nbsp;&nbsp;&nbsp;&nbsp;"Rekli ste mu to?" upita Ęenaro.
<BR>&nbsp;&nbsp;&nbsp;&nbsp;&nbsp;"Da. Takođe sam mu rekao da će dolaziti do odstupanja. Očigledno je da je uklapanje životinja u okruženje jedan od problema. Stegosaurus je star sto miliona godina. On nije prilagođen našem svetu. Vazduh je drugačiji, sunčevo zračenje je drugačije, zemljište je drugačije, insekti su drugačiji, zvukovi su drugačiji, vegetacija je drugačija. Sve je drugačije. Povećan je sadržaj kiseonika. Ova jadna životinja oseća se kao čovek na nadmorskoj visini od deset hiljada stopa. Slušajte kako šišti."
<BR>&nbsp;&nbsp;&nbsp;&nbsp;&nbsp;"A osteli problemi?"
<BR>&nbsp;&nbsp;&nbsp;&nbsp;&nbsp;"Široko govoreći, sposobnost parka da kontroliše širenje oblika života. Zato što se istorija evolucije sastoji u tome da život ruši sve granice. Život se oslobađa. Život se širi na nova područja. Bolno, možda čak opasno. Ali život nalazi puteve." Malkolm odmahnu glavom. "Nisam mislio da mudrujem, ali eto."
<BR>&nbsp;&nbsp;&nbsp;&nbsp;&nbsp;Ęenaro pogleda preko. Eli i Grant su bili s druge strane polja, mahali rukama i vikali.
<BR>&nbsp;&nbsp;&nbsp;&nbsp;&nbsp;"Jesi li mi doneo kokišku?" upitao je Denis Nedri, kad se Maldun vratio u kontrolnu sobu.
<BR>&nbsp;&nbsp;&nbsp;&nbsp;&nbsp;Maldun se nije potrudio da mu odgovori. Pošao je pravo do monitora i pogledao šta se događa. Preko radija čuo je Hardingov glas: "...stegos...konačno... pazimo...sad."
<BR>&nbsp;&nbsp;&nbsp;&nbsp;&nbsp;"Šta je sad?" upita Maldun.
<BR>&nbsp;&nbsp;&nbsp;&nbsp;&nbsp;"Stigli su dole do južne tačke", reče Arnold. "Zato se veza pomalo prekida. Prebaciću ih na drugi kanal. Međutim, otkrili su šta nije u redu sa stegosima. Jedu neke bobice."
<BR>&nbsp;&nbsp;&nbsp;&nbsp;&nbsp;Hamond klimnu glavom. "Znao sam da ćete to rešiti, pre ili kasnije", reče on.
<BR>&nbsp;&nbsp;&nbsp;&nbsp;&nbsp;"Nije nešto naročito impresivno", reče Ęenaro. Vrhovima prstiju držao je delić, ne veći od poštanske marke, podignut prema svetlu koje je bledelo. "Siguran si u to, Alene?"
<BR>&nbsp;&nbsp;&nbsp;&nbsp;&nbsp;"Potpuno sam siguran", reče Grant. Ono što ga odaje jeste šara na unutrašnjoj površini, unutrašnjoj krivini. Okreni ga naopačke i videćeš jedva vidljiv obrazac ispupčenih linija koje obrazuju grube trougaone oblike.
<BR>&nbsp;&nbsp;&nbsp;&nbsp;&nbsp;"Da, vidim ih."
<BR>&nbsp;&nbsp;&nbsp;&nbsp;&nbsp;"E, pa, ja sam na svom nalazištu u Montani iskopao dva jajeta sa takvom šarom."
<BR>&nbsp;&nbsp;&nbsp;&nbsp;&nbsp;"Tvrdiš da je ovo delić dinosaurusove ljuske od jajeta."
<BR>&nbsp;&nbsp;&nbsp;&nbsp;&nbsp;"Apsolutno."
<BR>&nbsp;&nbsp;&nbsp;&nbsp;&nbsp;Harding odmahnu glavom. "Ovi dinosaurusi ne mogu da se razmnožavaju."
<BR>&nbsp;&nbsp;&nbsp;&nbsp;&nbsp;"Očigledno mogu", reče Ęenaro.
<BR>&nbsp;&nbsp;&nbsp;&nbsp;&nbsp;"To mora da je ptičje jaje", reče Harding. "Na ostrvu imamo bukvalno na desetine vrsta ptica."
<BR>&nbsp;&nbsp;&nbsp;&nbsp;&nbsp;Grant odmahnu glavom. "Pogledajte zakrivljenje. Ljuska je gotovo ravna. To je od veoma velikog jajeta. A zapazite i debljinu ljuske. To je dinosaurusovo jaje, osim ako nemate nojeve na ostrvu."
<BR>&nbsp;&nbsp;&nbsp;&nbsp;&nbsp;"Ali oni nikako ne mogu da se razmnožavaju", navaljivao je Harding. "Sve životinje su ženke."
<BR>&nbsp;&nbsp;&nbsp;&nbsp;&nbsp;"Ja jedno znam", reče Grant, "da je ovo jaje dinosaurusa."
<BR>&nbsp;&nbsp;&nbsp;&nbsp;&nbsp;Malkolm reče: "Možete li da odredite vrstu?"
<BR>&nbsp;&nbsp;&nbsp;&nbsp;&nbsp;"Da", reče Grant. "To je jaje velociraptora."
</P></TD></TR></TABLE>
<P class="next">
<A HREF=p33.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
