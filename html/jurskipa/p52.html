<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>PTIČARNIK
<P>&nbsp;&nbsp;&nbsp;&nbsp;&nbsp;"Naprosto ne razumeme", reče Džon Arnold, preko telefona. "Nigde ne vidim reksa, a ne vidim ni Granta sa decom."
<BR>&nbsp;&nbsp;&nbsp;&nbsp;&nbsp;Sedeo je ispred konzola i srkao još jednu šolju kafe. Svuda oko njega u kontrolnoj sobi bili su razbacani papirnati tanjiri i napola pojedeni sendviči. Arnold je bio iscrpljen. Tokom četrnaest sati koliko je prošlo otkako je Nedri uništio komjuter koji je upravljao Jurskim parkom, Arnold je stpljivo dovodio sisteme u red, jedan za drugim. "Svi sistemi u parku su vraćeni i ispravno rade. Telefoni rade. Pozvao sam vam doktora."
<BR>&nbsp;&nbsp;&nbsp;&nbsp;&nbsp;Na drugom kraju veze, Malkolm se zakašljao. Arnold je razgovarao s njim u njegovoj sobi u kolibi. "Ali imate problema sa senzorima pokreta?"
<BR>&nbsp;&nbsp;&nbsp;&nbsp;&nbsp;"E pa, ne mogu da nađem ono što tražim."
<BR>&nbsp;&nbsp;&nbsp;&nbsp;&nbsp;"Reksa, na primer?"
<BR>&nbsp;&nbsp;&nbsp;&nbsp;&nbsp;"Sad se uopšte ne pokazuje. Pošao je na sever pre dvadesetak minuta duž ivice lagune, a onda sam ga izgubio. Ne znam zašto, osim ako opet nije zaspao."
<BR>&nbsp;&nbsp;&nbsp;&nbsp;&nbsp;"A ne možete da nađete ni Granta i decu?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Mislim da je to vrlo jednostavno", reče Malkolm. "Senzori pokreta pokrivaju neodgovarajuće područje."
<BR>&nbsp;&nbsp;&nbsp;&nbsp;&nbsp;"Neogdovarajuće?" naskostrešio se Arnold. "Oni pokrivaju devedeset dva..."
<BR>&nbsp;&nbsp;&nbsp;&nbsp;&nbsp;"Devedeset dva procenta teritorije zemljišta, sećam se", reče Malkolm. Međutim, ako stavite ostala područja na tablu, mislim da ćete otkriti da je tih osam procentata topološki povezano, što znači da se te oblasti dodiruju. U suštini, životinja se može slobodno kretati parkom i biti neopažena, ako ide putem za održavanje ili rekom, ili plažom, ili tako nečim.
<BR>&nbsp;&nbsp;&nbsp;&nbsp;&nbsp;"Čak i da je tako", reče Arnold, "životinje su preglupe da bi to znale."
<BR>&nbsp;&nbsp;&nbsp;&nbsp;&nbsp;"Nije jasno koliko su životinje glupe", reče Malkolm.
<BR>&nbsp;&nbsp;&nbsp;&nbsp;&nbsp;"Mislite da Grant i deca to rade?" upita Arnold.
<BR>&nbsp;&nbsp;&nbsp;&nbsp;&nbsp;"Sasvim sigurno ne", reče Malkolm; ponovo se zakašljao. "Grant nije budala. On sigurno želi da ga opazite. On i deca verovatno mašu ispred svakog senzora pokreta koji vide. Ali možda imaju druge probleme za koje ne znamo. Ili su na reci."
<BR>&nbsp;&nbsp;&nbsp;&nbsp;&nbsp;"Ne mogu da zamislim kako bi bili na reci. Obale su vrlo uske. Nemoguće je hodati tamo duž reke."
<BR>&nbsp;&nbsp;&nbsp;&nbsp;&nbsp;"Da li bi ih reka dovela ovamo?"
<BR>&nbsp;&nbsp;&nbsp;&nbsp;&nbsp;"Da, ali to nije najbezbedniji put za dolazak jer prolazi kroz ptičarnik..."
<BR>&nbsp;&nbsp;&nbsp;&nbsp;&nbsp;"Zašto se prilikom obilaska ne posećuje ptičarnik?" upita Malkolm.
<BR>&nbsp;&nbsp;&nbsp;&nbsp;&nbsp;"Imali smo problema da ga postavimo. Prvobitno, nameravalo se da se izgradi koliba na vrhu drveta, visoko nad zemljom, gde bi posetioci mogli da posmatraju pterodaktile u nivou leta. Sad u ptičarniku imamo četiri pterodaktila - u stvari, to su keradaktili, veliki daktili ribožderi."
<BR>&nbsp;&nbsp;&nbsp;&nbsp;&nbsp;"Šta je s njima?"
<BR>&nbsp;&nbsp;&nbsp;&nbsp;&nbsp;"E pa, dok smo završavali kolibu, stavili smo daktile u ptičarnik da se aklimatizuju. Bila je to velika greška. Ispostavilo se da su naši ribožderi teritorijalci."
<BR>&nbsp;&nbsp;&nbsp;&nbsp;&nbsp;"Teritorijalci?"
<BR>&nbsp;&nbsp;&nbsp;&nbsp;&nbsp;"Ljuti teritorijalci", reče Arnold. "Bore se između sebe za teritorije - i napadaju sve druge životinje koje stupe na teritoriju koju su obeležili."
<BR>&nbsp;&nbsp;&nbsp;&nbsp;&nbsp;"Napadaju?"
<BR>&nbsp;&nbsp;&nbsp;&nbsp;&nbsp;"To je impresivno", reče Arnold. "Daktili odjedre do vrha ptičarnika, saviju krila i počnu da poniru. Životinja od trideset funti pogodiće čoveka na zemlji kao tona cigala. Bacali su radnike u nesvest, praveći im prilično gadne posekotine."
<BR>&nbsp;&nbsp;&nbsp;&nbsp;&nbsp;"To ne povredi daktile?"
<BR>&nbsp;&nbsp;&nbsp;&nbsp;&nbsp;"Do sada ih nije."
<BR>&nbsp;&nbsp;&nbsp;&nbsp;&nbsp;"Znači, ako su deca u ptičarniku..."
<BR>&nbsp;&nbsp;&nbsp;&nbsp;&nbsp;"Nisu", reče Arnold. "Barem se nadam da nisu."
<BR>&nbsp;&nbsp;&nbsp;&nbsp;&nbsp;"Je li to koliba?" reče Leksi. "Kakva rupa."
<BR>&nbsp;&nbsp;&nbsp;&nbsp;&nbsp;Ispod kupole ptičarnika, Pteratopska koliba bila je sagrađena visoko nad zemljom, na velikim drvenim pilonima, usred šumarka jela. Ali zgrada je bila nedovršena i neokrečena; prozori su zvrjali prazni. Drveće i koliba bili su isprskani širokim belim prugama.
<BR>&nbsp;&nbsp;&nbsp;&nbsp;&nbsp;"Izgleda da je, iz nekog razloga, nisu završili", reče Grant; skrivao je svoje razočarenje. Bacio je pogled na sat. "Hajde da se vratimo u čamac."
<BR>&nbsp;&nbsp;&nbsp;&nbsp;&nbsp;Dok su hodali, sunce je izišlo i učinilo jutro veselijim. Grant je gledao na zemlji rešetkastu senku kupole iznad njihovih glava. Primetio je da su i zemlja i lišće poprskani širokim prugama od iste bele kredaste materije koja se nalazila i na zgradi. I da se u jutarnjem vazduhu oseća razaznatljiv, opor miris.
<BR>&nbsp;&nbsp;&nbsp;&nbsp;&nbsp;"Ovde smrdi", reče Leksi. "Šta je ovo belo?"
<BR>&nbsp;&nbsp;&nbsp;&nbsp;&nbsp;"Liči na izmet gmizavaca. Verovatno od ptica."
<BR>&nbsp;&nbsp;&nbsp;&nbsp;&nbsp;"Kako to da nisu završili kolibu?"
<BR>&nbsp;&nbsp;&nbsp;&nbsp;&nbsp;"Ne znam."
<BR>&nbsp;&nbsp;&nbsp;&nbsp;&nbsp;Stupili su na proplanak s niskom travom, prošaran divljim cvećem. Začuli su dug, nizak zvižduk. Onda još jedan zvižduk, kao odgovor na njega, s druge strane šume.
<BR>&nbsp;&nbsp;&nbsp;&nbsp;&nbsp;"Šta je to?"
<BR>&nbsp;&nbsp;&nbsp;&nbsp;&nbsp;"Ne znam."
<BR>&nbsp;&nbsp;&nbsp;&nbsp;&nbsp;Onda je Grant ispred sebe ugledao tamnu senku jednog oblaka na travnatom polju. Senka se kretala brzo. Za tren, projurila je preko njih. Podigao je pogled i ugledao ogroman taman oblik kako klizi iznad njih, zaprečavajući sunce.
<BR>&nbsp;&nbsp;&nbsp;&nbsp;&nbsp;"Auu!" reče Leksi. "Je li to pterodaktil?"
<BR>&nbsp;&nbsp;&nbsp;&nbsp;&nbsp;"Jeste", reče Tim.
<BR>&nbsp;&nbsp;&nbsp;&nbsp;&nbsp;Grant nije odgovorio. Bio je ushićen pogledom na ogromno leteće stvorenje. Gore, na nebu, pterodaktil je ispustio dubok zvižduk i skladno se okrenu, ponovo se usmeravaju prema njima.
<BR>&nbsp;&nbsp;&nbsp;&nbsp;&nbsp;"Otkud to da se oni ne obilaze?" reče Tim.
<BR>&nbsp;&nbsp;&nbsp;&nbsp;&nbsp;I Grant se isto pitao. Leteći dinosaurusi su bili tako predivni, tako skladni dok su se kretali kroz vazduh. Dok je Grant gledao, i drugi pterodaktil se pojavio na nebu, i treći, i četvrti.
<BR>&nbsp;&nbsp;&nbsp;&nbsp;&nbsp;"Možda zato što nisu završili kolibu", reče Leksi.
<BR>&nbsp;&nbsp;&nbsp;&nbsp;&nbsp;Grant je razmišljao o tome kako ovo nisu obični pterodaktili. Bili su preveliki. Mora da su to keradaktili, veliki leteći daktili iz rane krede. Kada su bili visoko, ličIli su na manje avione. Kada su se spustili niže, video je da životinje imaju raspon krila od petnaest stopa, dlakava tela i krokodilsku glavu. Jedu ribu, setio se. Južna Amerika i Meksiko.
<BR>&nbsp;&nbsp;&nbsp;&nbsp;&nbsp;Leksi je zaklonila oči i pogledala u nebo. "Mogu li da nas povrede?"
<BR>&nbsp;&nbsp;&nbsp;&nbsp;&nbsp;"Ne verujem. Oni jedu ribu."
<BR>&nbsp;&nbsp;&nbsp;&nbsp;&nbsp;Jedan od daktila počeo je da se zavojito spušta, bleštava tamna seknka koja je prohujala prored njih s naletom toplog vetra i ostavila iza sebe opor smrad.
<BR>&nbsp;&nbsp;&nbsp;&nbsp;&nbsp;"Ajoj!" reče Leksi. "Stvarno su veliki." A onda je kazala: "Jeste li sigurni da ne mogu da nas povrede?"
<BR>&nbsp;&nbsp;&nbsp;&nbsp;&nbsp;"Priličo."
<BR>&nbsp;&nbsp;&nbsp;&nbsp;&nbsp;Drugi daktil se ustrmio dole; kretao se brže od prvog. Došao je otpozadi i prozujao iznad njihovih glava. Grant je zapazio zubat kljun i dlakavo telo. Liči na ogromnog slepog miša, pomisli on. Ali Grant je bio impresioniran krhkim izgledom životinja. Njihova ogromna krila - delikatne ružičaste opne pružene preko njih - tako tanke da su bile prozirne - sve je pojačavalo utisak delikatnosti daktila.
<BR>&nbsp;&nbsp;&nbsp;&nbsp;&nbsp;"Joj!" viknu Leksi i uhvati se za kosu. "Ujeo me je!"
<BR>&nbsp;&nbsp;&nbsp;&nbsp;&nbsp;"Šta je?" upita Grant.
<BR>&nbsp;&nbsp;&nbsp;&nbsp;&nbsp;"Ujeo me je! Ujeo me je!" Kada je sklonila ruku, video je krv na njenim prstima.
<BR>&nbsp;&nbsp;&nbsp;&nbsp;&nbsp;Gore, na nebu, dva daktila skupila su krila, urušavajući se u male tamne oblike, i stmoglavila se prema zemlji. Ispustili su neku vrstu krika dok su se obrušavali.
<BR>&nbsp;&nbsp;&nbsp;&nbsp;&nbsp;"Hajdemo!" reče Grant i zgrabi ih za ruku. Trčali su preko livade, čuli vrisak koji se približavao, i on se bacio na zemlju u poslednjem trenutku, povukavši decu dole sa sobom, kad su dva daktila prozviždala i zakreštala pored njih, lepećući krilima. Grant je osetio kako mu kandže cepaju košulju na leđima.
<BR>&nbsp;&nbsp;&nbsp;&nbsp;&nbsp;A onda je ustao; podigao je i Leksi na noge i potrčao zajedno s Timom nekoliko stopa napred, dok su se iznad njih još dve ptice okretale i ponirale dole, prema njima, vrišteći. U poslednjem trenutku gurnuo je decu na zemlju i velike senke prolepršaše iznad.
<BR>&nbsp;&nbsp;&nbsp;&nbsp;&nbsp;"Bljah", reče Leksi, zgađena. Videla je da je poprskana belim izmetom ptica.
<BR>&nbsp;&nbsp;&nbsp;&nbsp;&nbsp;Grant je brzo ustao. "Hajdemo!"
<BR>&nbsp;&nbsp;&nbsp;&nbsp;&nbsp;Spremao se da potrči, kada je Leksi zastrašeno uzviknula. Okrenuo se i video da ju je jedan daktil zgrabio za rame stražnjim kandžama. Ogromna kožasta krila životinje, prozirna na suncu, široko su lepetala s njene obe strane. Daktil je pokušavao da uzleti, ali Leksi je bila preteška i dok se borio neprestano ju je kljucao u glavu, dugim zašiljenim čeljustima.
<BR>&nbsp;&nbsp;&nbsp;&nbsp;&nbsp;Leksi je vrištala i mahnito mahala rukama. Grant je uradio prvo što mu je palo na pamet. Potrčao je napred i skočio na daktila. Srušio ga je na leđa na zemlju i pao povrh dlakavog tela. Životinja je zakričala i posegnula za njim; Grant je pognuo glavu dalje od čeljusti i odgurnuo se unazad, dok su divovska krila udarala po njegom telu. Bilo je to kao kad se nalaziš u šatoru u oluji. Nije mogao da vidi, nije mogao da čuje, nije bilo ničega osim lepetanja, kričanja i kožastih opni. Kandže na nogama mahnito su mu grebale grudi. Leksi je vrištala. Grant se odvojio od daktila, a ovaj je kričao i blebetao dok je mahao krilima i borio se da se okrene, da se ispravi. Na kraju je savio krila kao slepi miš i otkotrljao se; podigao se na malim kandžama na krilima i tako počeo da hoda.
<BR>&nbsp;&nbsp;&nbsp;&nbsp;&nbsp;Mogao je da hoda na krilima! Ledererove spekulacije bile su tačne! Ali ostali daktili su počeli da poniru prema njima i Grant je osetio vrtoglavicu, gubitak ravnoteže i u strahu je video da Leksi beži, sa rukama preko glave... Tim je vikao iz sve snage...
<BR>&nbsp;&nbsp;&nbsp;&nbsp;&nbsp;Prvi od njih se sjurio dole, a ona je bacila nešto i odjednom je on zazviždao i počeo da se penje. I ostali daktili smesta su počeli da se penju i pojurili prvog. Četvrti daktil je nesigurno zalepršao u vazduh da se pridruži ostalima. Grant je podigao pogled naviše; žmirkao je da vidi šta se dogodilo. Tri daktila jurila su prvog i besno kričala.
<BR>&nbsp;&nbsp;&nbsp;&nbsp;&nbsp;Bili su sami u polju.
<BR>&nbsp;&nbsp;&nbsp;&nbsp;&nbsp;"Šta se dogodilo?" upita Grant.
<BR>&nbsp;&nbsp;&nbsp;&nbsp;&nbsp;"Uzeli su mi rukavicu", reče Leksi. "Moju Deril Strouberi specijal."
<BR>&nbsp;&nbsp;&nbsp;&nbsp;&nbsp;Pošli su dalje. Tim ju je obgrlio oko ramena. "Jesi li dobro?"
<BR>&nbsp;&nbsp;&nbsp;&nbsp;&nbsp;"Naravno, budalo", reče ona; stresla mu je ruku sa sebe. Pogledala je gore. "Nadam se da će se zadaviti i crknuti", reče on.
<BR>&nbsp;&nbsp;&nbsp;&nbsp;&nbsp;"Aha", reče Tim. "I ja."
<BR>&nbsp;&nbsp;&nbsp;&nbsp;&nbsp;Ispred sebe ugledali su čamac na obali. Grant j pogledao na sat. Bilo je osam i trideset. Sada je imao dva i po sata da se vrati.
<BR>&nbsp;&nbsp;&nbsp;&nbsp;&nbsp;Leksi se razveselila kad su napuštali srebrnastu kupolu ptičarnika. Zatim su se obale reke približile s obe strane, drveće se opet spojilo iznad njih. Reka je bila uža nego ikad, na nekim mestima široka samo deset stopa i struja je bila jaka. Leksi je podigla ruku da dodirne grane dok su prolazili pored njih.
<BR>&nbsp;&nbsp;&nbsp;&nbsp;&nbsp;Grant se zavalio na splavu i slušao žubor vode kroz toplu gumu. Sad su se kretali brzo; grane iznad njih promicale su sve brže. Bilo je prijatno. Davalo je malo povetarca unutar zabrana granja koje se nadnosilo nad njih. A značilo je i da će se pre vratiti.
<BR>&nbsp;&nbsp;&nbsp;&nbsp;&nbsp;Grant nije mogao da pretpostavi koliko su daleko stigli, ali mora da su prevalili nekoliko milja od zgrade sauropoda u kojoj su proveli noć. Možda četiri ili pet milja. Možda čak i više. To bi značilo da su možda na samo sat hoda od hotela kada napuste splav. Međutim, posle ptičarnika, Grant više nije žurio da napusti reku. U tom trenutku, bilo im je dobro. "Pitam se kako je Ralf", reče Leksi. Verovatno je mrtav, ili tako nešto."
<BR>&nbsp;&nbsp;&nbsp;&nbsp;&nbsp;"Siguran sam da je dobro."
<BR>&nbsp;&nbsp;&nbsp;&nbsp;&nbsp;"Pitam se da li bi me pustio da ga jašem." Uzdahnula je, pospana od sunca. "Bilo bi lepo jahati Ralfa."
<BR>&nbsp;&nbsp;&nbsp;&nbsp;&nbsp;Tim reče Grantu: "Sećate se tamo kod stegosaurusa? Prošle noći?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Zašto ste ih pitali za žablju DNK?"
<BR>&nbsp;&nbsp;&nbsp;&nbsp;&nbsp;"Zbog razmnožavanja", reče Grant. "Ne mogu da objasne zašto se dinosaurusi razmnožavaju, iako ih zrače i iako su sve ženke."
<BR>&nbsp;&nbsp;&nbsp;&nbsp;&nbsp;"Tako je."
<BR>&nbsp;&nbsp;&nbsp;&nbsp;&nbsp;"E, pa, opšte je poznato da je zračenje nepouzdano i da verovatno ne funkcioniše. Mislim da će se ispostaviti da je ovde tako. Ali još postoji problem toga što su svi dinosaurusi ženke. Kako mogu da se razmnožavaju kad su sve ženke?"
<BR>&nbsp;&nbsp;&nbsp;&nbsp;&nbsp;"Tako je", reče Tim.
<BR>&nbsp;&nbsp;&nbsp;&nbsp;&nbsp;"E, pa, širom životinjskog carstva, seksualno razmnožavanje javlja se u najneobičnijim oblicima."
<BR>&nbsp;&nbsp;&nbsp;&nbsp;&nbsp;"Tima seks jako zanima", reče Leksi.
<BR>&nbsp;&nbsp;&nbsp;&nbsp;&nbsp;Obojica nisu obratili pažnju na nju. "Na primer", reče Grant, "mnoge životinje polno se razmnožavaju, a da uopšte nemaju ono što bismo mi zvali seksom. Mužjaci oslobode spermatoforu u kojoj se nalazi sperma, a ženka je kasnije pokupi. Ova vrsta razmene ne zahteva preteranu diferencijaciju između mužjaka i ženke, kakvu smatramo da obično postoji. Kod nekih životinnja mužjaci i ženke su sličniji nego kod ljudi."
<BR>&nbsp;&nbsp;&nbsp;&nbsp;&nbsp;Tim klimnu glavom. "Ali šta je sa žabama?"
<BR>&nbsp;&nbsp;&nbsp;&nbsp;&nbsp;Grant je začuo iznenadno kričanje sa drveća iznad njih, kad su se mikrocertopsi uznemireno razbežali. Velika glava tiranosaurusa srnula je kroz lišće s leve strane; velike čeljusti škljocnule su prema splavu. Leksi je zaurlala od straha, a Grant je zaveslao ka suprotnoj obali. Međutim, reka je bila samo deset stopa široka. Tiranosaurus se uhvatio u gusto rastinje. Srljao je, mahao glavom i rikao. A onda je povukao glavu.
<BR>&nbsp;&nbsp;&nbsp;&nbsp;&nbsp;Kroz drveće koje je oivičavalo reku ugledali su ogromnu crnu priliku tiranosaurusa koja se kretala na sever i tražila otvor u drveću koje je oivičavalo obalu. Svi mikroceratopsi su prešli na suprotnu obalu, gde su kričali i skakali gore-dole. U čamcu, Grant, Tim i Leksi bespomoćno su gledali kako tiranosaurus ponovo pokušava da se probije. Međutim, duž obala reke drveće je bilo pregusto. Tiranosaurus se ponovo pomerio nizvodno, ispred čamca, i ponovo pokušao; besno je tresao granama. MeđUtim, opet nije uspeo.
<BR>&nbsp;&nbsp;&nbsp;&nbsp;&nbsp;A onda je krenuo dalje, još nizvodnije.
<BR>&nbsp;&nbsp;&nbsp;&nbsp;&nbsp;"Mrzim ga", reče Leksi.
<BR>&nbsp;&nbsp;&nbsp;&nbsp;&nbsp;Grant se spustio u čamac, jako potrešen. Da se tiranosaurus probio, ne bi ništa mogao da uradi da ih spase. Reka je bila toliko uska da je jedva bila šira od splava. Bilo je to kao da su u tunelu. Gumeni bokovi često su grebali o mulj dok je čamac nosila žustra struja.
<BR>&nbsp;&nbsp;&nbsp;&nbsp;&nbsp;Bacio je pogled na sat. Gotovo devet. Splav je nastavljao nizvodno.
<BR>&nbsp;&nbsp;&nbsp;&nbsp;&nbsp;"Hej!" reče Leksi, "slušajte!"
<BR>&nbsp;&nbsp;&nbsp;&nbsp;&nbsp;Čuli su režanje, ispresecano hučanjem koje se ponavljalo. Glasanje je dolazilo iza krivine, dalje niz reku. Oslušnuo je i ponovo začuo hučanje.
<BR>&nbsp;&nbsp;&nbsp;&nbsp;&nbsp;"Šta je to?" upita Leksi.
<BR>&nbsp;&nbsp;&nbsp;&nbsp;&nbsp;"Ne znam", reče Grant. "Ali ima ih više." Zaveslao je prema suprotnoj obali i uhvatio se za granu da zaustavi splav. Režanje s ponavljalo. A onda još hučanja.
<BR>&nbsp;&nbsp;&nbsp;&nbsp;&nbsp;"Zvuči kao jato sova", reče Tim.
<BR>&nbsp;&nbsp;&nbsp;&nbsp;&nbsp;MAlkolm je zavapio: "Zar već nije vreme za morfijum?"
<BR>&nbsp;&nbsp;&nbsp;&nbsp;&nbsp;"Nije još", reče Eli.
<BR>&nbsp;&nbsp;&nbsp;&nbsp;&nbsp;Malkolm uzdahnu. "Koliko ovde imamo vode?"
<BR>&nbsp;&nbsp;&nbsp;&nbsp;&nbsp;"Ne znam. Ima puno tekuće vode iz slavi..."
<BR>&nbsp;&nbsp;&nbsp;&nbsp;&nbsp;"Ne, mislim, koliko je uskladišteno? Je l' išta?"
<BR>&nbsp;&nbsp;&nbsp;&nbsp;&nbsp;Eli slegnu ramenima. "Nije."
<BR>&nbsp;&nbsp;&nbsp;&nbsp;&nbsp;"Idite u sobe na ovom spratu i napunite kade vodom."
<BR>&nbsp;&nbsp;&nbsp;&nbsp;&nbsp;Eli se namrštila.
<BR>&nbsp;&nbsp;&nbsp;&nbsp;&nbsp;"Takođe", reče Malkolm, "imamo li neki voki-toki? Baterijske lampe? Šibice? Gorionike? Takve stvari?"
<BR>&nbsp;&nbsp;&nbsp;&nbsp;&nbsp;"Pogledaću unaokolo. Spremate se za zemljotres?"
<BR>&nbsp;&nbsp;&nbsp;&nbsp;&nbsp;"Nešto slično", reče Malkolm. "Malkolmov efekat podrazumeva katastrofalne promene."
<BR>&nbsp;&nbsp;&nbsp;&nbsp;&nbsp;"Ali Arnold kaže da svi sistemi savršeno rade."
<BR>&nbsp;&nbsp;&nbsp;&nbsp;&nbsp;"Tad se on i dešava", reče Malkolm.
<BR>&nbsp;&nbsp;&nbsp;&nbsp;&nbsp;Eli reče: "Nemate neko naročito mišljenje o Arnoldu, zar ne?"
<BR>&nbsp;&nbsp;&nbsp;&nbsp;&nbsp;"On je u redu. On je inženjer. Vu takođe. Oni su oboje tehničari. Ne poseduju inteligenciju. Imaju ono što zovem 'miligencijom'. Oni sagledavaju neposrednu situaciju. Usko razmišljaju i zovu to 'usredsređivanjem'. Ne vide okolinu. Ne vide posledice. Tako i dobijate ovakvo ostrvo. Kad miligneti razišljaju. Zato što ne možete napraviti životinju i od nje očekivati da se ponaša kao da nije živa. Da ne bude nepredvidljiva. Da ne pokušava da beži. Ali oni to ne shvataju."
<BR>&nbsp;&nbsp;&nbsp;&nbsp;&nbsp;"Zar ne mislite da je to u ljudskoj prirodi?" upita Eli.
<BR>&nbsp;&nbsp;&nbsp;&nbsp;&nbsp;"Bože, nije", reče Malkolm. To je kao kad biste rekli da su mućena jaja i slanina za doručak u ljudskoj prirodi. Nije ništa tako. To je isključivo zapadnjačka navika i veći deo sveta oseća mučninu pri pomisli na to." Trgnuo od bola. "Morfijum me čini filozofski nastrojenim."
<BR>&nbsp;&nbsp;&nbsp;&nbsp;&nbsp;"Hoćete li malo vode?"
<BR>&nbsp;&nbsp;&nbsp;&nbsp;&nbsp;"Ne. Reći ću vam šta je problem sa inženjerima i naučnicima. Naučnici imaju razrađenu šemu sranja o tome kako oni traže istinu o prirodi. Što je tačno, ali to nije ono što ih vodi. Nikoga ne vode apstrakcije tipa 'traženja istine'.
<BR>&nbsp;&nbsp;&nbsp;&nbsp;&nbsp;Naučnici su, u stvari, zaokupljeni dostignućem. Tako da su usredsređeni na to da li mogu da nešto urade. Nikad se ne zaustave i zapitaju treba li da nešto urade. Oni obično definišu takvo stanovište besmislenim. Ako to oni ne urade, neko drugi će. Otkriće je, veruju oni, neizbežno. Tako da oni naprosto pokušavaju da budu prvi. To je igra u nauci. Čak i čisto naučno otkriće je agresivan, probojan čin. Ono zahteva veliku opremu i posle toga bukvalno menja svet. Akceleratori čestica brazdaju zemlju i ostavljaju radioaktivne nusproizvode. Astronauti ostavljaju đubre na Mesecu. Uvek ostaje neki dokaz da su naučnici bili tamo dok su činili svoja otkrića. Otkriće je uvek silovanje prirode. Uvek.
<BR>&nbsp;&nbsp;&nbsp;&nbsp;&nbsp;Naučnici žele tako. Oni moraju da zariju svoje instrumente unutra. Moraju da ostave trag. Oni ne mogu samo da posmatraju. Ne mogu samo da ocenjuju. Ne mogu samo da se uklope u prirodni poredak. Oni moraju da učine nešto neprirodno. To je posao naučnika, a sad imamo i cela društva koja pokušavaju da budu naučna." Uzdahnuo je i utonuo nazad.
<BR>&nbsp;&nbsp;&nbsp;&nbsp;&nbsp;Eli reče: "Ne mislite li da preterujete..."
<BR>&nbsp;&nbsp;&nbsp;&nbsp;&nbsp;"Na šta neka od vaših iskopina liči godinu dana kasnije?"
<BR>&nbsp;&nbsp;&nbsp;&nbsp;&nbsp;"Ni na šta", priznala je ona.
<BR>&nbsp;&nbsp;&nbsp;&nbsp;&nbsp;"Ne vršite ponovnu sadnju, ne obnavljate zemljište posle iskopavanja?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Zašto ne?"
<BR>&nbsp;&nbsp;&nbsp;&nbsp;&nbsp;Slegla je ramenima. "Nema para, pretpostavljam..."
<BR>&nbsp;&nbsp;&nbsp;&nbsp;&nbsp;"Para samo ima za iskopavanje, ali ne i za restauraciju?"
<BR>&nbsp;&nbsp;&nbsp;&nbsp;&nbsp;"E, pa, mi samo radimo u pustrama..."
<BR>&nbsp;&nbsp;&nbsp;&nbsp;&nbsp;"Samo pustare", reče Malkolm; odmahivao je glavom. "Samo đubre. Samo nusproizvodi. Samo propratni efekti... Pokušavam da vam kažem da naučici tako hoće. Oni hoće i nusproizvode, i đubre, i ožiljke, i propratne efekte. To je način da sebe umire. To je ugrađeno u fabriku nauke i sve više vodi u katastrofu.
<BR>&nbsp;&nbsp;&nbsp;&nbsp;&nbsp;"I gde je onda odgovor?"
<BR>&nbsp;&nbsp;&nbsp;&nbsp;&nbsp;"Osloboditi se miligentnih. Oduzeti im moć."
<BR>&nbsp;&nbsp;&nbsp;&nbsp;&nbsp;"Ali kad se odreknemo celokupnog napretka..."
<BR>&nbsp;&nbsp;&nbsp;&nbsp;&nbsp;"Kakvog napretka?" iznervirano reče Malkolm. "Broj sati koje žena posvećuje kućnim poslovima nije se smanjio od 1930-ih, uprkos svim prednostima. Svim usisivačima, mašinama za pranje i sušenje veša, kompaktorima đubreta, drobilicama đubreta, peri-i-nosi tkaninama... Zašto je i dalje potrebno isto toliko vremena da se očisti kuća kao i 1930?"
<BR>&nbsp;&nbsp;&nbsp;&nbsp;&nbsp;Eli je ćutala.
<BR>&nbsp;&nbsp;&nbsp;&nbsp;&nbsp;"Zato što nema nikakvog napretka", reče Malkolm. "Ne pravog. Pre trideset hiljada godina, kada su ljudi pravili slike u Laskou, radili su dvadeset sati nedeljno da obezbede sebi hranu, sklonište i odeću. Ostatak vremena mogli su da provedu u igri, snu, ili da rade šta god hoće. A živeli su u prirodnom svetu, s čistim vazduhom, čistom vodom, predivnim drvećem i zalascima sunca. Razmislite o tome. Dvadeset sati nedeljno. Pre trideset hiljada godina."
<BR>&nbsp;&nbsp;&nbsp;&nbsp;&nbsp;Eli reče: "Hoćete da vratite sat unatrag?"
<BR>&nbsp;&nbsp;&nbsp;&nbsp;&nbsp;"Ne", reče Malkolm. "Želim da se ljudi probude. Imali smo četiri stotine godina savremene nauke i već smo morali da shvatimo za šta je dobra, a za šta nije. Vreme je za promene."
<BR>&nbsp;&nbsp;&nbsp;&nbsp;&nbsp;"Pre nego što uništimo planetu?" reče ona.
<BR>&nbsp;&nbsp;&nbsp;&nbsp;&nbsp;Uzdahnuo je i sklopio oči. "Oh, draga moja", reče on. "To je poslednja stvar za koju bih se brinuo."
<BR>&nbsp;&nbsp;&nbsp;&nbsp;&nbsp;U mračnom tunelu reke, Grant se kretao ruku pred ruku, držeći se za grane i oprezno pomerajući splav napred. Još je čuo zvuke. Onda je, konačno, ugledao dinosauruse.
<BR>&nbsp;&nbsp;&nbsp;&nbsp;&nbsp;"Zar to nisu oni otrovni?"
<BR>&nbsp;&nbsp;&nbsp;&nbsp;&nbsp;"Da", reče Grant. "Dilofosaurusi."
<BR>&nbsp;&nbsp;&nbsp;&nbsp;&nbsp;Na obali reke stajala su dva dilofosaurusa. Njihova deset stopa visoka tela bila su posuta crnim i žutim tačkama. Ispod toga, stomak im je bio svetlozelen, kao kod guštera. Uparene zakrivljene crvene kreste vodile su duž vrha glave, od očiju do nosa, praveći V iznad glave. Pticolik izgled bio je pojačan načinom na koji su se pokretali, kako su se saginjali da piju vodu iz reke, da bi zatim režali i hukali.
<BR>&nbsp;&nbsp;&nbsp;&nbsp;&nbsp;Leksi prošapta: "Hoćemo li da iziđemo i nastavimo peške?"
<BR>&nbsp;&nbsp;&nbsp;&nbsp;&nbsp;Grant odmahnu glavom. Dilofosaurusi su bili manji od tiranosaurusa, dovoljno mali da se provuku kroz gusto lišće na obali reke. A činio se i da su brzi, po načinu na koji su režali i hukali jedan na drugog.
<BR>&nbsp;&nbsp;&nbsp;&nbsp;&nbsp;"Ali čamcem ne možemo da prođemo pored njih", reče Leksi. "Oni su otrovni."
<BR>&nbsp;&nbsp;&nbsp;&nbsp;&nbsp;Dilofosaurusi su nastavili da piju i huču. Činilo se kao da međusobno opšte na nekakav čudno ritualan, repetativan način. Životinja s leve strane bi se nagnula da pije, otvarajući usta i ogoljavajući duge redove oštrih zuba, a zatim bi huknula. Životinja s desne strane bi odgovorila hukanjem i sagnula se da pije, u ogledalskom liku pokreta prve životinje. Onda bi se sekvenca ponavljala, uvek na isti način.
<BR>&nbsp;&nbsp;&nbsp;&nbsp;&nbsp;Grant je primetio da je životinja s desne strane manja, s manjim tačkama na leđima i mutnije crvenom krestom...
<BR>&nbsp;&nbsp;&nbsp;&nbsp;&nbsp;"Nek' me đavo nosi", reče on. "To je ritual parenja."
<BR>&nbsp;&nbsp;&nbsp;&nbsp;&nbsp;"Možemo li da prođemo pored njih?" upita Tim.
<BR>&nbsp;&nbsp;&nbsp;&nbsp;&nbsp;"Ne kako su sad. Odmah su pored ivice vode." Grant je znao da životinje mogu satima da obavljaju takve rituale parenja kad dođe vreme. Mogu da budu bez hrane, da ne obraćaju pažnju ni na šta drugo... Bacio je pogled na sat. Devet i dvadeset.
<BR>&nbsp;&nbsp;&nbsp;&nbsp;&nbsp;"Šta ćemo da radimo?" upita Tim.
<BR>&nbsp;&nbsp;&nbsp;&nbsp;&nbsp;Grant uzdahnu. "Nemam pojma."
<BR>&nbsp;&nbsp;&nbsp;&nbsp;&nbsp;Sedeli su u čamcu, a onda su dilofosaurusi počeli da repetativno tule i riču, uznemireni. Obe životinje počele su da se okreću od reke.
<BR>&nbsp;&nbsp;&nbsp;&nbsp;&nbsp;"Šta je to?" upita Leksi.
<BR>&nbsp;&nbsp;&nbsp;&nbsp;&nbsp;Grant se nasmešio. "Mislim da nam konačno stiže pomoć." Odgurnuo se od obale. "Deco, želeo bih da vas dvoje legnete dole na gumu. Proći ćemo što brže možemo. Ali upamtite nešto: šta god da se desi, ne govorite ništa i ne mičite se. Važi?"
<BR>&nbsp;&nbsp;&nbsp;&nbsp;&nbsp;Splav je počeo da pluta nizvodno ka hukanju dilofosaurusima. Dobijao je na brzini. Leksi je ležala pored Grantovih nogu i uplašeno ga gledala. Približavali su se dilofosaurusima koji su još bili okrenuti od reke. Međutim, on je izvadio vazdušni pištolj, proverio šaržer.
<BR>&nbsp;&nbsp;&nbsp;&nbsp;&nbsp;Splav je nastavljao dalje i oni su osetili neobičan miris, slatkast i mučan u isto vreme. Smrdelo je na osušen izbljuvak. Hukanje dilofosaurusa postalo je glasnije. Splav je zašao za poslednju krivinu i Grant je zadržao dah. Dilofosaurusi su bili samo nekoliko stopa daleko i tulio na drveće s druge strane reke.
<BR>&nbsp;&nbsp;&nbsp;&nbsp;&nbsp;Kao što je Grant i pretpostavljao, tulio je na tiranosaurusa. Tiranosaurus je pokušavao da se probije kroz zastor lišća, a dilosi su hukali i trupkali nogama u blatu. Splav je prošao pored njih. Zadah je bio mučan. Tiranosaurus je riknuo, verovatno zato što je video splav. Međutim, sledećeg trenutka...
<BR>&nbsp;&nbsp;&nbsp;&nbsp;&nbsp;Tup.
<BR>&nbsp;&nbsp;&nbsp;&nbsp;&nbsp;Splav je prestao da se kreće. Nasukali su se na obalu, samo nekoliko stopa nizvodno od dilofosaurusa.
<BR>&nbsp;&nbsp;&nbsp;&nbsp;&nbsp;Leksi prošapta: "Oh, super."
<BR>&nbsp;&nbsp;&nbsp;&nbsp;&nbsp;Začulo se otegnuto, sporo grebanje splava o blato. Onda se splav ponovo pokrenuo. Išli su niz reku. Tiranosaurus je poslednji put riknuo i krenuo dalje; jedan dilofosaurus se činio iznenađen, a zatim je zahučao. Drugi dilofosaurus je odgovorio hukanjem.
<BR>&nbsp;&nbsp;&nbsp;&nbsp;&nbsp;Splav je plovio niz reku.
</P></TD></TR></TABLE>
<P class="next">
<A HREF=p53.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
