<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>GOTOVO PARADIGMA
<P>&nbsp;&nbsp;&nbsp;&nbsp;&nbsp;U kolibi, Hamond je šetkao napred-nazad u Malkolmovoj sobi. Hamond je bio nestrpljiv i bilo mu je neprijatno. Pošto je istrošio snagu za poslednji izliv reči, Malkolm je skliznuo u komu, a sad se Hamondu činilo da bi mogao i da umre. Helikopter je, naravno, bio upućen, ali sam Bog zna kad će stići. Pomisao da bi Malkolm u međuvremenu mogao da umre ispunjavala je Hamonda teskobom i stravom.
<BR>&nbsp;&nbsp;&nbsp;&nbsp;&nbsp;Paradoksalno, Hamondu je otežavalo stvar to što je osećao toliku nesimpatiju prema matematičaru. Bilo je to gore nego da mu je bio prijatelj. Hamond je osećao da bi Malkolmova smrt, kad bi do nje došlo, bila konačan prekor, a to bilo više nego što bi mogao da podnese.
<BR>&nbsp;&nbsp;&nbsp;&nbsp;&nbsp;U svakom slučaju smrad u sobi bio je više nego grozan. Više nego grozan. Truljenje raspadnutog ljudskog mesa.
<BR>&nbsp;&nbsp;&nbsp;&nbsp;&nbsp;"Sve... rajs..." reče Malkolm; bacao se po jastuku.
<BR>&nbsp;&nbsp;&nbsp;&nbsp;&nbsp;"Budi li se?" upita Hamond.
<BR>&nbsp;&nbsp;&nbsp;&nbsp;&nbsp;Harding odmahnu glavom.
<BR>&nbsp;&nbsp;&nbsp;&nbsp;&nbsp;"Šta je rekao? Nešto o raju?"
<BR>&nbsp;&nbsp;&nbsp;&nbsp;&nbsp;"Nisam čuo", reče Harding.
<BR>&nbsp;&nbsp;&nbsp;&nbsp;&nbsp;Hamond je još malo šetkao. Još šire je otvorio prozor ne bi li ušlo nešto svežeg vazduha. Konačno, kada više nije mogao da izdrži, on reče: "Ima li problema da se iziđe napolje?"
<BR>&nbsp;&nbsp;&nbsp;&nbsp;&nbsp;"Ne, mislim da nema", reče Harding. "Ne u ovom području."
<BR>&nbsp;&nbsp;&nbsp;&nbsp;&nbsp;"E, pa, vidi, ja idem malo napolje."
<BR>&nbsp;&nbsp;&nbsp;&nbsp;&nbsp;"U redu", reče Harding. Podešavao je priliv intravenoznih antibiotika.
<BR>&nbsp;&nbsp;&nbsp;&nbsp;&nbsp;"Brzo ću da se vratim."
<BR>&nbsp;&nbsp;&nbsp;&nbsp;&nbsp;"U redu."
<BR>&nbsp;&nbsp;&nbsp;&nbsp;&nbsp;Hamond je izišao napolje, na sunce; pitao se zašto se pravdao Hardingu. Najzad, taj čovek je bio njegov službenik. Nije morao da mu se ispoveda.
<BR>&nbsp;&nbsp;&nbsp;&nbsp;&nbsp;Prošao je kroz kapiju na ogradi i pogledao unaokolo po parku. Bilo je kasno posle podne, kada je magla koja struji ređa i sunce se ponekad pomoli. Sunce se sada videlo i Hamond to primi kao predskazanje. Neka kažu šta hoće, on zna da njegov park ima budućnost. Pa čak i ako ta nepromišljena budala Đenaro odluči da ga sravni sa zemljom i spali, to neće imati mnogo veze.
<BR>&nbsp;&nbsp;&nbsp;&nbsp;&nbsp;Hamond je znao da se u dva odvojena trezora u predstavništvu Ingena u Palo Altou nalaze desetine zamrznutih embriona. Ne bi bio problem ponovo ih odgojiti, na drugom ostrvu, negde drugde u svetu. A ako je ovde i bilo problema, sledeći put rešiće te probleme. Takav je put napretka. Problemi se rešavaju.
<BR>&nbsp;&nbsp;&nbsp;&nbsp;&nbsp;Dok je razmišljao o tome, zaključio je da Vu nije bio pravi čovek za taj posao. Vu je očigledno bio nesistematičan, suviše nemaran prema svom velikom zadatku. A bio je i obuzet idejom da čini poboljšanja. Umesto da pravi dinosauruse, želeo je da ih poboljša. Hamonda su mučile crne slutnje da je to i dovelo do sloma parka.
<BR>&nbsp;&nbsp;&nbsp;&nbsp;&nbsp;Vu je bio razlog.
<BR>&nbsp;&nbsp;&nbsp;&nbsp;&nbsp;Takođe, morao je da prizna da je Džon Arnold bio pogrešan izbor na mestu glavnog inženjera. Arnoldove reference ostavljale su impresivan utisak, ali u ovoj tački karijere bio je suviše istrošen i svega se plašio. Loše je bio organizovan i pravio je propuste. Bitne propuste.
<BR>&nbsp;&nbsp;&nbsp;&nbsp;&nbsp;Uistinu, zaključio je Hamond, ni Vu ni Arnold nisu imali najvažniju karaketistiku. Nisu imali viziju. Taj veliki raskošni čin mašte koji je prizvao čudesni park, gde se deca pribijaju uz ograde i dive neobičnim stvorenjima, oživljenim iz njihovih knjiga. Stvarnu viziju. Sposobnost da vide budućnost. Sposobnost da nađu snage da od te vizije naprave stvarnost.
<BR>&nbsp;&nbsp;&nbsp;&nbsp;&nbsp;Ne, ni Vu ni Arnold nisu bili pogodni za taj poduhvat.
<BR>&nbsp;&nbsp;&nbsp;&nbsp;&nbsp;A, kad je već o tome reč, i Ed Redžis je predstavljao loš izbor. Harding je, u najboljem slučaju, bio neutralan izbor. Maldun je bio pijanica...
<BR>&nbsp;&nbsp;&nbsp;&nbsp;&nbsp;Zadubljen u misli, uputio se ka svom bungalovu, stazicom koja je od centra za posetioce vodila na sever. Prošao je pored jednog radnika koji je kratko klimnuo. Hamond nije odgovorio na pozdrav. Smatrao je da su tikanski radnici, bez izuzetka, drski. Iskreno rečeno, i izbor ovog ostrva kod Kostarike nije bio mudar. Više neće ponoviti tako očigledne greške...
<BR>&nbsp;&nbsp;&nbsp;&nbsp;&nbsp;Rika dinosaurusa, kada je doprla do njega, učinila se zastrašujuće bliskom. Hamond se tako brzo okrenuo, da je pao na stazu, a kada je ponovo pogledao pomislio je da vidi senku mladog ti-reksa, kako se kreće u lišću pored kamenom popločane staze, kreće prema njemu.
<BR>&nbsp;&nbsp;&nbsp;&nbsp;&nbsp;Šta ti-reks radi ovde? Zašto je izvan ograde?
<BR>&nbsp;&nbsp;&nbsp;&nbsp;&nbsp;Hamond je osetio nalet besa; a onda je video tikanskog radnika, kako trči da spase život i za tren se uspravio na noge i slepo uleti u šumu s druge strane staze. Uronio je u tamu; posrnuo je i pao, lice mu se zarilo u mokro lišće i vlažnu zemlju i on se ponovo usteturao na noge, potrčao dalje, ponovo pao, a onda ponovo potrčao. Sada se kretao niz strmu padinu i nije mogao da održi ravnotežu. Bespomoćno je pao, kotrljajući se i vrteći po mekoj zemlji, pre nego što je najzad zaustavio u podnožju brda. Lice mu je pljusnulo u plitku, mlaku vodu, koja je grgoljila oko njega i tekla mu uz nos.
<BR>&nbsp;&nbsp;&nbsp;&nbsp;&nbsp;Ležao je licem naniže u potočiću.
<BR>&nbsp;&nbsp;&nbsp;&nbsp;&nbsp;Uspaničio se! Kakva budala! Trebalo je da ode u svoj bungalov! Opsovao je samog sebe. Dok je ustajao, osetio je oštar bol u desnom članku koji mu je navukao suze na oči. Oprezno ga je opipao: možda je slomljen. Stisnuo je zube i naterao se da se celom težinom osloni na njega. Da.
<BR>&nbsp;&nbsp;&nbsp;&nbsp;&nbsp;Gotovo sigurno bio je slomljen.
<BR>&nbsp;&nbsp;&nbsp;&nbsp;&nbsp;U kontrolnoj sobi Leksi reče Timu: "Volela bih da su nas poveli u leglo."
<BR>&nbsp;&nbsp;&nbsp;&nbsp;&nbsp;"Suviše je opasno za nas, Leksi", reče Tim. "Moramo da ostanemo ovde. Hej, slušaj ovo." Pritisnuo je još jedno dugme i snimljena rika tiranosaurusa odjeknula je putem zvučnika u parku.
<BR>&nbsp;&nbsp;&nbsp;&nbsp;&nbsp;"Slatko je", reče Leksi. "Bolje nego ono drugo."
<BR>&nbsp;&nbsp;&nbsp;&nbsp;&nbsp;"I ti to možeš", reče Tim. "A ako pritisneš ovo, dobiješ jeku."
<BR>&nbsp;&nbsp;&nbsp;&nbsp;&nbsp;"Daj da pokušam", reče Leksi. Pritisnula je dugme. Tiranosaurus je ponovo riknuo. "Možemo li da učinimo da duže traje?" upita ona.
<BR>&nbsp;&nbsp;&nbsp;&nbsp;&nbsp;"Naravno", reče Tim. Treba da samo okrenem ovo ovde..."
<BR>&nbsp;&nbsp;&nbsp;&nbsp;&nbsp;Dok je ležao u podnožju brda, Hamond je slušao riku dinosaurusa kako odjekuje džunglom.
<BR>&nbsp;&nbsp;&nbsp;&nbsp;&nbsp;Isuse.
<BR>&nbsp;&nbsp;&nbsp;&nbsp;&nbsp;Zadrhtao je kad je čuo taj zvuk. Bio je zastrašujući, vrisak iz nekog drugog sveta. Nije sačekao da vidi šta će se dogoditi. Šta će tiranosaurus učiniti? Da li je već uhvatio tog radnika? Hamond je čekao - čulo se samo zujanje cikada iz džungle - sve dok nije shvatio da zadržava dah, a onda je dugo izdahnuo.
<BR>&nbsp;&nbsp;&nbsp;&nbsp;&nbsp;Sa povređenim člankom nije mogao da se popne uzbrdo. Moraće da čeka na dnu gudure. Kad tiranosaurus ode, vikaće za pomoć. U međuvremenu, ovde nije u opasnosti.
<BR>&nbsp;&nbsp;&nbsp;&nbsp;&nbsp;A onda je čuo kako pojačan glas kaže: "'Ajde, Timi, moram i ja da probam. 'Ajde Timi. Daj mi da ja napravim buku."
<BR>&nbsp;&nbsp;&nbsp;&nbsp;&nbsp;Deca!
<BR>&nbsp;&nbsp;&nbsp;&nbsp;&nbsp;Tiranosaurus je ponovo riknuo, ali ovoga puta imao je prepoznatljivu muzičku nadgradnju, neku vrstu ehoa, koja se zatim održavala.
<BR>&nbsp;&nbsp;&nbsp;&nbsp;&nbsp;"Ovaj je sladak", reče devojčica. "'Ajde ponovo ovaj."
<BR>&nbsp;&nbsp;&nbsp;&nbsp;&nbsp;Ta prokleta deca!
<BR>&nbsp;&nbsp;&nbsp;&nbsp;&nbsp;Nije trabao da dovodi tu decu. Od početka prave samo probleme. Niko ih nije hteo oko sebe. Hamond ih je doveo samo zato što je mislio da će to sprečiti Đenara da uništi odmaralište, ali Đenaro će to u svakom slučaju da učini. A deca su očigledno otišla u kontolnu sobu i počela da se zavitlavaju - ko je, sad, to dozvolio?
<BR>&nbsp;&nbsp;&nbsp;&nbsp;&nbsp;Osetio je kako srce počinje da mu lupa i osetio neugodan nedostatak daha. Naterao se da se opusti. Sve je bilo u redu. Iako ne može da se popne uzbrdo, verovatno nije dalje od sto jardi od svog bungalova i centra za posetioce. Hamond je seo na vlažnu zemlju i slušao zvukove okolne džungle. A onda, posle nekog vremena, počeo je da doziva u pomoć.
<BR>&nbsp;&nbsp;&nbsp;&nbsp;&nbsp;Malkolmov glas nije bio glasniji od šapata. "Sve izgleda drugačije... s druge strane", reče on.
<BR>&nbsp;&nbsp;&nbsp;&nbsp;&nbsp;Harding se nagnuo bliže njemu. "Sa druge strane?" Pomislio je da Malkolm govori o smrti.
<BR>&nbsp;&nbsp;&nbsp;&nbsp;&nbsp;"Kada se... pomeri", reče Malkolm.
<BR>&nbsp;&nbsp;&nbsp;&nbsp;&nbsp;"Pomeri?"
<BR>&nbsp;&nbsp;&nbsp;&nbsp;&nbsp;Malkolm nije odgovorio. Suve usne su mu se pokretale. "Paradigma", konačno je rekao.
<BR>&nbsp;&nbsp;&nbsp;&nbsp;&nbsp;"Paradigma se pomeri?" upita Harding. Znao je za pomeranju paradigme; bio je to moderan način da se govori o promenama u nauci. 'Paradigma' je bila samo još jedna od reči za model, ali kada su naučnici koristili taj termin, on je označavao nešto više - pogled na svet. Širi pogled na svet. Kaže se da se paradigma pomera kad god nauka načini krupnu izmenu u pogledu na svet. Takve promene su relativno retke i dešavaju se otprilike jednom u stoleću. Darvinovska evolucija dovela je do pomeranja paradigme. Kvantna mehanika uzrokovala je manje pomeranje.
<BR>&nbsp;&nbsp;&nbsp;&nbsp;&nbsp;"Ne", reče Malkolm. "Ne... paradigma... s one strane..."
<BR>&nbsp;&nbsp;&nbsp;&nbsp;&nbsp;"S one strane pardigme?" upita Harding.
<BR>&nbsp;&nbsp;&nbsp;&nbsp;&nbsp;"Ne brinem o tome... šta... više..."
<BR>&nbsp;&nbsp;&nbsp;&nbsp;&nbsp;Harding uzdahnu. Uprkos svim naporima, Malkolm je ubrzano klizio u konačni delirijum. Groznica se pojačavala, a gotovo da više nisu imali antibiotika.
<BR>&nbsp;&nbsp;&nbsp;&nbsp;&nbsp;"U čemu to ne brinete?"
<BR>&nbsp;&nbsp;&nbsp;&nbsp;&nbsp;"Ni o čemu", reče Malkolm. "Zato što... sve izgleda drugačije... s druge strane."
<BR>&nbsp;&nbsp;&nbsp;&nbsp;&nbsp;A onda se nasmešio.
</P></TD></TR></TABLE>
<P class="next">
<A HREF=p64.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
