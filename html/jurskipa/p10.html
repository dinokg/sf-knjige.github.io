<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>OBALA UNUTRAŠNJEG MORA
<P>&nbsp;&nbsp;&nbsp;&nbsp;&nbsp;Alan Grant je čučao, nosa nekoliko palaca od zemlje. Temperatura je bila viša od sto stepeni. Kolena su ga bolela, uprkos pantalonama s jastučićima koje je nosio. Pluća su mu gorela od oštre alkalne prašine. Sa čela mu je kapao znoj na zemlju. Međutim, Grant je bio navikao na neudobnost. Celokupna pažnja bila mu je usredsređena na kvadrat zemlje od šest palaca ispred njega.
<BR>&nbsp;&nbsp;&nbsp;&nbsp;&nbsp;Rađeći pažljivo četkicom za zube i slikarskom četkicom od kamilje dlake, otkrio je majušni delić vilične kosti u obliku slova L. Bio je palac dugačak i ne širi od njegovog malog prsta. Zubi su predstavljali niz tačkica i bili karakteristično koso postavljeni. Parčići kosti ljuštili su se dok ga je iskopavao. Grant na trenutak zastade da obloži kost gumenim cementom pre nego što nastavi da je otkopava. Bila je to, bez sumnje, vilična kost bebe dinosaurusa mesoždera. Njen vlasnik umro je pre sedamdeset devet miliona godina, u dobu od oko dva meseca. Ako bude imao sreće, Grant će možda pronaći i ostatak skeleta. Ako to bude slučaj, biće to prvi potpuni skelet bebe mesoždera...
<BR>&nbsp;&nbsp;&nbsp;&nbsp;&nbsp;"Hej, Alane!"
<BR>&nbsp;&nbsp;&nbsp;&nbsp;&nbsp;Alan Grant podiže pogled i začkilji od sunca. Spustio je naočari za sunce i nadlanicom obrisao čelo.
<BR>&nbsp;&nbsp;&nbsp;&nbsp;&nbsp;Čučao je na erodiranom brdu u pustarama blizu Zmijske Vode, u Montani. Ispod velike plave činije neba zaravnjena brda, izbili slojevi zdrobljenog krečnjaka, pružali su se miljama na sve strane. Nije bilo ni drveta, ni žbuna. Ničega osim gole stene, vrelog sunca i zavijanja vetra.
<BR>&nbsp;&nbsp;&nbsp;&nbsp;&nbsp;Posetioci su smatrali da su pustare depresivno sumorne, ali kada je Grant posmatrao ovaj pejzaž, on je video nešto sasvim drugo. Ova gola zemlja bila je podsetnik na jedan drugi, jako različit svet, koji je nestao pre osamdeset miliona godina. Okom uma, Grant je video sebe tamo nazad u toplom, močvarnom rukavcu koji je oblikovao obalnu liniju velikog unutrašnjeg mora. Ovo unutrašnje more bilo je široko hiljadu milja i pružalo se od novoizdignutih Stenovitih planina, pa sve do oštrih, goletnih vrhova Apalača. Ceo američki Zapad bio je pod vodom.
<BR>&nbsp;&nbsp;&nbsp;&nbsp;&nbsp;U to vreme, gore na nebu nalazili su se tanušni oblaci, zatamnjeni dimom obližnjih vulkana. Atmosfera je bila gušća, bogatija ugljen-dioksidom. Biljke su brzo rasle duž obala. U tim vodama nije bilo riba, ali bilo je školjaka i zmija. Pterosaurus se obrušavao da zagrebe alge sa površine. Nekoliko dinosaurusa mesoždera šunjalo se močvarnim obalama jezera, među palmama. A na pučini nalazilo se ostrvce, veliko oko dva jutra. Ovičeno gustom vegetacijom, ovo ostrvo tvorilo je zaštićeno utočište gde su krda biljoždernih kljunastih dinosaurusa polagala jaja u zajednička legla i podizala mladunce koji su pištali.
<BR>&nbsp;&nbsp;&nbsp;&nbsp;&nbsp;Tokom miliona godina koje su sledile, bledozeleno alkalno jezero postalo je pliće i na kraju nestalo. Izložena zemlja nabirala se i pucala pod žegom. I ostrvo na pučini sa jajima dinosaurusa postalo je erodirana brdska padina u severnoj Montani, na kojoj je Alan Grant sada vršio iskopavanja.
<BR>&nbsp;&nbsp;&nbsp;&nbsp;&nbsp;"Hej, Alane!"
<BR>&nbsp;&nbsp;&nbsp;&nbsp;&nbsp;Ustao je; četrdesetogodišnjak širokih grudi, bradat. Začuo je štektanje portabl-generatora i udaljen klepet malog automatskog čekića koji je sekao jedru stenu sledećeg brda. Video je da mlađarija radi oko čekića i sklanja u stranu velike komade stene pošto bi proverili da u njima nema fosila. U podnožju brda video je šest vigvama svog kampa, lepršav šator kantine i prikolicu koja je služila kao poljska laboratorija. Video je i Eli kako mu maše iz senke poljske laboratorije.
<BR>&nbsp;&nbsp;&nbsp;&nbsp;&nbsp;"Posetilac!" viknula je i pokazala na istok.
<BR>&nbsp;&nbsp;&nbsp;&nbsp;&nbsp;Grant je ugledao oblak prašine i plavi ford sedan kako im prilazi, poskakujući po izrovanom putu. Bacio je pogled na sat: tačno na vreme. Na drugom brdu, mlađarija je sa zanimanjem posmatrala. U Zmijsu Vodu stizalo je malo posetilaca i bilo je mnogo nagađanja zbog čega bi pravnik iz Agencije za zaštitu životne sredine želeo da se sretne s Alenom Grantom.
<BR>&nbsp;&nbsp;&nbsp;&nbsp;&nbsp;Međutim, Grant je znao da paleontologija, nauka o istrebljenom životu, poslednjih godina poprima neočekivani značaj za savremeni svet. Savremeni svet se brzo menja i izgleda da je na preka pitanja o klimi, uništavanju šuma, globalnom otopljavanju ili ozonskom omotaču moguće, barem delimično, dati odgovor na osnovu informacija iz prošlosti. Informacija koje mogu pružiti paleontolozi. U poslednjih nekoliko godina njega su dvaput zvali da svedoči kao stručnjak.
<BR>&nbsp;&nbsp;&nbsp;&nbsp;&nbsp;Grant je krenuo nizbrdo da se sretne s kolima.
<BR>&nbsp;&nbsp;&nbsp;&nbsp;&nbsp;Bela prašina naterala je posetioca na kašalj dok je zatavrao vrata kola. "Bob Moris, Agencija za zaštitu čovekove sredine", reče on, pružajući ruku. "Ja sam iz ogranka u San Francisku."
<BR>&nbsp;&nbsp;&nbsp;&nbsp;&nbsp;Grant se predstavio i rekao: "Delujete kao da vam je vrućina. Hoćete pivo?"
<BR>&nbsp;&nbsp;&nbsp;&nbsp;&nbsp;"Isuse, 'oću." Moris se bližio tridesetoj, nosio kravatu i pantalone iz poslovnog odela. Nosio je aktovku. Špicaste cipele krckale su mu po kamenju dok je išao ka prikolici.
<BR>&nbsp;&nbsp;&nbsp;&nbsp;&nbsp;"Kada sam prešao preko brda, pomislio sam da je ovo indijanski rezervat", reče Moris i pokaza na vigvame.
<BR>&nbsp;&nbsp;&nbsp;&nbsp;&nbsp;"Nije", reče Grant. "Samo je najbolji način da se ovde živi." Grant je objasnio da su se 1978, prve godine iskopavanja, pojavili sa najmodernijim okrtaedarskim Nort Sloup šatorima. Međutim, šatore je neprestano odnosio vetar. Pokušali su sa ostalim vrstama šatora, sa istim rezultatom. Na kraju, počeli su da grade vigvame, koji su veći iznutra, udobniji i stabilniji na vetru. "Ovo su vigvami Crnih Stopala, podignuti oko četiri stuba", reče Grant. "Vigvami Sijuksa imaju tri stuba, ali ovo je bilo područje Crnih Stopala, pa smo mislili..."
<BR>&nbsp;&nbsp;&nbsp;&nbsp;&nbsp;"Aha", reče Moris. "Baš prikladno." Žmirnuo je prema pustom pejzažu i odmahnuo glavom. "Koliko ste već ovde?"
<BR>&nbsp;&nbsp;&nbsp;&nbsp;&nbsp;"Oko šezdeset pakovanja", reče Grant. Pošto je Moris delovao zbunjeno, on je objasnio: "Mi merimo vreme u pivu. Počnemo u junu sa sto pakovanja. Već smo dogurali do oko šezdeset." "Šezdeset tri, da budemo tačni", reče Eli Setler, kad su prišli prikolici. Granta je zabavljalo da posmatra Morisa kako zuri u nju. Eli je nosila sečene farmerke i radnu košulju vezanu preko stomaka. Imala je dvadeset četiri godine i bila jako preplanula. Plava kosa bila joj je vezana pozadi.
<BR>&nbsp;&nbsp;&nbsp;&nbsp;&nbsp;"Eli nas održava", reče Grant, predstavljajući je. "Ona je jako dobra u svom poslu."
<BR>&nbsp;&nbsp;&nbsp;&nbsp;&nbsp;"Čime se bavi?" upita Moris.
<BR>&nbsp;&nbsp;&nbsp;&nbsp;&nbsp;"Paleobotanikom", reče Eli. "A takođe obavljam i standardne terenske pripreme." Otvorila je vrata i ušla unutra.
<BR>&nbsp;&nbsp;&nbsp;&nbsp;&nbsp;Erkondišn u prikolici spustio je temperaturu samo na osamdeset pet stepeni, ali i to se činilo hladnjikavim posle podnevne žege. U prikolici nalazio se niz dugačkih drvenih stolova, sa brižljivo položenim majušnim uzorcima kostiju, prikačenim i obeleženim. Nešto dalje, nalazile su se keramičke posude i ćupovi. Osećao se jak miris kiseline.
<BR>&nbsp;&nbsp;&nbsp;&nbsp;&nbsp;Moris je bacio pogled na kosti. "Mislio sam da su dinosaurusi bili veliki", reče on.
<BR>&nbsp;&nbsp;&nbsp;&nbsp;&nbsp;"Bili su", reče Eli. "Ali sve što ovde vidite potiče od beba. Zmijska Voda je prvenstveno značajna zbog broja legla dinosaurusa. Dok mi nismo počeli naša istraživanja, gotovo da se i nije znalo za mladunce dinosaurusa. Znalo se za samo još jedno leglo u pustinji Gobi. Mi smo otkrili dvanaest različitih legla, sa sve jajima i kostima mladunaca."
<BR>&nbsp;&nbsp;&nbsp;&nbsp;&nbsp;Dok je Grant prilazio frižideru, ona je pokazala Morisu kupke sa sirćetnom kiselinom koje su koristili da rastvaranjem uklone krečnjak sa tananih kostiju.
<BR>&nbsp;&nbsp;&nbsp;&nbsp;&nbsp;"Liče na kosti pileta", reče Moris, zagledan u keramičke posude.
<BR>&nbsp;&nbsp;&nbsp;&nbsp;&nbsp;"Da", reče ona. "One jako liče na ptičje."
<BR>&nbsp;&nbsp;&nbsp;&nbsp;&nbsp;"A šta je s ovima?" upita Moris, pokazujući napolje kroz prozor prikolice na gomilu velikih kostiju zamotanih u tešku plastiku.
<BR>&nbsp;&nbsp;&nbsp;&nbsp;&nbsp;"Otpaci", reče Eli. "Kosti suviše rasparčane u trenutku kad smo ih izvadili iz zemlje. Pre bismo ih naprosto bacili, ali danas ih šaljemo na genetičko ispitivanje."
<BR>&nbsp;&nbsp;&nbsp;&nbsp;&nbsp;"Genetičko ispitivanje?" upita Moris.
<BR>&nbsp;&nbsp;&nbsp;&nbsp;&nbsp;"Evo", reče Grant i gurnu mu pivo u ruku. Eli je dao drugo. Ona zaloka svoje, zabacujući dugačak vrat. Moris je buljio.
<BR>&nbsp;&nbsp;&nbsp;&nbsp;&nbsp;"Ovde se prilično ležerno ponašamo", reče Grant. "Hoćete li u moju kancelariju?"
<BR>&nbsp;&nbsp;&nbsp;&nbsp;&nbsp;"Naravno", reče Moris. Grant ga je poveo do kraja prikolice, gde su se nalazili pocepan ležaj, ulegnuta stolica i pohaban niski stočić. Grant se spustio na ležaj, koji je zaškripao i izbacio oblak kredaste prašine. Zavalio se i nabio čizme na stočić. "Raskomotite se."
<BR>&nbsp;&nbsp;&nbsp;&nbsp;&nbsp;Grant je bio profesor paleontologije na Denverskom univerzitetu i jedan od najistaknutijih istraživača u svojoj oblasti, ali nikad se nije srodio s društvenim normama. Sebe je smatrao čovekom za napolje i znao je da se sav važan rad u okviru paleontologije obavlja napolju, spostvenim rukama. Grant nije imao mnogo strpljenja za akademike i kustose muzeja, one koje je zvao 'čajnim lovcima na dinosauruse'. A i sam se trudio da se oblačenjem i ponašanjem razlikuje od 'čajnih lovaca na dinosauruse', pa je, čak, i predavanja držao u farmerekama i patikama.
<BR>&nbsp;&nbsp;&nbsp;&nbsp;&nbsp;Grant je posmatrao kako Moris prvo briše sedište stolice pre nego što će da sedne. Moris je otvorio aktovku, preturao po papirima, a zatim bacio pogled na Eli, koja je na drugom kraju prikolice pincetom vadila kosti iz kupki, ne obraćajući pažnju na njih. "Verovatno se pitate zašto sam ovde."
<BR>&nbsp;&nbsp;&nbsp;&nbsp;&nbsp;Grant je klimnuo. "Dug je put dovde, gospodine Moris."
<BR>&nbsp;&nbsp;&nbsp;&nbsp;&nbsp;E, pa", reče Moris, "onda da odmah pređem na stvar. Agencija za zaštitu životne sredine je zainteresovana za aktivnosti Hamondove zadužbine. Vi od njih primate neku pomoć."
<BR>&nbsp;&nbsp;&nbsp;&nbsp;&nbsp;"Trideset hiljada dolara godišnje", reče Grant, klimajući glavom. "Poslednjih pet godina."
<BR>&nbsp;&nbsp;&nbsp;&nbsp;&nbsp;"Šta znate o zadužbini?" upita Moris.
<BR>&nbsp;&nbsp;&nbsp;&nbsp;&nbsp;Grant slegnu ramenima. "Hamondova zadužbina je cenjeni izvor akademske pomoći. Oni potpomažu istraživanja širom sveta, uključujući i nekoliko istraživača dnosaurusa. Znam da potpomažu Boba Kerija, tamo kod Tajlera u Alberti, kao i Džona Velera na Aljaski. Verovatno još njih."
<BR>&nbsp;&nbsp;&nbsp;&nbsp;&nbsp;"Znate li zašto Hamondova zadužbina toliko pomaže istraživanje dinosaurusa?" upita Moris.
<BR>&nbsp;&nbsp;&nbsp;&nbsp;&nbsp;"Naravno. Zato što je stari Džon Hamond lud za dinosaurusima."
<BR>&nbsp;&nbsp;&nbsp;&nbsp;&nbsp;"Jeste li se sreli s Hamondom?"
<BR>&nbsp;&nbsp;&nbsp;&nbsp;&nbsp;Grant slegnu ramenima. "Jednom ili dvaput. On nas nakratko obiđe. Znate, prilično je mator. I ekscentričan, kako to bogati ljudi ponekad znaju da budu. Ali uvek jako poletan. Zašto?"
<BR>&nbsp;&nbsp;&nbsp;&nbsp;&nbsp;E, pa", reče Moris, "Hamondova zadužbina je, u stvari, jedna prilično tajanstvena organizacija." Izvadio je fotokopiranu kartu sveta, obeleženu crvenim tačkicama, i pružio je Grantu. "Ovo su iskopavanja koja je zadužbina prošle godine finansirala. Primećujete li nešto čudno u vezi njih? Montana, Aljaska, Kanada, Švedska... Sva mesta su na severu. Nema ničega ispod četrdeset pete paralele." Moris je izvadio još karata. "Iz godine u godinu je isto. Dinosauruski projekti na jugu, u Juti, Koloradu ili Meksiku nikad ne dobijaju novac. Hamondova zadužbina pomaže jedino iskopavanja u hladnim klimatskim zonama. Želeli bismo da saznamo zašto."
<BR>&nbsp;&nbsp;&nbsp;&nbsp;&nbsp;Grant je brzo prelistao karte. Ako je zaista istina da zadužbina pomaže samo iskopavanja u hladnim klimatskim zonama, onda je to čudno ponašanje, jer najbolji istraživači dinosaurusa rade u toplim klimatskim zonama, a..."
<BR>&nbsp;&nbsp;&nbsp;&nbsp;&nbsp;"Postoje i druge zagonetke", reče Moris. "Na primer, kakva je veza između dinosaurusa i ćilibara?"
<BR>&nbsp;&nbsp;&nbsp;&nbsp;&nbsp;"Ćilibara?"
<BR>&nbsp;&nbsp;&nbsp;&nbsp;&nbsp;"Da. To je ona tvrda žuta smola od isušenog drvenog so..."
<BR>&nbsp;&nbsp;&nbsp;&nbsp;&nbsp;"Znam šta je", reče Grant. "Ne znam zašto to pitate?"
<BR>&nbsp;&nbsp;&nbsp;&nbsp;&nbsp;"Zato što je", reče Moris, "u poslednjih pet godina Hamond kupio ogromne količine ćilibara u Americi, Evropi i Aziji, uključujući i veći broj dragulja muzejske vrednosti. Zadužbina je potrošila sedamnaest miliona dolara na ćilibar. Sada, od privatnika, imaju najveću zalihu ovog materijala na svetu."
<BR>&nbsp;&nbsp;&nbsp;&nbsp;&nbsp;"Ne shatam", reče Grant.
<BR>&nbsp;&nbsp;&nbsp;&nbsp;&nbsp;"Ni bilo ko drugi", reče Moris. "Koliko znamo, to nema nikakvog smisla. Ćilibar se lako može sintetisati. On nema nikakvu komercijalnu ili odbrambenu vrednost. Nema razloga sakupljati ga. Međutim, Hamond to već godinama čini."
<BR>&nbsp;&nbsp;&nbsp;&nbsp;&nbsp;"Ćilibar", reče Grant, odmahujući glavom.
<BR>&nbsp;&nbsp;&nbsp;&nbsp;&nbsp;"A šta je s njegovim ostrvom u Kostariki?" nastavio je Moris. "Pre deset godina Hamondova zadužbina zakupila je od vlade Kostarike jedno ostrvo. Tobože da napravi biološki rezervat."
<BR>&nbsp;&nbsp;&nbsp;&nbsp;&nbsp;"O tome ne znam ništa", reče Grant, namršten.
<BR>&nbsp;&nbsp;&nbsp;&nbsp;&nbsp;"Nisam mmogao da mnogo toga otkrijem", reče Moris. Ostrvo je udaljeno sto milja od zapadne obale. Jako je krševito i nalazi se u delu okeana gde je zbog kombinacije vetrova i struja gotovo neprestano prekriveno maglom. Zovu ga Maglovito ostrvo. Isla Nublar. Očigledno je da su Kostarikanci bili zapanjeni što ga neko traži." Moris je nešto tražio po aktovci. "To sam pomenuo", reče on, "zato što vam je, prema podacima, plaćen honorar za savetničke usluge u vezi ovog ostrva."
<BR>&nbsp;&nbsp;&nbsp;&nbsp;&nbsp;"Je li?"
<BR>&nbsp;&nbsp;&nbsp;&nbsp;&nbsp;Moris je Grantu pružio list papira. Bila je to fotokopija čeka koga je Ingen Inc., Faralon roud, Palo Alto, Kalifornija, izdala marta 1984. godine. Naslovljenog na ime Alana Granta, na iznos od dvanaest hiljada dolara. U donjem uglu, ček je bio označen SAVETNIČKE USLUGE/KOSTARIKA/HIPERPROSTOR MLADUNČADI.
<BR>&nbsp;&nbsp;&nbsp;&nbsp;&nbsp;"A, da, naravno", reče Grant. "Sećam se toga. Bilo je đavolski čudno, ali sećam se toga. Međutim, to nije imalo nikakve veze sa nekim ostrvom."
<BR>&nbsp;&nbsp;&nbsp;&nbsp;&nbsp;Alan Grant je 1979. godine u Montani otkrio prvu skupinu jaja dinosaurusa, a u sledeće dve godine još njih; međutim, sve do 1983. nije stigao da objavi svoja otkrića. Članak, zajedno sa izveštajem o krdu od deset hiljda dinosaurusa kljunaša koji su živeli duž obala beskrajnog unutrašnjeg mora, pravili zajednička legla jaja u blatu i podizali krda svojih mladunčadi, proslavio je preko noći Granta. Pominjanje majčinskih nagona kod divovskih dinosaurusa - i crteži ljupkih beba kako guraju njuške iz jaja - naišli su na odziv u svetu. Grant je bio obasut zahtevima za intervjue, predavanja, knjige. On ih je, što je svojstveno za njega, sve odbio, jer je jedino želeo da nastavi svoja iskopavanja. Ali, tokom tih mahnitih dana sredinom osamdesetih, korporacija Ingen ponudila mu je savetničke usluge.
<BR>&nbsp;&nbsp;&nbsp;&nbsp;&nbsp;"Jeste li pre toga čuli za Ingen?" upita Moris.
<BR>&nbsp;&nbsp;&nbsp;&nbsp;&nbsp;"Nisam."
<BR>&nbsp;&nbsp;&nbsp;&nbsp;&nbsp;"Kako su stupili u vezu s vama?"
<BR>&nbsp;&nbsp;&nbsp;&nbsp;&nbsp;"Telefonom. Bio je to čovek po imenu Ęenaro ili Ęenino, nešto tako."
<BR>&nbsp;&nbsp;&nbsp;&nbsp;&nbsp;Moris klimnu glavom. "Donald Ęenaro", reče on. "On je pravni zastupnik Ingena."
<BR>&nbsp;&nbsp;&nbsp;&nbsp;&nbsp;"Bilo kako bilo, želeo je da sazna čime su se dinosaurusi hranili. I ponudio mi je honorar da mu napišem izveštaj." Grant je ispio pivo i spustio limenku na pod. "Ęenara su posebno zanimali mladi dinosaurusi. Bebe i mladunčad. Šta su jeli. Pretpostavljam da je mislio da ja to znam."
<BR>&nbsp;&nbsp;&nbsp;&nbsp;&nbsp;"A jeste li?"
<BR>&nbsp;&nbsp;&nbsp;&nbsp;&nbsp;"Ne baš. Rekao sam mu to. Mi smo našli puno skeletnog materijala, ali jako malo podataka i ishrani. Međutim, Ęenaro je rekao da zna da nismo sve objavili i da želi sve što imamo. Ponudio je jako veliki honorar. Pedeset hiljada dolara."
<BR>&nbsp;&nbsp;&nbsp;&nbsp;&nbsp;Moris je izvadio kasetofon i spustio ga na stočić. "Nemate ništa protiv?"
<BR>&nbsp;&nbsp;&nbsp;&nbsp;&nbsp;"Ne. Samo nastavite."
<BR>&nbsp;&nbsp;&nbsp;&nbsp;&nbsp;"Pa", reče Grant. "Vidite ovu našu operaciju. Pedeset hiljada dolara dovoljno je za dva leta iskopavanja. Rekao sam mu da ću učiniti sve što mogu."
<BR>&nbsp;&nbsp;&nbsp;&nbsp;&nbsp;"Znači, pristali ste da mu pripremite izveštaj."
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"O ishrani mladunčadi dinosaurusa?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Sreli ste se s Ęenarom?"
<BR>&nbsp;&nbsp;&nbsp;&nbsp;&nbsp;"Ne. Samo preko telefona."
<BR>&nbsp;&nbsp;&nbsp;&nbsp;&nbsp;"Da li je Ęenaro rekao zašto su mu potrebne te informacije?"
<BR>&nbsp;&nbsp;&nbsp;&nbsp;&nbsp;"Jeste", reče Grant. "Planirao je muzej za decu i želeo je da prikaže bebe dinosaurusa. Rekao je da je unajmio jedan broj akademskih savetnika i naveo njihova imena. Bilo je paleontologa poput mene, jedan matematičar iz Teksasa po imenu Jan Malkolm i par ekologa. Jedan sistem-analitičar. Dobra grupa."
<BR>&nbsp;&nbsp;&nbsp;&nbsp;&nbsp;Moris je klimao glavom i beležio. "I tako ste prihvatili ulogu savetnika?"
<BR>&nbsp;&nbsp;&nbsp;&nbsp;&nbsp;"Jesam. Složio sam se da im pošaljem sažet prikaz našeg rada: šta smo saznali o navikama hadrosaurusa kljunaša koje smo otkrili."
<BR>&nbsp;&nbsp;&nbsp;&nbsp;&nbsp;"Kakve ste im informacije poslali?" upita Moris.
<BR>&nbsp;&nbsp;&nbsp;&nbsp;&nbsp;"Sve: ponašanje u leglu, opsezi teritorija, ponašanje pri ishrani, ponašanje u zajednici. Sve."
<BR>&nbsp;&nbsp;&nbsp;&nbsp;&nbsp;"A kako je Ęenaro na to odgovorio."
<BR>&nbsp;&nbsp;&nbsp;&nbsp;&nbsp;"Nastavio je da zove i zove. Ponekad usred noći. Da li bi dinosaurusi jeli ovo? Da li bi jeli ono? Da li da u bi u prikaz trebalo uključiti ovo? Nikako nisam mogao da razumem čemu panika. I ja mislim da su dinosaurusi značajni, ali nisu toliko značajni. Mrtvi su već šezdeset pet miliona godina. Nema razloga zbog koga poziv ne bi mogao da sačeka zoru."
<BR>&nbsp;&nbsp;&nbsp;&nbsp;&nbsp;"Shvatam", reče Moris. "A pedeset hiljada dolara?"
<BR>&nbsp;&nbsp;&nbsp;&nbsp;&nbsp;Grant odmahnu glavom. "Umorio sam se od Ęenara i otkazao stvar. Našli smo se na dvadeset hiljada. To mora da je bilo negde sredinom '85."
<BR>&nbsp;&nbsp;&nbsp;&nbsp;&nbsp;Moris je pribeležio. "A Ingen? Neki drugi ugovor s njima?"
<BR>&nbsp;&nbsp;&nbsp;&nbsp;&nbsp;"Ništa od 1985."
<BR>&nbsp;&nbsp;&nbsp;&nbsp;&nbsp;"A kada je Hamondova zadužbina počela da pruža novčanu pomoć za vaša istraživanja?"
<BR>&nbsp;&nbsp;&nbsp;&nbsp;&nbsp;"Moraću da pogledam", reče Grant. "Ali bilo je to tu negde. Sredinom osamdesetih."
<BR>&nbsp;&nbsp;&nbsp;&nbsp;&nbsp;"I Hamonda znate samo kao bogatog zaluđenika za dinosauruse?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;Moris je načinio još jednu belešku.
<BR>&nbsp;&nbsp;&nbsp;&nbsp;&nbsp;"Vidite", reče Grant, "ako Agenciju za zaštitu prirodne sredine toliko zanima Džon Hamond i njegovi poslovi - iskopavanja dinosaurusa na severu, kupovina ćilibara, ostrvo u Kostariki - zašto ga naprosto ne upitate o tome?"
<BR>&nbsp;&nbsp;&nbsp;&nbsp;&nbsp;"U ovom trenutku ne možemo", reče Moris.
<BR>&nbsp;&nbsp;&nbsp;&nbsp;&nbsp;"Zašto ne možete?"
<BR>&nbsp;&nbsp;&nbsp;&nbsp;&nbsp;"Zato što nemamo nikakav dokaz da nešto nezakonito radi", reče Moris. "Ali, ja lično mislim da je očigledno da Džon Hamond krši zakon."
<BR>&nbsp;&nbsp;&nbsp;&nbsp;&nbsp;"Prvo je sa mnom stupilo u kontakt", obajsnio je Moris, "Odeljenje za transfer tehnologije. OTT prati slanje američke tehnologije koja bi mogla da ima vojni značaj. Nazvali su da kažu da Ingen radi na dva područja mogućeg ilegalnog transfera tehnologije. Prvo, Ingen je poslao tri Kreja XMP u Kostariku. Ingen je to nazvao kao transfer unutar granica korporacije i tvrdio da oni nisu namenjeni daljoj prodaji. Ali OTT ne može ni da zamisli čemu bi, kog đavola, nekom u Kostariki bila potrebna tolika snaga."
<BR>&nbsp;&nbsp;&nbsp;&nbsp;&nbsp;"Tri Kreja", reče Grant. "Je li to neka vrsta kompjutera."
<BR>&nbsp;&nbsp;&nbsp;&nbsp;&nbsp;Moris klimnu glavom. "Jako moćnih superkompjutera. Da to slikovito prikažem, nijedna privatna kompanija u Americi nema jaču kompjutersku moć od ta tri Kreja. A Ingen je poslao mašine u Kostariku. Morate se zapitati zašto?"
<BR>&nbsp;&nbsp;&nbsp;&nbsp;&nbsp;"Predajem se. Zašto?" upita Grant.
<BR>&nbsp;&nbsp;&nbsp;&nbsp;&nbsp;"Niko ne zna. A Hudovi predstavljaju još veću brigu", nastavi Moris. "Hudovi su automatski sekvenceri gena - mašine koje same izračunavaju genetički kod. One su tako nove da još nisu dospele na listu zabranjenih. Ali svaka laboratorija za genetički inženjering verovatno će nabaviti jednu, ako bude mogla da odvoji pola miliona dolara." Preleteo je po beleškama. "Pa, čini se da je Ingen poslao dvadeset četiri Hudova sekvencera na svoje ostrvo u Kostariki.
<BR>&nbsp;&nbsp;&nbsp;&nbsp;&nbsp;Oni, opet, kažu da je to transfer unutar odeljaka, a ne izvoz", reče Moris. "OTT tu ne može mnogo toga da uradi. Njih po dužnosti ne zanima njihova upotreba. Ali Ingen očigledno osniva jednu od najmoćnijih svetskih ustanova za genetički inženjering u jednoj mutnoj centralnoameričkoj državi. Državi bez propisa. To se već događalo."
<BR>&nbsp;&nbsp;&nbsp;&nbsp;&nbsp;Već je bilo slučajeva da se američke kompanije za bioinženjering premeštaju u druge zemlje da im ne bi stajali na putu razni propisi i zakoni. Najočitiji, objašnjavao je Moris, bio je slučaj Biosinovog besnila.
<BR>&nbsp;&nbsp;&nbsp;&nbsp;&nbsp;Godine 1986, Genetička Biosin korporacija iz Kupertina testirala je na jednoj farmi u Čileu vakcinu protiv besnila. O tome nisu obavestili vladu Čilea, a ni farmere koji su u to bili uključeni. Naprosto su pustili vakcinu u promet.
<BR>&nbsp;&nbsp;&nbsp;&nbsp;&nbsp;Vakcina se sastojala od živih virusa besnila, genetički tako oblikovanih da postanu nevirulentni. Ali virulentnost nije bila testirana; Biosin nije znao da li virus još može da izazove besnilo ili ne. Još gore, virus je bio izmenjen. Obično besnilo nije moguće dobiti ako vas ne ugize neka životinja. Ali Biosin je izmenio virus besnila tako da može da prođe kroz plućne alveole; moguće je bilo zaraziti se njegovim udisanjem. Osoblje Biosina donelo je dole u Čile te žive viruse besnila u ručnom prtljagu komercijalnim avionskim letom. Moris se često pitao šta bi se dogodilo da se tokom leta kapsula polomila. Svi u avionu mogli su da se zaraze besnilom.
<BR>&nbsp;&nbsp;&nbsp;&nbsp;&nbsp;Bilo je to nečuveno. Bilo je to neodgovorno. Bilo je to kriminalno nemarno. Međutim, protiv Biosina nije pokrenut nikakav postupak. Čileanski farmeri koji su nesvesno rizikovali živote bili su neuki seljaci, vlada Čilea borila se protiv ekonomske krize, a američke vlasti nisu bile ovlašćene da bilo šta preduzmu. I tako Luis Dodžson, genetičar odgovoran za test, još radi kod Biosina. Biosin je i dalje bezobiran. A druge američke kompanije hitaju da otvore postrojenja u drugim državama koje malo znaju o genetičkim istraživanjima. Državama koje smatraju da je biološki inženjering isto što i bilo koji drugi vid visoke tehnologije, pa je, kao takav, dobrodošao u njihovu zemlju; države koje nisu svesne mogućih opasnosti.
<BR>&nbsp;&nbsp;&nbsp;&nbsp;&nbsp;"Zato smo i počeli istragu o Ingenu", reče Moris. "Pre oko tri nedelje."
<BR>&nbsp;&nbsp;&nbsp;&nbsp;&nbsp;"I šta ste, u stvari, otkrili?" upita Grant.
<BR>&nbsp;&nbsp;&nbsp;&nbsp;&nbsp;"Malo toga", priznao je Moris. "Kad se vratim u San Francisko, verovatno ćemo morati da obustavimo istragu. A mislim da sam i ovde završio." Počeo je da pakuje aktovku. "Uzgred, što to zaista znači 'hiperprostor mladunčadi'?"
<BR>&nbsp;&nbsp;&nbsp;&nbsp;&nbsp;"To je samo moderna etiketa za moj izveštaj", reče Grant. 'Hiperprostor' je termin za višedimenzionalni prostor " kao trodimenzionalni iks-oks. Ako hoćete da uzmete u obzir celokupno ponašanje neke životinje, njenu ishranu, kretanje i spavanje, morate da smestite životinju u višedimenzionalni prostor. Neki paleontolozi odnose se prema ponašanju neke životinje kao da se ono odigrava u ekološkom hiperprostoru. 'Hiperprostor mladunčadi' odnosilo bi se naprosto na ponašanje mladunčadi dinosaurusa " ako biste želeli da budete što je moguće pretenciozniji."
<BR>&nbsp;&nbsp;&nbsp;&nbsp;&nbsp;Na drugom kraju prikolice zazvonio je telefon. Eli se javila. Rekla je: "Sad je na sastanku. Može li on vas da pozove?"
<BR>&nbsp;&nbsp;&nbsp;&nbsp;&nbsp;Moris je škljocanjem zatvorio aktovku i ustao. "Hvala na pomoći i pivu", reče on.
<BR>&nbsp;&nbsp;&nbsp;&nbsp;&nbsp;"Nema problema", reče Grant.
<BR>&nbsp;&nbsp;&nbsp;&nbsp;&nbsp;Grant je hodao uz Morisa duž prikolice do vrata na drugom kraju. Moris reče: "Da li je Hamond ikada tražio od vas nekakav fizički materijal s vašeg mesta iskopavanja? Kosti, ili jaja, ili nešto slično?"
<BR>&nbsp;&nbsp;&nbsp;&nbsp;&nbsp;"Ne", reče Grant.
<BR>&nbsp;&nbsp;&nbsp;&nbsp;&nbsp;"Doktorka Satler je pomenula da ovde vršite nekakve genetičke poslove..."
<BR>&nbsp;&nbsp;&nbsp;&nbsp;&nbsp;"Pa, ne baš", reče Grant. "Kada odbacimo fosile koji su slomljeni ili iz nekog drugog razloga nepodesni za muzejsko čuvanje, šaljemo kosti u laboratoriju koja ih melje i pokušava da za nas izvuče belančevine. Belančevine se onda identifikuju, a izveštaji se šalju nazad nama."
<BR>&nbsp;&nbsp;&nbsp;&nbsp;&nbsp;"Koja je to laboratorija?" upita Moris.
<BR>&nbsp;&nbsp;&nbsp;&nbsp;&nbsp;"Medicinski biološki servisi u Solt Lejku."
<BR>&nbsp;&nbsp;&nbsp;&nbsp;&nbsp;"Kako ste ih izabrali?"
<BR>&nbsp;&nbsp;&nbsp;&nbsp;&nbsp;"Na osnovu ponuda."
<BR>&nbsp;&nbsp;&nbsp;&nbsp;&nbsp;"Ta laboratorija nema nikakve veze sa Ingenom?" upita Moris.
<BR>&nbsp;&nbsp;&nbsp;&nbsp;&nbsp;"Koliko ja znam, nema", reče Grant.
<BR>&nbsp;&nbsp;&nbsp;&nbsp;&nbsp;Došli su do vrata prikolice. Grant ih je otvorio i osetio nalet vrelog vazduha spolja. Moris je zastao da stavi naočari za sunce.
<BR>&nbsp;&nbsp;&nbsp;&nbsp;&nbsp;"Još samo jedna stvar", reče Moris. "Pretpostavimo da Ingen, u stvari, ne pravi muzejsku postavku. Čemu bi još mogle da posluže informacije iz izveštaja koji ste im predali?"
<BR>&nbsp;&nbsp;&nbsp;&nbsp;&nbsp;Grant se nasmejao. "Jasno. Mogli bi da nahrane bebu hadrosaurusa."
<BR>&nbsp;&nbsp;&nbsp;&nbsp;&nbsp;I Moris se nasmejao. "Bebu hadrosaurusa. To bi bila prava stvar da se vidi. Koliko su bili veliki?"
<BR>&nbsp;&nbsp;&nbsp;&nbsp;&nbsp;"Otprilike ovoliko", reče Grant i raširi ruke šest inča jednu od druge. "Kao veverica."
<BR>&nbsp;&nbsp;&nbsp;&nbsp;&nbsp;"A koliko im je trebalo da postignu krajnju veličinu?"
<BR>&nbsp;&nbsp;&nbsp;&nbsp;&nbsp;"Tri godine", reče Grant. "Manje-više."
<BR>&nbsp;&nbsp;&nbsp;&nbsp;&nbsp;Moris je ispružio ruku. "E, pa, još jednom hvala na pomoći."
<BR>&nbsp;&nbsp;&nbsp;&nbsp;&nbsp;"Srećan put", reče Grant. "Ne žurite." Za trenutak je posmatrao Morisa, koji je prilazio svojim kolima, a zatim zatvorio vrata prikolice.
<BR>&nbsp;&nbsp;&nbsp;&nbsp;&nbsp;Grant reče: "Šta misliš?"
<BR>&nbsp;&nbsp;&nbsp;&nbsp;&nbsp;Eli slegnu ramenima. "Naivko."
<BR>&nbsp;&nbsp;&nbsp;&nbsp;&nbsp;"Je l' ti se svideo deo u kome je Džon Hamond glavni zloća", nasmeja se Grant. "Džon Hamond je opak baš kao i Volt Dizni. Uzgred, ko je zvao?"
<BR>&nbsp;&nbsp;&nbsp;&nbsp;&nbsp;"O", reče Eli, "neka žena " Elis Levin. Ona radi u Kolumbija medicinskom centru. Znaš li je?"
<BR>&nbsp;&nbsp;&nbsp;&nbsp;&nbsp;Grant odmahnu glavom. "Ne."
<BR>&nbsp;&nbsp;&nbsp;&nbsp;&nbsp;"Pa, nešto je u vezi identifikacije nekakvih ostataka. Želi da joj se odmah javiš."
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
