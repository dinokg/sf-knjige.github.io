<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>KONTROLA
<P>&nbsp;&nbsp;&nbsp;&nbsp;&nbsp;"U redu", reče Arnold u kontrolnoj sobi. "Reks je pao." Odgurnuo je stolicu unazad i iskezio se, dok je palio poslednju cigaretu i gužvao paklicu. To je bilo to: poslednji korak u vraćanju parka u red. Sad im je samo preostalo da odu napolje i prenesu ga.
<BR>&nbsp;&nbsp;&nbsp;&nbsp;&nbsp;"Kurvin sin", reče Maldun, dok je gledao u monitor. "Ipak sam ga pogodio." Okrenuo se Ęenaru. "Samo mu je bio potreban sat da bi ga osetio."
<BR>&nbsp;&nbsp;&nbsp;&nbsp;&nbsp;Henri Vu se namrštio na ekran. "Ali u tom položaju mogao bi da se udavi."
<BR>&nbsp;&nbsp;&nbsp;&nbsp;&nbsp;"Neće se udaviti", reče Maldun. "Nikad nisam video životinju koju je teže ubiti."
<BR>&nbsp;&nbsp;&nbsp;&nbsp;&nbsp;"Mislim da bi trebalo da odemo i premestimo", reče Arnold.
<BR>&nbsp;&nbsp;&nbsp;&nbsp;&nbsp;"Hoćemo", reče Maldun. Nije zvučao oduševljeno.
<BR>&nbsp;&nbsp;&nbsp;&nbsp;&nbsp;"To je vredna životinja."
<BR>&nbsp;&nbsp;&nbsp;&nbsp;&nbsp;"Znam da je vredna životinja", reče Maldun.
<BR>&nbsp;&nbsp;&nbsp;&nbsp;&nbsp;Arnold se okrenuo Ęenaru. Nije mogao da se odupre slavodobitnom trenutku. "Naglasio bih vam", reče Arnold, "da je sad park ponovo u normali. Bez obzira šta Malkolmov matematički model tvrdio da će da se dogodi. Ponovo imamo potpunu kontrolu."
<BR>&nbsp;&nbsp;&nbsp;&nbsp;&nbsp;Ęenaro je pokazao na ekran iza Arnoldove glave i rekao: "Šta je to?"
<BR>&nbsp;&nbsp;&nbsp;&nbsp;&nbsp;Arnold se okrenuo. Bio je to odeljak stanja stistema u gornjem uglu. Obično je bio prazan. Arnold se iznenadio što je u njemu sada žutom bojoj treptalo: POM NAP NIS. U trenutku, nije shvatio. Zašto bi pomoćno napajanje bilo nisko? Radili su na glavnom napajanju, a ne na pomoćnom. Pomislio je da to možda nije samo rutinska provera stanja pomoćnog napajanja, možda provera nivoa u rezervoarima goriva ili baterijskog punjenja...
<BR>&nbsp;&nbsp;&nbsp;&nbsp;&nbsp;"Henri", reče Arnold Vuu. "Gledaj ovo."
<BR>&nbsp;&nbsp;&nbsp;&nbsp;&nbsp;Vu reče: "Zašto radiš na pomoćnom napajanju?"
<BR>&nbsp;&nbsp;&nbsp;&nbsp;&nbsp;"Ne radim", reče Arnold.
<BR>&nbsp;&nbsp;&nbsp;&nbsp;&nbsp;"Izgleda kao da radiš."
<BR>&nbsp;&nbsp;&nbsp;&nbsp;&nbsp;"Nemoguće."
<BR>&nbsp;&nbsp;&nbsp;&nbsp;&nbsp;"Odštampaj dnevnik stanja sistema", reče Vu. U dnevniku beleženo je stanje sistema u poslednjih nekoliko sati.
<BR>&nbsp;&nbsp;&nbsp;&nbsp;&nbsp;Arnold je pritisnuo dugme i začulo se brujanje printera u uglu.
<BR>&nbsp;&nbsp;&nbsp;&nbsp;&nbsp;Arnold je netremice posmatrao ekran. U odeljku blešteće žuto pretvorilo se u crveno, a poruka sad je glasila: POM NAP KRAJ. Počelo je odbrojavanje od dvadeset.
<BR>&nbsp;&nbsp;&nbsp;&nbsp;&nbsp;"Šta se to, kog vraga, događa?" reče Arnold.
<BR>&nbsp;&nbsp;&nbsp;&nbsp;&nbsp;Tim se oprezno pomerio nekoliko jardi duž blatnjave staze, napolje, na sunce. Zavirio je iza vodopada i ugledao tiranosaurusa kako pluta dole u jezercu vode.
<BR>&nbsp;&nbsp;&nbsp;&nbsp;&nbsp;"Nadam se da je mrtav", reče Leksi.
<BR>&nbsp;&nbsp;&nbsp;&nbsp;&nbsp;Tim je mogao da vidi da nije: grudi dinosaurusa još su se pomerale, a jedna ruka se trzala od grčeva. Međutim, s njim nešto nije bilo u redu. A onda je Tim ugledao beli kanister zaboden u stražnju stranu glave, pored useka uveta.
<BR>&nbsp;&nbsp;&nbsp;&nbsp;&nbsp;"Pogođen je strelicom", reče Tim.
<BR>&nbsp;&nbsp;&nbsp;&nbsp;&nbsp;"Dobro je", reče Leksi. "Bukvalno bi na pojeo."
<BR>&nbsp;&nbsp;&nbsp;&nbsp;&nbsp;Tim je posmatrao teško disanje. Osetio je neočekivano uznemirenje što vidi ogromnu životinju ovako poniženu. Nije želeo da ona. "Nije on za to kriv", reče on.
<BR>&nbsp;&nbsp;&nbsp;&nbsp;&nbsp;"A, da, naravno", reče Leksi. "Bukvalno bi nas pojeo i ne bi za to bio kriv."
<BR>&nbsp;&nbsp;&nbsp;&nbsp;&nbsp;"On je mesožder. On je samo radio svoj posao."
<BR>&nbsp;&nbsp;&nbsp;&nbsp;&nbsp;"Ne bi tako govorio", reče Leksi, "da si mu sad u stomaku."
<BR>&nbsp;&nbsp;&nbsp;&nbsp;&nbsp;A onda se zvuk vodopada promenio. Od zaglušujuće tutnjave postao je blaži, tiši. Grmeći zastor vode stanjio se i postao curak...
<BR>&nbsp;&nbsp;&nbsp;&nbsp;&nbsp;Pa je i prestao.
<BR>&nbsp;&nbsp;&nbsp;&nbsp;&nbsp;"Timi. Vodopad je stao", reče Leksi.
<BR>&nbsp;&nbsp;&nbsp;&nbsp;&nbsp;Sada je samo kapalo kao iz česme koja nije potpuno zavrnuta. Jezerce u osnovi vodopada bilo je mirno. Stajali su blizu vrha, u pećinastom useku ispunjenom mašinerijom, i gledali dole.
<BR>&nbsp;&nbsp;&nbsp;&nbsp;&nbsp;"Vodopadi ne bi trebalo da prestaju", reče Leksi.
<BR>&nbsp;&nbsp;&nbsp;&nbsp;&nbsp;Tim je odmahnuo glavom. "Mora da je napajanje... Neko je isključio struju." Iza njih, sve pumpe i filtri prestajali su da rade, jedni za drugim, svetla su treptala i gasila se, a mašinerija je zaćutala. A onda se čulo tong oslobađanja solenoida i vrata obeležena ODRŽ 04 polako su se otvorila.
<BR>&nbsp;&nbsp;&nbsp;&nbsp;&nbsp;Grant je izišao napolje, zatreptao na svetlu i rekao: "Bravo, deco. Otvorili ste vrata."
<BR>&nbsp;&nbsp;&nbsp;&nbsp;&nbsp;"Nismo ništa uradili", reče Leksi.
<BR>&nbsp;&nbsp;&nbsp;&nbsp;&nbsp;"Nestalo je struje", reče Tim.
<BR>&nbsp;&nbsp;&nbsp;&nbsp;&nbsp;"Nema veze", reče Grant. "Dođite da vidite šta sam pronašao."
<BR>&nbsp;&nbsp;&nbsp;&nbsp;&nbsp;Arnold je zurio u šoku.
<BR>&nbsp;&nbsp;&nbsp;&nbsp;&nbsp;Jedan za drugim, monitori su postajali crni, a onda je nestalo svetla i kontrolna soba utonula je u mrak i zbrku. Svi su odjednom počeli da viču. Maldun je otvorio zastore i pustio svetlost unutra, a Vu je doneo odštampani tekst.
<BR>&nbsp;&nbsp;&nbsp;&nbsp;&nbsp;"Vidi ovo", reče Vu.
<BR>
<BR>&nbsp;&nbsp;&nbsp;&nbsp;&nbsp;Vreme Događaj Stanje sistema
<BR>&nbsp;&nbsp;&nbsp;&nbsp;&nbsp;5:12:44 Sigurnosni 1 isključen Operativan
<BR>&nbsp;&nbsp;&nbsp;&nbsp;&nbsp;5:12:45 Sigurnosni 2 isključen Operativan
<BR>&nbsp;&nbsp;&nbsp;&nbsp;&nbsp;5:12:46 Sigurnosni 3 isključen Operativan
<BR>&nbsp;&nbsp;&nbsp;&nbsp;&nbsp;5:12:51 Komanda obaranja Oboren
<BR>&nbsp;&nbsp;&nbsp;&nbsp;&nbsp;5:13:48 Komanda startovanja Oboren
<BR>&nbsp;&nbsp;&nbsp;&nbsp;&nbsp;5:13:55 Sigurnosni 1 uključen Oboren
<BR>&nbsp;&nbsp;&nbsp;&nbsp;&nbsp;5:13:57 Sigurnosni 2 uključen Oboren
<BR>&nbsp;&nbsp;&nbsp;&nbsp;&nbsp;5:13:59 Sigurnosni 3 uključen Oboren
<BR>&nbsp;&nbsp;&nbsp;&nbsp;&nbsp;5:14:08 Komanda startovanja Start - pom nap
<BR>&nbsp;&nbsp;&nbsp;&nbsp;&nbsp;5:14:18 Monitor - glavni Operativan - pom nap
<BR>&nbsp;&nbsp;&nbsp;&nbsp;&nbsp;5:14:19 Bezbednost - glavni Operativan - pom nap
<BR>&nbsp;&nbsp;&nbsp;&nbsp;&nbsp;5:14:22 Komanda - glavni Operativan - pom nap
<BR>&nbsp;&nbsp;&nbsp;&nbsp;&nbsp;5:14:24 Laboratorija - glavni Operativan - pom nap
<BR>&nbsp;&nbsp;&nbsp;&nbsp;&nbsp;5:14:29 Telekom - VBB Operativan - pom nap
<BR>&nbsp;&nbsp;&nbsp;&nbsp;&nbsp;5:14:32 Šema - glavni Operativan - pom nap
<BR>&nbsp;&nbsp;&nbsp;&nbsp;&nbsp;5:14:37 Pogled Operativan - pom nap
<BR>&nbsp;&nbsp;&nbsp;&nbsp;&nbsp;5:14:44 Prov kontrolnog stanja Operativan - pom nap
<BR>&nbsp;&nbsp;&nbsp;&nbsp;&nbsp;5:14:57 Upozorenje: stanje ograde (NB) Operativan - pom nap
<BR>&nbsp;&nbsp;&nbsp;&nbsp;&nbsp;9:11:37 Upozorenje: pom gorivo (20%) Operativan - pom nap
<BR>&nbsp;&nbsp;&nbsp;&nbsp;&nbsp;9:33:19 Upozorenje: pom gorivo (10%) Operativan - pom nap
<BR>&nbsp;&nbsp;&nbsp;&nbsp;&nbsp;9:53:19 Upozorenje: pom gorivo (1%) Operativan - pom nap
<BR>&nbsp;&nbsp;&nbsp;&nbsp;&nbsp;9:53:39 Upozorenje: pom gorivo (0%) Oboren
<BR>
<BR>&nbsp;&nbsp;&nbsp;&nbsp;&nbsp;Vu reče: "Isključio si ga jutros u pet i trinaest, a kada si ponovo startovao, krenuo si sa pomoćnim napajanjem."
<BR>&nbsp;&nbsp;&nbsp;&nbsp;&nbsp;"Isuse", reče Arnold. Glavno napajanje očigledno nije radilo od obaranja sistema. Kada ga je ponovo uključio, proradilo je jedino pomoćno napajanje. Arnoldu se to učinilo čudnim, ali je najednom shvatio da je to normalno. To je i trebalo da se dogodi. Savršeno je imalo smisla: pomoćni generator se pali i koristi za pokretanje glavnog generatora, zato što je potrebna jaka struja za pokretanje glavnog generatora. Tako je sistem projektovan.
<BR>&nbsp;&nbsp;&nbsp;&nbsp;&nbsp;Međutim, Arnold nikada nije imao slučaj isključenja glavnog napajanja. I kada su svetla i ekrani proradili u kontrolnoj sobi, nije mu palo na pamet da glavno napajanje možda nije ponovo uspostavljeno.
<BR>&nbsp;&nbsp;&nbsp;&nbsp;&nbsp;Ali nije bilo, i sve vreme, tokom koga su tražili reksa i radili stvari jednu za drugom, park je radio na pomoćnom napajanju. A to nije bila dobra zamisao. U stvari, posledice su tek počele da ga pogađaju...
<BR>&nbsp;&nbsp;&nbsp;&nbsp;&nbsp;"Šta znači ovaj red", reče Maldun; pokazao je na listing.
<BR>&nbsp;&nbsp;&nbsp;&nbsp;&nbsp;5:14:57 Upozorenje: stanje ograde (NB) Operativan - pom nap (AV09)
<BR>&nbsp;&nbsp;&nbsp;&nbsp;&nbsp;"Znači da je upozorenje o stanju sistema poslato na monitore u kontrolnoj sobi", reče Arnold. "U vezi ograda."
<BR>&nbsp;&nbsp;&nbsp;&nbsp;&nbsp;"Jesi li video to upozorenje?"
<BR>&nbsp;&nbsp;&nbsp;&nbsp;&nbsp;Arnold odmahnu glavom. "Nisam. Mora da sam pričao s tobom dok si bio napolju. U svakom slučaju, ne, nisam te video."
<BR>&nbsp;&nbsp;&nbsp;&nbsp;&nbsp;"Šta to znači: 'Upozorenje stanje ograde'?"
<BR>&nbsp;&nbsp;&nbsp;&nbsp;&nbsp;"Pa, u to vreme to nisam znao, ali radili smo na rezervnom napajanju", reče Arnold. "A rezervno ne generiše dovoljno amperaže za napajanje elektične ograda, tako da se one automatski drže isključene."
<BR>&nbsp;&nbsp;&nbsp;&nbsp;&nbsp;Maldun se namrgodio. "Električne ograde su bile isključne?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Sve? Od pet ujutro? Poslednjih pet sati?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Uključujući i ograde velociraptora?"
<BR>&nbsp;&nbsp;&nbsp;&nbsp;&nbsp;Arnold uzdahnu. "Da."
<BR>&nbsp;&nbsp;&nbsp;&nbsp;&nbsp;"Isuse Hriste", reče Maldun. "Pet sati. Te životinje mogu biti napolju."
<BR>&nbsp;&nbsp;&nbsp;&nbsp;&nbsp;A onda, odnegde iz daljine, čuli su vrisak. Maldun poče da priča jako brzo. Pošao je po sobi i podelio portabl radio aparate.
<BR>&nbsp;&nbsp;&nbsp;&nbsp;&nbsp;"Gospodin Arnold će otići do hangara službe održavanja da uključi glavno napajanje. Dokror Vu ostaje u kontrolnoj sobi. Još jedino on ume da rukuje kompjuterima. Gospodine Hamond, vi se vratite u kolibu. Ne raspravljajte se sa mnom. Pođite sad. Zaključajte vrata i ostanite iza njih sve dok se ne čujete sa mnom. Ja ću pomoći Arnoldu da iziđe na kraj s raptorima." Okrenuo se prema Ęenaru. "Hoćete li opet da opasno živite?"
<BR>&nbsp;&nbsp;&nbsp;&nbsp;&nbsp;"Ne baš", reče Ęenaro. Bio je vrlo bled.
<BR>&nbsp;&nbsp;&nbsp;&nbsp;&nbsp;"Dobro. Onda pođite s ostalim u kolibu." Maldun se okrenuo. "Narode, to bi bilo sve. Sad polazite."
<BR>&nbsp;&nbsp;&nbsp;&nbsp;&nbsp;Hamond je zavapio. "Ali šta ćete da uradite mojim životinjama?"
<BR>&nbsp;&nbsp;&nbsp;&nbsp;&nbsp;"Pogrešno pitanje, gospodine Hamond", reče Maldun. "Pitanje je, šta će one nama da urade."
<BR>&nbsp;&nbsp;&nbsp;&nbsp;&nbsp;Izišao je na vrata i požurio je hodnikom do svoje kancelarije. Ęenaro je krenuo ukorak s njim. "Promenili ste mišljenje?" pronunđao je Maldun.
<BR>&nbsp;&nbsp;&nbsp;&nbsp;&nbsp;"Trebaće vam moja pomoć", reče Ęenaro.
<BR>&nbsp;&nbsp;&nbsp;&nbsp;&nbsp;"Mogla bi." Maldun je uŠao u sobu označenu NADZORNIK ŽIVOTINJA, podigao sivi rameni lanser i otključao ploču na zidu iza njegovog radnog stola. Tamo se nalazilo šest cilindara i šest kanistera.
<BR>&nbsp;&nbsp;&nbsp;&nbsp;&nbsp;"Problem s ovim prokletim dinosima", reče Maldun, "leži u tome što im je nervni sistem raštrkan. Oni ne umiru brzo, čak ni prilikom direktnog pogotka u mozak. A čvrsto su građeni; debela rebra čine pucanj u srce rizičnim, a teško ih je i osakatiti. Sporo krvare, sporo i umiru." Otvarao je cilindre, jedan za drugim, i ubacivao unutra kanistere. Dao je Ęenaru širok opasač od čvrstog platna. "Stavite to."
<BR>&nbsp;&nbsp;&nbsp;&nbsp;&nbsp;Ęenaro je pritegao opasač i Maldun mu je prosledio granate. "Možemo samo da se nadamo da ćemo ih razneti. Na nesreću, ovde imamo samo šest granata. U tom zabranu ima osam raptora. 'Ajdemo. Držite se blizu. Kod vas su granate."
<BR>&nbsp;&nbsp;&nbsp;&nbsp;&nbsp;Maldun je izišao i potrčao niz hodnik; pogledao je preko balkona na stazu koja je vodila do hangara. Ęenaro je dahtao pored njega. Sišli su u prizemlje i izišli kroz staklena vrata, a onda je Maldun stao.
<BR>&nbsp;&nbsp;&nbsp;&nbsp;&nbsp;Arnold je stajao leđima priljubljen uz hangar. Tri raptora su mu se približavala. Arnold je podigao štap, mahao prema njima i vikao. Raptori su se lepezasto raširili dok su se približavali; jedan je ostao u sredini, a ostala dvojica pošla su svaki na svoju stranu. Koordinisano. Glatko. Ęenaro je zadrhtao.
<BR>&nbsp;&nbsp;&nbsp;&nbsp;&nbsp;Ponašanje čopora.
<BR>&nbsp;&nbsp;&nbsp;&nbsp;&nbsp;Maldun je već bio u čučnju i nameštao lanser na rame. "Puni", reče on. Ęenaro je ubacio granatu nazad u lanser. Čulo se električno cvrčanje. Ništa se nije dogodilo. "Isuse, ubacili ste naopako", reče Maldun; prodrmao je cev, tako da je granata pala Ęenaru u šake. Ęenaro je ponovo napunio. Raptori su režali na Arnolda, a onda je životinja s leve strane naprosto eksplodirala, gornji deo trupa odleteo je u vazduh, krv je štrcala na zid zgrade kao da se paradajz rasprsnuo. Donji deo trupa strovalio se na zemlju; noge su šutirale vazduh, rep je šibao.
<BR>&nbsp;&nbsp;&nbsp;&nbsp;&nbsp;"To će da i' probudi", reče Maldun.
<BR>&nbsp;&nbsp;&nbsp;&nbsp;&nbsp;Arnold je potrčao ka vratima hangara. Velociraptori su se okrenuli i krenuli ka Maldunu i Ęenaru. Lepezasto su se raširili dok su se približavali. U daljini, negde blizu kolibe, čuo je krike.
<BR>&nbsp;&nbsp;&nbsp;&nbsp;&nbsp;Ęenaro reče: "Ovo može da bude katastrofa."
<BR>&nbsp;&nbsp;&nbsp;&nbsp;&nbsp;"Puni", reče Maldun.
<BR>&nbsp;&nbsp;&nbsp;&nbsp;&nbsp;Henri Vu čuo je ekspolozije i pogledao ka vratima kontrolne sobe. Kružio je između konzola, a zatim zastao. Želeo je da iziđe, ali je znao da mora da ostane u sobi. Ako Grant uspe da ponovo osposobi napajanje... barem za minut... onda bi Vu mogao da ponovo pokrene glavni generator.
<BR>&nbsp;&nbsp;&nbsp;&nbsp;&nbsp;Morao je da ostane u sobi.
<BR>&nbsp;&nbsp;&nbsp;&nbsp;&nbsp;Čuo je kako neko vrišti. Zvučalo je kao da je to Maldun.
<BR>&nbsp;&nbsp;&nbsp;&nbsp;&nbsp;Maldnun je osetio bol u članku kao da ga je iščašio, skotrljao se niz nasip i u trku se dočekao na zemlju. Pogledao je unazad i video da Ęenaro trči na drugu stranu, prema šumi. Raptori nisu obraćali pažnju na Ęenara, već su jurili Malduna. Sada su bili na manje od dvadeset jardi. Dok je trčao Maldun je vrištao iz petnih žila, maglovito se pitajući koda može da pobegne. Zato što je znao da ima možda deset sekundi pre nego što ga uhvate.
<BR>&nbsp;&nbsp;&nbsp;&nbsp;&nbsp;Deset sekundi.
<BR>&nbsp;&nbsp;&nbsp;&nbsp;&nbsp;Možda i manje.
<BR>&nbsp;&nbsp;&nbsp;&nbsp;&nbsp;Eli je morala da pomogne Malkolmu da se okrene, dok mu je Harding davao injekciju morfijuma. Malkolm je uzdanuo i srušio se nazad. Činilo se da je svakog minuta sve slabiji. Preko radija čuli su slabašno vrištanje i prigušene eksplozije koje su dopirale iz pravca centra za posetioce.
<BR>&nbsp;&nbsp;&nbsp;&nbsp;&nbsp;Hamond je ušao u sobu i rekao: "Kako je?"
<BR>&nbsp;&nbsp;&nbsp;&nbsp;&nbsp;"Drži se", reče Harding. "Pomalo bunca."
<BR>&nbsp;&nbsp;&nbsp;&nbsp;&nbsp;"Jok ja", reče Malkolm. "Potpuno sam čist." Slušali su radio. "Zvuči kao da je napolju rat."
<BR>&nbsp;&nbsp;&nbsp;&nbsp;&nbsp;"Raptori su pobegli", reče Hamond.
<BR>&nbsp;&nbsp;&nbsp;&nbsp;&nbsp;"Jesu li?" reče Malkolm; plitko je disao. "Kako se to moglo dogoditi?"
<BR>&nbsp;&nbsp;&nbsp;&nbsp;&nbsp;"Sistem je sjeban. Arnold nije shvatio da je uključeno pomoćno napajanje i ograde su otkazale."
<BR>&nbsp;&nbsp;&nbsp;&nbsp;&nbsp;"Jesu li?"
<BR>&nbsp;&nbsp;&nbsp;&nbsp;&nbsp;"Idi do đavola, naduveni gade."
<BR>&nbsp;&nbsp;&nbsp;&nbsp;&nbsp;"Koliko se sećam", reče Malkolm, "ja sam predvideo da će sistem ograda otkazati."
<BR>&nbsp;&nbsp;&nbsp;&nbsp;&nbsp;Hamond uzdahnu i teško sede. "Ma nek' se sve nosi", reče on; odmahivao je glavom. "Sigurno ti nije promaklo da primetiš da u srcu onog što ovde pokušavamo da ostvarimo leži jedna izuzetno jednostavna zamisao. Moje kolege i ja pre nekoliko godina zaključili smo da je moguće klonirati DNK izumrle životinje i odgajiti je. Nama se to činilo kao predivna ideja, neka vrsta vremeplova - jedinog putovanja kroz vreme na svetu. Vratiti ih žive, da tako kažem. A pošto je to bilo tako uzbudljivo, a i moglo se uraditi, mi smo odučili da nastavimo. Kupili smo ovo ostrvo i nastavili s poslom. Sve je bilo jako jednostavno."
<BR>&nbsp;&nbsp;&nbsp;&nbsp;&nbsp;"Jednostavno?" upita Malkolm. Nekako je našao energije da se uspravi u krevetu. "Jednostavno? Ti si veća budala nego što sam mislio. A mislio sam da si prilično velika budala."
<BR>&nbsp;&nbsp;&nbsp;&nbsp;&nbsp;Eli reče: "Doktore Malkolm", i pokuša da ga spusti na jastuk. Međutim, Malkolmu to nije bilo ni na kraj pameti. Pokazao je prema radiju, povicima i kricima.
<BR>&nbsp;&nbsp;&nbsp;&nbsp;&nbsp;"A šta je to, tamo napolju?" upita on. "To je tvoja jednostavna ideja. Jednostavna. Stvorite nove oblike života o kojima ništa ne znate. Tvoj doktor Vu čak ne zna ni imena životinja koje je stvorio. On neće čak ni da se muči takvim pojedinostima kao što je kako se zove ono što je stvorio, a kamoli šta to jeste. Stvorite mnoštvo njih u jako kratkom vremenu, ne naučite ništa o njima, a ipak očekujete da vam se pokoravaju, zato što ste ih napravili, i zato što mislite da su vaše vlasništvo; zaboravljate da su oni živi, da poseduju sopstvenu inteligenciju i da se možda neće pokoravati vašim zapovestima, a zaboravljate i kako malo o njima znate, kako ste nekompetentni da radite stvari koje tako lakoumno nazivate jednostavnim... Blagi Bože..."
<BR>&nbsp;&nbsp;&nbsp;&nbsp;&nbsp;Utonuo je nazad, kašljući.
<BR>&nbsp;&nbsp;&nbsp;&nbsp;&nbsp;"Znaš li šta nije u redu sa moćima nauke?" upita Malkolm. "One su oblik urođenog bogatstva. A zna se kakve su guzice nasleđeni bogataši. To nikad ne zakaže."
<BR>&nbsp;&nbsp;&nbsp;&nbsp;&nbsp;Hamond reče: "O čemu on to priča?"
<BR>&nbsp;&nbsp;&nbsp;&nbsp;&nbsp;Harding napravi znak, ukazujući na buncanje. Malkolm namignu.
<BR>&nbsp;&nbsp;&nbsp;&nbsp;&nbsp;"Kazaću ti o čemu pričam", reče on. "Većina moći zahteva znatne žrtve onoga ko želi tu moć. Postoji šegrtovanje, trud koji traje godinama. Kakvu god moć želeli. Predsednik kompanije. Crni pojas u karateu. Duhovni guru. Čemu god težite, morate da uložite vreme, vežbate, mučite se. Morate mnogo dati da biste dobili. To vam mora biti jako važno. A kada to zadobijete, moć je vaša. Ne može vam se oduzeti: ona ostaje u vama. Ona je bukvalno rezultat vašeg truda.
<BR>&nbsp;&nbsp;&nbsp;&nbsp;&nbsp;Sad, kod tog procesa zanimljivo je to što dok neko stekne sposobnost da ubije golim rukama, on takođe sazri do tačke kada je neće uludo upotrebiti. Tako da ta vrsta moći ima ugrađenu kontrolu. Trud uložen u sticanje moći menja vas tako da je nećete zluuopotrebiti.
<BR>&nbsp;&nbsp;&nbsp;&nbsp;&nbsp;Međutim moć nauke je kao nasleđeno bogatstvo: dobija se bez truda. Pročitate ono što su ostali uradili i napravite sledeći korak. Možete to učiniti jako mladi. Možete napredovati jako brzo. Nema decenija truda. Nema majstorstva: stari naučnici su zanemareni. Nema milosti pred prirodom. Postoji samo filozofija: obogati se na brzinu, stekni sebi brzo ime. Varaj, laži, krivotvori - nije važno. Ni vama, ni vašim kolegama. Niko vas neće kritikovati. Niko nema nikakve standarde. Svi pokušavaju isto: uraditi nešto veliko, i to brzo.
<BR>&nbsp;&nbsp;&nbsp;&nbsp;&nbsp;A zato što možete da stanete diovima na leđa, možete brzo nešto da postignete. Ne znate čak ni šta ste uradili, ali već ste to obajvili, patentirali i prodali. A kupac će uložiti manje truda čak i od vas. Kupac će naprosto kupiti moć, kao bilo koju drugu robu. Kupac čak ni ne shvata je bi nekakav trud mogao biti neophodan."
<BR>&nbsp;&nbsp;&nbsp;&nbsp;&nbsp;Hamond reče: "Znate li o čemu on to priča?"
<BR>&nbsp;&nbsp;&nbsp;&nbsp;&nbsp;Eli klimnu.
<BR>&nbsp;&nbsp;&nbsp;&nbsp;&nbsp;"Ja nemam pojma", reče Hamond.
<BR>&nbsp;&nbsp;&nbsp;&nbsp;&nbsp;"Jednostavno ću se izraziti", reče Malkolm. "Majstor karatea ne ubija ljude golim rukama. On ne gubi nerve i ubija svoju ženu. Osoba koja ubija je osoba koja ne može da se obuzda, da se savlada, i koja je kupila moć u obliku Setrdej najt spešla. A to je vrsta moći koju nauka neguje i dopušta. I zato i misliš da je jednostavno sagraditi ovakvo mesto."
<BR>&nbsp;&nbsp;&nbsp;&nbsp;&nbsp;"Bilo je jednostavno", navaljivao je Hamond.
<BR>&nbsp;&nbsp;&nbsp;&nbsp;&nbsp;"Onda zašto je sve pošlo naopako?"
<BR>&nbsp;&nbsp;&nbsp;&nbsp;&nbsp;Ošamućen od napetosti, Džon Arnold je povukao vrata hangara i ušao unutra u tamu. Isuse, sve je crno. Morao je da zna da neće biti svetla. Osetio je hladan vazduh, pećinastu dimenziju prostora koji se pružao dva sprata ispod njega. Morao je da nađe uzak prolaz. Morao je da pazi, ili će slomiti vrat.
<BR>&nbsp;&nbsp;&nbsp;&nbsp;&nbsp;Prolaz.
<BR>&nbsp;&nbsp;&nbsp;&nbsp;&nbsp;Pipkao je kao slepac dok nije shvatio da je to uzaludno. Morao je nekako da deovede svetlo u hangar. Vratio se do vrata i odškrinuo ih četiri inča. To je dalo dovoljno svetla. Ali nije bilo načina da vrata ostanu opvorena. Brzo je skinuo cipelu i zaglavio je u vrata.
<BR>&nbsp;&nbsp;&nbsp;&nbsp;&nbsp;Sada je lako otišao do prolaza, jer ga je jasno video. Hodao je preko nabranog metala i slušao razliku prilikom gaženja, jedan glasan, drugi blag. Ali barem je mogao da vidi. Ispred su bile stepenice koje su vodile dole do generatora. Još deset jardi.
<BR>&nbsp;&nbsp;&nbsp;&nbsp;&nbsp;Tama.
<BR>&nbsp;&nbsp;&nbsp;&nbsp;&nbsp;Svetla je nestalo.
<BR>&nbsp;&nbsp;&nbsp;&nbsp;&nbsp;Arnold je pogledao ka vratima i video da je telo velociraptora zaklonilo svetlost. Životinja se nagnula i pažljivo onjušila cipelu.
<BR>&nbsp;&nbsp;&nbsp;&nbsp;&nbsp;Henri Vu je nervozno šetkao. Rukama je prevlačio preko kompjuterskih konzola. Dodirivao je ekrane. Neprekidno se kretao. Bio je gotovo mahnit od napetosti.
<BR>&nbsp;&nbsp;&nbsp;&nbsp;&nbsp;Prebirao je po koracima koje će morati da preduzme. Moraće je da bude brz. Prvo će se ekrani upaliti, a on će pritisnuti...
<BR>&nbsp;&nbsp;&nbsp;&nbsp;&nbsp;"Vu!" šuštao je radio.
<BR>&nbsp;&nbsp;&nbsp;&nbsp;&nbsp;Zgrabio ga je. "Da, tu sam."
<BR>&nbsp;&nbsp;&nbsp;&nbsp;&nbsp;"Ima li proktetog napajanja?" Bio je to Maldun. Glas mu je bio čudan. Šupalj.
<BR>&nbsp;&nbsp;&nbsp;&nbsp;&nbsp;"Ne", reče Vu. Nasmešio se; bilo mu je drago što je Maldun živ.
<BR>&nbsp;&nbsp;&nbsp;&nbsp;&nbsp;"Mislim da je Arnold sigao do hangara", reče Maldun. "Posle ništa ne znam."
<BR>&nbsp;&nbsp;&nbsp;&nbsp;&nbsp;"Gde si ti?" upita Vu.
<BR>&nbsp;&nbsp;&nbsp;&nbsp;&nbsp;"Nabijen sam."
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Nabijen u prokletoj cevi", reče Maldun. "I jako popularan u ovom trenutku."
<BR>&nbsp;&nbsp;&nbsp;&nbsp;&nbsp;Pre bi se moglo reći zaglavljen u cevi, pomisli Maldun. Iza centra za posetioce nalazila se gomila drenažnih ceni i on se natraške uvukao u najbližu, puzeći kao jadničak. Metarske cevi, za njega jako uske, ali unutra nisu mogle da uđu po njega.
<BR>&nbsp;&nbsp;&nbsp;&nbsp;&nbsp;Barem ne kad je jednom otkinuo nogu pucnjem kada se znatiželjni gad suviše približio cevi. Raptor je urličući nestao, a ostali su sad pokazivali više poštovanja. Žalio je samo što nije sačekao da vidi njušku na kraju cevi kad je pritisnuo okidač.
<BR>&nbsp;&nbsp;&nbsp;&nbsp;&nbsp;Ali možda je još imao šanse, jer je napolju bilo još tri ili četiri njih; režali su i frktali oko njega.
<BR>&nbsp;&nbsp;&nbsp;&nbsp;&nbsp;"Da, jako popularan", reče u radio.
<BR>&nbsp;&nbsp;&nbsp;&nbsp;&nbsp;Vu upita: "Ima li Arnold radio?"
<BR>&nbsp;&nbsp;&nbsp;&nbsp;&nbsp;"Ne verujem", reče Maldun. "Samo sedi mirno. I čekaj."
<BR>&nbsp;&nbsp;&nbsp;&nbsp;&nbsp;Nije video na šta liči drugi kraj cevi - prebrzo uvlačio unatraške - a sada nije mogao da vidi. Bio je čvrsto zaglavljen. Mogao je samo da se nada da drugi kraj nije otvoren. Isuse, nije mu se dopadala pomisao da bi neki od ovih gadova mogao da mu odgrize deo stražnjice.
<BR>&nbsp;&nbsp;&nbsp;&nbsp;&nbsp;Arnold se povlačio niz prolaz. Velociraptor je bio jedva deset stopa daleko; šunjao se prema njemu, dolazeći u pomrčinu. Arnold je čuo zveckanje smtronosnih kandži po metalu.
<BR>&nbsp;&nbsp;&nbsp;&nbsp;&nbsp;Ali se polako kretao. Znao je da životinja dobro vidi, međutim, rešetkast prolaz, nepoznati mehanički mirisi, činili su je opreznom. Taj oprez jedina je njegova šansa, pomisli Arnold. Ako bi uspeo da dođe do stepeništa, a onda siđe sprat niže...
<BR>&nbsp;&nbsp;&nbsp;&nbsp;&nbsp;Zato što je bio prilično siguran da velociraptor neće moći da siđe niz stepenice. Naročito ne niz uske, strme stepenice.
<BR>&nbsp;&nbsp;&nbsp;&nbsp;&nbsp;Arnold je bacio pogled iza ramena. Stepenice su bile samo nekoliko stopa daleko. Još par koraka...
<BR>&nbsp;&nbsp;&nbsp;&nbsp;&nbsp;Bio je tamo! Posegao je unazad, napipao ogradu i pojurio niz gotovo vertikalne stepenice. Stopala su mu dodirnula ravni beton. Raptor je nezadovljno zarežao, na prolazu dvadeset stopa iznad njega.
<BR>&nbsp;&nbsp;&nbsp;&nbsp;&nbsp;"Žao mi, drugar", reče Arnold. Okrenuo se. Sada je bio vrlo blizu pomoćnog generatora. Samo još par koraka i videće ga, čak i u ovom slabom svetlu...
<BR>&nbsp;&nbsp;&nbsp;&nbsp;&nbsp;Iza sebe začuo je tup udarac.
<BR>&nbsp;&nbsp;&nbsp;&nbsp;&nbsp;Arnold se okrenuo.
<BR>&nbsp;&nbsp;&nbsp;&nbsp;&nbsp;Raptor je stajao na betonskom podu i režao.
<BR>&nbsp;&nbsp;&nbsp;&nbsp;&nbsp;Skočio je dole.
<BR>&nbsp;&nbsp;&nbsp;&nbsp;&nbsp;Brzo je potražio oružje, međutim, odjednom je otkrio da je pribijen uz beton. Nešto teško pritiskivalo mu je grudi, nije mogao da diše i shvatio je da životinja stoji na njemu, i osetio kako mu se velike kandže zarivaju u meso grudi, i namirisao odvratan zadah iz glave koja se pomerala iznad njega, i otvorio usta da vrisne.
<BR>&nbsp;&nbsp;&nbsp;&nbsp;&nbsp;Eli je držala radio u rukama i slušala. Još dva tikanska radnika stigla su u kolibu; činilo se da znaju da je tu bezbedno. Ali poslednjih nekoliko minuta nije bilo drugih. A napolju je zvučalo mirnije. Preko radija, Maldun upita: "Koliko je dugo prošlo?"
<BR>&nbsp;&nbsp;&nbsp;&nbsp;&nbsp;Vu reče: "Četiri, pet minuta."
<BR>&nbsp;&nbsp;&nbsp;&nbsp;&nbsp;"Arnold je to već morao da obavi", reče Maldun. "Ako će. Imaš li neku ideju?"
<BR>&nbsp;&nbsp;&nbsp;&nbsp;&nbsp;"Ne", reče Vu.
<BR>&nbsp;&nbsp;&nbsp;&nbsp;&nbsp;"Čuli smo Ęenara?"
<BR>&nbsp;&nbsp;&nbsp;&nbsp;&nbsp;Ęenaro pritisnu dugme. "Tu sam."
<BR>&nbsp;&nbsp;&nbsp;&nbsp;&nbsp;"Gde ste, kog vraga?" upita Maldun.
<BR>&nbsp;&nbsp;&nbsp;&nbsp;&nbsp;"Idem do zgrade službe održavanja", reče Ęenaro. "Poželite mi sreću."
<BR>&nbsp;&nbsp;&nbsp;&nbsp;&nbsp;Ęenaro je čučao u lišću i osluškivao.
<BR>&nbsp;&nbsp;&nbsp;&nbsp;&nbsp;Pravo ispred njega ugledao je zasađenu stazu koja je vodila ka centru za posetioce. Ęenaro je znao da je hangar negde na istočno. Čuo je čavrljanje ptica na drveću. Blaga izmaglica strujala je iznad zemlje. Jedan raptor je urliknuo, ali to je bilo nešto dalje. Zvučalo je kao da dopire s njegove desne strane. Ęenaro se zaputio, napuštajući stazu i uranjajući u lišće.
<BR>&nbsp;&nbsp;&nbsp;&nbsp;&nbsp;Želite li da opasno živite?
<BR>&nbsp;&nbsp;&nbsp;&nbsp;&nbsp;Ne baš.
<BR>&nbsp;&nbsp;&nbsp;&nbsp;&nbsp;To je bila istina, nije želeo. Ali mislio je da ima plan, ili da barem ima izgleda da to može da upali. Ako bude ostao severno od glavnog kompleksa zgrada, mogao bi da priđe hangaru sa stražnje strane. Svi raptori verovatno su oko ostalih zgrada, na jugu. Nema razloga da budu u džungli.
<BR>&nbsp;&nbsp;&nbsp;&nbsp;&nbsp;Barem se nadao da nemaju.
<BR>&nbsp;&nbsp;&nbsp;&nbsp;&nbsp;Kretao se što je tiše mogao, s žaljenjem primećujući da pravi puno buke. Naterao je sebe da uspori korak, jer je osetio da mu srce lupa. Lišće je ovde bilo jako gusto; nije mogao da vidi više od šest sedam stopa ispred sebe. Počeo je da se brine da će potpuno promašiti hangar. A onda je s desne strane ugledao krov iznad palmi.
<BR>&nbsp;&nbsp;&nbsp;&nbsp;&nbsp;Krenuo je prema njemu i obilazeći sa strane. Našao je vrata, otvorio ih i uvukao se unutra. Bilo je jako mračno. Sapleo se o nešto.
<BR>&nbsp;&nbsp;&nbsp;&nbsp;&nbsp;Muška cipela.
<BR>&nbsp;&nbsp;&nbsp;&nbsp;&nbsp;Ęenaro se namrštio. Širom je otvorio vrata i zaglavio ih, a zatim nastavio dublje u zgradu. Pravo ispred sebe ugledao je prolaz. Iznenada je shvatio da ne zna kuda da pođe. A ostavio je radio.
<BR>&nbsp;&nbsp;&nbsp;&nbsp;&nbsp;Prokletstvo!
<BR>&nbsp;&nbsp;&nbsp;&nbsp;&nbsp;Mora da u zgradi službe održavanja negde postoji radio. Ili da naprosto potraži generator. Znao je kako generator izgleda. Verovatno je negde na donjem spratu. Pronašao je stepenište koje je vodilo dole.
<BR>&nbsp;&nbsp;&nbsp;&nbsp;&nbsp;Ispod je bilo mračnije i teško se bilo šta moglo da vidi. Pipao je put između cevi; ispružio je ruku da ne bi glavom udario o nešto.
<BR>&nbsp;&nbsp;&nbsp;&nbsp;&nbsp;Čuo je životinjsko režanje i sledio se. Osluškivao je, ali zvuk se nije ponovio. Oprezno je pošao napred. Nešto mu je kapnulo na rame i golu ruku. BIlo je toplo i ličino na vodu. Dodirnuo ga je u tami.
<BR>&nbsp;&nbsp;&nbsp;&nbsp;&nbsp;Lepljivo. Pomirisao je.
<BR>&nbsp;&nbsp;&nbsp;&nbsp;&nbsp;Krv.
<BR>&nbsp;&nbsp;&nbsp;&nbsp;&nbsp;Podigao je pogled. Raptor je sedeo na cevima, samo par stopa iznad njegove glave. Krv mu je kapala sa čeljusti. Sa čudnim osećanjem indiferentnosti, zapitao se nije li povređen. A onda je počeo da trči, međutim, raptor mu je skočio na leđa i bacio na zemlju.
<BR>&nbsp;&nbsp;&nbsp;&nbsp;&nbsp;Ęenaro je bio jak; podigao se, zbacio raptora i otkotrljao se po betonu. Kada se okrenuo, video je da je raptor pao na stranu i ležao tamo, dahćući.
<BR>&nbsp;&nbsp;&nbsp;&nbsp;&nbsp;Da, bio je povređen. Noga mu je iz nekog razloga bila povređena.
<BR>&nbsp;&nbsp;&nbsp;&nbsp;&nbsp;Ubij ga.
<BR>&nbsp;&nbsp;&nbsp;&nbsp;&nbsp;Ęenaro se teturavo uspravio, tražeći oružje. Raptor je još dahtao na betonu. Mahnito je tražio nešto - bilo šta - da ga iskoristi kao oružje. Kada se okrenuo, raptora više nije bilo tamo.
<BR>&nbsp;&nbsp;&nbsp;&nbsp;&nbsp;Raptor je zarežao; zvuk je odjeknuo u tami.
<BR>&nbsp;&nbsp;&nbsp;&nbsp;&nbsp;Ęenaro je napavio pun okret; pipao je ispruženim rukama. A onda je osetio oštar bol u desnoj ruci.
<BR>&nbsp;&nbsp;&nbsp;&nbsp;&nbsp;Zubi.
<BR>&nbsp;&nbsp;&nbsp;&nbsp;&nbsp;Grizao ga je.
<BR>&nbsp;&nbsp;&nbsp;&nbsp;&nbsp;Raptor je trznuo glavom i izbio Donaldu Ęenaro tlo pod nogama, te on pade.
<BR>&nbsp;&nbsp;&nbsp;&nbsp;&nbsp;Zavaljen u krevetu, okupan znojem, Malkolm je slušao krčanje radija.
<BR>&nbsp;&nbsp;&nbsp;&nbsp;&nbsp;"Ima li šta?" upita Maldun. "Primaš li nešto?"
<BR>&nbsp;&nbsp;&nbsp;&nbsp;&nbsp;"Ni reči", reče Vu.
<BR>&nbsp;&nbsp;&nbsp;&nbsp;&nbsp;"Do đavola", reče Maldun.
<BR>&nbsp;&nbsp;&nbsp;&nbsp;&nbsp;Nastala je stanka.
<BR>&nbsp;&nbsp;&nbsp;&nbsp;&nbsp;Malkolm uzdahnu. "Jedva čekam", reče on, "da čujem njegov novi plan."
<BR>&nbsp;&nbsp;&nbsp;&nbsp;&nbsp;"Želeo bih", reče Maldun, "da svi odu u kolibu i skupe na jedno mesto. Ali ne vidim kako."
<BR>&nbsp;&nbsp;&nbsp;&nbsp;&nbsp;"Ispred centra za posetioce nalazi se džip", reče Vu. "Ako se dovezem do tebe, hoćeš li moći da uskočiš u njega?"
<BR>&nbsp;&nbsp;&nbsp;&nbsp;&nbsp;"Možda. Ali napustićeš kontrolnu sobu."
<BR>&nbsp;&nbsp;&nbsp;&nbsp;&nbsp;"Ovde i onako ne mogu ništa da učinim."
<BR>&nbsp;&nbsp;&nbsp;&nbsp;&nbsp;"Sam Bog zna da je tako", reče Malkolm. "Kontrolna soba bez struje i nije neka kontrolna soba."
<BR>&nbsp;&nbsp;&nbsp;&nbsp;&nbsp;"U redu", reče Maldun. "Da pokušamo. Ovo ne izgleda dobro."
<BR>&nbsp;&nbsp;&nbsp;&nbsp;&nbsp;Ležeći u krevetu, Malkolm reče: "Ne, ne izgleda dobro. Izgleda katastrofalno." Vu reče: "Raptori će nas pratiti ovamo."
<BR>&nbsp;&nbsp;&nbsp;&nbsp;&nbsp;"Mi i dalje bolje stojimo", reče Malkolm. "Hajdemo."
<BR>&nbsp;&nbsp;&nbsp;&nbsp;&nbsp;Radio se isključio. Malkolm je sklopio oči i polako disao, ne bi li povratio snagu.
<BR>&nbsp;&nbsp;&nbsp;&nbsp;&nbsp;"Opustite se", reče Eli. "Samo polako."
<BR>&nbsp;&nbsp;&nbsp;&nbsp;&nbsp;"Znate li o čemu, u stvari, ovde govorimo", reče Malkolm. "Svi ovi pokušaji da se kontroliše... Govorimo o zapadnim nazorima starim pet stotina godina. Počeli su u vreme kada je Firenca u Italiji bila najvažniji grad na svetu. Osnovna ideja nauke - da postoji novi način pogleda na stvarnost, da je objektivna, da ne zavisi od vaših verovanja ili nacionalnosti, da je racionalna - ta ideja tada je bila sveža i uzbudljiva. Nudila je obećanja i nadu za budućnost, pa je pomela stari srednjevekovni sistem, stotinama godina star. Srednjevekovni svet feudalne politike, religijske dogme i omraženih predrasuda sružio se pod naletom nauke. Ali, istinu govoreći, bilo je to zato što srednjevekovni svet više i nije funkcionisao. Nije ekonomski funkcionisao, nije intelektualno funkcionisao, i nije se uklapao u novi svet koji se javljao.
<BR>&nbsp;&nbsp;&nbsp;&nbsp;&nbsp;Malkolm se zakašljao.
<BR>&nbsp;&nbsp;&nbsp;&nbsp;&nbsp;"Ali sad", nastavio je, "nauka je sistem verovanja koji je stotine godina star. A, kao i srednjevekovni sistem pre nje, nauka se sve više ne uklapa u svet. Nauka se dokopala toliko moći da njene praktične granice postaju očigledne. Većinom zbog nauke, milijarde nas žive u jednom malom svetu, gusto načičkanom i povezanom. Ali nauka ne može da nam pomogne da odlučimo šta da radimo s tim svetom, ili kako da živimo. Nauka može da napravi nuklearni reaktor, ali ne može da nam kaže da ga ne sagradimo. Nauka može da napravi pesticide, ali ne može da nam kaže da ih ne koristimo. A naš svet počinje da biva zagađen iz osnova - vazduh, i voda, i zemljište - zbog nauke kojom nije moguće vladati." Uzdahnuo je. "Ovo je svima jasno."
<BR>&nbsp;&nbsp;&nbsp;&nbsp;&nbsp;Vladala je tišina. Malkolm je ležao sklopljenih očiju i s naporom disao. Niko nije govori i Eli se učinilo da je Malkolm konačno zaspao. A onda se on, iznenada, ponovo uspravio.
<BR>&nbsp;&nbsp;&nbsp;&nbsp;&nbsp;"U isto vreme, veliko inetelektualno opravdanje nauke je iščezlo. Još od Njutna i Dekarta, nauka nam je eksplicitno nudila viziju potpune kontrole. Nauka je tvrdila da ima moć da na kraju sve kontroliše, putem razumevanja zakona prirode. Ali u dvadesetom veku, to verovanje je nepovratno razbijeno. Prvo, Hajzenbergov princip neodređenosti ograničava naše znanje o subatomskom svetu. A dobro, kažemo. Niko od nas ne živi u subatomskom svetu. To nema nikakve praktične posledice na naš svakidašnji život. A onda je Gedelova teorema postavila slična ograničenja u matematici, formalnom jeziku nauke. Matematičari su ranije mislili da njihov jezik ima neku posebnu urođenu istinitost koja potiče od zakona logike. Sada znamo da je ono što zovemo 'razum' samo jedna proizvoljnost. On nije ništa posebno na način na koji smo to mislili da jeste.
<BR>&nbsp;&nbsp;&nbsp;&nbsp;&nbsp;A sada teorija haosa dokazuje da je nepredvidljivost ugrađena u naše svakodnevne živote. Ona je svetovna, baš kao i oluja koju ne možemo da predvidimo. I tako je velika vizija nauke, stotinama godina stara - san o potpunoj kontroli - skončao u našem veku. I s njim mnoštvo opravdanja, dokaza da nauka treba da radi ono što radi. I da je mi moramo slušati. Nauka je uvek tvrdila da možda ne zna sve, ali da će, na kraju, znati. Ali sad vidimo da to nije istina. To je isprazno hvalisanje. Budalasto i pogrešno, baš kao dete koje skače sa zgrade jer veruje da zna da leti."
<BR>&nbsp;&nbsp;&nbsp;&nbsp;&nbsp;"Ovo je sam ekstrem", reče Hamond i odmahnu glavom.
<BR>&nbsp;&nbsp;&nbsp;&nbsp;&nbsp;"Mi smo svedoci kraja razdoblja nauke. Nauka, kao i drugi prevaziđeni sistemi, uništava samu sebe. Kako joj raste moć, tako postaje nesposobna da vlada njome. Zato što se sada stvari jako brzo odvijaju. Pre pedeset godina svi su poblesavili zbog atomske bombe. To je bila moć. Niko nije mogao ni da zamisli ništa više. A ipak, jedva deceniju posle bombe, počeli smo da stičemo genetičku moć. A genetička moć je mnogo silnija od atomske moći. A biće u svačijim rukama. Biće u kompletima za baštovane. Eksperimentima za školsku decu. Jeftinim laboratorijama za teroriste i diktatore. A to će svakoga naterati da se zapita isto pitanje Šta bih mogao sa svojom moći? što je upravo ono pitanje na koje nauka ne može da odgovori."
<BR>&nbsp;&nbsp;&nbsp;&nbsp;&nbsp;"I šta će se dogoditi?" upita Eli.
<BR>&nbsp;&nbsp;&nbsp;&nbsp;&nbsp;Malkolm slegnu ramenima. "Promena."
<BR>&nbsp;&nbsp;&nbsp;&nbsp;&nbsp;"Kakve vrste?"
<BR>&nbsp;&nbsp;&nbsp;&nbsp;&nbsp;"Sve velike promene su kao smrt", reče on. "Ne možeš da vidiš drugu stranu dok ne stigneš tamo." I on sklopi oči.
<BR>&nbsp;&nbsp;&nbsp;&nbsp;&nbsp;"Jadničak", reče Hamond i odmahnu glavom.
<BR>&nbsp;&nbsp;&nbsp;&nbsp;&nbsp;Malkolm uzdahnu. "Imaš li pojma", reče on, "koliko je malo verovatno da ćeš ti, ili bilo ko od nas, živ otići s ovog ostrva?"
</P></TD></TR></TABLE>
<P class="next">
<A HREF=p55.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
