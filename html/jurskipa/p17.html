<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>AERODROM
<P>&nbsp;&nbsp;&nbsp;&nbsp;&nbsp;Luis Dodžson ušao je u kafeteriju u aerodromskoj zgradi u San Francisku i brzo preleteo pogledom unaokolo. Njegov čovek već je bio tamo i čekao za pultom. Luis je seo pored njega i stavio aktovku na pod između njih.
<BR>&nbsp;&nbsp;&nbsp;&nbsp;&nbsp;"Kasniš, drugar", reče čovek. Pogledao je Dodžsonov slamnati šešir i nasmejao se. "Šta bi to trebalo da predstavlja, prerušavanje?"
<BR>&nbsp;&nbsp;&nbsp;&nbsp;&nbsp;"Nikad se ne zna", reče Dodžson; potiskivao je gnev. Šest meseci Dodžson je strpljivo kultivisao ovog čoveka koji je na svaki sledeći sastanak dolazio sve neugodniji i arogantniji. Ali Dodžson po tom pitanju nije mogao ništa da učini - njih obojica tačno su znali koliki su ulozi.
<BR>&nbsp;&nbsp;&nbsp;&nbsp;&nbsp;Bioinženjerski stvorena DNK je, vagano važnošću, najvredniji materijal na svetu. Jedna jedina mikroskopska bakterija, presitna da bi je bilo moguće videti golim okom, ali koja sadrži gene za enzim srčanog napada, streptokinazu, ili za 'led-minus', koji sprečava dejstvo mraza na useve, mogla bi pravom kupcu vredeti pet milijardi dolara.
<BR>&nbsp;&nbsp;&nbsp;&nbsp;&nbsp;A ta životna činjenica stvorila je novi bizarni svet industrijske špijunaže. Dodžson je bio posebno vešt u tome. Godine 1987. ubedio je nezadovoljnu genetičarku da pređe iz Cetusa u Biosin i ponese sa sobom pet sojeva inženjerski stvorenih bakterija. Genetičarka je naprosto stavila kap svake na nokte jedne ruke i izišla na vrata.
<BR>&nbsp;&nbsp;&nbsp;&nbsp;&nbsp;Međutim, Ingen je predstavljao tvrđi orah. Dodžson je želeo više od bakterijske DNK; želeo je zamrznute embrione, a znao je da Ingen čuva svoje embrione najrazrađenijim sigurnosnim merama. Da bi ih dobio, potreban mu je bio službenik Ingena koji ima pristup embrionima, koji je voljan da ih ukrade i koji bi mogao da zavara čuvare. Takvu osobu nije bilo lako pronaći.
<BR>&nbsp;&nbsp;&nbsp;&nbsp;&nbsp;Dodžson je konačno početkom te godine pronašao podložnog službenika Ingena. Iako ova osoba nije imala pristup genetičkom materijalu, Dodžson je zadržao kontakt i sretao se svakog meseca s tim čovekom kod Karlosa i Čarlija u Silikonskoj dolini, pomagao mu pomalo. A sad, kad je Ingen pozivao ugovarače i savetnike da posete ostrvo, nastupio je trenutak na koji je Dodžson čekao - zato što je to značilo da će njegov čovek moći da priđe embrionima.
<BR>&nbsp;&nbsp;&nbsp;&nbsp;&nbsp;"Da pređemo na stvar", reče čovek. "Imam deset minuta do leta."
<BR>&nbsp;&nbsp;&nbsp;&nbsp;&nbsp;"Hoćeš da opet prođemo kroz sve?" upita Dodžson.
<BR>&nbsp;&nbsp;&nbsp;&nbsp;&nbsp;"Do đavola, ne, doktore Dodžsone", reče čovek. "'Oću da vidim proklete pare."
<BR>&nbsp;&nbsp;&nbsp;&nbsp;&nbsp;Dodžson je pritisnuo patent bravu i otvorio aktovku nekoliko palaca. Čovek je bacio letimičan pogled. "Je l' to sve?"
<BR>&nbsp;&nbsp;&nbsp;&nbsp;&nbsp;"To je polovina. Sedam stotina pedeset hiljada dolara."
<BR>&nbsp;&nbsp;&nbsp;&nbsp;&nbsp;"U redu. Dobro." Čovek se okrenuo, ispio kafu. "To je dobro, doktore Dodžson."
<BR>&nbsp;&nbsp;&nbsp;&nbsp;&nbsp;Dodžson brzo zaključa aktovku. "Ovo je za petnaest vrsta, sećaš se."
<BR>&nbsp;&nbsp;&nbsp;&nbsp;&nbsp;"Sećam se. Petnaest vrsta, zamrznuti embrioni. A kako ću ih transportovati?"
<BR>&nbsp;&nbsp;&nbsp;&nbsp;&nbsp;Dodžson je pružio čoveku veliku dozu Žilet foami pene za brijanje.
<BR>&nbsp;&nbsp;&nbsp;&nbsp;&nbsp;"To je to?"
<BR>&nbsp;&nbsp;&nbsp;&nbsp;&nbsp;"To je to."
<BR>&nbsp;&nbsp;&nbsp;&nbsp;&nbsp;"Mogu da mi pregledaju prtljag..."
<BR>&nbsp;&nbsp;&nbsp;&nbsp;&nbsp;Dodžson sleže ramenima. "Pritisni vrh", reče on.
<BR>&nbsp;&nbsp;&nbsp;&nbsp;&nbsp;Čovek je pritisnuo i bela pena za brijanje pokulja mu u šaku. "Nije loše." Obrisao je penu o ivicu svog tanjira. "Nije loše."
<BR>&nbsp;&nbsp;&nbsp;&nbsp;&nbsp;"Doza je nešto teža od obične, to je sve." Dodžsonova tehnička ekipa poslednja dva dana danonoćno ju je montirala. Brzo mu je pokazao kako radi.
<BR>&nbsp;&nbsp;&nbsp;&nbsp;&nbsp;"Koliko gasa za hlađenje ima unutra?"
<BR>&nbsp;&nbsp;&nbsp;&nbsp;&nbsp;"Dovoljno za trideset šest sati. Do tada embrioni moraju biti u San Hozeu."
<BR>&nbsp;&nbsp;&nbsp;&nbsp;&nbsp;"To zavisi od tvog momka na brodu", reče čovek. "Bolje se pobrini da na palubi bude portabl hladnjak."
<BR>&nbsp;&nbsp;&nbsp;&nbsp;&nbsp;"Hoću", reče Dodžson.
<BR>&nbsp;&nbsp;&nbsp;&nbsp;&nbsp;"I samo da pregledamo ponudu..."
<BR>&nbsp;&nbsp;&nbsp;&nbsp;&nbsp;"Dogovor je isti", reče Dodžson. "Pedeset hiljada dolara za isporuku svakog embriona. Ako su sposobni za život, još dodatnih pedeset hiljada za svaki."
<BR>&nbsp;&nbsp;&nbsp;&nbsp;&nbsp;"Dobro. Samo se postaraj da brod čeka na istočnom doku ostrva u petak uveče. Ne na severnom doku, gde dolaze veliki brodovi za snabdevanje. Istočnom doku. To je mali pomoćni dok. Kapiraš?"
<BR>&nbsp;&nbsp;&nbsp;&nbsp;&nbsp;"Ukapirao sam", reče Dodžson. "Kada ćeš se vratiti u San Hoze?"
<BR>&nbsp;&nbsp;&nbsp;&nbsp;&nbsp;"Verovatno u nedelju." Čovek se odvojio od pulta.
<BR>&nbsp;&nbsp;&nbsp;&nbsp;&nbsp;Dodžson je kipteo od besa. "Siguran si da znaš kako se rukuje..."
<BR>&nbsp;&nbsp;&nbsp;&nbsp;&nbsp;"Znam", reče čovek. "Veruj mi, znam."
<BR>&nbsp;&nbsp;&nbsp;&nbsp;&nbsp;"Takođe", reče Dodžson, "mi mislimo da ostrvo održava neprestanu radio-vezu sa sedištem Ingen korporacije u Kaliforniji, tako da..."
<BR>&nbsp;&nbsp;&nbsp;&nbsp;&nbsp;"Vidi, sredio sam to", reče čovek. "Samo se ti opusti i spremi pare. Hoću sve u subotu ujutro na aerodromu u San Hozeu, u kešu."
<BR>&nbsp;&nbsp;&nbsp;&nbsp;&nbsp;"Čekaće te", reče Dodžson. "Ne brini."
</P></TD></TR></TABLE>
<P class="next">
<A HREF=p18.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
