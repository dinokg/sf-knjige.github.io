<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>OBLIK PODATAKA
<P>&nbsp;&nbsp;&nbsp;&nbsp;&nbsp;Kasnije, kada se smirila, Elena Morales je odlučila da ne prijavljuje napad guštera. Uprkos stravičnom prizoru koji je videla, počela je da se brine da je ne optuže što je bebu ostavila samu. Tako da je majci rekla da je beba umrla usled asfiksije i u obrascima koje je poslala u San Hoze napisala da je smrt posledica SIDS (sindroma iznenadne dečje smrti). To je sindrom neobjašnjive smrti jako male dece; nemoguće ga je proveriti i njen izveštaj je prošao bez ispitivanja.
<BR>&nbsp;&nbsp;&nbsp;&nbsp;&nbsp;Univerzitetska laboratorija u San Hozeu koja je analizirala uzorke pljuvačke sa ruke Tine Bouman načinila je nekoliko značajnih otkrića. Bilo je, kao što se i očekivalo, puno serotinina. Međutim, među belančevinama iz pljuvačke bio je i jedan pravi monstrum: molekulske mase 1 900 000; jedna od najvećih poznatih belančevina. Biološka aktivnost se i dalje proučavala, ali činilo se da je u pitanju neurotoksični otrov sličan otrovu kobre, iako primitivnije strukture.
<BR>&nbsp;&nbsp;&nbsp;&nbsp;&nbsp;Laboratorija je, takođe, detektovala tragove gama-amino-metionin hidrolaze. Pošto ovaj enzim ukazuje na genetički inženjering, jer se ne nalazi kod divljih životinja, tehničari su pretpostavili da je u pitanju laboratorijsko zagađenje i nisu ga spomenuli kada su pozvali doktora Kruza, zaduženog lekara u Puntarenasu.
<BR>&nbsp;&nbsp;&nbsp;&nbsp;&nbsp;Delovi guštera ležali su u zamrzivaču u zamrzivača na Kolumbija univerzitetu i čekali povratak doktora Simpsona, koji je trebalo da stigne tek za mesec dana. I stvari bi ostale takve, da nije tehničarka po imenu Elis Levin ušla u Laboratoriju za tropske bolesti, videla crtež Tine Bouman i rekla: "O, čije je dete nacrtalo dinosaurusa?"
<BR>&nbsp;&nbsp;&nbsp;&nbsp;&nbsp;"Šta?" upita Ričard Stoun i polako se okrete prema njoj.
<BR>&nbsp;&nbsp;&nbsp;&nbsp;&nbsp;"Dinosaurusa. Zar to nije to? Moj klinac ih sve vreme crta."
<BR>&nbsp;&nbsp;&nbsp;&nbsp;&nbsp;"Ovo je gušter", reče Stoun. "Iz Kostarike. Neka devojčica ga je nacrtala."
<BR>&nbsp;&nbsp;&nbsp;&nbsp;&nbsp;"Nije", reče Elis Levin, odmahujući glavom. "Pogledaj. Jasno je. Velika glava, dug vrat, stoji na stražnjim nogama, debeo rep. To je dinosaurus."
<BR>&nbsp;&nbsp;&nbsp;&nbsp;&nbsp;"Nemoguće. Bio je visok samo stopu."
<BR>&nbsp;&nbsp;&nbsp;&nbsp;&nbsp;"Pa šta? Bilo je tad i malih dinosaurusa", reče Elis. "Veruj mi, znam ja. Imam dvojicu dečaka, stručnjak sam. Najmanji dinosaurus bio je manji od stope. Tinisaurus, ili tako nekako, ne znam. Ta imena su nemoguća. Ako imaš više od deset godina, nikad ih nećeš naučiti."
<BR>&nbsp;&nbsp;&nbsp;&nbsp;&nbsp;"Ne razumeš", reče doktor Stoun. "Ovo je crtež savremene životinje. Poslali su nam deo te životinje. Sad je u zamrzivaču." Stoun je otišao, izvadio ga i istresao iz vrećice.
<BR>&nbsp;&nbsp;&nbsp;&nbsp;&nbsp;Elis Levin posmatrala je zamrznut komad noge i repa, i slegla ramenima. Nije ga dodirnula. "Ne znam", reče ona. "Ali meni to liči na dinosaurusa."
<BR>&nbsp;&nbsp;&nbsp;&nbsp;&nbsp;Stoun odmahnu glavom. "Nemoguće."
<BR>&nbsp;&nbsp;&nbsp;&nbsp;&nbsp;"Zašto?" upita Elis Levin. "Možda je ostatak ili relikt, ili kako ih već zovu."
<BR>&nbsp;&nbsp;&nbsp;&nbsp;&nbsp;Stoun je nastavio da vrti glavom. Elis je bila neiformisana; ona je bila samo tehničarka koja je radila u bakteriološkoj laboratoriji, niže niz hodnik. I imala bujnu maštu. Stoun se prisetio vremena kada je mislila da je prati jedan od dežurnih na hirurgiji...
<BR>&nbsp;&nbsp;&nbsp;&nbsp;&nbsp;"Znaš, Ričarde", reče Elis Levin, "ako bi ovo zaista bio dinosaurus, bila bi to velika stvar."
<BR>&nbsp;&nbsp;&nbsp;&nbsp;&nbsp;"To nije dinosaurus."
<BR>&nbsp;&nbsp;&nbsp;&nbsp;&nbsp;"Je li neko proverio?"
<BR>&nbsp;&nbsp;&nbsp;&nbsp;&nbsp;"Nije", reče Stoun.
<BR>&nbsp;&nbsp;&nbsp;&nbsp;&nbsp;"E, pa, odnesi ga u Muzej istorije prirode, ili tako negde", reče Elis Levin. "Stvarno bi trebalo."
<BR>&nbsp;&nbsp;&nbsp;&nbsp;&nbsp;"Bilo bi me sramota."
<BR>&nbsp;&nbsp;&nbsp;&nbsp;&nbsp;"Hoćeš li da to ja uradim umesto tebe?" upita ona.
<BR>&nbsp;&nbsp;&nbsp;&nbsp;&nbsp;"Ne", reče Ričard Stoun. "Neću."
<BR>&nbsp;&nbsp;&nbsp;&nbsp;&nbsp;"Nećeš ništa da učiniš?"
<BR>&nbsp;&nbsp;&nbsp;&nbsp;&nbsp;"Baš ništa." Stavio je vrećicu natrag u zamrzivač i zalupio vrata. "To nije dinosaurus, to je gušter. A i šta je da je, može da sačeka da se doktor Simpson vrati sa Bornea da ga identifikuje. To je zadnja, Elis. Gušter ne ide nigde."
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
