<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>VERZIJA 4.4
<P>&nbsp;&nbsp;&nbsp;&nbsp;&nbsp;"Je li bilo nekih problema s grupom?" upita Hamond.
<BR>&nbsp;&nbsp;&nbsp;&nbsp;&nbsp;"Ne", reče Henri Vu, "nije uopšte bilo problema."
<BR>&nbsp;&nbsp;&nbsp;&nbsp;&nbsp;"Prihvatili su tvoje objašnjenje?"
<BR>&nbsp;&nbsp;&nbsp;&nbsp;&nbsp;"Zašto ne bi?" upita Vu. "Sve je prilično pravolinijsko, šire gledano. Detalji su ti koji su škakljivi. A danas ne želim da razgovaram s tobom o detaljima. Možeš o tome da razmišljaš kao o estetskom pitanju."
<BR>&nbsp;&nbsp;&nbsp;&nbsp;&nbsp;Džon Hamond je nabrao nos, kao da je nanjušio nešto neprijatno. "Estetskom?" ponovio je.
<BR>&nbsp;&nbsp;&nbsp;&nbsp;&nbsp;Stajali su u dnevnoj sobi Hamondovog elegantnog bungalova, smeštenog sred palmi u severnom sektoru parka. Dnevna soba bila je prostrana i udobna, opremljena sa pola tuceta video monitora koji su pokazivali životinje u parku. Fascikl koji je Vu doneo, na kome je bilo otisnuto RAZVOJ ŽIVOTINJA: VERZIJA 4.4, ležao je na stočiću za kafu.
<BR>&nbsp;&nbsp;&nbsp;&nbsp;&nbsp;Hamond je posmatrao Vua strpljivo, očinski. Vuu, starom trideset tri godine, bilo je savršeno jasno da je ceo profesionalni vek radio za Hamonda. Hamond ga je zaposlio čim je završio magistraturu.
<BR>&nbsp;&nbsp;&nbsp;&nbsp;&nbsp;"Naravno, postoje i praktične posledice", reče Vu. "Zaista mislim da bi trebalo da razmotriš moje preporuke za drugu fazu. Trebalo bi da pređemo na verziju 4.4."
<BR>&nbsp;&nbsp;&nbsp;&nbsp;&nbsp;"Hoćeš da zameniš sav postojeći inventar životinja? upita Hamond.
<BR>&nbsp;&nbsp;&nbsp;&nbsp;&nbsp;"Da, hoću."
<BR>&nbsp;&nbsp;&nbsp;&nbsp;&nbsp;"Zašto? Šta nije u redu s njima?"
<BR>&nbsp;&nbsp;&nbsp;&nbsp;&nbsp;"Ništa", reče Vu, "osim što su to pravi dinosaurusi."
<BR>&nbsp;&nbsp;&nbsp;&nbsp;&nbsp;"To sam i tražio, Henri", reče Hamond, nasmešen. "I to sam od tebe i dobio."
<BR>&nbsp;&nbsp;&nbsp;&nbsp;&nbsp;"Znam", reče Vu. "Ali vidiš..." Zastao je. Kako da ovo objasni Hamondu? Hamond gotovo da i nije posetio ostrvo. A Vu je pokušao da objasni posebnu situaciju. "Upravo sad, dok mi ovde stojimo, gotovo niko na svetu nije video stvarnog dinosaurusa. Niko ne zna na šta oni zaista liče."
<BR>&nbsp;&nbsp;&nbsp;&nbsp;&nbsp;"Da..."
<BR>&nbsp;&nbsp;&nbsp;&nbsp;&nbsp;"Dinosaurusi koje sada imamo jesu pravi", reče Vu i pokaza na ekrane širom sobe, "ali na neki način nisu zadovoljavajući. Neuverljivi su. Mogao bih da ih načinim boljima."
<BR>&nbsp;&nbsp;&nbsp;&nbsp;&nbsp;"Na koji način boljim?"
<BR>&nbsp;&nbsp;&nbsp;&nbsp;&nbsp;"Kao prvo, kreću se prebrzo", reče Henri Vu. "Ljudi nisu navikli da vide da su velike životinje tako brze. Bojim se da će posetioci misliti da su dinosaurusi ubrzani, kao film koji prebrzo ide."
<BR>&nbsp;&nbsp;&nbsp;&nbsp;&nbsp;"Ali, Henri, to su pravi dinosaurusi. Sam si tako rekao."
<BR>&nbsp;&nbsp;&nbsp;&nbsp;&nbsp;"Znam", reče Vu. "Ali lako bismo mogli da stvorimo sporije i pitomije dinosauruse."
<BR>&nbsp;&nbsp;&nbsp;&nbsp;&nbsp;"Pitomije dinosauruse?" frknu Hamond. "Niko ne želi pitome dinosauruse, Henri. Oni žele pravu stvar."
<BR>&nbsp;&nbsp;&nbsp;&nbsp;&nbsp;"Ali to baš hoću da kažem", reče Vu. "Na mislim da je tako. Oni žele da vide ono što očekuju, što je sasvim drugo."
<BR>&nbsp;&nbsp;&nbsp;&nbsp;&nbsp;Hamond se mrštio.
<BR>&nbsp;&nbsp;&nbsp;&nbsp;&nbsp;"Sam si rekao, Džone, da je park zabava", reče Vu. "A zabava nema veze sa stvarnošću. Zabava je oprečna stvarnosti."
<BR>&nbsp;&nbsp;&nbsp;&nbsp;&nbsp;Hamond uzdahnu. "'Ajde, Henri, hoćemo li opet ući u jednu od onih apstraktnih rasprava? Znaš da ja volim jednostavne stvari. Dinosaurusi koje sad imamo su stvarni i..."
<BR>&nbsp;&nbsp;&nbsp;&nbsp;&nbsp;"E, pa, ne baš", reče Vu. Prošetao je dnevnom sobom i pokazao na monitore. "Mislim da ne bi trebalo da se zavaramo. Mi ovde nismo ponovo stvorili prošlost. Prošlost je nestala. Ova se više ne može ponovo stvoriti. Mi smo rekonstruisali prošlost - ili barem jednu verziju prošlosti. A ja kažem da možemo da napravimo bolju verziju."
<BR>&nbsp;&nbsp;&nbsp;&nbsp;&nbsp;"Bolju od stvarnosti?"
<BR>&nbsp;&nbsp;&nbsp;&nbsp;&nbsp;"Zašto da ne?" reče Vu. "Najzad, sve životinje su već modifikovane. Ubacili smo gene da bismo mogli da ih patentiramo i da ih učinimo lizinski zavisnim. A uradili smo i sve što smo mogli da pospešimo rast, da ubrzamo razviće do odraslosti."
<BR>&nbsp;&nbsp;&nbsp;&nbsp;&nbsp;Hamond sleže ramenima. "To je bilo neizbežno. Nismo želeli da čekamo. Morali smo da vodimo računa o investitorima."
<BR>&nbsp;&nbsp;&nbsp;&nbsp;&nbsp;"Naravno. Ali ja samo kažem, zašto da se tu zaustavimo? Zašto ne krenuti dalje i napraviti onakvog dinosaurusa kakvog bismo želeli da vidimo. Jednog prihvatljivog posetiocima, koga bismo lakše mogli da držimo? Sporiju, poslušnije verziju za naš park?"
<BR>&nbsp;&nbsp;&nbsp;&nbsp;&nbsp;Hamond se namršti. "Ali onda dinosaurusi neće biti stvarni."
<BR>&nbsp;&nbsp;&nbsp;&nbsp;&nbsp;"Ali ni sad nisu stvarni", reče Vu. "To pokušavam da ti kažem. Ovde nema stvarnosti." Bespomoćno je slegnuo ramenima. Mogao je da vidi da ne prolazi. Hamonda nikada nisu zanimali tehnički detalji, a u suštini rasprava je bila o tehničkim pitanjima. Kako da objasni Hamondu stvarnost prekinutih DNK, zakrpa, praznina u sekvenci koje je Vu morao da ispuni tako što je pretpostavljao što je bolje mogao, ali, ipak, pretpostavljao. DNK dinosaurusa bila je nalik na stare retuširane fotografije, u osnovi iste kao originali, ali na nekim mestima popravljane i pojašnjene, a kao rezultat...
<BR>&nbsp;&nbsp;&nbsp;&nbsp;&nbsp;"'Ajde, Henri", reče Hamond i obgrli Vua oko ramena. "Nemoj da se ljutiš što ti to kažem, ali mislim da si se malo utronjao. Dugo si naporno radio i uradio si đavolski posao - đavolski posao - i konačno je došlo vreme da i neki drugi ljudi vide šta si uradio. Prirodno je što si pomalo nervozan. Što pomalo sumnjaš. Ali ja sam ubeđen, Henri, da će svi biti potpuno zadovoljni. Potpuno zadovoljni."
<BR>&nbsp;&nbsp;&nbsp;&nbsp;&nbsp;Dok je govorio, Hamond ga je vodio ka vratima.
<BR>&nbsp;&nbsp;&nbsp;&nbsp;&nbsp;"Ali, Džone", reče Vu. "Sećaš se kad smo '87-me počeli da gradimo uređaje za zadržavanje? Još nismo imali nijednu potpuno odraslu jedinku, pa smo morali da predviđamo šta će nam biti potrebno. Naručili smo velike tejzerske umirivače, kola sa ugrađenim šiljcima za stoku, puške koje ispaljuju električne mreže. Sve to je izrađeno po našim specifikacijama. Sad imamo potpuno nov niz uređaja - i svi su prespori. Morali smo da ih donekle prilagođavamo. Znaš li da Maldun želi vojnu opremu: rakete zemlja-voda-vazduh i laserski navođene uređaje?"
<BR>&nbsp;&nbsp;&nbsp;&nbsp;&nbsp;"Ostavimo Malduna van ovoga", reče Hamond. "Ja se ne brinem. Ovo je samo zoološki vrt, Henri."
<BR>&nbsp;&nbsp;&nbsp;&nbsp;&nbsp;Telefon je zazvonio i Hamond je otišao da se javi. Vu je pokušao da smisli neki drugi način da pojača svoje argumente. Međutim, činjenica je bila da je, posle pet dugih godina, Jurski park bio gotovo završen i da ga Džon Hamond više nije slušao.
<BR>&nbsp;&nbsp;&nbsp;&nbsp;&nbsp;Nekada je Hamond vrlo pomno slušao Vua. Pogotovo kad ga je prvi put zaposlio, u danima kad je Henri Vu bio dvadesetosmogodišnji magistar koji je radio doktorat na Stenfordu u laboratoriji Normana Atertona.
<BR>&nbsp;&nbsp;&nbsp;&nbsp;&nbsp;Atertonova smrt bacila je laboratoriju u zbrku, baš kao i u žalost; niko nije znao šta će biti s fondovima ili programima doktoranata. Bilo je puno nesigurnosti; ljudi su se brinuli zbog svojih karijera.
<BR>&nbsp;&nbsp;&nbsp;&nbsp;&nbsp;Dve nedelje posle sahrane, Džon Hamond je došao da vidi Vua. Svi u laboratoriji znali su da Aterton ima neke veze sa Hamondom, iako detalji nisu bili jasni. Ali Hamond je prišao Vuu sa otvorenošću koju Vu nikad nije zaboravio.
<BR>&nbsp;&nbsp;&nbsp;&nbsp;&nbsp;"Norman je uvek govorio da ste vi najbolji genetičar u laboratoriji", rekao je. "Kakvi su vam sada planovi?"
<BR>&nbsp;&nbsp;&nbsp;&nbsp;&nbsp;"Ne znam. Istraživanje."
<BR>&nbsp;&nbsp;&nbsp;&nbsp;&nbsp;"Želite mesto na univerzitetu."
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Grešite", žustro je rekao Hamond. "Barem, ako poštujete svoj dar."
<BR>&nbsp;&nbsp;&nbsp;&nbsp;&nbsp;Vu je zatreptao. "Zašto?"
<BR>&nbsp;&nbsp;&nbsp;&nbsp;&nbsp;"Zato. Da vidimo činjenice", rekao je Hamond. "Univerziteti više nisu intelektualna središta zemlje. Sama ta ideja je protivna zdravom razumu. Univerziteti su mrtvaje. Ne iznenađujte se. Ne govorim ništa što i sami ne znate. Od Drugog svetskog rata sva zaista važna otkrića izišla su iz privatnih laboratorija. Laser, tranzistor, polio vakcina, mikročip, hologram, personalni računar, stvaranje likova magnetnom rezonancom, CAT skeniranje - lista je podugačka. Univerziteti naprosto više nisu mesta gde se to događa. Nisu to već četrdeset godina. Ako želite da uradite nešto važno na polju kompjutera ili genetike, ne odlazite na univerzitet. Bože moj, ne."
<BR>&nbsp;&nbsp;&nbsp;&nbsp;&nbsp;Vu je otkrio da je ostao bez reči.
<BR>&nbsp;&nbsp;&nbsp;&nbsp;&nbsp;"Sam bog zna", rekao je Hamond, "kroz šta sve morate da prođete da započnete novi projekat? Koliko prijava, koliko obrazaca, koliko odobrenja? Upravni odbor? Predsednik odseka? Odbor univerzitetskih sredstava? Kako dobijate više radnog prostora kad vam treba? Više asistenata ako vam treba? Koliko dugo sve to traje? Briljantan čovek ne bi trebalo da traći dragoceno vreme na formulare i odbore. Život je prekratak, a DNK predugačka. Vi želite da ostavite svoj trag. Ako želite da nešto učinite, klonite se univerziteta."
<BR>&nbsp;&nbsp;&nbsp;&nbsp;&nbsp;Tih dana, Vu je očajnički želeo da ostavi svoj trag. Poklonio je Džonu Hamondu punu pažnju.
<BR>&nbsp;&nbsp;&nbsp;&nbsp;&nbsp;"Govorim o radu", nastavio je Hamond. "Stvarnim dostignućima. Šta je naučniku potrebno da bi radio? Treba mu vreme i treba mu novac. Govorim vam o petogodišnjem ugovoru i deset miliona dolara godišnje novčanih sredstava. Pedeset miliona dolara, i niko vas ne pita kako ćete ih potrošiti. Vi odlučite. Svi ostali naprosto sklanjaju vam se s puta."
<BR>&nbsp;&nbsp;&nbsp;&nbsp;&nbsp;Zvučalo je predobro da bi bilo istinito. Vu je dugo ćutao. Konačno je rekao: "U zamenu za šta?"
<BR>&nbsp;&nbsp;&nbsp;&nbsp;&nbsp;"Za prodor u nemoguće", rekao je Hamond. "Za pokušaj nečega što je verovatno nemoguće."
<BR>&nbsp;&nbsp;&nbsp;&nbsp;&nbsp;"Šta to uključuje?"
<BR>&nbsp;&nbsp;&nbsp;&nbsp;&nbsp;"Ne mogu vam reći detalje, ali opšte područje je kloniranje gmizavaca."
<BR>&nbsp;&nbsp;&nbsp;&nbsp;&nbsp;"Ne mislim da je to nemoguće", rekao je Vu. "Gmizavci su lakši od sisara. Kloniranje je verovatno samo deset, petnaest godina daleko. Ako pretpostavimo neka suštinska unapređenja."
<BR>&nbsp;&nbsp;&nbsp;&nbsp;&nbsp;"Ja imam pet godina", rekao je Hamond. "I puno novca za nekoga ko sada želi da načini proboj."
<BR>&nbsp;&nbsp;&nbsp;&nbsp;&nbsp;"Hoće li moj rad biti objavljen?"
<BR>&nbsp;&nbsp;&nbsp;&nbsp;&nbsp;"Na kraju."
<BR>&nbsp;&nbsp;&nbsp;&nbsp;&nbsp;"Ne odmah?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Ali na kraju će moći?" upitao je Vu; čvrsto se zakačio za to.
<BR>&nbsp;&nbsp;&nbsp;&nbsp;&nbsp;Hamond se nasmejao. "Ne brinite. Ako uspete, ceo svet će znati šta ste uradili - obećavam."
<BR>&nbsp;&nbsp;&nbsp;&nbsp;&nbsp;A sada se čini kao da će ceo svet zaista saznati, pomisli Vu. Posle pet godina izuzetnih napora, bili su na samo godinu dana od otvaranja parka za javnost. Naravno, te godine nisu protekle onako kako je Hamond obećao. Vu je ipak imao neke ljude koji su mu govorili šta da radi, a ponekad je vršen zastrašujući pritisak na njega. A i sam posao se izokrenuo - nije to bilo čak ni kloniranje vodozemaca, kad su u jednom trenutku shvatili da da su dinosaurusi toliko slični pticama. Bilo je to ptičje kloniranje, jako različit problem. Mnogo teži. A poslednje dve godine, Vu je proveo prevashodno kao administrator, nadzornik timova istraživača i banke kompjuterski gonjenih sekvenca gena. Administracija nije bila posao u kome je uživao. Nije bila ono za šta se pogađao.
<BR>&nbsp;&nbsp;&nbsp;&nbsp;&nbsp;Pa ipak, uspeo je. Uradio je ono u šta niko nije ozbiljno verovao da može biti učinjeno, barem ne u tako kratkom vremenu. I Henri Vu je pomislio da bi trebalo da ima nekakva prava, da kaže neku reč, ako ni zbog čega drugog, onda zbog svoje stručnosti i uloženog truda. Umesto toga, otkrio je da njegov uticaj svakog dana slabi. Dinosaurusi su postojali. Procedura njihovog dobijanja bila je razrađena do tačke kada postaje rutinska stvar. Tehnologije su sazrele. I Džonu Hamondu Henri Vu više nije bio neophodan.
<BR>&nbsp;&nbsp;&nbsp;&nbsp;&nbsp;"Biće to dobro", reče Hamond; govorio je u telefon. Slušao je neko vreme, a onda se nasmešio Vuu. "Dobro. Da. Dobro." Spustio je slušalicu. "Gde smo stali, Henri?"
<BR>&nbsp;&nbsp;&nbsp;&nbsp;&nbsp;"Govorili smo o drugoj fazi", reče Vu.
<BR>&nbsp;&nbsp;&nbsp;&nbsp;&nbsp;"Ah, da. Henri, već smo nešto od ovoga razmatrali..."
<BR>&nbsp;&nbsp;&nbsp;&nbsp;&nbsp;"Znam, ali zar ne shvatate..."
<BR>&nbsp;&nbsp;&nbsp;&nbsp;&nbsp;"Oprosti, Henri", reče Hamond, s tračkom nestrpljenja u glasu. "Ja zaista shvatam. I da ti pravo kažem, ja ne vidim razloga da popravljam stvarnost. Sve promene genoma morali smo da učinimo bilo zbog zakona, bilo zbog toga što je bilo neophodno. Možda ćemo morati da u budućnosti napravimo još izmena, da bi se oduprli bolestima, ili iz drugih razloga. Ali ne mislim da bi trebalo da popravljamo stvarnost samo zato što mislimo da je tako bolje. Mi ovde sad imamo prave dinosauruse. To je ono što ljudi hoće da vide. I to je ono što bi trebalo da vide. To je naša obaveza, Henri. To je pošteno, Henri."
<BR>&nbsp;&nbsp;&nbsp;&nbsp;&nbsp;Hamond se nasmešio i otvorio mu vrata da ode.
</P></TD></TR></TABLE>
<P class="next">
<A HREF=p27.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
