<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>PROLOG: UJED RAPTORA
<P>&nbsp;&nbsp;&nbsp;&nbsp;&nbsp;Tropska kiša padala je u obliku mokrih čaršava, dobovala po talasastom limu krova kliničke zgrade, tutnjala niz metalne oluke i u bujicama pljuskala na zemlju. Roberta Karter je uzdahnula i zagledala se kroz prozor. Iz klinike gotovo da i nije mogla da vidi plažu ili okean iza nje, obavijen niskom maglom. Ovo nije bilo ono što je očekivala kada je došla u ribarsko selo Baja Anasko, na zapadnoj obali Kostarike, da provede dva meseca kao lekar-gost. Bobi Karter je očekivala sunce i odmor, posle dve iscrpljujuće godine provedene na prijemu u hitnoj pomoći u Majklu Risu u Čikagu.
<BR>&nbsp;&nbsp;&nbsp;&nbsp;&nbsp;Sada je već bila tri nedelje u Baja Anasku. A kiša je padala svaki dan.
<BR>&nbsp;&nbsp;&nbsp;&nbsp;&nbsp;Sve ostalo je bilo dobro. Sviđala joj se usamljenost Baja Anaska i druželjubivost njegovih ljudi. Kostarika ima jedan od dvadeset najboljih medicinskih sistema na celom svetu, pa čak i u ovom zabitom priobalnom selu klinika je bila u dobrom stanju i bogato opremljena. Njen pomoćnik, Manuel Aragon, bio je inteligentan i dobro obučen. Bobi je bila u stanju da obavlja praksu na istom medicinskom nivou kao u Čikagu.
<BR>&nbsp;&nbsp;&nbsp;&nbsp;&nbsp;Ali kiša! Neprestana, beskrajna kiša!
<BR>&nbsp;&nbsp;&nbsp;&nbsp;&nbsp;Sa druge strane sobe za ispitivanje, Manuel je naherio glavu. "Slušajte", reče on.
<BR>&nbsp;&nbsp;&nbsp;&nbsp;&nbsp;"Čujem, veruj mi", reče Bobi.
<BR>&nbsp;&nbsp;&nbsp;&nbsp;&nbsp;"Ne. Slušajte."
<BR>&nbsp;&nbsp;&nbsp;&nbsp;&nbsp;A onda ga je i ona uhvatila, jedan drugi zvuk stopljen s kišom, dublje mumlanje koje se pojačavalo i izdvajalo dok nije postalo jasno: ritmično tutnjanje helikoptera. Pomislila je: Nemoguće da lete po ovakvom vremenu.
<BR>&nbsp;&nbsp;&nbsp;&nbsp;&nbsp;Ali zvuk se neprestano pojačavao, a onda je helikopter izbio nisko iz okeanske magle i protutnjao iznad, napravio krug i vratio se. Videla je kako helikopter pravi okret iznad vode, blizu ribarskih čamaca, zatim se polako kreće bočno do trošnog drvenog mola, a onda nazad prema plaži.
<BR>&nbsp;&nbsp;&nbsp;&nbsp;&nbsp;Tražio je mesto gde će da sleti.
<BR>&nbsp;&nbsp;&nbsp;&nbsp;&nbsp;Bio je to Sikorski velikog trupa sa plavom prugom sa strane i rečima 'Ingen građevine'. Bilo je to ime građevinskog preduzeća koje je gradilo novo odmaralište na jednom od ostrva udaljenih od obale. Pričalo se da je odmaralište spektakularno i veoma složeno; mnogi meštani bili su zaposleni na gradnji koja je trajala već više od dve godine. Bobi ga je mogla da zamisli - jedno od onih ogromnih američkih odmarališta sa bazenima i teniskim igralištima, gde gosti mogu da se igraju i ispijaju svoje daikirije, a da ne dođu ni u kakav dodir sa stvarnim životom zemlje u kojoj se nalaze.
<BR>&nbsp;&nbsp;&nbsp;&nbsp;&nbsp;Bobi se pitala šta je to na tom ostrvu tako hitno da natera helikopter da leti po ovakvom vremenu. Kroz vetrobran videla je kako je pilot s olakšanjem odahnuo kada se helikopter spustio na vlažni pesak plaže. Ljudi u uniformi iskočili su napolje i širom otvorili velika bočna vrata. Čula je uzbuđene povike na španskom i Manuel ju je lagano gurnuo laktom.
<BR>&nbsp;&nbsp;&nbsp;&nbsp;&nbsp;Tražili su doktora.
<BR>&nbsp;&nbsp;&nbsp;&nbsp;&nbsp;Dvojica crnaca članova posade nosili su ka njoj mlitavo telo, dok je belac izvikivao naređenja. Belac je imao žut nepromočiv mantil. Riđa kosa provirivala je oko ivica njegove bejzbol kape Metsa.
<BR>&nbsp;&nbsp;&nbsp;&nbsp;&nbsp;"Ima li ovde doktora?" viknuo joj je kad je dotrčala.
<BR>&nbsp;&nbsp;&nbsp;&nbsp;&nbsp;"Ja sam doktorka Karter", reče ona. Kiša je padala u teškim kapljicama i tukla joj po glavi i ramenima. Riđokosi čovek joj se namršti. Nosila je isečene farmerke i gornji deo kupaćeg kostima. Imala je stetoskop oko ramena, slušalica već zarđalih od slanog vazduha.
<BR>&nbsp;&nbsp;&nbsp;&nbsp;&nbsp;"Ed Redžis. Doktorka, ovde imamo jednog jako bolesnog čoveka."
<BR>&nbsp;&nbsp;&nbsp;&nbsp;&nbsp;"Onda ga bolje odvedite do San Hozea", poče ona. San Hoze je bila prestonica, samo dvadeset minuta daleko vazduhom.
<BR>&nbsp;&nbsp;&nbsp;&nbsp;&nbsp;"Rado, ali po ovakvom vremenu ne možemo preko planina. Morate mu ovde pomoći."
<BR>&nbsp;&nbsp;&nbsp;&nbsp;&nbsp;Bobi je kaskala pored povređenog čoveka dok su ga nosili u kliniku. Bio je još dete, ne stariji od osamnaest godina. Kada je podigla krvlju natopljenu košulju, videla je veliku posekotinu duž ramena, i još jednu na nozi.
<BR>&nbsp;&nbsp;&nbsp;&nbsp;&nbsp;"Šta mu se dogodilo?"
<BR>&nbsp;&nbsp;&nbsp;&nbsp;&nbsp;"Nesreća prilikom građenja", viknu Ed. "Pao je. Raonik je prešao preko njega."
<BR>&nbsp;&nbsp;&nbsp;&nbsp;&nbsp;Dečak je bio bled, u groznici, bez svesti.
<BR>&nbsp;&nbsp;&nbsp;&nbsp;&nbsp;Manuel je stajao pored jarkih, zelenih vrata klinike i mahao rukom. Ljudi su uneli telo i spustili ga na sto u središtu sobe. Manuel je uključio intravenoznu liniju, a Bobi je nadnela svetlo iznad dečaka i sagla se da prouči rane. Smesta je videla da neće izići na dobro. Dečak će gotovo sigurno umreti.
<BR>&nbsp;&nbsp;&nbsp;&nbsp;&nbsp;Velika razjapljena razderna rana vodila je od ramena niz torzo. Na ivici rane meso je bilo rascepkano. U središtu, rame je bilo pomereno, blede kosti izložene. Druga razderotina vodila je kroz jake mišiće bedra, dovoljno duboko da otkrije pulsiranje femoralne arterije. Njen prvi utisak bio je da mu je noga rastrgnuta.
<BR>&nbsp;&nbsp;&nbsp;&nbsp;&nbsp;"Ponovite mi kako je došlo do povrede", reče ona.
<BR>&nbsp;&nbsp;&nbsp;&nbsp;&nbsp;"Ja nisam video", reče Ed. "Rekli su mi da ga je raonik vukao."
<BR>&nbsp;&nbsp;&nbsp;&nbsp;&nbsp;"Zato što izgleda gotovo kao da je rastrgnut", reče Bobi Karter, istražujući ranu. Kao i većina lekara na prijemu u hitnoj pomoći, mogla je do detalja da se priseti svakog pacijenta koga je videla, čak i posle više godina. Videla je dva slična slučaja. Jedan je bio dvogodišnji dečak koga je napao rotvajler. Drugi je bio pijani cirkuski poslužitelj koji je imao susret s bengalskim tigrom. Obe povrede su bile slične. Postojao je karakterističan izgled napada životinja.
<BR>&nbsp;&nbsp;&nbsp;&nbsp;&nbsp;"Rastrgnut?" reče Ed. "Ne, ne. Bio je to raonik, verujte mi." Ed je oblizivao usne dok je govorio. Bio je napet; ponašao se kao da je nešto pogrešno uradio. Bobi se pitala zašto. Ako koriste neiskusne lokalne radnike prilikom gradnje odmarališta, mora da im se sve vreme dešavaju nezgode.
<BR>&nbsp;&nbsp;&nbsp;&nbsp;&nbsp;Manuel reče: "Hoćete li pranje?"
<BR>&nbsp;&nbsp;&nbsp;&nbsp;&nbsp;"Da", reče ona. "Pošto zaustaviš krvarenje."
<BR>&nbsp;&nbsp;&nbsp;&nbsp;&nbsp;Nagnula se još niže i prstima istraživala ranu. Da je mašina koja pomera zemlju prešla preko njega, prljavština bi se duboko zarila u ranu. Međutim, prljavštine nije bilo; samo skliska, sluzava pena. A rana je odavala čudan miris, nalik na zadah truleži, smrad smrti i raspadanja. Nikada ništa slično nije osetila.
<BR>&nbsp;&nbsp;&nbsp;&nbsp;&nbsp;"Pre koliko se ovo odigralo?"
<BR>&nbsp;&nbsp;&nbsp;&nbsp;&nbsp;"Jedan sat."
<BR>&nbsp;&nbsp;&nbsp;&nbsp;&nbsp;Ponovo je primetila da je Ed Redžis napet. Bio je jedan od onih žestokih, nervoznih ljudi. I nije ličio na predradnika na gradilištu. Više na izvršitelja. Očigledno nije bio u svojim vodama.
<BR>&nbsp;&nbsp;&nbsp;&nbsp;&nbsp;Bobi Karter se vratila povredama. Nekako nije verovala da vidi mehaničke ozlede. Narosto nije tako delovalo. Nije bilo zagađenja zemljištem s mesta povrede, nije bilo komponente udara. Mehaničke ozlede bilo koje vrste - automobilske nesreće, povreda u fabrici - gotovo uvek imaju neku komponentu udara. Međutim, ovde nje nije bilo. Umesto toga, čovekova koža je bila rascepljena - razderana - preko ramena, a zatim i preko bedra.
<BR>&nbsp;&nbsp;&nbsp;&nbsp;&nbsp;Zaista je delovalo kao da je rastrgnut. S druge strane, veći deo tela bio je bez tragova, što je neobično kod napada životinje. Ponovo je pogledala glavu, ruke, šake...
<BR>&nbsp;&nbsp;&nbsp;&nbsp;&nbsp;Šake.
<BR>&nbsp;&nbsp;&nbsp;&nbsp;&nbsp;Prošla ju je jeza kad je pogledala dečakove šake. Na oba dlana imao je kratke posekotine i modrice na zglavcima i podlakticama. Dovoljno dugo je radila u Čikagu da bi saznala šta to znači.
<BR>&nbsp;&nbsp;&nbsp;&nbsp;&nbsp;"U redu", reče ona. "Sačekajte napolju."
<BR>&nbsp;&nbsp;&nbsp;&nbsp;&nbsp;"Zašto?" reče Edi, uznemiren. Nije mu se to sviđalo.
<BR>&nbsp;&nbsp;&nbsp;&nbsp;&nbsp;"Hoćete li da mu pomognem, ili ne?" reče ona, izgura ga kroz vrata i zatvori mu ih ispred lica. Nije znala šta se događa, ali joj se ništa nije sviđalo. Manuel je oklevao. "Nastavljam da perem?"
<BR>&nbsp;&nbsp;&nbsp;&nbsp;&nbsp;"Da", reče ona. Posegnula je za svojim malim Olimpusom 'idiotom'. Napravila je nekoliko fotografija povrede, pomerajući se pomalo da ima bolji pogled. Zaista liči na ujede, pomisli ona. Onda je dečak zaječao i ona je odložila aparat i nagnula se nad njega. Usne su mu se pomerale, jezik bio odebljao.
<BR>&nbsp;&nbsp;&nbsp;&nbsp;&nbsp;"Raptor", reče on. "Lo so raptor..."
<BR>&nbsp;&nbsp;&nbsp;&nbsp;&nbsp;Na te reči Manuel se sledi, zakorači unazad zastrašen.
<BR>&nbsp;&nbsp;&nbsp;&nbsp;&nbsp;"Šta to znači?" reče Bobi.
<BR>&nbsp;&nbsp;&nbsp;&nbsp;&nbsp;Manuel odmahnu glavom. "Ne znam, doktorka. 'Lo so raptor' - no es espa±ol."
<BR>&nbsp;&nbsp;&nbsp;&nbsp;&nbsp;"Nije?" Zvučalo joj je kao španski. "Onda, molim te, nastavi da ga kupaš."
<BR>&nbsp;&nbsp;&nbsp;&nbsp;&nbsp;"Ne, doktorka." Nabrao je nos. "Loše miriše." I on se prekrsti.
<BR>&nbsp;&nbsp;&nbsp;&nbsp;&nbsp;Bobi ponovo pogleda ljigavu penu koja se pružala duž rane. Dodirnula ju je, protrljala između prstiju. Delovala je gotovo kao pljuvačka...
<BR>&nbsp;&nbsp;&nbsp;&nbsp;&nbsp;Usne povređenog dečaka se pomeriše. "Raptor", prošapta on.
<BR>&nbsp;&nbsp;&nbsp;&nbsp;&nbsp;Zastrašenim glasom, Manuel reče: "Ujeo ga je."
<BR>&nbsp;&nbsp;&nbsp;&nbsp;&nbsp;"Ko ga je ujeo?"
<BR>&nbsp;&nbsp;&nbsp;&nbsp;&nbsp;"Raptor."
<BR>&nbsp;&nbsp;&nbsp;&nbsp;&nbsp;"Šta je to raptor?"
<BR>&nbsp;&nbsp;&nbsp;&nbsp;&nbsp;"To znači hupia."
<BR>&nbsp;&nbsp;&nbsp;&nbsp;&nbsp;Bobi se namrštila. Kostarikanci nisu preterano praznoverni, ali već ranije je čula da u selu pominju hupia. Oni tvrde da su to noćni duhovi, vampiri bez lica koji kradu malu decu. Prema verovanju, hupia su nekad živeli u planinama Kostarike, ali sada nastanjuju priobalna ostrva.
<BR>&nbsp;&nbsp;&nbsp;&nbsp;&nbsp;Manuel je uzmicao, mrmljajući i krsteći se. "Nije normalan, taj miris", reče on. "To je hupia."
<BR>&nbsp;&nbsp;&nbsp;&nbsp;&nbsp;Bobi se spremala da mu naredi da se vrati na posao, kada je povređeni mladić otvorio oči i podigao se u sedeći položaj. Manuel zastrašeno uzviknu. Povređeni dečak je ječao i okretao glavu; gledao je levo-desno širom otvorenih očiju, a onda izbljuvao krv u mlazu. Smesta je počeo da se grči, telo mu je treperelo i Bobi ga je ščepala, ali on se strovalio sa stola na betonski pod. Ponovo je povratio. Svuda je bilo krvi. Ed je otvorio vrata i upitao: "Šta se, kog vraga, dešava?" a kada je video krv, okrenuo se s rukom na ustima. Bobi je pokušala da dohvati štap ne bi li ga stavila u dečakove stisnute čeljusti, ali još dok je to radila znala je da nema svrhe; uz poslednji grčevit trzaj on se opustio i ostao da leži.
<BR>&nbsp;&nbsp;&nbsp;&nbsp;&nbsp;Sagla se da pokuša usta-na-usta, ali Manuel ju je snažno zgrabio za rame i povukao unazad. "Ne", reče on. "Hupia će preći."
<BR>&nbsp;&nbsp;&nbsp;&nbsp;&nbsp;"Manuel, pobogu..."
<BR>&nbsp;&nbsp;&nbsp;&nbsp;&nbsp;"Ne", streljao ju je pogledom. "Ne. Vi to ne razumete."
<BR>&nbsp;&nbsp;&nbsp;&nbsp;&nbsp;Bobi pogleda telo na zemlji i shvati da i nije važno, da ga ne mogu oživeti. Manuel je pozvao ljude koji su ušli i odneli telo. Ed se pojavio, obrisao usta nadlanicom i promrmljao: "Siguran sam da ste uradili sve što ste mogli", a onda je posmatrala kako ljudi odnose telo nazad do helikoptera i uz grmljavinu dižu u nebo.
<BR>&nbsp;&nbsp;&nbsp;&nbsp;&nbsp;"Bolje je tako", reče Manuel.
<BR>&nbsp;&nbsp;&nbsp;&nbsp;&nbsp;Bobi je razmišljala o dečakovim rukama. Bile su prekrivene posekotinama i modricama u karakterističnom obrascu odbrambenih rana. Bila je prilično sigurna da nije poginuo u incidentu prilikom građenja; bio je napadnut i rukama se branio od napadača. "Gde se nalazi ostrvo sa koga su došli?" upita ona.
<BR>&nbsp;&nbsp;&nbsp;&nbsp;&nbsp;"Na okeanu. Možda sto, sto dvadeset milja od obale."
<BR>&nbsp;&nbsp;&nbsp;&nbsp;&nbsp;"Prilično daleko za odmaralište", reče ona.
<BR>&nbsp;&nbsp;&nbsp;&nbsp;&nbsp;Manuel je gledao helikopter. "Nadam se da se nikada neće vratiti."
<BR>&nbsp;&nbsp;&nbsp;&nbsp;&nbsp;Pa, pomisli ona, barem imam slike. Ali kada se okrenula nazad prema stolu, shvatila je da joj je aparat nestao.
<BR>&nbsp;&nbsp;&nbsp;&nbsp;&nbsp;Kiša je na posletku stala u toku noći. Sama u spavaćoj sobi iza klinike, Bobi je preturala po svom pohabanom džepnom rečniku španskog. Dečak je rekao 'raptor' i, uprkos Manuelovom pobijanju, ona je pretpostavljala da je reč španska. Naravno, našla ju je u rečniku. Značila je: 'otimač' ili 'oskrnavitelj'.
<BR>&nbsp;&nbsp;&nbsp;&nbsp;&nbsp;Tu je zastala. Bilo je sumnjivo što se smisao gotovo poklapao sa značenjem reči hupia. Naravno, ona nije bila praznoverna. Nikakvi duhovi nisu isekli te ruke. Šta je dečak pokušavao da joj kaže?
<BR>&nbsp;&nbsp;&nbsp;&nbsp;&nbsp;Iz susedne sobe začula je stenjanje. Jednoj od seljanki počinjao je porođaj i Elena Morales, lokalna primalja, pratila ju je. Bobi je ušla u kliničku sobu i pokazala Eleni da iziđe na trenutak.
<BR>&nbsp;&nbsp;&nbsp;&nbsp;&nbsp;"Elena..."
<BR>&nbsp;&nbsp;&nbsp;&nbsp;&nbsp;"Si, doktorka."
<BR>&nbsp;&nbsp;&nbsp;&nbsp;&nbsp;"Znaš li ti šta je to raptor?"
<BR>&nbsp;&nbsp;&nbsp;&nbsp;&nbsp;Elena je bila sedokosa šezdesetogodišnjakinja, jaka žena praktičnog, svrsishodnog duha. U noći, pod zvezdama, namrštila se i rekla: "Raptor?"
<BR>&nbsp;&nbsp;&nbsp;&nbsp;&nbsp;"Da. Znaš li tu reč?"
<BR>&nbsp;&nbsp;&nbsp;&nbsp;&nbsp;"Si." Elena je klimnula glavom. "To znači... osoba koja dolazi noću i odnosi decu."
<BR>&nbsp;&nbsp;&nbsp;&nbsp;&nbsp;"Otimač?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Hupia?"
<BR>&nbsp;&nbsp;&nbsp;&nbsp;&nbsp;Njeno celokupno držanje se promenilo. "Ne govorite tu reč, doktorka."
<BR>&nbsp;&nbsp;&nbsp;&nbsp;&nbsp;"Zašto ne?"
<BR>&nbsp;&nbsp;&nbsp;&nbsp;&nbsp;"Ne govorite sad o hupia", reče Elena kruto, klimajući glavom prema stenjanju porodilje. "Nije mudro sada govoriti tu reč."
<BR>&nbsp;&nbsp;&nbsp;&nbsp;&nbsp;"Ali da li raptor grize i razdire svoje žrtve?"
<BR>&nbsp;&nbsp;&nbsp;&nbsp;&nbsp;"Grize i razdire?" zbunjeno upita Elena. "Ne, doktorka. Raptor je čovek koji uzima novorođenu bebu." Činilo se da razgovor nervira Elenu, da jedva čeka da ga završi. Krenula nazad prema klinici.
<BR>&nbsp;&nbsp;&nbsp;&nbsp;&nbsp;"Doktorka, zvaću vas kad bude spremna. Mislim za sat ili možda dva."
<BR>&nbsp;&nbsp;&nbsp;&nbsp;&nbsp;Bobi podiže pogled prema zvezdama i oslušnu kako talasi spokojno zapljuskuju obalu. U tami, videla je obrise ribarskih brodova ukotvljenih na pučini. Cela scena bila je mirna i tako normalna, da se osetila budalastom što priča o vampirima i otetim bebama.
<BR>&nbsp;&nbsp;&nbsp;&nbsp;&nbsp;Bobi se vratila u svoju sobu i prisetila kako je Manuel navaljivao da to nije španska reč. Iz znatiželje, pogledala je u mali engleski rečnik i, sa iznenađenjem, našla je i tamo:
<BR>&nbsp;&nbsp;&nbsp;&nbsp;&nbsp;raptor im. (izv. iz lat. raptor razbojnik, fr. raptus) ptica grabljivica
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
