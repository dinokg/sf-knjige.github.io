<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>NEDRI
<P>&nbsp;&nbsp;&nbsp;&nbsp;&nbsp;Na znaku je pisalo ELEKRIFIKOVANA OGRADA 10000 VOLTI NE DODIRUJ, ali Nedri ju je otvorio golim rukama i otključao vrata, široko ih raširivši. Vratio se do džipa, provezao kroz kapiju, a onda se vratio da je zatvori iza sebe.
<BR>&nbsp;&nbsp;&nbsp;&nbsp;&nbsp;Sad je bio u samom parku, ne više od milje daleko od istočnog doka. Pritisnuo je gas i nagnuo se nad volan; zurio je kroz kišom isprugan vetrobran dok je vozio uskim putem. Vozio je brzo - prebrzo - ali morao je da se pridržava vremenske šeme. Sa svih strana bio je okružen crnom džunglom, ali uskoro će ugledati s leve strane plažu i okean.
<BR>&nbsp;&nbsp;&nbsp;&nbsp;&nbsp;Prokleta oluja, pomisli on. Mogla bi sve da zajebe. Jer ako ga Džonsonov brod ne bude čekao na istočnom doku, ceo plan biće upropašćen. Nedri neće moći dugo da čeka, jer će im nedostajati u kontrolnoj sobi. Ideja je bila da se odveze do istočnog doka, isporuči embrione i vrati se za nekoliko minuta, pre nego što iko primeti da ga nema. Bio je to dobar plan, mudar plan. Nedri je brižljivo radio na njemu, razrađujući svaki detalj. Ovaj plan će mu doneti milion i po dolara, jedan zapeta pet mega. To je desetogodišnji prihod u jednom jedinom, poreza oslobođenom potezu i to će mu izmeniti život. Nedri je bio vraški obazriv, sve do toga da je naveo Dodžsona da se u poslednjem trenutku sretne s njim na aerodromu u San Francisku pod izgovorom da želi da vidi novac. U stvari, Nedri je želeo da snimi svoj razgovor s Dodžsonom i pomenuo mu je ime na traci. Da slučajno Dodžson ne zaboravi da mu duguje ostatak novca, Nedri je s embrionima slao i kopiju trake. Ukratko, Nedri je mislio na sve.
<BR>&nbsp;&nbsp;&nbsp;&nbsp;&nbsp;Osim na ovu prokletu oluju.
<BR>&nbsp;&nbsp;&nbsp;&nbsp;&nbsp;Nešto je preletelo preko puta, beli blesak u farovima. Ličilo je na velikog pacova. Pojurilo je u nisko žbunje, vukući debeo rep. Oposum. Čudo da je oposum opstao ovde. Rekao bi čovek da bi dinosaurusi ulovili takvu životinju.
<BR>&nbsp;&nbsp;&nbsp;&nbsp;&nbsp;Gde je taj prokleti dok?
<BR>&nbsp;&nbsp;&nbsp;&nbsp;&nbsp;Usledio je šok kada je zašao za krivinu i ugledao da se put završava u sivoj betonskoj zapreci, šest stopa visokoj i tamno ispruganoj kišom. Bacio se na kočnice i džip se zaneo u okretu za sto osamdeset stepeni; on sa užasom pomisli da će udariti u zapreku - znao je da će udariti - tako da je mahnito cimnuo volan i džip skliznu i zaustavi se, farova tik ispred betonskog zida.
<BR>&nbsp;&nbsp;&nbsp;&nbsp;&nbsp;Sačekao je trenutak i slušao ritmični rad brisača. Duboko je udahnuo i polako izdahnuo. Pogledao je nazad niz put. Očigledno je negde pogrešno skrenuo. Mogao je da unazad sledi tragove, ali to bi predugo trajalo.
<BR>&nbsp;&nbsp;&nbsp;&nbsp;&nbsp;Bolje da pokuša da otkrije gde se, kog vraga, nalazi.
<BR>&nbsp;&nbsp;&nbsp;&nbsp;&nbsp;Izišao je iz džipa i osetio kako mu teške kišne kapi padaju po čelu. Bila je to prava tropska oluja; kiša je padala jako, do bola. Bacio je pogled na sat i pritisnuo dugme da osvetli digitalni displej. Šest minuta je prošlo. Gde je, kog vraga? Obišao je betonsku zapreku i na drugoj strani, zajedno s kišom, čuo je žubor vode. Da li je to mogao da bude okean? Nedri je požurio napred; dok je išao oči su mu se prilagođavale na tamu. Gusta džungla s obe strane. Kišne kapi pljuskale su po išću.
<BR>&nbsp;&nbsp;&nbsp;&nbsp;&nbsp;Žubor je postao glasniji; vukao ga je napred i on iznenada iziđe iz lisnatog pokrova i oseti da mu stopala upadaju u neku zemlju; video je tamne struje reke. Reka! Bio je kod reke u džungli.
<BR>&nbsp;&nbsp;&nbsp;&nbsp;&nbsp;Prokletstvo, pomisli on. Gde kod reke? Reka je miljama tekla ostrvom. Ponovo je pogledao na sat. Prošlo je sedam minuta. "Denis, imaš problema", glasno reče on.
<BR>&nbsp;&nbsp;&nbsp;&nbsp;&nbsp;Kao da odgovara na to, začulo se blago hukanje sove u šumi.
<BR>&nbsp;&nbsp;&nbsp;&nbsp;&nbsp;Nedri jedva da je i primetio; bio je zabrinut za plan. Nepobitna činjenica bila je da vreme ističe. Nije više bilo izbora. Morao je da napusti prvobitni plan. Mogao je samo da se vrati u kontrolnu sobu, vrati kompjuter u pređašnje stanje i nekako pokuša da stupi u vezu sa Dodžsonom da dogovori susret na istočnom doku za sutradan uveče. Nedri će morati da se dobro pomuči da to ostvari, ali je mislio da će moći da to izvede. Kompjuter je automatski beležio sve pozive; pošto Nedri dopre do Dodžsona, moraće da uđe u kompjuter i izbriše podatak o pozivu. Ali jedno je bilo sigurno - više nije mogao da ostane u parku, ili će primetiti da ga nema.
<BR>&nbsp;&nbsp;&nbsp;&nbsp;&nbsp;Nedri je krenuo nazad, prema svetlosti farova kola. Osećao se pokislo i bedno. Čuo je još jednom blago hukanje i ovaj put zastao. To nije baš zvučalo kao sova. A činilo se da dopire izbliza, negde iz džungle sa desne strane.
<BR>&nbsp;&nbsp;&nbsp;&nbsp;&nbsp;Dok je slušao, začuo je zvuk lomljenja u niskom žbunju. Onda tišinu. Sačekao je i opet ga čuo. Zvučalo je upravo kao da se nešto veliko polako kreće kroz džunglu prema njemu.
<BR>&nbsp;&nbsp;&nbsp;&nbsp;&nbsp;Nešto veliko. Nešto blizu. Veliki dinosaurus.
<BR>&nbsp;&nbsp;&nbsp;&nbsp;&nbsp;Beži odavde.
<BR>&nbsp;&nbsp;&nbsp;&nbsp;&nbsp;Nedri poče da trči. Dok je trčao, pravio je mnogo buke, ali čak i tako je mogao da čuje kako se životinja uz tresak probija kroz lisnati pokrivač. I hukanje.
<BR>&nbsp;&nbsp;&nbsp;&nbsp;&nbsp;Približavalo se.
<BR>&nbsp;&nbsp;&nbsp;&nbsp;&nbsp;Posrtao je preko korenja drveća u tami i razgrtao grane s kojih se cedilo; kada je ispred sebe ugledao džip, i svetlost koja je sijala oko vertikalnog zida zapreke, osetio se bolje. Za tren će biti u kolima i onda će otići u vražju mater odavde. Probio se oko zapreke, a onda sledio.
<BR>&nbsp;&nbsp;&nbsp;&nbsp;&nbsp;Životinja je već bila tamo.
<BR>&nbsp;&nbsp;&nbsp;&nbsp;&nbsp;Ali nije bila blizu. Dinosaurus je stajao na razdaljini od četrdeset stopa, na ivici svetlosti farova. Nedri nije išao u obilazak tako da nije video različite vrste dinosaurusa, ali ovaj je zaista čudno izgledao. Deset stopa visoko telo bilo je žuto sa crnim tačkama, a duž glave vodio je par kresti u obliku slova V. Dinosaurus se nije pomerio, ali je opet blago huknuo.
<BR>&nbsp;&nbsp;&nbsp;&nbsp;&nbsp;Nedri je sačekao da vidi da li će napasti. Nije. Možda su ga farovi džipa plašili, terali da se drži na rastojanju, kao vatra.
<BR>&nbsp;&nbsp;&nbsp;&nbsp;&nbsp;Dinosaurus je netremice gledao u njega, a onda je naglo zamahnuo glavom u jednom jedinom brzom pokretu. Nedri je osetio da ga je nešto mokro pljusnulo po grudima. Spustio je pogled i ugledao kuglu pene koja je kapala sa njegove kišom natopljene košulje. Dodirnuo ju je znatiželjno, ne shvatajući...
<BR>&nbsp;&nbsp;&nbsp;&nbsp;&nbsp;Bio je to ispljuvak.
<BR>&nbsp;&nbsp;&nbsp;&nbsp;&nbsp;Dinosaurus ga je pljunuo.
<BR>&nbsp;&nbsp;&nbsp;&nbsp;&nbsp;Grozno, pomisli on. Ponovo je pogledao dinosaurusa, video kako glava opet zamahuje i odmah osetio još jedan vlažan pljusak po vratu, neposredno iznad okovratnika košulje. Obrisao ga je rukom.
<BR>&nbsp;&nbsp;&nbsp;&nbsp;&nbsp;Isuse, odvratno je. Ali, koža vrata već je požela da ga pecka i boli. A i ruka ga je peckala. Bilo je to gotovo kao da je dodirnuo kiselinu.
<BR>&nbsp;&nbsp;&nbsp;&nbsp;&nbsp;Nedri je otvorio vrata kola; bacao je pogled nazad na dinosaurusa da bude siguran da neće da ga napadne. Iznenada je osetio mučnu bol u očima; ubode kao trnjem u pozadini lobanje, i čvrsto stisnuo oči, i zadahtao od jačine bola, i podigao šake da zaštiti oči, i osetio sklisku penu kako mu curi niz obe strane nosa.
<BR>&nbsp;&nbsp;&nbsp;&nbsp;&nbsp;Ispljuvak.
<BR>&nbsp;&nbsp;&nbsp;&nbsp;&nbsp;Dinosaurus mu je pljunuo u oči.
<BR>&nbsp;&nbsp;&nbsp;&nbsp;&nbsp;Čak i dok je to shvatao, bol ga je preplavio i on pade na kolena, pometen, teško dišući. Sručio se na bok, obraza pritisnutog na mokru zemlju; disao je u malim zvižducima kroz neprestanu, stalno vrištuću bol koja je pod čvrsto sklopljenim očima izazivala bleskove svetlosti.
<BR>&nbsp;&nbsp;&nbsp;&nbsp;&nbsp;Zemlja se zatresla pod njim i Nedri je znao da se dinosaurus kreće, čuo je njegov blagi huktav zov i uprkos bolu naterao oči da se otvore, pa ipak nije video ništa osim bleštavih tački na crnom. Polako je shvatao.
<BR>&nbsp;&nbsp;&nbsp;&nbsp;&nbsp;Bio je slep.
<BR>&nbsp;&nbsp;&nbsp;&nbsp;&nbsp;Hučanje je bilo glasnije kad se Nedri uspentrao na noge i zateturao duž bočne strane kola; talas mučnine i vrtoglavice preplavio ga je. Dinosaurus je sad bio blizu, osećao je kako mu prilazi, bio maglovito svestan njegovog frktavog daha.
<BR>&nbsp;&nbsp;&nbsp;&nbsp;&nbsp;Ali nije video.
<BR>&nbsp;&nbsp;&nbsp;&nbsp;&nbsp;Nije video ništa i njegov užas bio je neizmeran.
<BR>&nbsp;&nbsp;&nbsp;&nbsp;&nbsp;Ispružio je ruke; mahao je divlje ne bi li se odbranio od napada za koga je znao da će uslediti.
<BR>&nbsp;&nbsp;&nbsp;&nbsp;&nbsp;A onda je tu bila nova, žežuća bol, kao usijan nož u njegovom stomaku, i Nedri je posrnuo; posegao je slepo naniže i dodirnuo iskrzanu ivicu svoje košulje, a zatim gustu, ljigavu masu koja je bila iznenađujuće topla, a onda, s užasom iznenada shvatio da u rukama drži sopstvena creva. Dinosaurus ga je rasporio. utroba mu je ispala napolje.
<BR>&nbsp;&nbsp;&nbsp;&nbsp;&nbsp;Nedri je pao na zemlju i dočekao se na nečem krljuštastom i hladnom, bilo je to stopalo životinje, a onda je osetio novi bol s obe strane glave. Bol je postajao sve jači, i dok je bio dizan na noge, znao je da mu dinosaurus drži glavu u čeljustima, a užas tog shvatanja bio je praćen poslednjom željom, da se sve što brže okonča.
</P></TD></TR></TABLE>
<P class="next">
<A HREF=p39.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
