<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>KOSTUR
<P>&nbsp;&nbsp;&nbsp;&nbsp;&nbsp;Eli Setler je sklonila pramen plave kose sa lica i upravila pažnju na kiselinske kupke. Imala ih je šest u nizu, molarne jačine od 5 do 30 postotaka. Morala je jače rastvore da drži na oku, jer bi progrizli krečnjak i počeli da erodiraju kosti. Kosti beba-dinosaurusa tako su krhke. Divila se što su uopšte bile sačuvane, posle osamdeset miliona godina.
<BR>&nbsp;&nbsp;&nbsp;&nbsp;&nbsp;Dokono je slušala kako Grant priča: "Gospođica Levin? Ovde Alan Grant. Šta je to sa... Šta imate? Šta?" Počeo je da se smeje. "U to jako sumnjam, gospođice Levin... Ne, stvarno nemam vremena, žao mi je... Pa, mogu da pogledam, ali gotovo sigurno mogu da vam garantujem da je to gušter bazilisk. Ali... da, možete da to učinite. U redu. Pošaljite odmah." Grant je spustio slušalicu i odmahnuo glavom. "Ti ljudi."
<BR>&nbsp;&nbsp;&nbsp;&nbsp;&nbsp;Eli upita: "O čemu je reč?"
<BR>&nbsp;&nbsp;&nbsp;&nbsp;&nbsp;"Nekom gušteru koga pokušava da identifikuje", reče Grant. "Poslaće mi faksom rendgen." Prišao je faksu i sačekao da se prenos završi. "Uzgred, imam za tebe novo otkriće. Jedno dobro."
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;Grant klimnu. "Našao sam ga neposredno pre nego što se momak pojavio. Na Južnom brdu, četvrti horizont. Beba velociraptora: čeljust i celo zubalo, tako da nema sumnje o identitetu. A mesto deluje netaknuto. Možda bi mogli dobiti i ceo sklelet."
<BR>&nbsp;&nbsp;&nbsp;&nbsp;&nbsp;"Fantastično", reče Eli. "Koliko je mlada?"
<BR>&nbsp;&nbsp;&nbsp;&nbsp;&nbsp;"Mlada", reče Grant. "Dva, možda najviše četiri meseca."
<BR>&nbsp;&nbsp;&nbsp;&nbsp;&nbsp;"I bez sumnje je velociraptor?"
<BR>&nbsp;&nbsp;&nbsp;&nbsp;&nbsp;"Potpuno", reče Grant. "Možda se kolo sreće konačno okrenulo."
<BR>&nbsp;&nbsp;&nbsp;&nbsp;&nbsp;Poslednje dve godine u Zmijskoj vodi, ekipa je iskopavala samo hadrosauruse kljunaše. Već su imali dokaza o bezbroznim krdima ovih dinosaurusa biljoždera, kako tutnje poljima krede u grupama od deset ili dvadeset hiljada, kao što će bizoni kasnije tutnjati."
<BR>&nbsp;&nbsp;&nbsp;&nbsp;&nbsp;Međutim, sve češće se postavljalo pitanje: gde su grabežljivci?
<BR>&nbsp;&nbsp;&nbsp;&nbsp;&nbsp;Naravno, očekivali su da će grabežljivci biti retki. Proučavanja populacija grabežljivci/plen u lovnim parkovima u Africi i Indiji sugerisala su da, grubo rečeno, na jednog grabežljivca mesoždera dolazi četiri stotine biljoždera. To znači da bi krdo od deset hiljada kljunaša opskrbljavalo samo dvadeset pet tiranosaurusa. Tako da je bilo malo verovatno da će naći ostatke velikog grabežljivca.
<BR>&nbsp;&nbsp;&nbsp;&nbsp;&nbsp;Ali da li je bilo manjih grabežljivaca? Zmijska voda imala je desetine legala " na nekim mestima zemlja je bukvalno bila prekrivena delićima ljusaka od jaja dinosaurusa " a mnogi mali dinosaurusi jeli su jaja. Životinja kao Dromeosaurusa, Oviraptora, Velociraptora i Koelurusa " grabežljivaca visokih tri do pet stopa " moralo je ovde biti u izobilju.
<BR>&nbsp;&nbsp;&nbsp;&nbsp;&nbsp;Međutim, do sada nisu otkrili nijednu.
<BR>&nbsp;&nbsp;&nbsp;&nbsp;&nbsp;Možda je ovaj skelet velociraptora zaista značio da se kolo njihove sreće okrenulo. I to beba! Eli je znala da je jedan od Grantovih snova bio da proučava podizanje beba dinosaurusa mesoždera, kao što je to već učinio s biljožderima. Možda je ovo bio prvi korak ka tom snu. "Mora da si prilično uzbuđen", reče Eli.
<BR>&nbsp;&nbsp;&nbsp;&nbsp;&nbsp;Grant nije odgovorio.
<BR>&nbsp;&nbsp;&nbsp;&nbsp;&nbsp;"Rekla sam, mora da si uzbuđen", ponovila je Eli.
<BR>&nbsp;&nbsp;&nbsp;&nbsp;&nbsp;"Bože", reče Grant. Buljio je u faks.
<BR>&nbsp;&nbsp;&nbsp;&nbsp;&nbsp;Eli je pogledala preko Grantovog ramena rendgenski snimak i polako ispustila vazduh. "Misliš li da je to amasikus?"
<BR>&nbsp;&nbsp;&nbsp;&nbsp;&nbsp;"Da", reče Grant. "Ili trijasikus. Skelet je tako lak."
<BR>&nbsp;&nbsp;&nbsp;&nbsp;&nbsp;"Ali ovo nije gušter", reče ona.
<BR>&nbsp;&nbsp;&nbsp;&nbsp;&nbsp;"Ne", reče Grant. "Ovo nije gušter. Već dve stotine miliona godina nijedan troprsti gušter nije hodao ovom planetom."
<BR>&nbsp;&nbsp;&nbsp;&nbsp;&nbsp;Eli je u početku mislila da gleda neku podvalu " genijalnu, vešto izvedenu podvalu, ali svakako podvalu. Svaki biolog zna da je pretnja podvalom uvek prisutna. Najpoznatija podvala, piltdaunski čovek, nije otkrivena četrdeset godina, a njen počinitelj i dalje je nepoznat. U skorašnje vreme, ugledni astronom Fred Hojl je tvrdio da je fosilni krilati dinosaurus, Arheopteriks, izložen u Britanskom muzeju, prevara. (Ispostavilo se da je ipak pravi.)
<BR>&nbsp;&nbsp;&nbsp;&nbsp;&nbsp;Suština uspešne podvale sastoji se u prikazivanju naučnicima onoga što očekuju da vide. A, Elinom oku, rendgenski snimak guštera bio je potpuno ispravan. Troprsto stopalo bilo je dobro uravnoteženo, sa najmanjom središnjom kandžom. Koštani tragovi četvrtog i petog prsta bili su smešteni blizu metatarzalnog zgloba. Golenica je bila jaka, i značajno duža nego bedrena kost. U kuku, acetabulum je bio ceo. Rep je imao četrdeset pet pršljenova. Bio je to mladi Prokompsognatus.
<BR>&nbsp;&nbsp;&nbsp;&nbsp;&nbsp;"Može li rendgen da bude krivotvoren?"
<BR>&nbsp;&nbsp;&nbsp;&nbsp;&nbsp;"Ne znam", reče Grant. "Ali gotovo da je nemoguće krivotvoriti rendgenski snimak. A Prokompsognatus je jedna opskurna životinja. Čak i ljudi koji poznaju dinosauruse nikad nisu čuli za njega."
<BR>&nbsp;&nbsp;&nbsp;&nbsp;&nbsp;Eli je pročitala belešku. "Uzorak prikupljen na plaži Kabo Blanko, 16. jula... Očigledno je majmun drekavac jeo životinju, a ovo je sve što je preostalo. Oh... kaže da je gušter napao jednu devojčicu."
<BR>&nbsp;&nbsp;&nbsp;&nbsp;&nbsp;"Sumnjam", reče Grant. "Ali, ko zna. Prokompsognatus je bio tako mali i lak da smo pretpostavljali da mora da je bio lešinar, da se hranio samo mrtvim stvorenjima. A vidi se da je do bokova imao..." na brzinu je odmerio... "oko dvadeset centimetara, ćto bi značilo da je cela životinja bila visoka oko stope. Kao pile. Čak bi i dete moralo da joj izgleda prilično zastrašujuće. Mogla bi da ugrize bebu, ali ne i dete."
<BR>&nbsp;&nbsp;&nbsp;&nbsp;&nbsp;Eli se namrštila na rendgenski snimak. "Misliš li da bi ovo moglo da bude legitimno ponovno otkriće?" upita ona. "Kao celakant?"
<BR>&nbsp;&nbsp;&nbsp;&nbsp;&nbsp;"Možda", reče Grant. Celakant je bila pet stopa duga riba za koju se mislilo da je izumrla pre šezdeset pet miliona godina, sve dok jedan primerak nije izvađen iz okeana 1938. godine. Ali bilo je i drugih primera. Australijski planinski pigmejski oposum bio je poznat samo na osnovu fosila sve dok jednog nisu pronašli u kanti za đubre u Melburnu. A deset hiljada godina star fosil voćnog šišmiša sa Nove Gvineje opisao je zoolog koji je nedugo zatim primio poštom živ primerak.
<BR>&nbsp;&nbsp;&nbsp;&nbsp;&nbsp;"Ali da li je moguće da je stvaran?" bila je uporna. "Šta je sa starošću?"
<BR>&nbsp;&nbsp;&nbsp;&nbsp;&nbsp;Većina ponovo otkrivenih životinja bili su prilično skorašnji dodaci fosilnim podacima: deset ili dvadeset hiljada godina stari. Neki su bili stari pola miliona godina; u slučaju celakanta, šezdeset pet miliona godina stari. Ali uzorak koji su posmatrali bio je mnogo, mnogo stariji od toga. Dinosauri su izumrli u periodu krede, pre oko šezdeset pet miliona godina. Procvat su doživeli i postali dominantan oblik života na planeti u juri, pre 190 miliona godina. A prvi put su se pojavili u trijasu, otprilike pre oko 220 miliona godina.
<BR>&nbsp;&nbsp;&nbsp;&nbsp;&nbsp;Prokompsognatus je živeo u ranom trijasu - vremenu toliko dalekom da čak ni naša planeta nije izgledala isto. Svi kontinenti su bili spojeni u jednu kopnenu masu, zvanu Pangeja, koja se pružala od Severnog do Južnog pla - beskrajni kontinent paprati i šuma, sa nekoliko velikih pustinja. Atlantski okean bio je usko jezero između onoga što će postati Afrika i Florida. Vazduh je bio gušći. Zemljište je bilo toplije. Postojalo je na stotine aktivnih vulkana. I to je bilo okruženje u kome je Prokompsognatus živeo.
<BR>&nbsp;&nbsp;&nbsp;&nbsp;&nbsp;"E, pa", reče Eli. "Znamo da su životinje preživele. Krokodili su, u suštini, životinje iz trijasa koje žive u sadašnjosti. Ajkule su iz trijasa. Tako da znamo da se to već događalo."
<BR>&nbsp;&nbsp;&nbsp;&nbsp;&nbsp;Grant je klimnuo glavom. "A postavlja se pitanje", reče on, "kako bi se to drugačije moglo objasniti? Ili je to podvala - u šta sumnjam - ili je ponovno otkriće. Šta bi drugo moglo da bude?"
<BR>&nbsp;&nbsp;&nbsp;&nbsp;&nbsp;Telefon je zazvonio. "Ponovo Elis Levin", reče Grant. "Hajde da vidimo može li nam poslati pravi uzorak." Javio se i iznenađeno pogledao Eli. "Da, sačekaću gospodina Hamonda. Da. Naravno."
<BR>&nbsp;&nbsp;&nbsp;&nbsp;&nbsp;"Hamond? Šta on hoće?" upita Eli.
<BR>&nbsp;&nbsp;&nbsp;&nbsp;&nbsp;Grant je odmahnuo glavom, a onda rekao u slušalicu: "Da, gospodine Hamond. Da, i meni je drago da vam čujem glas... Da... " Pogledao je Eli. "O? O, da? Je li tako?"
<BR>&nbsp;&nbsp;&nbsp;&nbsp;&nbsp;Rukom je prekrio mikrofon i rekao: "Zaluđen je kao što je i bio. Moraš da čuješ ovo."
<BR>&nbsp;&nbsp;&nbsp;&nbsp;&nbsp;Grant je pritisnuo dugme zvučnika i Eli je začula starački, hrapav glas kako brzo govori: "... đavolskih neprijatnosti sa nekim tipom iz Agencije za zaštitu životne sredine, koji, izgleda, na svoju ruku, napola sumanuto, šparta zemljom i obavlja razgovore; nešto muti. Pretpostavljam da kod vas u tu nedođiju niko nije dolazio?"
<BR>&nbsp;&nbsp;&nbsp;&nbsp;&nbsp;"U stvari", reče Grant, "neko nas je posetio."
<BR>&nbsp;&nbsp;&nbsp;&nbsp;&nbsp;Hamond je frknuo. "Toga sam se i plašio. Neki pametnjaković po imenu Moris?"
<BR>&nbsp;&nbsp;&nbsp;&nbsp;&nbsp;"Da, zvao se Moris", reče Grant.
<BR>&nbsp;&nbsp;&nbsp;&nbsp;&nbsp;"Namerava da se sretne sa svim našim savetnicima", reče Hamond. "Prekjuče je bio kod Jana Malkolma - znate, matematičara iz Teksasa? On je bio prvi za koga znam. Vraški se mučimo da iziđemo na kraj s tim; to je tipičan način na koji vlada radi - nema pritužbi, nema optužbi, samo maltretiranje od strane nekog momka koga niko ne nadgleda i koji na račun poreskih obveznika jurca unaokolo. Je li vas gnjavio? Prekinuo u poslu?"
<BR>&nbsp;&nbsp;&nbsp;&nbsp;&nbsp;"Ne, ne, nije me gnjavio."
<BR>&nbsp;&nbsp;&nbsp;&nbsp;&nbsp;"Pa, na neki način, to je šteta", reče Hamond, "jer da jeste, ja bih pokušao i uspeo da dobijem sudski nalog da ga zaustavim. Kako stvari sada stoje, moji pravnici zovu širom Agencije da otkriju gde je, kog vraga, zaškripalo. Upravnik tvrdi da ne zna ni za kakvu istragu. Procenite to. Sve je to prokleta birokratija. Do đavola, mislim da momak pokušava da dođe dole u Kostariku, pronjuška unaokolo, stigne na naše ostrvo. Znate da imamo ostrvo tamo dole?"
<BR>&nbsp;&nbsp;&nbsp;&nbsp;&nbsp;"Ne", reče Grant i pogleda Eli. "Nisam znao."
<BR>&nbsp;&nbsp;&nbsp;&nbsp;&nbsp;"O, da. Kupili smo ga i započeli našu operaciju pre, ovaj, četiri ili pet godina. Zaboravio sam tačno. Zove se Isla Nublar - veliko ostrvo, sto milja od obale. Postaće biološki rezervat. Predivno mesto. Tropska džungla. Znate, morate da ga vidite, doktore Grant."
<BR>&nbsp;&nbsp;&nbsp;&nbsp;&nbsp;"Zvuči zanimljivo", reče Grant, "ali sada..."
<BR>&nbsp;&nbsp;&nbsp;&nbsp;&nbsp;"Gotovo je završeno, znate", reče Hamond. "Poslao sam vam neke materijale o njemu. Jeste li dobili moje materijale?"
<BR>&nbsp;&nbsp;&nbsp;&nbsp;&nbsp;"Ne, ali mi smo prilično daleko od..."
<BR>&nbsp;&nbsp;&nbsp;&nbsp;&nbsp;"Možda će danas stići. Pregledajte ih. Ostrvo je upravo prekrasno. Ima svega. Izgradnja već traje trideset meseci. Možete da zamislite. Veliki park. Otvara se u septembru sledeće godine. Morate da ga vidite."
<BR>&nbsp;&nbsp;&nbsp;&nbsp;&nbsp;"Zvuči predivno, ali..."
<BR>&nbsp;&nbsp;&nbsp;&nbsp;&nbsp;"U stvari", reče Hamond, "insistiraću da ga vidite, doktore Grant. Znam da ćete zaključiti da se nalazi upravo na vašoj stazi. Da ćete biti oduševljeni njime."
<BR>&nbsp;&nbsp;&nbsp;&nbsp;&nbsp;"Nalazim se usred..."
<BR>&nbsp;&nbsp;&nbsp;&nbsp;&nbsp;"Vidite, znate šta", reče Hamond, kao da mu je ta ideja tek sada pala na pamet. "Ovog vikenda vodim dole neke ljude koji su nam pružali savetničke usluge. Provedite par dana i razgledajte ga. Naravno, na naš račun. Biće sjajno ako biste nam dali vaše mišljenje."
<BR>&nbsp;&nbsp;&nbsp;&nbsp;&nbsp;"Nikako ne bih mogao", reče Grant.
<BR>&nbsp;&nbsp;&nbsp;&nbsp;&nbsp;"O, pa samo za vikend", reče Hamond, uz nervirajuću, veselu upornost starog čoveka. "To je sve što želim. Ne bih voleo da prekidam vaš rad. Ja znam koliko je on važan. Verujte mi, znam to. Nikad ne prekidajte vaš rad. Ali mogli biste ovog vikenda da skočite dole i vratite se u ponedeljak."
<BR>&nbsp;&nbsp;&nbsp;&nbsp;&nbsp;"Ne, ne bih mogao", reče Grant. "Upravo sam našao novi skelet i..."
<BR>&nbsp;&nbsp;&nbsp;&nbsp;&nbsp;"Da, dobro, ali ipak mislim da bi trebalo..." reče Hamond, ne slušajući ga previše.
<BR>&nbsp;&nbsp;&nbsp;&nbsp;&nbsp;"A upravo smo dobili nekakav dokaz o veoma zbunjujućem i značajnom otkriću. Izgleda da je u pitanju živi prokompsognatid."
<BR>&nbsp;&nbsp;&nbsp;&nbsp;&nbsp;"Šta?" reče Hamond, usporavajući. "Nisam baš shvatio. Rekli ste, živi prokompsognatid?"
<BR>&nbsp;&nbsp;&nbsp;&nbsp;&nbsp;"Tako je", reče Grant. "To je biološki uzorak, delić jedne životinje prikupljen u Centralnoj Americi. Žive životinje."
<BR>&nbsp;&nbsp;&nbsp;&nbsp;&nbsp;"Ma nemojte reći", reče Hamond. "Žive životinje? Baš čudno."
<BR>&nbsp;&nbsp;&nbsp;&nbsp;&nbsp;"Da", reče Grant. "I mi tako mislimo. Dakle, vidite, ovo nije vreme da idem..."
<BR>&nbsp;&nbsp;&nbsp;&nbsp;&nbsp;"Centralnoj Americi, kažete?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Znate li odakle iz Centralne Amerike?"
<BR>&nbsp;&nbsp;&nbsp;&nbsp;&nbsp;"Sa jedne plaže po imenu Kabo Blanko. Ne znam tačno gde..."
<BR>&nbsp;&nbsp;&nbsp;&nbsp;&nbsp;"Shvatam." Hamond je pročistio grlo. "I kad je taj, ah, uzorak dospeo u vaše ruke?"
<BR>&nbsp;&nbsp;&nbsp;&nbsp;&nbsp;"Baš danas."
<BR>&nbsp;&nbsp;&nbsp;&nbsp;&nbsp;"Danas, znači. Danas. Znači. Da." Hamond je ponovo pročistio grlo.
<BR>&nbsp;&nbsp;&nbsp;&nbsp;&nbsp;Grant je pogledao Eli i ustima oblikovao: Šta se dešava?
<BR>&nbsp;&nbsp;&nbsp;&nbsp;&nbsp;Eli odmahnu glavom. Zvuči uznemireno.
<BR>&nbsp;&nbsp;&nbsp;&nbsp;&nbsp;Grant ustima oblikova: Vidi da li je Moris još tu.
<BR>&nbsp;&nbsp;&nbsp;&nbsp;&nbsp;Prišla je prozoru i pogledala napolje, međutim, Morisovih kola nije bilo. Okrenula se nazad.
<BR>&nbsp;&nbsp;&nbsp;&nbsp;&nbsp;Iz zvučnika dopro je Hamondov kašalj. "Ah, doktore Grant. Jeste li već nekom pričali o tome?"
<BR>&nbsp;&nbsp;&nbsp;&nbsp;&nbsp;"Nisam."
<BR>&nbsp;&nbsp;&nbsp;&nbsp;&nbsp;"Dobro. To je dobro. E, pa. Dobro. Da vam pravo kažem, doktore Grant, imam jedan mali problem u vezi s tim ostrvom. Ovo sa Agencijom dolazi baš u najgore vreme."
<BR>&nbsp;&nbsp;&nbsp;&nbsp;&nbsp;"Kako to?" upita Grant.
<BR>&nbsp;&nbsp;&nbsp;&nbsp;&nbsp;"Pa, imamo i mi naših problema i malih kašnjenja... da kažemo da sam ovde malo pritisnut i da bih voleo da za mene pogledate to ostrvo. Da mi date vaše mišljenje. Platiću vam uobičajenu savetničku tarifu za vikend od dvadeset hiljada dnevno. To će iznositi šezdeset hiljada za tri dana. A ako biste mogli da odvojite doktorku Satler, i ona bi išla po istoj tarifi. Potreban nam je botaničar. Šta kažete?"
<BR>&nbsp;&nbsp;&nbsp;&nbsp;&nbsp;Eli je posmatrala Granta dok je govorio: "Pa, gospodine Hamond, toliko novca potpuno će pokriti sve troškove naše ekspedicije za sledeća dva leta."
<BR>&nbsp;&nbsp;&nbsp;&nbsp;&nbsp;"Dobro, dobro", Hamond reče blagostivo. Sada se činio pometenim; misli su mu bile negde drugde. "Želeo bih da ovo bude lako... A sad ću poslati mlaznjak korporacije da vas pokupi na onom privatom aerodromu istočno od Šotoa. Znate na koji mislim? To je samo dva sata vožnje od mesta gde ste sad. Budite tamo sutra u pet popodne i ja ću vas sačekati. Odvešću vas pravo dole. Možete li vi i doktorka Satler da stignete na taj avion?"
<BR>&nbsp;&nbsp;&nbsp;&nbsp;&nbsp;"Pretpostavljam da možemo."
<BR>&nbsp;&nbsp;&nbsp;&nbsp;&nbsp;"Dobro. Nemojte puno stvari da nosite. Ne trebaju vam pasoši. Jedva čekam da se sretnemo. Vidimo se sutra", reče Hamond i on spusti slušalicu.
</P></TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
