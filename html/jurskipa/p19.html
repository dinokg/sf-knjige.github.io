<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>ISLA NUBLAR
<P>&nbsp;&nbsp;&nbsp;&nbsp;&nbsp;Uz cviljenje, rotori počeše da se okreću iznad glava i da bacaju senke na pistu u San Hozeu. Grant je slušao pucketanje u slušalicama dok je pilot razgovarao s tornjem.
<BR>&nbsp;&nbsp;&nbsp;&nbsp;&nbsp;Pokupili su još jednog putnika u San Hozeu, čoveka po imenu Denis Nedri, koji je doplovio da se sretne s njima. Bio je debeo i ljigav; jeo je čokoladni štapić. Prsti su mu bili lepljivi od čokolade, a na košulji imao je komadiće aluminijumske folije. Nedri je promrmljao nešto o tome kako radi s kompjuterima na ostrvu i nije ponudio da se rukuje.
<BR>&nbsp;&nbsp;&nbsp;&nbsp;&nbsp;Kroz pleksiglasni mehur Grant je posmatrao kako se beton piste udaljava ispod njegovih nogu i video senku helikoptera kako juri sa njima na zapad, ka planinama.
<BR>&nbsp;&nbsp;&nbsp;&nbsp;&nbsp;"Put traje oko četrdeset minuta", reče Hamond s jednog od stražnjih sedišta.
<BR>&nbsp;&nbsp;&nbsp;&nbsp;&nbsp;Grant je posmatrao kako se niski brežuljci uzdižu, a onda su prošli kroz mestimičnu oblačnost i izbili na sunce. Planine su bile krševite; iznenadio ga je toliki manjak šume, jutro za jutrom ogolelih, erodovanih brda. "Kostarika", reče Hamond, "ima bolju kontrolu porasta stanovništva od ostalih zemalja Centralne Amerike. Ali, čak i tako, zemljište je jako ogoljeno. Većinom u poslednjih deset godina."
<BR>&nbsp;&nbsp;&nbsp;&nbsp;&nbsp;Spustili su se iz oblaka s druge strane planine i Grant ugleda plaže zapadne obale. Projurili su iznad malog priobalnog sela.
<BR>&nbsp;&nbsp;&nbsp;&nbsp;&nbsp;"Baja Anasko", reže pilot. "Ribarsko selo." Pokazao je ka severu. "Gore uz obalu, vidite Kabo Blanko. Imaju predivne plaže." Pilot se uputio pravo preko okeana. Voda je postala zelena, a zatim duboko akvamarinska. Sunce je sijalo na vodi. Bilo je oko deset pre podne.
<BR>&nbsp;&nbsp;&nbsp;&nbsp;&nbsp;"Još samo nekoliko minuta", reče Hamond, "i trebalo bi da ugledamo Isla Nublar."
<BR>&nbsp;&nbsp;&nbsp;&nbsp;&nbsp;Isla Nublar, objasnio je Hamond, nije pravo ostrvo. Više je morska planina, vulkansko stenovito uzdignuće sa okeanskog dna. "Njegovo vulkansko poreklo može da se vidi svuda na ostrvu", reče Hamond. "Na mnogo mesta izbija para, a zemljište je često vruće pod nogama. Zbog toga, a i zbog preovlađujućih struja, Isla Nublar leži u maglovitom području. Kad stignemo tamo, videćete - ah, evo nas."
<BR>&nbsp;&nbsp;&nbsp;&nbsp;&nbsp;Helikopter je jurio napred, nisko iznad vode. Ispred, Grant je video ostrvo, krševito i goletno, kako se oštro izdiže iz okeana.
<BR>&nbsp;&nbsp;&nbsp;&nbsp;&nbsp;"Hriste, liči na Alkatraz", reče Malkolm.
<BR>&nbsp;&nbsp;&nbsp;&nbsp;&nbsp;Njegove šumovite strane bile su obavijene maglom i davale su ostrvu tajanstven izgled.
<BR>&nbsp;&nbsp;&nbsp;&nbsp;&nbsp;"Mnogo veći, naravno", reče Hamond. "Osam milja dugo i tri milje široko na najširem mestu, ukupno neke dvadeset dve kvadratne milje. Čini najveći privatni životinjski rezervat u Severnoj Americi."
<BR>&nbsp;&nbsp;&nbsp;&nbsp;&nbsp;Helikopter je počeo da se penje i uputio se ka severnom kraju ostrva. Grant je pokušao da prodre pogledom kroz gustu maglu.
<BR>&nbsp;&nbsp;&nbsp;&nbsp;&nbsp;"Obično nije ovako gusta", reče Hamond. Zvučao je zabrinuto.
<BR>&nbsp;&nbsp;&nbsp;&nbsp;&nbsp;Na severnom kraju ostrva, brda su bila najviša i uzdizala su se dve hiljade stopa iznad okeana. Vrhovi brda bili su u magli, ali Grant je video krševite litice i ispod okeana koji se razbijao o obalu. Helikopter se uspeo iznad brda.
<BR>&nbsp;&nbsp;&nbsp;&nbsp;&nbsp;"Na nesreću", reče Hamond, "moramo da sletimo na ostrvo. Ne sviđa mi se to, jer uznemiravamo životinje. A ponekad je i malo jezivo..."
<BR>&nbsp;&nbsp;&nbsp;&nbsp;&nbsp;Hamondov glas prekinuo se kad je pilot rekao: "Počinjemo spuštanje. Držite se, narode." Helikopter je pošao naniže i odmah se nađoše u magli. Grant je u slušalicama čuo elektronsko pištanje koje se neprestano ponavljalo, ali nije mogao baš ništa da vidi; onda je maglovito počeo da razaznaje zelene grane borova kako se pružaju kraz maglu. Neke od grana bile su blizu.
<BR>&nbsp;&nbsp;&nbsp;&nbsp;&nbsp;"Kako, kog vraga, radi ovo?" upita Malkolm, ali niko nije odgovorio.
<BR>&nbsp;&nbsp;&nbsp;&nbsp;&nbsp;Pilot je bacio pogled levo, onda desno, gledajući ka borovoj šumi. Drveće je i dalje bilo blizu. Helikopter se brzo spuštao.
<BR>&nbsp;&nbsp;&nbsp;&nbsp;&nbsp;"Isuse", reče Malkolm.
<BR>&nbsp;&nbsp;&nbsp;&nbsp;&nbsp;Pištanje postade glasnije. Grant pogleda pilota. Bio je usredsrećen. Grant skrenu pogled naniže i ugleda divovski blistavi fluorescentni krst ispod pleksiglasnog mehura kod njegovih nogu. Na krajevima krsta bljeskala su svetla. Pilot je malo korigovao putanju i dodirnuo heliport. Zvuk rotora je bledeo, a zatim zamro.
<BR>&nbsp;&nbsp;&nbsp;&nbsp;&nbsp;Grant uzdahnu i otkopča sigurnosni pojas.
<BR>&nbsp;&nbsp;&nbsp;&nbsp;&nbsp;"Morali smo brzo da se spustimo, na taj način", reče Hamond, "zbog bočnog vetra. Na ovom vrhu često ima opasnog bočnog vetra, i... Pa, bezbedni smo."
<BR>&nbsp;&nbsp;&nbsp;&nbsp;&nbsp;Neko je dotrčavao do helikoptera. Čovek sa bejzbol kapom i riđom kosom. Širom je otvorio vrata i rekao: "Ćao, ja sam Ed Redžis. Dobro došli na Isla Nublar. I molim vas da pazite gde stajete."
<BR>&nbsp;&nbsp;&nbsp;&nbsp;&nbsp;Uska staza vijugala je nizbrdo. Vazduh je bio hladnjikav i vlažan. Kako su se spuštali, magla se razređivala i Grant je bolje mogao da vidi pejzaž. Izgleda, pomisli on pre nalik na pacifički severozapad, Olimpijsko poluostrvo.
<BR>&nbsp;&nbsp;&nbsp;&nbsp;&nbsp;"Tako je", reče Redžis. "Primarna ekologija je listopadne kišne šume. Potpuno različita od vegetacije na kopnu, koja je više klasične kišne šume. Ali ova mikroklima javlja se samo na određenoj visini, na padinama severnih brda. Veći deo ostrva je tropski."
<BR>&nbsp;&nbsp;&nbsp;&nbsp;&nbsp;Dole, mogli su da vide bele krovove velikih zgrada, ugnežđene među zasadima. Grant se iznenadio: konstrukcija je bila razrađena. Išli su i naniže, iz magle, i sad je mogao da vidi ostrvo u punoj veličini kako se pruža u pravcu juga. Kao što je Redžis rekao, većinom je bilo prekriveno tropskom šumom.
<BR>&nbsp;&nbsp;&nbsp;&nbsp;&nbsp;Prema severu, Grant je ugledao jedno jedino stablo, kako se uzdiže iznad palmi, bez ijednog lista, samo veliki, zakrivljeni patrljak. Onda se patrljak pomerio i okrenuo da se suoči s pridošlicama. Grant je shvatio da uopšte ne gleda drvo.
<BR>&nbsp;&nbsp;&nbsp;&nbsp;&nbsp;Gledao je skladan, zakrivljen vrat ogromnog stvorenja kako se uzdiže pedeset stopa u vazduh.
<BR>&nbsp;&nbsp;&nbsp;&nbsp;&nbsp;Gledao je dinosaurusa.
</P></TD></TR></TABLE>
<P class="next">
<A HREF=p20.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
