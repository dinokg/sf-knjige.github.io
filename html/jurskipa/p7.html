<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>NJUJORK
<P>&nbsp;&nbsp;&nbsp;&nbsp;&nbsp;Doktor Ričard Stoun, upravnik Laboratorije za tropske bolesti Medicinskog centra Kolumbija univerziteta, stalno je tvrdio da njeno ime priziva neko veće mesto od onoga što je u stvari bila. Početkom dvadesetog veka, kada je laboratorija zauzimala ceo četvrti sprat Zgrade biomedicinskih istraživanja, gomile tehničara radile su na uklanjanju epidemija žute groznice, malarije i kolere. Ali uspesi medicine - kao i istraživačke laboratorije u Najrobiju i Sao Paolu - načinile su od Laboratorije za tropske bolesti mesto koje više nije imalo nekadašnji značaj. Sada samo delić nekadašnje veličine, zapošljavala je samo dva stalna tehničara, a i oni su, u prvom redu, bili zaduženi da dijagnosticiraju bolesti Njujorčana koji su putovali u inostranstvo. Ustaljena svakodnevica laboratorije nije bila spremna za ono što su dobili tog jutra.
<BR>&nbsp;&nbsp;&nbsp;&nbsp;&nbsp;"Ah, baš lepo, reče tehničarka u Laboratoriji za tropske bolesti, dok je čitala etiketu. "Delimično sažvakani ostaci neidentifikovanog kostarikanskog guštera." Naborala je nos. "Ovaj je vaš, doktore Stoun."
<BR>&nbsp;&nbsp;&nbsp;&nbsp;&nbsp;Ričard Stoun je prešao preko laboratorije da prouči pridošlicu. "Je li to materijal iz laboratorije Eda Simpsona?"
<BR>&nbsp;&nbsp;&nbsp;&nbsp;&nbsp;"Da", reče ona. "Ali ne znam zašto su nama poslali guštera."
<BR>&nbsp;&nbsp;&nbsp;&nbsp;&nbsp;"Nazvala je njegova sekretarica", reče Stoun. "Simpson leto provodi na terenu na Borneu, a pošto je kod ovog guštera možda u pitanju prenosiva bolest, zamolila je našu laboratoriju da proveri. Dajte da vidimo šta smo dobili."
<BR>&nbsp;&nbsp;&nbsp;&nbsp;&nbsp;Beli plastični cilindar bio je veličine kontejnera za mleko od pola galona. Imao je metalne kvačice i navojni čep. Bio je označen kao 'Međunarodni kontejner bioloških uzoraka' i oblepljen nalepnicama i upozorenjima na četiri jezika. Upozorenja je trebalo da spreče da znatiželjni carinici otvaraju cilindar.
<BR>&nbsp;&nbsp;&nbsp;&nbsp;&nbsp;Očigledno, upozorenja su imala ploda; kad je Ričard Stoun nadneo veliko svetlo, video je da su pečati nedirnuti. Stoun je uključio kondicioner vazduha i navukao plastične rukavice i masku za lice. Najzad, laboratorija je u poslednje vreme identifikovala uzorke zaražene venecuelanskom konjskom groznicom, japanskim encefalitisom B, kjasanurskim šumskim virusom, lagantovim virusom i majarom. Onda je odvrnuo vrh.
<BR>&nbsp;&nbsp;&nbsp;&nbsp;&nbsp;Čulo se šuštanje gasa koji je utekao i beli dim je ispario. Ispostavilo se da je cilindar ledeno hladan. Unutra je našao plastičnu vrećicu za sendviče sa rajsferšlusom u kojoj se nalazilo nešto zeleno. Stoun je raširio hirurško platno na sto i istresao sadržaj vrećice. Komad zamrznutog mesa tupo je tresnuo o sto.
<BR>&nbsp;&nbsp;&nbsp;&nbsp;&nbsp;"Uh", reče tehničarka. "Deluje pojedeno."
<BR>&nbsp;&nbsp;&nbsp;&nbsp;&nbsp;"Da, deluje", reče Stoun. "Šta od nas hoće?" Tehničar je pogledao u priloženu dokumentaciju. "Gušter ujeda lokalnu decu. Pitaju za identifikaciju vrste i zabrinuti su zbog bolesti koje se prenose ujedom. Pokazala je dečju sliku, s potpisom TINA na vrhu. "Jedno dete je nacrtalo guštera."
<BR>&nbsp;&nbsp;&nbsp;&nbsp;&nbsp;Stoun je bacio pogled na crtež. "Očigledno, mi ne možemo da potvrdimo vrstu", reče Stoun. "Ali lako možemo da proverimo za bolesti, ako iz ovog delića uspemo da dobijemo malo krvi. Kako zovu ovu životinju?"
<BR>&nbsp;&nbsp;&nbsp;&nbsp;&nbsp;"'Basiliscus amoratus sa troprstom gentskom anomalijom'"", pročita ona.
<BR>&nbsp;&nbsp;&nbsp;&nbsp;&nbsp;"Dobro", reče Stoun. "Hajde da počnemo. Dok čekate da se otkravi, uradite rendgenski snimak i polaroide za evidenciju. Kada dobijemo krv, počnite testove antitela dok ne dobijemo neka poklapanja. Obavestite me ako bude problema."
<BR>&nbsp;&nbsp;&nbsp;&nbsp;&nbsp;Pre ručka, laboratorija je imala odgovore na svoja pitanja: krv guštera nije pokazivala značajniju reakciju na bilo koji virusni ili bakterijski antigen. Uradili su i profile toksičnosti i naišli na samo jedno poklapanje: krv je bila blago reaktivna na otrov indijske kraljevske kobre. Ali takva uzejamna reaktivanost bila je uobičajena među gmizavcima i doktor Stoun nije smatrao za shodno da je uključi u faks koji je te iste večeri njegova tehničarka poslala doktoru Martiju Guitierezu.
<BR>&nbsp;&nbsp;&nbsp;&nbsp;&nbsp;Ni za trenutak se nije postavlilo pitanje identifikacije guštera; to će čekati na povratak doktora Simpsona. On je trebalo da dođe tek za nekoliko nedelja i njegova sekretarica je zamolila Laboratoriju za tropske bolesti da u međuvremenu pričuvaju ostatak guštera. Doktor Stoun ga je vratio u vrećicu sa rajsferšlusom i nabio u zamrzivač.
<BR>&nbsp;&nbsp;&nbsp;&nbsp;&nbsp;Martin Guitierez je pročitao faks iz Kolumbija Medicinskog centra/Laboratorije za tropske bolesti. Bio je kratak:
<BR>
<BR>&nbsp;&nbsp;&nbsp;&nbsp;&nbsp;PREDMET: Basiliscus amoratus sa genetskom anomalijom (upućeno iz kancelarije doktora Simpsona)
<BR>&nbsp;&nbsp;&nbsp;&nbsp;&nbsp;MATERIJALI: stražnji segment, ? delimično pojedena životinja
<BR>&nbsp;&nbsp;&nbsp;&nbsp;&nbsp;IZVRŠENI POSTUPCI: rendgensko zračenje, mikroskopija, imunološki RTX za virusne, parazitske, bakteriološke bolesti
<BR>&nbsp;&nbsp;&nbsp;&nbsp;&nbsp;NALAZI: U ovom uzorku Basiliscus amoratusa nema histoloških ili imunoloških dokaza za bilo koju bolest prenosivu na čoveka.
<BR>&nbsp;&nbsp;&nbsp;&nbsp;&nbsp;(potpis)
<BR>
<BR>&nbsp;&nbsp;&nbsp;&nbsp;&nbsp;dr Ričard A. Stoun, direktor
<BR>
<BR>&nbsp;&nbsp;&nbsp;&nbsp;&nbsp;Guitierez je na osnovu ove beleške načinio dve pretpostavke. Prvo, da je njegova identifikacija guštera kao baziliska potvrđena od strane naučnika sa Kolumbija univerziteta. I drugo, da odsustvo prenosivih bolesti znači da nedavne epizode sporadičnih ugriza guštera ne predstavljaju nikakavu značajniju zdravstvenu opsnost po Kostariku. Čak nasuprot, osetio je da su njegove osnovne pretpostavke bile tačne: da su primerci guštera isterani iz šuma u nov habitat i da dolaze u dodir sa seljacima. Guitierez je bio siguran da će se za nekoliko nedelja gušteri smiriti i da će epizode sa ujedima prestati.
<BR>&nbsp;&nbsp;&nbsp;&nbsp;&nbsp;Tropska kiša padala je u obliku mokrih čaršava, dobovala po talasastom limu krova klinike u Baja Anasku. Približavala se ponoć; u oluji nestalo je struje i primalja Elena Morales je radila pod svetlošću baterijske lampe kada je čula cijukav, čavrljajući zvuk. Pošto je pomislila da je u pitanju pacov, brzo je stavila oblogu na čelo majke i ušla u susednu sobu da proveri novorođenče. Kad je rukom dotakla loptastu kvaku, ponovo je začula čavrljanje i opustila se. Očigledno je to bila samo ptica, koja je doletela na prozor da se skloni od kiše. Kostarikaci kažu da kad ptica doleti da poseti novorođenče, donosi sreću.
<BR>&nbsp;&nbsp;&nbsp;&nbsp;&nbsp;Elena je otovrila vrata. Beba je ležala u pletenoj ležaljci, povijena u lako ćebe, i videlo joj se samo lice. Oko ivice ležaljke čučala su tri guštera, kao gargojle. Kada su ugledali Elenu, naherili su glave i zabuljili se u nju, ali nisu pobegli. Na svetlosti baterijske lampe videla je kako krv kaplje iz njigovih gubica. Blago čavrljajući, jedan gušter se sagnuo i brzim trzajem glave otkinuo iskrzano parče mesa sa bebe.
<BR>&nbsp;&nbsp;&nbsp;&nbsp;&nbsp;Elena je pojurila napred, vrišteći, i gušteri šmugnuše u tamu. Ali davno pre nego što je stigla do ležaljke znala je da je dete sigurno mrtvo. Gušteri su se razbežali u kišnu noć, čavrljajući i cijučući; za sobom su ostavljali samo krvave, troprste tragove, nalik na ptičije.
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
