<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>16. PRODAVNICA KRPA
<P>&nbsp;&nbsp;&nbsp;&nbsp;&nbsp;Tokom tog pešačenja kroz ulice još dremljivog Nesusa po prvi put me je celom snagom ščepao onaj moj jad koji će me kasnije tako često opsedati. Dok sam bio zatvorenik u našoj ublijeti, jad je bio otupljen ogromnošću onog što sam učinio i ogromnošću kazne za koju sam bio siguran da ću je iz ruku majstora Gerlousa ubrzo dobiti. Juče, kad sam opružio korake niz Obalsku ulicu, jad je bio odagnan radostima slobode i bolovima izgnanstva. A sad mi se učinilo da na celom svetu ne postoji nijedna činjenica izvan činjenice Tekline smrti. Svaka zakrpa mraka među senkama podsećala me je na Teklinu kosu; svako svetlucanje beline, na njenu kožu. Sa naporom sam se suzdržavao da ne jurnem natrag u Citadelu i ne pogledam da li Tekla, možda, još i sad sedi u svojoj ćeliji i čita pri sjaju one srebrne svetiljke.
<BR>&nbsp;&nbsp;&nbsp;&nbsp;&nbsp;Nađosmo jedan kafić čiji su stolovi bili raspoređeni duž ruba ulice. Još je bilo tako rano da je saobraćaj bio slab. Na uglu je ležao mrtav čovek (udavljen, rekao bih, komadom lambrikenske tkanine; i danas postoje neki koji se tom veštinom služe). Dr Talos mu pretrese džepove, ali ostade praznih šaka.
<BR>&nbsp;&nbsp;&nbsp;&nbsp;&nbsp;"E, dobro", reče on. "Moramo razmišljati. Moramo smisliti neki plan."
<BR>&nbsp;&nbsp;&nbsp;&nbsp;&nbsp;Jedna kelnerica nam donese vrčeve moke i Boldanders gurnu jedan vrč ka doktoru, koji promeša moku kažiprstom.
<BR>&nbsp;&nbsp;&nbsp;&nbsp;&nbsp;"Prijatelju Severijane, možda bi trebalo da osvetlim naš položaj. Boldanders - on je moj jedini pacijent - i ja dolazimo iz jedne oblasti blizu jezera Diuturne. Naša kuća je izgorela, pa, pošto nam je bila potrebna neznatna sumica novca da je popravimo, odlučili smo da se uputimo u svet. Moj prijatelj je čovek zapanjujuće snage. Ja sakupim gomilu, on polomi nekoliko komada drveta i podigne desetoricu odjednom, onda ja prodajem svoje lekove. Nije baš mnogo, kazaćete vi. Ali to nije sve. Imam ja i jedan pozorišni komad, a sakupili smo i opremu. Kad su okolnosti povoljne, on i ja glumimo izvesne scene, pa čak i pozovemo pojedine gledaoce da se uključe. Dakle, prijatelju, kažete da idete ka severu, a po vašoj postelji od noćas zaključujem da niste pri parama. Mogu li predložiti jedan zajednički poduhvat?"
<BR>&nbsp;&nbsp;&nbsp;&nbsp;&nbsp;Boldanders, koji kao da je razumeo samo prvi deo govora svog sadruga, reče: "Nije sasvim uništena. Zidovi su od kamena, vrlo debeli. Neki svodovi su ostali."
<BR>&nbsp;&nbsp;&nbsp;&nbsp;&nbsp;"Sasvim tačno. Planiramo obnavljanje te drage nam starine. Ali, evo u kakvoj smo nedoumici - sada smo na polovini povratne etape naše turneje, a kapital koji smo sakupili još je daleko od dovoljnog. Ja predlažem..."
<BR>&nbsp;&nbsp;&nbsp;&nbsp;&nbsp;Kelnerica, mršava mlada žena raščupane kose, dođe i donese činiju kaše za Boldandersa, hleb i voće za mene i kolač za dr Talosa. "Baš privlačna devojka!" uzviknu on.
<BR>&nbsp;&nbsp;&nbsp;&nbsp;&nbsp;Osmehnula mu se.
<BR>&nbsp;&nbsp;&nbsp;&nbsp;&nbsp;"Možete li sesti? Mi smo vam, izgleda, jedine mušterije."
<BR>&nbsp;&nbsp;&nbsp;&nbsp;&nbsp;Bacila je pogled u pravcu kuhinje, slegnula ramenima i privukla jednu stolicu.
<BR>&nbsp;&nbsp;&nbsp;&nbsp;&nbsp;"Možda će vam prijati parče ovoga - isuviše ću biti zauzet pričanjem, pa neću moći da žvaćem nešto tako suvo. A uzmite i gutljaj moke, ako vam ne smeta da pijete posle mene."
<BR>&nbsp;&nbsp;&nbsp;&nbsp;&nbsp;Ona reče: "Čovek bi pomislio da će nas gazda pustiti da jedemo džabe, je li tako? Ali ne da. Sve nam naplaćuje po punoj ceni."
<BR>&nbsp;&nbsp;&nbsp;&nbsp;&nbsp;"A! Znači vi niste gazdina kćerka. Plašio sam se da jeste. Ili njegova supruga. Kako je dopustio da takav cvet ostane neubran?"
<BR>&nbsp;&nbsp;&nbsp;&nbsp;&nbsp;"Ovde radim tek oko mesec dana. One pare koje ljudi ostave na stolu jedina su mi zarada. Eto, recimo, vas trojica. Ako mi ništa ne ostavite, značiće to, da sam vas usluživala za džabe."
<BR>&nbsp;&nbsp;&nbsp;&nbsp;&nbsp;"Upravo tako, upravo tako! Ali, šta sa ovim? Šta ako pokušamo da ti damo jedan raskošan poklon, a ti odbiješ?" To govoreći, dr Talos se nagnuo prema njoj i meni pade na um da njegovo lice nije samo lice lisice (poređenje koje je, možda, bilo odveć lako načiniti, zbog njegovih nakostrešenih crvenkastih obrva i oštrog nosa, što je odmah nagoveštavalo lisičiji izgled), nego lice punjene lisice. Čuo sam da ljudi koji za život zarađuju kopajući zemlju kažu da baš nigde ne postoji teren na kome bi se mogao iskopati jarak, a da pri tom ne iskopaš i krhotine prošlosti. Gde god se ašov zabode u zemlju, otkrije neki polomljeni pločnik ili zarđali metal; a naučnici pišu da pesak one vrste koju umetnici nazivaju polihromim (zato što su sa belinom tog peska pomešane i trunčice svih boja) zapravo i nije pesak, nego da je to staklo iz prošlosti, smrvljeno u prah zato što se eonima tumbalo u hučnom moru. Pa, ako postoje slojevi stvarnosti ispod one koju vidimo, kao što postoje slojevi istorije ispod tla po kome gazimo, onda je, u jednoj od tih dubljih stvarnosti, lice dr Talosa lisičja maska na nekom zidu; zato sam bio zapanjen kad sam video kako se to lice sada okreće i savija ka toj ženi i u tim pokretima postiže, senkama na obrvama i nosu, privid izražajnosti i misaonosti i zapanjujuću, realističnu živost. Da li bi odbila, pitao ju je on opet, a ja se stresoh kao da se budim.
<BR>&nbsp;&nbsp;&nbsp;&nbsp;&nbsp;"Šta hoćeš da kažeš?" želela je ta žena da zna. "Jedan od vas je karnifeks. Pričaš li o poklonu smrti? Autarh, čije pore blistaju sjajnije nego same zvezde, štiti živote svojih podanika."
<BR>&nbsp;&nbsp;&nbsp;&nbsp;&nbsp;"Poklon smrti? O, ne!" Dr Talos se nasmejao. "Ne, draga moja, taj si imala celog života. On, takođe. Ne možemo glumiti da ti dajemo nešto što je već tvoje. Dar koji ti nudimo je lepota, a takođe slava i bogatstvo koje iz lepote proističu."
<BR>&nbsp;&nbsp;&nbsp;&nbsp;&nbsp;"Ako prodajete nešto, ja para nemam uopšte."
<BR>&nbsp;&nbsp;&nbsp;&nbsp;&nbsp;"Da prodajemo? Ne, baš ništa! Naprotiv, nudimo ti novo zaposlenje. Ja sam taumaturg, a ovi optimati su glumci. Zar nikad nisi poželela da se popneš na pozornicu?"
<BR>&nbsp;&nbsp;&nbsp;&nbsp;&nbsp;"Odmah sam videla da čudno izgledate vas trojica."
<BR>&nbsp;&nbsp;&nbsp;&nbsp;&nbsp;"Nama je potreban neko da bude naivka. To mesto možeš ti da zauzmeš, ako hoćeš. Ali moraš poći s nama odmah sad - nemamo vremena za gubljenje, niti ćemo više zalaziti u ovaj kraj."
<BR>&nbsp;&nbsp;&nbsp;&nbsp;&nbsp;"Ako postanem glumica, neću zbog toga postati lepa."
<BR>&nbsp;&nbsp;&nbsp;&nbsp;&nbsp;"Ja ću te učiniti lepom zato što si nam potrebna kao glumica. To je jedna od mojih moći." On ustade. "Sad, il' nikad. Ideš li?"
<BR>&nbsp;&nbsp;&nbsp;&nbsp;&nbsp;Ustade i konobarica, još gledajući u njegovo lice. "Moram u svoju sobu..."
<BR>&nbsp;&nbsp;&nbsp;&nbsp;&nbsp;"A šta poseduješ, sem šljokica? Ja ti moram nabaciti glamur, naučiti te tvom tekstu, sve to za jedan dan. Čekati neću."
<BR>&nbsp;&nbsp;&nbsp;&nbsp;&nbsp;"Daj mi pare za vaš doručak, pa ću mu reći da odlazim."
<BR>&nbsp;&nbsp;&nbsp;&nbsp;&nbsp;"Koješta! Kao članica naše družine, moraš da doprinosiš očuvanju fondova koji su nam potrebni za tvoje kostime. A da i ne pominjem da si pojela moj kolač. Plati ga sama."
<BR>&nbsp;&nbsp;&nbsp;&nbsp;&nbsp;Jedan tren je oklevala. Boldanders reče: "Možeš imati poverenja u njega. Naš direktor ima neki svoj način gledanja na svet, ali laže manje nego što ljudi misle."
<BR>&nbsp;&nbsp;&nbsp;&nbsp;&nbsp;Taj duboki, spori glas kao da joj je ulio više pouzdanja. "Važi", reče ona. "Idem."
<BR>&nbsp;&nbsp;&nbsp;&nbsp;&nbsp;Kroz koji minut, nas četvoro smo bili već nekoliko ulica daleko i hodali pokraj prodavnica koje su, većinom, još bile zatvorene kapcima. Kad smo odmakli, dr Talos objavi: "A sad, dragi moji prijatelji, moramo da se razdvojimo. Ja ću posvetiti svoje vreme poboljšavanju odlika ove silfe. Boldanders, ti moraš da izvučeš našu montažnu pozornicu i ostalu opremu iz krčme gde ste ti i Severijan proveli noć - pouzdajem se da u tome nećeš imati teškoća. Severijane, glumićemo, verujem, na Ktesifonovom krstu. Znate li to mesto?"
<BR>&nbsp;&nbsp;&nbsp;&nbsp;&nbsp;Klimnuo sam glavom, iako pojma nisam imao gde bi to moglo biti. Istina je bila da nisam imao nameru da se i dalje družim sa njima.
<BR>&nbsp;&nbsp;&nbsp;&nbsp;&nbsp;Sad, dok je dr Talos odlazio hitrim koracima, a kelnerica kaskala za njim, nađoh se sam sa Boldandersom na pustoj ulici. U želji da i on ode zapitah ga kud namerava da krene. Više je to nalikovalo na razgovor sa spomenikom nego sa čovekom.
<BR>&nbsp;&nbsp;&nbsp;&nbsp;&nbsp;"Ima jedan park blizu reke gde čovek može da spava po ceo dan, ali noću ne. Kad se bude smračilo, probudiću se i pokupiću naše stvari."
<BR>&nbsp;&nbsp;&nbsp;&nbsp;&nbsp;"Meni se ne spava. Ja ću malo da razgledam grad."
<BR>&nbsp;&nbsp;&nbsp;&nbsp;&nbsp;"Onda, vidimo se na Ktesifontovom krstu."
<BR>&nbsp;&nbsp;&nbsp;&nbsp;&nbsp;Iz nekog razloga imao sam osećaj da on zna šta stvarno nameravam. "Da", rekoh. "Svakako."
<BR>&nbsp;&nbsp;&nbsp;&nbsp;&nbsp;Njegove oči bile su tupe kao oči vola, dok se okretao da pođe svojim dugim, teškim koracima prema Ęolu. Pošto je park u koji se Boldanders uputio ležao istočno, a dr Talos odveo malu na zapad, ja odlučih da pešačim ka severu i tako nastavim svoj put ka Traksu, gradu besprozornih soba.
<BR>&nbsp;&nbsp;&nbsp;&nbsp;&nbsp;Svud oko mene i dalje je bio Nesus koji zovu i "grad što ne može propasti", grad u kome sam proveo čitav svoj život, iako sam od njega tako malo video. Hodao sam jednom širokom avenijom koja je bila popločana kremenom i nisam znao, niti mario, da li je to u ovoj četvrti glavna ili sporedna ulica. S obe strane bile su uzdignute staze za pešake, a treća takva bila je u sredini i služila je da razdvaja saobraćaj usmeren ka severu od onog usmerenog ka jugu.
<BR>&nbsp;&nbsp;&nbsp;&nbsp;&nbsp;S leve i desne strane građevine su, činilo se, iznikle iz tla kao žito suviše gusto zasađeno, tako da su se međusobno gurale za mesto; a kakve su to zgrade bile - nijedna velika kao Veliki dvor, niti približno tako stara; niti je ijedna, rekao bih, imala zidove kao naša kula, metalne, pet koraka debele; a ipak, u Citadeli nije bilo ničeg što bi se sa ovim zgradama moglo porediti u pogledu raznobojnosti i izvornosti zamisli, ničeg tako novog i fantastičnog kao što je bilo svako od ovih zdanja ponaosob, iako okruženo stotinama drugih. U skladu sa modom koja je vladala u nekim delovima grada, gotovo svaka od tih zgrada imala je na svojim nižim spratovima prodavnice, iako zgrade nisu pravljene da služe prodaji, nego da budu saborne zgrade pojedinih gildi, bazilike, arene, konzervatorijumi, trezori, bogomolje, arteli, ludnice, proizvodne radionice, hramovi pojedinih manjih sekti, manastirski i studentski domovi, lazareti, mlinovi, restorani, mrtvačnice, klanice i saloni za zabave. Njihova arhitektura odražavala je ne samo te njihove svrhe, nego i hiljadu suprotnih ukusa. Ka nebu su se uznosile kulice i minareta; umirujuće su izgledale lanterne, kupole i rotunde; stepeništa strma kao merdevine vodila su uz okomite, gole zidove; a balkoni su optakali mnoga pročelja, štitili ih, davali stanovima parterni i privatni izgled, zaklanjajući ih s prednje strane malenim zasadima limuna i nara.
<BR>&nbsp;&nbsp;&nbsp;&nbsp;&nbsp;Divio sam se tim visećim vrtovima usred šume ružičastog i belog mermera, crvenog sardoniksa i plavosivih, kremastih i crnih cigala, kao i zelenih, žutih i tirskih purpurnih pločica, kad me prizor jednog landsknehta koji je stražario na ulazu u neku kasarnu podseti na obećanje koje sam dao onom oficiru peltasta prethodne noći. Pošto sam imao vrlo malo para i bio svestan da će mi zatrebati noću toplina mog gildaškog ogrtača, činilo mi se da je najbolji plan da kupim prostrani ogrtač od nekog jeftinog materijala i da ga obučem preko gildaškog. Prodavnice su se počele otvarati, ali u onima koje su nudile odeću video sam samo robu koja mom naumu nije odgovarala i koja je, uz to, bila još i preskupa za mene.
<BR>&nbsp;&nbsp;&nbsp;&nbsp;&nbsp;Tad mi još nije bila pala na um ideja da se, pre stizanja u Traks, bavim svojom profesijom; a i da sam se toga dosetio, odustao bih istog trenutka, jer sam pretpostavljao da je potražnja za uslugama mučitelja tako mala da nemam ozbiljnih izgleda da nađem poslodavce. Zamišljao sam, ukratko, da će ona tri asimusa i nekoliko oričoka i aesa u mome džepu morati da me nose sve do Traksa; ni slutio nisam koliki će mi honorari biti ponuđeni. Zato sam zurio u balmakane i surtute, u dolame i koporane od padovske svile, u matelazu i stotinu drugih skupocenih tkanina, ne ulazeći uopšte u radnje gde su se takve stvari prodavale niti, čak, zastajući da ih pažljivije razgledam.
<BR>&nbsp;&nbsp;&nbsp;&nbsp;&nbsp;Ubrzo je moja pažnja bila zavedena drugim vrstama robe. Iako o tome tada nisam imao pojma, hiljade plaćenika se upravo opremalo za letnji pohod. Na prodaju su bili izloženi blistavi vojnički ogrtači, ćebad za ispod sedla, zatim sama sedla i to sa oklopnim jabukama da bi se zaštitila bedra, zatim crvene tragačke kape, duga keten-koplja, lepeze od srebrne folije za signalizaciju, lukovi savijeni unazad, pa na oba kraja opet unapred, kakve koristi konjica; strele u tobolcima od deset i dvadeset komada, futrole za lukove napravljene od kuvane štavljene kože sa zlatastim nitima i komadićima sedefa i štitnici za strelce koji štite levi ručni zglavak od tetive luka. Dok sam gledao sve to, sećao sam se šta mi je, pre mog maskiranja, majstor Palaemon govorio o polasku za dobošem; iako sam prema matrozima iz naše Citadele osećao izvestan prezir, činilo mi se, sad, da čujem dugi štropot njihovih bubnjeva koji ih pozivaju na paradu i blistavi izazov upućen pomoću fanfara sa njihovih bedema.
<BR>&nbsp;&nbsp;&nbsp;&nbsp;&nbsp;Upravo kad sam, smeten svim ovim, sasvim zaboravio šta tražim, jedna vitka žena od oko dvadeset ili možda malčice više od dvadeset godina iziđe iz jedne od tamnih radnji da otključa rešetke. Na sebi je imala paunastu brokatnu haljinu, zapanjujuće bogatu i zapanjujuće iscepanu, i dok sam je gledao, sunce je dodirnulo jednu poterotinu taman ispod njenog struka i pretvorilo kožu, koja se tamo videla, u najbleđe zlato.
<BR>&nbsp;&nbsp;&nbsp;&nbsp;&nbsp;Ne mogu da objasnim žudnju koju sam osetio za njom tog trenutka i nastavio da osećam kasnije. Znao sam mnogo žena, a ova je, od svih njih, bila valjda najmanje lepa - manje graciozna od one koju sam najviše voleo, manje sladostrasnog izgleda nego druga, sa daleko manje kraljevskog nego što je u svome izgledu imala Tekla. Prosečne visine, kratkog nosa, širokih jagodičnih kostiju i sa onim izduženim smeđim očima koje često idu uz takve jagodice. Gledao sam je kako diže rešetke i voleo je ljubavlju smrtno žestokom, ali, ipak, ne ozbiljnom.
<BR>&nbsp;&nbsp;&nbsp;&nbsp;&nbsp;Naravno, prišao sam joj. Nisam joj se mogao odupreti ništa više no što bih se mogao odupreti slepoj grabljivosti Urta kad bih se otkotrljao preko ruba neke litice. Nisam znao šta bih joj kazao; plašio sam se da će ona, videći moj ogrtač od fuligina i moj mač, užasnuto ustuknuti. Međutim, ona se osmehnula, činilo se da se divi mome izgledu. Trenutak kasnije, pošto nisam ništa rekao, pitala me je šta želim; a ja sam je pitao da li zna gde bih mogao kupiti ogrtač.
<BR>&nbsp;&nbsp;&nbsp;&nbsp;&nbsp;"Jeste li sigurni da vam treba?" Glas joj je bio dublji nego što sam očekivao. "Već imate tako divan ogrtač. Smem li da pipnem?"
<BR>&nbsp;&nbsp;&nbsp;&nbsp;&nbsp;"Samo izvolite. Ako želite."
<BR>&nbsp;&nbsp;&nbsp;&nbsp;&nbsp;Dohvatila je rub i blago protrljala fuligin između dlanova. "Ovakvo crno nisam nikad videla - toliko je crno da nabore u njemu ne vidiš. Izgleda kao da mi je ruka iščezla. A taj mač. Je li to opal?"
<BR>&nbsp;&nbsp;&nbsp;&nbsp;&nbsp;"Da li biste želeli i mač da pogledate?"
<BR>&nbsp;&nbsp;&nbsp;&nbsp;&nbsp;"Ne, ne. Uopšte ne. Ali ako stvarno hoćete ogrtač..." Pokretom ruke pokazala je ka izlogu i ja videh da je pun polovnih odevnih predmeta svake vrste, đelaba, ogrtača sa kapuljačama, košulja, ženskih dugačkih haljina i tako dalje. "Veoma jeftino. Cene su zaista razumne. Ako samo uđete, sigurna sam da ćete naći to što tražite." Ušao sam kroz vrata na kojima su zazvečala neka zvonca, ali ta mlada žena nije ušla za mnom, iako sam se toliko živo nadao da će to učiniti.
<BR>&nbsp;&nbsp;&nbsp;&nbsp;&nbsp;Unutrašnjost je bila sumračna, ali, čim sam pogledao oko sebe bilo mi je jasno zašto tu ženu moj izgled nije uznemirio. Čovek koji je stajao iza tezge izgledao je strašnije nego ijedan mučitelj. Njegovo lice bilo je lice lobanje ili maltene takvo, sa tamnim jamama umesto očiju, smežuranim obrazima i ustima bez usana. Da se nije pomakao i progovorio ne bih uopšte verovao da je živ čovek, nego bih mislio da je to leš postavljen uspravno iza pulta u skladu sa morbidnom željom nekog bivšeg vlasnika.
</P></TD></TR></TABLE>
<P class="next">
<A HREF=p17.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
