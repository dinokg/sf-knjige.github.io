<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8. KONVERZACIONALIST
<P>&nbsp;&nbsp;&nbsp;&nbsp;&nbsp;Sledećeg dan sam, po prvi put, odneo Tekli ručak. Tokom jedne smene ostao sam uz nju, a kroz prorez na vratima ćelije često me je osmatrao Drote. Igrali smo igre reči, u čemu je ona bila daleko umešnija od mene, a posle nekog vremena počeli smo da pričamo o stvarima koje, navodno, javljaju oni koji su se vratili iz mrtvih; ona je o tome iznela ono što je pročitala u najmanjoj od donetih knjiga, naime - ne samo prihvaćena gledišta hierofonata nego i razne ekscentrične i jeretičke teorije.
<BR>&nbsp;&nbsp;&nbsp;&nbsp;&nbsp;"Kad budem na slobodi", reče ona, "osnovaću svoju sopstvenu sektu. Svakome ću reći da je tu reč o mudrosti koja mi je otkrivena dok sam boravila među mučiteljima. To će ljudi slušati."
<BR>&nbsp;&nbsp;&nbsp;&nbsp;&nbsp;Pitao sam je kakva će njena učenja biti.
<BR>&nbsp;&nbsp;&nbsp;&nbsp;&nbsp;"Da ne postoje agatodaimoni - dobri duhovi, niti život posle smrti. Da se um u smrti gasi kao u snu, samo još više."
<BR>&nbsp;&nbsp;&nbsp;&nbsp;&nbsp;"Ali šta ćeš reći, ko ti je to otkrio?"
<BR>&nbsp;&nbsp;&nbsp;&nbsp;&nbsp;Odmahnula je glavom, a onda oslonila šiljasti vrh svoje vilice na jednu šaku - poza koja je omogućavala da joj divno dođe do izražaja graciozna linija vrata. "To još nisam odlučila. Možda anđeo od leda. Ili duh. Šta misliš da je od te dvojice bolje?"
<BR>&nbsp;&nbsp;&nbsp;&nbsp;&nbsp;"Zar tu nema neke protivurečnosti?"
<BR>&nbsp;&nbsp;&nbsp;&nbsp;&nbsp;"Pa baš i ima." Njen glas bio je bogat od zadovoljstva koje joj je to pitanje dalo. "Ali u toj protivurečnosti ležaće privlačnost nove vere. Ne može se osnovati nova teologija na Ničemu, a ništa nije tako pouzdan temelj kao protivurečnost. Razmisli o velikim uspesima prošlosti - proglase da je neko njihovo božanstvo gospodar svih vaseljena, ali da je ipak potrebno da ga brane babe, kao da je neko dete koje se uplašilo od kokoši. Ili da ona vlast, koja nikog ne kažnjava dok još ima mogućnosti da se krivac popravi, posle kazni svakog kad više nema nikakvih izgleda da će se iko popraviti."
<BR>&nbsp;&nbsp;&nbsp;&nbsp;&nbsp;Rekoh: "Te stvari su odveć složene za mene."
<BR>&nbsp;&nbsp;&nbsp;&nbsp;&nbsp;"Ne, nisu. Rekla bih da si inteligentan kao i većina mladih ljudi. Ali vi, mučitelji, pretpostavljam, nemate nikakvu religiju. Da li vas teraju da se zakunete da nećete biti religiozni?"
<BR>&nbsp;&nbsp;&nbsp;&nbsp;&nbsp;"Ni u kom slučaju. Imamo svoju nebesku zaštitnicu i poštujemo praznike, kao i svaka druga gilda."
<BR>&nbsp;&nbsp;&nbsp;&nbsp;&nbsp;"Mi nemamo", reče ona. Za trenutak, kao da su je povukle misli o tome. "To samo gilde imaju, znaš, i vojska, koja je takođe jedna vrsta gilde. Mislim da bi nam bilo bolje kad bismo to imali. Ipak, svi ti dani posta i noći bdenja pretvorili su se u predstave, u prilike da se nosi nova odeća. Da li ti se dopada ovo?" Ustala je i pružila ruke da pokaže uprljanu haljinu.
<BR>&nbsp;&nbsp;&nbsp;&nbsp;&nbsp;"Vrlo je lepa", odvažih se da kažem. "Taj vez, i to kako su našiveni toliki sitni biseri."
<BR>&nbsp;&nbsp;&nbsp;&nbsp;&nbsp;"To je jedina stvar koju ovde imam - u tome sam bila kad sam povedena. Za večeru je, zapravo. Za vreme posle kasnog popodneva, a pre početka noći."
<BR>&nbsp;&nbsp;&nbsp;&nbsp;&nbsp;Rekao sam da sam siguran da će majstor Gerlous urediti da joj se donese još haljina, ako ona to zatraži.
<BR>&nbsp;&nbsp;&nbsp;&nbsp;&nbsp;"Zatražila sam već i on kaže da je poslao neke ljude u Kuću Apsoluta da mi donesu, ali da nisu mogli ništa da nađu, što znači da Kuća Apsoluta pokušava da glumi da ja ne postojim. Ipak, moguće je da je sva moja odeća poslata u naš dvorac na severu, ili u jednu od naših vila. On će reći svom sekretaru da im piše za to."
<BR>&nbsp;&nbsp;&nbsp;&nbsp;&nbsp;"Znaš li koga je poslao?" upitah. "Kuća Apsoluta mora biti velika bar kao naša Citadela, pa valjda niko ne može da je promaši."
<BR>&nbsp;&nbsp;&nbsp;&nbsp;&nbsp;"Naprotiv, vrlo se lako promaši. Ne vidi se, pa je moguće da dođeš do nje i ne znaš da si došao, osim uz mnogo sreće. Sem toga, pošto su drumovi zatvoreni, njima je dovoljno samo da kažu svojim uhoda da neku određenu grupu putnika treba uputiti u pogrešnom pravcu, a uhode oni imaju svuda."
<BR>&nbsp;&nbsp;&nbsp;&nbsp;&nbsp;Zaustio sam da pitam kako može biti nevidljiva Kuća Apsoluta (koju sam oduvek zamišljao kao džinovsku palatu sa blistavim kulama i zasvođenim dvoranama); ali Tekla je već razmišljala o nečem sasvim drugom, gladeći narukvicu koja je imala oblik krakena čiji su se pipci spleli oko njene bele ruke, a čije su oči bile kabošon-smaragdi - ovalni, ne rezani u facete. "Dopustili su mi da zadržim ovo. Velike je vrednosti. Platina, ne srebro. Stvarno sam bila iznenađena."
<BR>&nbsp;&nbsp;&nbsp;&nbsp;&nbsp;"Ovde nema nikog ko bi mogao biti podmićen."
<BR>&nbsp;&nbsp;&nbsp;&nbsp;&nbsp;"Moglo bi se prodati u Nesusu i kupiti odeća. Da li je iko od mojih prijatelja pokušao da me vidi? Znaš li to, Severijane?"
<BR>&nbsp;&nbsp;&nbsp;&nbsp;&nbsp;Odmahnuo sam glavom. "Ne bi bili pušteni unutra."
<BR>&nbsp;&nbsp;&nbsp;&nbsp;&nbsp;"To razumem, ali neko bi mogao pokušati. Znaš li da većina ljudi u Kući Apsoluta ne zna za postojanje ovog mesta? Vidim da mi ne veruješ."
<BR>&nbsp;&nbsp;&nbsp;&nbsp;&nbsp;"Misliš, ne znaju da postoji Citadela?"
<BR>&nbsp;&nbsp;&nbsp;&nbsp;&nbsp;"Naravno da znaju za Citadelu. Neki njeni delovi su otvoreni za svakoga, a, uostalom, ne možeš ne videti kule ako siđeš u južni deo živog grada, svejedno s koje si strane Ęola." Pljesnula je po metalnom zidu svoje ćelije. "Za ovo ne znaju - ili bi, bar, veliki deo njih poricao da ovo mesto još postoji."
<BR>&nbsp;&nbsp;&nbsp;&nbsp;&nbsp;Velika, velika dvorkinja je bila, a ja nešto gore od roba (mislim, u očima običnog naroda, koji ne može stvarno da razume zaduženja naše gilde). Pa ipak, kad je vreme isteklo i Drote kucnuo po odzvanjajućim vratima, ja sam bio taj koji je ustao i izišao iz ćelije i uskoro se popeo u čisti večernji vazduh, a Tekla je ostala unutra, da sluša ječanje i vrištanje drugih. (Iako je njena ćelija bila prilično udaljena od stepenišnog bunara, smeh sa trećeg nivoa mogao se čuti kad nije bilo nikog da s njom razgovara.)
<BR>&nbsp;&nbsp;&nbsp;&nbsp;&nbsp;U našoj spavaonici te večeri pitao sam da li iko zna imena onih kalfi koje je majstor Gerlous poslao da potraže Kuću Apsoluta. Niko nije znao, ali je moje pitanje izazvalo živu raspravu. Iako niko od dečaka nije to mesto video, pa čak ni razgovarao ni sa kim ko jeste, ipak je svaki čuo priče. Većina ih je bila o basnoslovnom bogatstvu - zlatne ploče, svilena ćebad ispod sedla, takve stvari. Najzanimljiviji su bili opisi autarha, koji bi morao biti nekakvo čudovište da bi se u sve to uklopio; visok kad stoji, običnog rasta kad sedi, star, mlad, žena obučena u muško i tako to. Još fantastičnije su bile priče o njegovom veziru, slavnom Ocu Inireu, koji je izgledao kao majmun i bio najstariji čovek na svetu.
<BR>&nbsp;&nbsp;&nbsp;&nbsp;&nbsp;Tek što smo počeli valjano da razmenjujemo priče o čudesima, neko zakuca na vrata. Najmlađi ih otvori i ja ugledah Rohea - obučenog ne u fuliginske čakšire i ogrtač kao što je to propisano pravilima gilde, nego u obične, mada nove i moderne, pantalone, košulju i kaput. Mahnuo mi je rukom, a kad sam došao do vrata da razgovaram s njim, naznačio je da treba da pođem za njim.
<BR>&nbsp;&nbsp;&nbsp;&nbsp;&nbsp;Kad smo stepeništem otišli malo dalje, on reče: "Bojim se da sam uplašio onog klinca. Ne zna ko sam."
<BR>&nbsp;&nbsp;&nbsp;&nbsp;&nbsp;"Ne zna, u toj odeći", rekoh. "Setio bi se kad bi te video u onoj tvojoj nekadašnjoj odeći."
<BR>&nbsp;&nbsp;&nbsp;&nbsp;&nbsp;To mu je prijalo, pa se nasmejao. "Znaš, tako je čudno bilo osećanje morati zakucati na ta vrata. Danas je, koji? Osamnaesti. Nije još ni tri meseca prošlo. Kako ti ide?"
<BR>&nbsp;&nbsp;&nbsp;&nbsp;&nbsp;"Prilično dobro."
<BR>&nbsp;&nbsp;&nbsp;&nbsp;&nbsp;"Izgleda da si pritegao bandu. Eata ti je pomoćnik, a? Neće postati kalfa još četiri godine, znači biće kapetan tri godine posle tebe. Iskustvo će mu dobro doći i sad mi je žao što ti nisi imao više iskustva pre nego što si bio primoran da uzmeš tu dužnost. Ja sam ti stajao na putu, ali nisam nimalo razmišljao o tome tada."
<BR>&nbsp;&nbsp;&nbsp;&nbsp;&nbsp;"Rohe, kuda idemo."
<BR>&nbsp;&nbsp;&nbsp;&nbsp;&nbsp;"Pa, prvo idemo dole u moju kabinu da te obučemo. Da li se raduješ što ćeš i ti postati kalfa, Severijane?"
<BR>&nbsp;&nbsp;&nbsp;&nbsp;&nbsp;Te poslednje reči je samo bacio preko ramena dok je dumbarao niz stepenice ispred mene i nije čekao nikakav odgovor.
<BR>&nbsp;&nbsp;&nbsp;&nbsp;&nbsp;Moj kostim uglavnom je bio kao njegov, samo drugih boja. Bili su tu ogrtači i kape za nas dvojicu. "Ovo će ti dobro doći", reče on dok sam to oblačio. "Napolju je zima, počinje i sneg." Dao mi je i jednu maramu i rekao mi da skinem svoje iznošene cipele i obujem par čizama.
<BR>&nbsp;&nbsp;&nbsp;&nbsp;&nbsp;"To su kalfenske", pobunio sam se. "Ne mogu ih nositi."
<BR>&nbsp;&nbsp;&nbsp;&nbsp;&nbsp;"Ma, hajde. Svako nosi crne čizme. Niko neće primetiti. Da li ti odgovaraju?"
<BR>&nbsp;&nbsp;&nbsp;&nbsp;&nbsp;Bile su prevelike, pa me je naterao da obujem par njegovih čarapa preko mojih.
<BR>&nbsp;&nbsp;&nbsp;&nbsp;&nbsp;"Nego, pare bi trebalo da budu kod mene, ali pošto uvek postoji mogućnost da se razdvojimo, bolje je da i ti imaš nekoliko asimusa." Izručio je novčiće u moj dlan. "Spreman? Idemo. Rado bih se vratio na vreme da malo i odspavam, ako bude moguće."
<BR>&nbsp;&nbsp;&nbsp;&nbsp;&nbsp;Izišli smo iz kule i umotani u čudnovatu odeću prošli oko Veštčje kule, da bismo izbili na nadsvođenu putanju koja vodi pored Martela do dvora koji nazivamo Razbijenim. Rohe je tačno rekao: počinjao je da pada sneg, perjaste pahuljice velike kao kraj mog palca koje su se kroz vazduh prosejavale tako sporo da se činilo da mora biti da su već godinama tako padale. Vetra nije bilo, pa smo čuli kako naše čizme krckaju probijajući se kroz novu, tanku masku dobro znanog sveta.
<BR>&nbsp;&nbsp;&nbsp;&nbsp;&nbsp;"Imaš sreće", reče mi Rohe. "Ne znam kako si ovo izveo, ali, hvala ti."
<BR>&nbsp;&nbsp;&nbsp;&nbsp;&nbsp;"Izveo šta?"
<BR>&nbsp;&nbsp;&nbsp;&nbsp;&nbsp;"Izlazak u Ehopraksiju i da tamo obojica dobijemo po jednu žensku. Znam da znaš - majstor Gerlous mi je rekao da je tebe već obavestio."
<BR>&nbsp;&nbsp;&nbsp;&nbsp;&nbsp;"To sam bio zaboravio, a sem toga, nisam bio siguran da on to misli ozbiljno. Je l' ćemo mi peške? Mora biti da je daleko."
<BR>&nbsp;&nbsp;&nbsp;&nbsp;&nbsp;"Nije toliko daleko koliko ti verovatno zamišljaš, ali, kao što rekoh, para imamo. Kod Gorke kapije će čekati fijakeri. Uvek ih tamo ima - ljudi stalno dolaze i odlaze, mada čovek, kad se zavuče u naše ćoše, ne bi pomislio da je tako."
<BR>&nbsp;&nbsp;&nbsp;&nbsp;&nbsp;Čisto radi razgovora, rekoh mu ono što je dvorkinja Tekla tvrdila: da mnogi ljudi u Kući Apsoluta ne znaju za naše postojanje.
<BR>&nbsp;&nbsp;&nbsp;&nbsp;&nbsp;"Siguran sam da je tako. Dok te odgajaju u esnafu, čini ti se da je on središte sveta. Ali kad malo odrasteš - takvo je bilo moje iskustvo, a znam da se na tebe mogu osloniti da ne širiš prepričavanja o tome - nešto ti malčice pukne u glavi i ti otkriješ da tvoja gilda ipak nije uporišna tačka vaseljene, nego samo jedan dobro plaćeni, neomiljeni posao u koji si slučajno upao."
<BR>&nbsp;&nbsp;&nbsp;&nbsp;&nbsp;Kao što je Rohe predvideo, tamo su bile i kočije, ukupno tri. Čekale su pokraj Razbijenog dvora. Jedna je bila aristokratska, sa naslikanim grbovima na vratima i sa palfrenijerima u kitnjastim livrejama, dok su druge dve bile obični fijakeri, mali i neukrašeni. Kočijaši su se, sa svojim niskim krznenim kapama, zgurili oko vatrice koju su naložili na kaldrmi. Viđena iz daljine, kroz sneg što pada, izgledala je kao da nije veća od iskre.
<BR>&nbsp;&nbsp;&nbsp;&nbsp;&nbsp;Rohe mahnu rukom i viknu i jedan kočijaš uskoči u svoje sedište, pucnu bičem i doveze se, tandrčući, nama u susret. Kad smo se našli unutra, upitah Rohea da li ovaj zna ko smo, a Rohe reče: "Mi smo dvojica optimata koji su imali neka posla u Citadeli, a sad polaze u Ehopraksiju na jedno veče zadovoljstva. To je sve što on zna i što treba da zna."
<BR>&nbsp;&nbsp;&nbsp;&nbsp;&nbsp;Zapitao sam se da li je Rohe u ovoj vrsti zadovoljstava mnogo iskusniji od mene. To nije izgledalo verovatno. U nadi da ću otkriti da li je već išao do našeg odredišta, zapitah ga gde je Ehopraksija.
<BR>&nbsp;&nbsp;&nbsp;&nbsp;&nbsp;"U kvartu Algedonik. Čuo si za njega?"
<BR>&nbsp;&nbsp;&nbsp;&nbsp;&nbsp;Klimnuh glavom i rekoh da je majstor Palaemon jednom rekao da je to jedan od najstarijih delova grada.
<BR>&nbsp;&nbsp;&nbsp;&nbsp;&nbsp;"Nije baš. Ima delova, dalje na jugu, koji su još stariji, gde žive samo omofagisti, žderači sirovog mesa. Citadela se nekada nalazila na severu od Nesusa, na izvesnoj udaljenosti. Da li si to znao?"
<BR>&nbsp;&nbsp;&nbsp;&nbsp;&nbsp;Odmahnuo sam glavom.
<BR>&nbsp;&nbsp;&nbsp;&nbsp;&nbsp;"Grad stalno puzi uz reku. Armigeri i optimati žele čistiju vodu - ne za piće, nego za svoje ribnjake, za kupanje i vožnju čamcima. Sem toga, svako ko stanuje previše blizu mora uvek je donekle sumnjiv. Zato najniži delovi, gde je voda najgora, bivaju potpuno napušteni. Na kraju ih napusti i zakon, a ko ostane, plaši se da naloži vatru zbog onog što bi dim mogao privući."
<BR>&nbsp;&nbsp;&nbsp;&nbsp;&nbsp;Gledao sam kroz prozor. Bili smo već prošli kroz jednu kapiju, meni nepoznatu, projurivši pored straže sa šlemovima; ali još smo se nalazili u Citadeli i spuštali se tesnacem između dva reda prozora koji su bili zatvoreni kapcima.
<BR>&nbsp;&nbsp;&nbsp;&nbsp;&nbsp;"Kad si kalfa, možeš u grad kad god hoćeš, pod uslovom da nisi na dužnosti."
<BR>&nbsp;&nbsp;&nbsp;&nbsp;&nbsp;To sam, dabome, već znao; ali zapitah Rohea da li mu to prija.
<BR>&nbsp;&nbsp;&nbsp;&nbsp;&nbsp;"Ne baš da prija... ja sam išao samo dvaput, istinu da ti kažem. Nije prijatno, ali je zanimljivo. Znaju ko si, dabome."
<BR>&nbsp;&nbsp;&nbsp;&nbsp;&nbsp;"Rekao si da vozač ne zna."
<BR>&nbsp;&nbsp;&nbsp;&nbsp;&nbsp;"Pa, on verovatno ne zna. Ti vozači idu po celom Nesusu. On bi mogao stanovati ma gde i u Citadelu ne zalaziti češće od jednom godišnje. Ali meštani znaju. Vojnici pričaju. Uvek znaju i uvek pričaju, to svako kaže. Oni kad izlaze, mogu da nose svoje uniforme."
<BR>&nbsp;&nbsp;&nbsp;&nbsp;&nbsp;"Svi ovi prozori su mračni. Ne verujem da u ovom delu Citadele iko stanuje."
<BR>&nbsp;&nbsp;&nbsp;&nbsp;&nbsp;"Sve se smanjuje. Tu niko ne može nešto naročito izmeniti. Manje hrane znači i manje naroda, sve dok ne dođe Novo sunce."
<BR>&nbsp;&nbsp;&nbsp;&nbsp;&nbsp;I pored hladnoće, u fijakeru mi je bilo zagušljivo. "Je l' još ima daleko da se ide?" upitah.
<BR>&nbsp;&nbsp;&nbsp;&nbsp;&nbsp;Rohe se tiho nasmejao. "Neizbežno je da budeš nervozan."
<BR>&nbsp;&nbsp;&nbsp;&nbsp;&nbsp;"Nisam nervozan."
<BR>&nbsp;&nbsp;&nbsp;&nbsp;&nbsp;"I te kako jesi. Samo, ne dozvoli da te to uznemirava. To je prirodna stvar. Mislim, nemoj da te nervira činjenica da jesi nervozan, ako razumeš što hoću da kažem."
<BR>&nbsp;&nbsp;&nbsp;&nbsp;&nbsp;"Sasvim sam miran."
<BR>&nbsp;&nbsp;&nbsp;&nbsp;&nbsp;"Može stvar i na brzinu, ako tako hoćeš. Sa tom ženom ne moraš ni da razgovaraš, ako nećeš. Nju baš briga. Naravno, razgovaraće, ako ti tako želiš. Ti plaćaš - u ovom slučaju, ja plaćam, ali načelo je isto. Ona će ti ispunjavati želje, u razumnim okvirima. Ako je udaraš ili vezuješ, naplatiće ti više."
<BR>&nbsp;&nbsp;&nbsp;&nbsp;&nbsp;"Je l' im to neko radi?"
<BR>&nbsp;&nbsp;&nbsp;&nbsp;&nbsp;"Pa, znaš, amateri. Ne verujem da bi ti to hteo, niti iko iz gilde to radi, sem ako se napije." Zastade na trenutak. "A te žene krše zakon, pa prema tome, ne mogu da se žale."
<BR>&nbsp;&nbsp;&nbsp;&nbsp;&nbsp;Naš fijaker, proklizavajući na zastrašujući način u stranu, izlete iz tog tesnaca i jurnu kroz drugi, još uži, koji je krivudao ka istoku.
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
