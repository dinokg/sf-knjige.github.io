<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>27. JE LI MRTAV?
<P>&nbsp;&nbsp;&nbsp;&nbsp;&nbsp;Sangvinarno polje, za koje su svi moji čitaoci svakako i ranije čuli, mada ga neki, nadam se, nikad nisu posetili i nikad neće, leži severozapadno od zidanih zona naše prestonice Nesusa, između stambenih enklava gradskih armigera i prostora gde ksenagija Plavih dimarha ima svoju kasarnu i svoje štale. Polje se nalazi dovoljno blizu Zida da neko kao ja, neko ko nikad ranije stvarno nije išao blizu, pomisli da je vrlo blizu; zapravo je potrebno pešačiti još desetak liga krivudavim ulicama, mukotrpno, da bi se stiglo do samog podnožja zida. Koliko se dvoboja može istovremeno održavati, ne znam. Prostor za svaki dvoboj odvojen je ogradom, ali moguće je da se te ograde - na koje se gledaoci naslanjaju, a neki i po njima sede, kako je kome volja - pomeraju, razmeštaju svako veče prema potrebi. Samo jednom sam bio tamo i stekao sam utisak da je to mesto, sa svojom ugaženom travom i ćutljivim, usporenim posmatračima, čudno i puno sete.
<BR>&nbsp;&nbsp;&nbsp;&nbsp;&nbsp;Tokom onog kratkog vremena koje sam proveo na prestolu mnoga pitanja bila su preča od monomahije. Bez obzira na to da li su dvoboji dobra stvar ili su (kao što sam sklon da verujem) zla stvar, oni su neizbežni u društvu kao što je naše, koje mora, zarad svog opstanka, uzdizati vojne vrednosti iznad svih drugih vrednosti, i u kome se tako mali deo oružane sile države može izdvojiti za svrhe policijskog nadzora nad stanovništvom.
<BR>&nbsp;&nbsp;&nbsp;&nbsp;&nbsp;A jesu li dvoboji zlo?
<BR>&nbsp;&nbsp;&nbsp;&nbsp;&nbsp;U onim epohama gde su dvoboji bili zakonom zabranjeni (a takvih epoha je, sudeći po onome što sam ja čitao, bilo na stotine), događala su se, umesto dvoboja, ubistva - i to, pretežno, ubistva one vrste koja bi se monomahijom mogla izbeći (čini se da je to i svrha monomahije): ubistva proistekla iz svađa među srodnicima, prijateljima i poznanicima. A kad se dogodi takvo ubistvo, umiru dve osobe, a ne jedna, zato što snage reda pronađu ubicu (čoveka koji je postao kriminalac ne zbog svoje sklnosti nego sticajem okolnosti) i ubiju ga, kao da će smrću ubice žrtva biti vraćena u život. Prema tome, ako u, recimo, hiljadu legalnih dvoboja bude hiljadu mrtvih (što nije nimalo verovatno, jer se većina tih okršaja ne završava smrću), a ako se time spreči pet stotine ubistava, država ne trpi nikakvu povećanu štetu.
<BR>&nbsp;&nbsp;&nbsp;&nbsp;&nbsp;Osim toga, dvoboje će verovatno preživeti ljudi koji su podobni da brane državu i da daju zdravo potomstvo, dok kod ubistava ne preživi niko, a ako ubica i preživi, to će, najverovatnije, biti samo opak čovek, a ne snažan, brz, niti pametan.
<BR>&nbsp;&nbsp;&nbsp;&nbsp;&nbsp;A ipak, kako se lako spletke mogu umešati u monomahiju.
<BR>&nbsp;&nbsp;&nbsp;&nbsp;&nbsp;Izvikivanje raznih imena čuli smo još sa sto koraka udaljenosti; bilo je formalno, bilo je glasno i čulo se jače nego kreket hila, žabica koje žive na drveću.
<BR>&nbsp;&nbsp;&nbsp;&nbsp;&nbsp;"Kadrou od Sedamnaest kamenova!"
<BR>&nbsp;&nbsp;&nbsp;&nbsp;&nbsp;"Sabas od Razdvojene livade!"
<BR>&nbsp;&nbsp;&nbsp;&nbsp;&nbsp;"Laurencija iz Doma harfe!" (To, ženskim glasom.)
<BR>&nbsp;&nbsp;&nbsp;&nbsp;&nbsp;Pitao sam Agiju ko to izvikuje.
<BR>&nbsp;&nbsp;&nbsp;&nbsp;&nbsp;"Izazivači ili izazvani. Viču svoje ime - ili dovedu slugu da viče za njih - i na taj način javljaju celom svetu da su došli, a protivnik nije."
<BR>&nbsp;&nbsp;&nbsp;&nbsp;&nbsp;"Kadrou od Sedamnaest kamenova!"
<BR>&nbsp;&nbsp;&nbsp;&nbsp;&nbsp;Nestajuće sunce, čiji se disk već sa tri četvrtine svoje veličine sakrio iza neprobojne crnine Zida, dalo je nebu narandžastu i višnjevu boju, rumenu i svetloljubičastu. Te boje su padale na gomilu monomahista i gledalaca maltene onako kao što u slikarstvu zlatni zraci božanske naklnosti padaju na hijerarhe, dajući svima prisutnima neki nematerijalni izgled, taumaturški, kao da su svi ti ljudi pre jednog trenutka stvoreni zamahom platna na pozornici i da će sledećeg trenutka neko zazviždati, a oni svi iščeznuti.
<BR>&nbsp;&nbsp;&nbsp;&nbsp;&nbsp;"Laurencija iz Doma harfe!"
<BR>&nbsp;&nbsp;&nbsp;&nbsp;&nbsp;"Agija", rekoh, a iz blizine začusmo, ne znajući tačno odakle, samrtni ropac u nekom ljudskom grlu. "Agija, sada ti poviči: 'Severijan od Kule matahinske.'"
<BR>&nbsp;&nbsp;&nbsp;&nbsp;&nbsp;"Nisam ti ja služavka. Dernjaj se sam ako ti se dernja."
<BR>&nbsp;&nbsp;&nbsp;&nbsp;&nbsp;"Kadrou od Sedamnaest kamenova!"
<BR>&nbsp;&nbsp;&nbsp;&nbsp;&nbsp;"Šta me tako gledaš, Severijane. Kamo sreće da nismo ni došli! Severijan! Severijan od mučitelja! Severijan iz Citadele! Iz kule bola! Smrti! Smrt je došla!" Šakom sam je zahvatio ispod uva i ona se opružila po zemlji, a avern pored nje.
<BR>&nbsp;&nbsp;&nbsp;&nbsp;&nbsp;Dorkas me ščepa za mišicu. "Nije trebalo to da uradiš, Severijane."
<BR>&nbsp;&nbsp;&nbsp;&nbsp;&nbsp;"Bio je to samo šamar, ništa joj neće biti."
<BR>&nbsp;&nbsp;&nbsp;&nbsp;&nbsp;"Mrzeće te još više."
<BR>&nbsp;&nbsp;&nbsp;&nbsp;&nbsp;"Ti, znači, misliš da me sad mrzi."
<BR>&nbsp;&nbsp;&nbsp;&nbsp;&nbsp;Dorkas nije odgovorila, a sledećeg trenutka sam i ja sam zaboravio da sam to pitanje postavio - jer, ugledao sam, na izvesnoj udaljenosti, među gomilom, avern.
<BR>&nbsp;&nbsp;&nbsp;&nbsp;&nbsp;Naš teren je bio krug, ravan, nekih petnaest koraka u prečniku, potpuno ograđen, ali sa dva ulaza na dva suprotna kraja.
<BR>&nbsp;&nbsp;&nbsp;&nbsp;&nbsp;Efor reče: "Ponuđeno je i prihvaćeno da se presudi pomoću averna. Mesto je ovde. Vreme je sad. Samo ostaje da se odluči da li ćete se boriti kako sad stojite, ili nagi, ili drugačije. Da vas čujemo?"
<BR>&nbsp;&nbsp;&nbsp;&nbsp;&nbsp;Pre nego što sam stigao išta da kažem, Dorkas uzviknu: "Goli! Onaj tamo je oklopljen."
<BR>&nbsp;&nbsp;&nbsp;&nbsp;&nbsp;Septentrionašev groteskni šlem odmahnu levo-desno. Kao većina konjaničkih šlemova, ostavljao je otkrivene uši da bi konjanik bolje čuo trubne znake i uzviknuta naređenja svojih starešina; učini mi se da u senci iza obraznog dela šlema vidim uzanu crnu traku, te pokušah da se prisetim gde sam već video nešto takvo.
<BR>&nbsp;&nbsp;&nbsp;&nbsp;&nbsp;Efor zapita: "Vi, hiparhe, odbijate?"
<BR>&nbsp;&nbsp;&nbsp;&nbsp;&nbsp;"U mojoj zemlji muškarci ne idu goli, osim u prisustvu samo žena."
<BR>&nbsp;&nbsp;&nbsp;&nbsp;&nbsp;"On ima oklop", javi se Dorkas ponovo. "A ovaj čovek ni košulju." Njen je glas, dotad stalno tako tih, u ovom sumraku odzvanjao kao zvono.
<BR>&nbsp;&nbsp;&nbsp;&nbsp;&nbsp;"Skinuću oklop." Septentrionaš zabaci ogrtač i diže jednu ruku u oklopnoj rukavici do ramenskog dela svog prsnog oklopa. Prsni oklop skliznu i pade mu oko nogu. Očekivao sam da ću ugledati prsa masivna kao kod majstora Gerlousa, ali videh uža od mojih.
<BR>&nbsp;&nbsp;&nbsp;&nbsp;&nbsp;"I šlem, i šlem!"
<BR>&nbsp;&nbsp;&nbsp;&nbsp;&nbsp;Taj član Septentrionaške garde opet odmahnu glavom, a efor upita: "Vaše odbijanje je bespogovorno?"
<BR>&nbsp;&nbsp;&nbsp;&nbsp;&nbsp;"Jeste." Onda usledi jedva primetan tren oklevanja. "Mogu samo reći da mi je dato uputstvo da ga ne skidam."
<BR>&nbsp;&nbsp;&nbsp;&nbsp;&nbsp;Efor se okrete meni. "Mislim da niko od nas ne bi želeo da dovede u neprijatnu situaciju ovoga hiparha, a još manje onu ličnost - ja ne kazujem ko bi to mogao biti - kojoj on služi. Mislim da bi najmudriji kurs bio, gospodine, da vama damo neku prednost na ime nadoknade za to. Imate li nešto takvo u vidu?"
<BR>&nbsp;&nbsp;&nbsp;&nbsp;&nbsp;Agija, koja ni reč nije progovorila otkad sam je udario, sad progovori: "Odbij da se boriš, Severijane. Ili zatraži pravo da prednost zatražiš kasnije kad ti bude zatrebala."
<BR>&nbsp;&nbsp;&nbsp;&nbsp;&nbsp;Dorkas, koja je već razvezala trake od krpa kojima smo bili vezali avern, takođ rečee: "Odbij da se boriš."
<BR>&nbsp;&nbsp;&nbsp;&nbsp;&nbsp;"Predaleko sam otišao, ne mogu sad odustajati."
<BR>&nbsp;&nbsp;&nbsp;&nbsp;&nbsp;Efor naglašeno upita: "Jeste li se odlučili, sire?"
<BR>&nbsp;&nbsp;&nbsp;&nbsp;&nbsp;"Mislim da jesam." U jahačkoj torbici imao sam masku. Kao i sve maske u našoj gildi, bila je od tanke štavljene kože ojačane izduženim koštanim pločicama. Nisam znao hoće li takva maska zadržati bačeni list averna - ali je prijalo čuti kako gledaoci uvlače vazduh kad sam je rasklopio.
<BR>&nbsp;&nbsp;&nbsp;&nbsp;&nbsp;"Spremni ste sada? I hiparh? I armiger? Gospodine, morate dati nekom taj mač da ga pridrži. Ne sme se nositi nikakvo oružje osim averna."
<BR>&nbsp;&nbsp;&nbsp;&nbsp;&nbsp;Osvrnuh se da pogledom potražim Agiju, ali ona se bila izgubila negde u gomili. Dorkas mi dade smrtonosni cvet, a ja njoj Terminus Est.
<BR>&nbsp;&nbsp;&nbsp;&nbsp;&nbsp;"Počinji!"
<BR>&nbsp;&nbsp;&nbsp;&nbsp;&nbsp;Pored uva mi fijuknu jedan list. Hiparh je nastupao, vrdajući tamo-amo; levom rukom je držao svoj avern ispod najnižeg lišća, a desnu je pružao napred kao da hoće da mi otme moj avern. Setio sam se da me je Agija upozoravala na opasnost od ovoga, pa sam ga primakao bliže sebi, najbliže što sam se usuđivao.
<BR>&nbsp;&nbsp;&nbsp;&nbsp;&nbsp;Tokom sledećih pet dahova vremena obilazili smo se po krugu. Onda sam izmahnuo ka njegovoj ispruženoj ruci. Uzvratio je svojom biljkom. Digao sam avern iznad glave kao mač i uvideo da je to idealan položaj: izmiče tu ugroženu dršku iz dohvata mog protivnika, omogućuje mi da udaram nadole celom biljkom kad god hoću, a ipak ostavlja i mogućnost da desnom rukom otkidam listove. Ovu poslednju mogućnost odmah sam proverio, otkinuo sam jedan list i hitnuo ga vodoravnim vrtenjem ka njegovom licu. Iako zaštićen šlemom, izmakao se, a gomila iza njega se razbežala kud koji da ih taj projektil ne pogodi. Bacio sam još jedan, pa sledeći i taj se u vazduhu sudario sa njegovim listom.
<BR>&nbsp;&nbsp;&nbsp;&nbsp;&nbsp;Vredelo je videti ishod tog sudara. Umesto da listovi jedan drugom oduzmu zamah i zveknu zajedno na tlo kao što bi se to dogodilo sa neživim sečivima, ova dva lista se obaviše svojim dugim oštricama jedan oko drugog i počeše da se ubadaju vrhovima tako munjevito, uz tako razorno cepanje i sečenje da još ni lakat nisu pali kroz vazduh, a već su se pretvorili u dronjave trake crnkaste zelene boje koje dadoše stotinu boja i zavrteše se kao dečja čigra...
<BR>&nbsp;&nbsp;&nbsp;&nbsp;&nbsp;Nešto me je pritiskalo ili me je neko gurao u leđa. Kao da neki neznanac stoji iza mene i naslanja svoju kičmu na moju, pritiska, ali ne jako. Bilo mi je hladno, pa je toplina njegovog tela prijala.
<BR>&nbsp;&nbsp;&nbsp;&nbsp;&nbsp;"Severijane!" Dorkasin glas, ali kao da je odlutala daleko.
<BR>&nbsp;&nbsp;&nbsp;&nbsp;&nbsp;"Severijane! Pa zar mu niko neće pomoći? Pusti me!"
<BR>&nbsp;&nbsp;&nbsp;&nbsp;&nbsp;Sva zvona zvone. Te boje za koje sam mislio da su boje zaraćenog lišća zapravo su na nebu gde se ispod razvijene aurore odmotala i druga - veliko pašalsko jaje krunisano svim bojama palete. Nadomak moje glave nečiji glas je upitao: "Je li mrtav?" a neko je odgovorio smirenim, činjeničnim tonom: "Nego šta. Ti listovi ubiju uvek. Nego, da vidiš kako ga odvlače?"
<BR>&nbsp;&nbsp;&nbsp;&nbsp;&nbsp;Septentrionašev glas (čudno poznat) reče: "Na osnovu prava pobednika tražim da uzmem njegovu odeću i oružje. Dajte mi taj mač."
<BR>&nbsp;&nbsp;&nbsp;&nbsp;&nbsp;Digao sam se u sedeći položaj. Ta dva iskomadana lista još i sada su se borila, nejakim trzajevima, nekoliko koraka od mojih čizama. S one strane njih stajao je septentrionaš, još držeći svoj avern. Udahnu sam da zapitam šta je to bilo i nešto mi pade sa prsa u krilo - list okrvavljenog vrha.
<BR>&nbsp;&nbsp;&nbsp;&nbsp;&nbsp;Videći me, hiparh se munjevito okrete držeći avern. Između nas, šireći ruke, stade efor. Sa ograde neki gledalac povika: "Otmena pravila! Otmena pravila, vojniče! Pusti ga da ustane i uzme oružje!"
<BR>&nbsp;&nbsp;&nbsp;&nbsp;&nbsp;Jedva stadoh na noge. Tupavo sam se okretao, gledao gde mi je avern, najzad ga našao samo zato što je ležao pokraj nogu Dorkas koja se rvala sa Agijom. Septentrionaš povika: "Morao bi da bude mrtav!" Efor reče: "Ali nije, hiparše. Kad uzme oružje, možete borbu nastaviti."
<BR>&nbsp;&nbsp;&nbsp;&nbsp;&nbsp;Uhvatio sam svoj avern za stabljiku i učinilo mi se da držim rep neke životinje hladne krvi, ali žive. Avern mi se migoljio u ruci, zazveketao lišćem. Agija je vikala: "Svetogrđe!" i ja zastadoh da je pogledam, onda digoh avern i okrenuh se da se suočim sa septentrionašem.
<BR>&nbsp;&nbsp;&nbsp;&nbsp;&nbsp;Od šlema mu nisam video oči, ali je svaka linija njegovog tela pokazivala strah. Jedan trenutak kao da je šetao pogledom od mene do Agije. Onda se okrete i navali da beži prema onom otvoru u ogradi kroz koji je ušao. Prolaz mu je bio zakrčen gomilom gledalaca i on poče da šiba po njima avernom kao bičem, levo i desno. Prolomio se krik, zatim nastade kreščendo krikova. Mene je moj sopstveni avern vukao natrag, zapravo, već ga nije ni bilo, nego me je neko stezao za šaku. Dorkas. Negde, daleko, Agija je vrisnula: "Agilus!" a neka druga žena je povikala: "Laurencija iz Doma harfe!"
</P></TD></TR></TABLE>
<P class="next">
<A HREF=p28.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
