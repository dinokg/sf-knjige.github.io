<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4. NAGOVEŠTAJNE SENKE
<P>&nbsp;&nbsp;&nbsp;&nbsp;&nbsp;Da bih izbegao rulju iz Kraljevske kafane pošao sam pobočnom ulicom u Soho, nameravajući da izbijem na Ridžent strit negde više.
<BR>&nbsp;&nbsp;&nbsp;&nbsp;&nbsp;Možda je glad terala ljude iz kuća. Koji god razlog bio, našao sam da su delovi u koje sam sada ušao pretrpaniji od svih ostalih što sam ih video posle napuštanja bolnice. Stalno je dolazilo do sudara na pločniku i u uskim ulicama, a pometnju onih koji su pokušavali da hodaju povećavale su grupe što su se skupljale ispred već mnogih razbijenih izloga trgovina. Niko među nagomilanim ljudima nije izgledao sasvim siguran pred kakvom se trgovinom nalazi. Neki napred pokušavali su da to saznaju pipajući predmete koje bi mogli prepoznati; drugi, preduzetniji, peli su se u izloge rizikujući da se povrede na uspravnim krhotinama stakla.
<BR>&nbsp;&nbsp;&nbsp;&nbsp;&nbsp;Osećao sam da bi trebalo da pokažem tim ljudima gde da nađu hranu. Da li da to učinim? Kad bih ih poveo do kakve još nedirnute trgovine s hranom nastala bi gomila koja bi je ne samo razgrabila za pet minuta nego bi pri tome prignječila nekoliko svojih slabijih članova. U svakom slučaju, sva hrana će uskoro nestati, a šta da se onda radi s hiljadama koje zahtevaju još? Manja grupa mogla bi se i održati nekako na životu izvesno vreme - ali koga uzeti, a koga izostaviti? Kako sam god gledao na stvar, nije mi se ukazivao nikakav očigledan i pravilan put.
<BR>&nbsp;&nbsp;&nbsp;&nbsp;&nbsp;Pred mojim očima odvijala se nemilosrdna borba, bez plemenitosti, bez kompromisa. Čovek koji bi udario u drugu osobu i osetio da ona nosi neki zamotuljak, zgrabio bi ga i klisnuo uzdajući se da u njemu ima nešto za jelo, dok bi orobljeni besno hvatao po vazduhu i udarao oko sebe. Jednom sam morao hitro koraknuti u stranu da me ne bi srušio postariji čovek koji je izleteo na ulicu, ne obazirući se na moguće prepreke. Na licu je imao veoma lukav izraz, a u naručju je škrto stiskao dve limenke crvene boje. Na jednom uglu preprečila mi je put grupa koja je gotovo plakala od besa nad zbunjenim detetom koje je videlo, ali je bilo suviše malo da bi shvatilo šta od njega žele.
<BR>&nbsp;&nbsp;&nbsp;&nbsp;&nbsp;Počelo mi je bivati neugodno. S mojom civilizovanom težnjom da budem od pomoći ovim ljudima borio se instinkt koji mi je govorio da se držim po strani. Oni su već brzo gubili uobičajenu kontrolu nad sobom. Uz to sam osećao neracionalnu krivicu što vidim, a oni ne vide. To mi je davalo čudan osećaj da se krijem od njih u isto vreme dok se krećem među njima. Kasnije se ispostavilo koliko je bio pravilan taj instinkt.
<BR>&nbsp;&nbsp;&nbsp;&nbsp;&nbsp;Blizu Golden skvera pokušavao sam da odlučim da li da krenem levo i vratim se do Ridžent strita gde bi mi šira ulica omogućila lakši prolaz. Upravo sam zaokretao za ugao koji bi me odveo u tom pravcu kad me je iznenada zaustavio prodoran vrisak. On je zaustavio i sve ostale. Duž cele ulice svi su stajali okrećući glave na ovu i onu stranu, uznemireno pokušavajući da pogode šta se dešava. Ta uzbuna povrh njihove nesreće i nervne napetosti prouzrokovala je plač izvesnog broja žena, ali ni nervi muškaraca nisu bili u najboljem stanju, što se videlo po kratkim psovkama. Jer taj zvuk je bio zlokoban, jedna od stvari koje su podsvesno iščekivali. Čekali su da se ponovi.
<BR>&nbsp;&nbsp;&nbsp;&nbsp;&nbsp;Ponovio se. Uplašeni i zamirući u dahtanju; ali manje uznemirujući sada kad je čovek bio na njega spreman. Ovoga puta mogao sam mu odrediti smer. Nekoliko koraka dovelo me je do jednog prolaza. Dok sam zaokretao za njegov ugao, ponovo se začuo vrisak koji je bio napola dahtanje.
<BR>&nbsp;&nbsp;&nbsp;&nbsp;&nbsp;Njegov uzrok nalazio se nekoliko metara niz prolaz. Jedna devojka je čučala na tlu dok ju je krupan muškarac udarao metalnim štapom. Zadnji deo njene haljine bio je pocepan, a koža ispod nje bila je išarana crvenim modricama. Kad sam stigao bliže, video sam zašto nije bežala - ruke su joj bile vezane odostrag, a konopac ih je vezivao o muškarčev levi ručni zglob.
<BR>&nbsp;&nbsp;&nbsp;&nbsp;&nbsp;Stigao sam do njih kad je njegova ruka bila uzdignuta spremajući se da ponovo zada udarac. Bilo je lako istrgnuti štap iz njegove ruke kad on to nije očekivao i spustiti ga snažno na njegovo rame. On se smesta ritnuo u mom pravcu, ali sam se ja brzo izmakao; njegov domašaj bio je ograničen konopcem vezanim oko zgloba. Još jednom je jako udario po vazduhu. Ne naišavši ni na šta okrenuo se i umesto toga udario devojku nogom da se iskali. Onda ju je opsovao i povukao konopac da je uspravi na noge. Udario sam ga postrance po glavi upravo toliko jako da prestane i da mu izvesno vreme bruji u njoj - nekako se nisam mogao prisiliti da oborim slepca, čak ni toga tipa. Dok se oporavljao, brzo sam se sagnuo i prerezao konopac koji ih je spajao. Lagano sam ga gurnuo u prsa; on se zateturao i napola se zaokrenuo tako da je izgubio osećaj za smer. Oslobođenom levom rukom zamahnuo je široko i snažno. Nije me pogodio, nego je udario u zid od cigle. Nakon toga isključivo se posvetio bolu u svojim povređenim zglavcima. Pomogao sam devojci da ustane, odvezao joj ruke i odveo je niz prolaz, dok je on još strašno psovao za nama.
<BR>&nbsp;&nbsp;&nbsp;&nbsp;&nbsp;Kad smo zaokrenuli na ulicu, počela je dolaziti k sebi. Okrenula je prema meni umazano lice, umrljano suzama, i pogledala me odozdo.
<BR>&nbsp;&nbsp;&nbsp;&nbsp;&nbsp;"Pa vi vidite!" rekla je ne verujući.
<BR>&nbsp;&nbsp;&nbsp;&nbsp;&nbsp;"Svakako da vidim", kazao sam.
<BR>&nbsp;&nbsp;&nbsp;&nbsp;&nbsp;"Oh, hvala bogu! Hvala bogu! Mislila sam da sam jedina", rekla je i ponovo briznula u plač.
<BR>&nbsp;&nbsp;&nbsp;&nbsp;&nbsp;Pogledao sam unaokolo. Nekoliko metara dalje stajala je krčma u kojoj je svirao gramofon, lupale su čaše i svi su se žestoko zabavljali. Još nekoliko metara iza nje videla se manja, još nedirnuta krčma. Čvrst udarac ramenom razbio je vrata točionice. Napola sam uneo devojku i spustio je na stolicu. Onda sam razbio još jednu stolicu i stavio dve noge kroz ručke zaljuljanih vrata da bih odvratio druge posetioce, a zatim sam posvetio pažnju okrepljujućim napicima na baru.
<BR>&nbsp;&nbsp;&nbsp;&nbsp;&nbsp;Nije nam se žurilo. Srkala je svoju prvu čašu i šmrcala nad njom. Pustio sam je da se sredi, vrteći stalak svoje čaše i slušajući glas sa gramofona u drugoj krčmi kako peva trenutno popularan, mada prilično tužan šlager:
<BR>
<BR>&nbsp;&nbsp;&nbsp;&nbsp;&nbsp;Moja je ljubav zaključana u frižider,
<BR>&nbsp;&nbsp;&nbsp;&nbsp;&nbsp;A moje srce smrznuto u termostatu.
<BR>&nbsp;&nbsp;&nbsp;&nbsp;&nbsp;Otišla je s frajerom na neki neboder
<BR>&nbsp;&nbsp;&nbsp;&nbsp;&nbsp;I napisala da neće nikad da se vrati.
<BR>&nbsp;&nbsp;&nbsp;&nbsp;&nbsp;Sad kad me više ne voli ona,
<BR>&nbsp;&nbsp;&nbsp;&nbsp;&nbsp;Ja sam čovek-hladiona,
<BR>&nbsp;&nbsp;&nbsp;&nbsp;&nbsp;I nije u redu
<BR>&nbsp;&nbsp;&nbsp;&nbsp;&nbsp;Biti na ledu
<BR>&nbsp;&nbsp;&nbsp;&nbsp;&nbsp;Sa ljubavlju zaključanom u frižider
<BR>&nbsp;&nbsp;&nbsp;&nbsp;&nbsp;I srcem smrznutim u termostatu.
<BR>
<BR>&nbsp;&nbsp;&nbsp;&nbsp;&nbsp;S vremena na vreme bacio bih krišom pogled na devojku. Njena odeća, bar ono što je od nje ostalo, bila je dobrog kvaliteta. I njen je glas bio dobar - verovatno ne sa pozornice ili filma, jer se nije promenio uprkos napetosti. Bila je plava, ali još mnogo nijansi daleko od platinaste. Verovatno je ispod prljavštine bila zgodna. Bila je osam ili deset centimetara niža od mene, vitka, ali ne mršava. Izgledala je kao da bi u slučaju potrebe imala snage, ali snage koja u njenih otprilike dvadeset i četiri godine vrlo verovatno nije bila trošena ni na što važnije od udaranja lopte, plesanja i možda obuzdavanja konja. Njene lepo oblikovane ruke bile su glatke, a nokti koji su još bili celi odavali su više dekorativnu nego praktičnu dužinu.
<BR>&nbsp;&nbsp;&nbsp;&nbsp;&nbsp;Piće je postepeno pomagalo. Ispivši, oporavila se dovoljno da bi joj se povratile navike.
<BR>&nbsp;&nbsp;&nbsp;&nbsp;&nbsp;"Bože, mora da izgledam strašno", primetila je.
<BR>&nbsp;&nbsp;&nbsp;&nbsp;&nbsp;Činilo se da nije bilo nikoga koji bi to mogao zapaziti sem mene, ali sam to prećutao.
<BR>&nbsp;&nbsp;&nbsp;&nbsp;&nbsp;Ustala je i pošla do ogledala.
<BR>&nbsp;&nbsp;&nbsp;&nbsp;&nbsp;"Stvarno izgledam strašno", potvrdila je. "Gde...?"
<BR>&nbsp;&nbsp;&nbsp;&nbsp;&nbsp;"Pokušajte tamo", predložio sam.
<BR>&nbsp;&nbsp;&nbsp;&nbsp;&nbsp;Prošlo je otprilike dvadeset minuta pre nego što se vratila. S obzirom na oskudne mogućnosti kojima mora da je raspolagala, obavila je uspešan posao: moral joj je bio na mnogo većoj visini. Sad je više nalikovala na režisersku predstavuu o filmskoj junakinji posle tuče, nego na osobu kojoj se to stvarno desilo.
<BR>&nbsp;&nbsp;&nbsp;&nbsp;&nbsp;"Cigaretu?" upitao sam dok sam prema njoj gurao još jednu čašu za okrepu.
<BR>&nbsp;&nbsp;&nbsp;&nbsp;&nbsp;Dok se proces oporavljanja završavao uspeli smo da razmenimo naše priče. Da bih joj dao vremena, prvi sam ispričao svoju priču. Onda je rekla:
<BR>&nbsp;&nbsp;&nbsp;&nbsp;&nbsp;"Đavolski se stidim. Ja nisam nimalo slična tome, zbilja - ovakvoj kakvu ste me našli, mislim. Zapravo sam prilično samopouzdana, mada niste dobili takav utisak. Ali mi je ova stvar došla navrh glave. Ono što se desilo, samo je po sebi dosta strašno, ali odjednom nisam više mogla izdržati tu bezizglednost i pala sam u paniku. Počela sam misliti da sam ja možda jedina osoba na celom svetu koja vidi. To me je skršilo i odjednom sam postala prestrašena i smešna, živci su mi popustili i počela sam urlati kao devojka u viktorijanskoj melodrami. Nikad ne bih verovala da mogu učiniti tako nešto."
<BR>&nbsp;&nbsp;&nbsp;&nbsp;&nbsp;"Neka vas to ne brine", rekao sam. "Verovatno ćemo uskoro naučiti mnoge čudne stvari o sebi."
<BR>&nbsp;&nbsp;&nbsp;&nbsp;&nbsp;"Ali, to me ipak brine. Ako počinjem tako gubiti kontrolu..." nije završila rečenicu.
<BR>&nbsp;&nbsp;&nbsp;&nbsp;&nbsp;"Ja sam bio prilično blizu panike u onoj bolnici", rekao sam. "Mi smo ljudska bića, a ne strojevi za računanje."
<BR>&nbsp;&nbsp;&nbsp;&nbsp;&nbsp;Ona se zvala Džozela Pejton. To mi se ime činilo nekako poznato, ali ga nisam mogao nigde smestiti. Stanovala je u ulici Din u Sv. Džons Vud; rejon se manje-više slagao s mojim pretpostavkama. Sećao sam se ulice Din. Udobne male vile, većinom ružne, ali sve skupe. Izbegla je opštu nesreću isto tako slučajno kao i ja - možda i više. U ponedeljak uveče bila je na jednoj zabavi, prilično velikoj čini se.
<BR>&nbsp;&nbsp;&nbsp;&nbsp;&nbsp;"Mislim da je neko kome su takve stvari zabavne pomešao pića", rekla je. "Nikad se nisam osećala tako loše na kraju zabave, a nisam mnogo popila."
<BR>&nbsp;&nbsp;&nbsp;&nbsp;&nbsp;Utorka se sećala kao dana nejasnog bola i rekordnog mamurluka. Oko četiri posle podne bilo joj je dosta. Pozvonila je i naredila da je ne uznemiruju, makar došle komete, potresi ili sudnji dan. Nakon tog ultimatuma uzela je jaku dozu sredstva za spavanje koja je na prazan želudac delovala efikasnošću sredstva za omamljivanje.
<BR>&nbsp;&nbsp;&nbsp;&nbsp;&nbsp;Otad nije više znala ništa sve do ovoga jutra. Probudio ju je otac kad je upao u njenu sobu.
<BR>&nbsp;&nbsp;&nbsp;&nbsp;&nbsp;"Džozela", rekao je, "tako ti boga, pozovi doktora Majla. Reci mu da sam oslepeo - potpuno oslepeo."
<BR>&nbsp;&nbsp;&nbsp;&nbsp;&nbsp;S čuđenjem je konstatovala da je bilo gotovo devet sati. Ustala je i obukla se na brzinu. Posluga se nije javljala ni na očevo ni na njeno zvonjenje. Kad je pošla da je probudi, konstatovala je na svoj užas da je i služinčad slepa.
<BR>&nbsp;&nbsp;&nbsp;&nbsp;&nbsp;Uz telefon koji nije radio činilo joj se kao jedino mogućno da sedne u automobil i sama dovede doktora. Tihe ulice i odsustvo saobraćaja bili su čudni, ali je vozila gotovo dva kilometra pre nego što je shvatila šta se desilo. Onda se umalo nije vratila u panici, ali to ne bi nikome koristilo. Još je postojala mogućnost da je doktor izbegao toj nepoznatoj bolesti upravo kao i ona. Tako je nastavila da vozi sa očajničkom, ali sve manjom nadom.
<BR>&nbsp;&nbsp;&nbsp;&nbsp;&nbsp;Na pola puta niz Ridžent strit, motor je počeo isprekidano kašljucati i konačno stao. Kad je onako naglo pošla nije pogledala da li ima benzina: sad je i rezervna kanta bila prazna.
<BR>&nbsp;&nbsp;&nbsp;&nbsp;&nbsp;Sedela je jedan trenutak u stravi. Sva lica koja je mogla videti bila su okrenuta prema njoj, ali je već shvatila da je niko od tih ljudi ne može videti niti joj pomoći. Izišla je iz automobila s nadom da će negde u blizini naići na garažu, ali i spremna da u protivnom pređe ostatak puta pešice. Kad je zalupila vrata za sobom, jedan glas je pozvao:
<BR>&nbsp;&nbsp;&nbsp;&nbsp;&nbsp;"Hej! Samo časak, prijatelju!"
<BR>&nbsp;&nbsp;&nbsp;&nbsp;&nbsp;Okrenula se i videla nekog čoveka kako tapka prema njoj.
<BR>&nbsp;&nbsp;&nbsp;&nbsp;&nbsp;"Šta želite?" upitala je. Nije joj se ni najmanje svideo njegov izgled.
<BR>&nbsp;&nbsp;&nbsp;&nbsp;&nbsp;Njegovo držanje se promenilo kad joj je čuo glas. "Izgubio sam put. Ne znam gde sam", rekao je.
<BR>&nbsp;&nbsp;&nbsp;&nbsp;&nbsp;"To je Ridžent strit. Bioskop 'Nova galerija' upravo je iza vas", rekla mu je i okrenula se da ode.
<BR>&nbsp;&nbsp;&nbsp;&nbsp;&nbsp;"Pokažite mi samo gde je rub pločnika, gospođice, hoćete li?" zamolio je.
<BR>&nbsp;&nbsp;&nbsp;&nbsp;&nbsp;Oklevala je trenutak i u tom je on stigao bliže. Njegova ispružena ruka tražila je i dodirnula njen rukav. Nasrnuo je napred i uhvatio obe njene ruke u bolan stisak.
<BR>&nbsp;&nbsp;&nbsp;&nbsp;&nbsp;"A tako, ti dakle vidiš!" rekao je. "Za kog bi vraga ti trebalo da vidiš kad ja ne mogu... ni svi drugi?"
<BR>&nbsp;&nbsp;&nbsp;&nbsp;&nbsp;Pre nego što je shvatila šta se dešava, on ju je okrenuo i oborio na zemlju tako da je ležala na ulici s njegovim kolenima na svojim leđima. Uhvatio je oba njena ručna zgloba jednom ručetinom i počeo ih vezivati komadom konopca iz svog džepa. Onda je ustao i osovio je ponovo na noge.
<BR>&nbsp;&nbsp;&nbsp;&nbsp;&nbsp;"U redu", rekao je. "Od sada možeš slobodno gledati i za mene. Gladan sam. Odvedi me negde gde ima dobre njupe. Polazi!"
<BR>&nbsp;&nbsp;&nbsp;&nbsp;&nbsp;Džozela se otimala.
<BR>&nbsp;&nbsp;&nbsp;&nbsp;&nbsp;"Neću. Smesta mi odvežite ruke. Ja..."
<BR>&nbsp;&nbsp;&nbsp;&nbsp;&nbsp;Prekinuo ju je šamarom.
<BR>&nbsp;&nbsp;&nbsp;&nbsp;&nbsp;"Dosta s tim, devojko moja. Hajde sada. Požuri. Hrane, čuješ li?"
<BR>&nbsp;&nbsp;&nbsp;&nbsp;&nbsp;"Kažem vam da neću."
<BR>&nbsp;&nbsp;&nbsp;&nbsp;&nbsp;"Prokleto bilo, hoćeš, hoćeš, devojko moja", uveravao ju je.
<BR>&nbsp;&nbsp;&nbsp;&nbsp;&nbsp;I morala je.
<BR>&nbsp;&nbsp;&nbsp;&nbsp;&nbsp;Činila je to i stalno vrebala priliku da pobegne. A on je baš to i očekivao. Jednom je gotovo uspela, ali je bio suviše brz. Čim se istrgla, podmetnuo joj je nogu i pala je, a pre nego što se digla, već ju je ponovo zgrabio. Nakon toga je našao jak konopac i privezao je uz svoju ruku.
<BR>&nbsp;&nbsp;&nbsp;&nbsp;&nbsp;Odvela ga je najpre do jedne kafane i dovela do frižidera. On više nije radio, ali je bio krcat još svežom hranom. Sledeća stanica bio je jedan bar u kome je hteo irskog viskija. Mogla je videti viski na visokoj polici izvan njegovog dohvata.
<BR>&nbsp;&nbsp;&nbsp;&nbsp;&nbsp;"Kad biste mi odvezali ruke...", predložila je.
<BR>&nbsp;&nbsp;&nbsp;&nbsp;&nbsp;"Šta, pa da mi razbiješ glavu bocom? Nisam rođen juče, devojko moja. Ne, uzeću škotski. Gde je?"
<BR>&nbsp;&nbsp;&nbsp;&nbsp;&nbsp;Govorila mu je šta je bilo u raznim bocama dok ih je uzimao u ruku.
<BR>&nbsp;&nbsp;&nbsp;&nbsp;&nbsp;"Mislim da nisam bila pri punoj svesti", objašnjavala je. "Sad vidim pola tuceta načina na koje bih ga mogla izigrati. Verovatno bih ga kasnije ubila da vi niste stigli. Ali čovek se ne može odjednom promeniti i postati brutalan - bar ja ne mogu. Na početku nisam jednostavno mogla jasno da mislim. Imala sam neku vrstu osećaja da se to danas više ne dešava i da će neko uskoro stići i prekinuti ga."
<BR>&nbsp;&nbsp;&nbsp;&nbsp;&nbsp;U baru je nastala tuča. Još jedna grupa ljudi i žena pronašla je otvorena vrata i ušla. Njen zarobljivač joj je neoprezno naredio da im kaže šta je bilo u boci koju su našli. Svi su prestali govoriti i okrenuli su svoje ugašene oči prema njoj. Nastao je šapat i dva čoveka su koraknula oprezno napred... Njihova lica imala su odlučan izgled. Povukla je konopac.
<BR>&nbsp;&nbsp;&nbsp;&nbsp;&nbsp;"Pazite!" povikala je.
<BR>&nbsp;&nbsp;&nbsp;&nbsp;&nbsp;Njen zarobljivač je bez ikakvog oklevanja zamahnuo čizmom. Bio je to spretan udarac. Jedan čovek se srušio s krikom bola. Drugi je skočio napred, ali se ona izmakla u stranu tako da je tresnuo o tezgu.
<BR>&nbsp;&nbsp;&nbsp;&nbsp;&nbsp;"Prokleto bilo, ostavite je na miru!" viknuo je čovek koji ju je držao u zarobljeništvu. Okretao je lice preteći s jedne strane na drugu. "Ona je moja. Ja sam je našao."
<BR>&nbsp;&nbsp;&nbsp;&nbsp;&nbsp;Ali bilo je jasno da oni drugi nisu nameravali tako lako da odustanu. Čak i da su mogli videti preteći izraz na licu njenog pratioca, bilo je malo verovatno da bi ih to zaustavilo. Džozela je počela shvatiti da je dar vida, čak i iz druge ruke, bio sada nešto što je daleko prelazilo sva bogatstva i da se njegovo posedovanje nije ispuštalo bez ogorčene borbe. Počeli su da se približavaju pipajući rukama ispred sebe. Ispruživši jednu nogu, zadenula ju je za stolicu i srušila je ispred njih.
<BR>&nbsp;&nbsp;&nbsp;&nbsp;&nbsp;"Dođite!" povikala je vukući svoga pratioca nazad.
<BR>&nbsp;&nbsp;&nbsp;&nbsp;&nbsp;Dva muškarca su se spotakla preko oborene stolice, a jedna žena je pala preko njih. Za kratko vreme, mesto je postalo poprište zbrkane borbe. Pronašla je put kroz nju i tako su pobegli na ulicu.
<BR>&nbsp;&nbsp;&nbsp;&nbsp;&nbsp;Jedva da je znala zašto je to učinila sem što je izgled robovanja u svojstvu očiju te grupe bio još gori od njenog položaja. A ni onaj čovek se nije pokazao zahvalan. Samo joj je naredio da nađe drugi bar, i to prazan.
<BR>&nbsp;&nbsp;&nbsp;&nbsp;&nbsp;"Mislim", rasuđivala je, "da on možda nije ni bio u stvari tako loš, mada se to ne bi moglo zaključiti po samoj spoljašnosti. Ali je bio uplašen. Duboko u sebi, on je bio mnogo više uplašen nego ja. Dao mi je nešto hrane i pića. Počeo je da me tuće samo zato što se napio, a ja nisam htela da uđem u njegovu kuću sa njim. Ne znam šta bi se desilo da vi niste stigli." Zastala je, a zatim dodala: "Ali još se jako stidim. To pokazuje na šta može moderna žena spasti na koncu konaca, zar ne? Na krikove i na padanja u nesvest - do đavola!"
<BR>&nbsp;&nbsp;&nbsp;&nbsp;&nbsp;Izgledala je i očito se osećala mnogo bolje, mada je drhtala kad je uzimala čašu.
<BR>&nbsp;&nbsp;&nbsp;&nbsp;&nbsp;"Mislim", rekao sam, "da sam prilično glup što se toga tiče - i prilično srećan. Trebalo je da shvatim implikacije kad sam video onu ženu s detetom na Pikadiliju. Samo me slučaj sačuvao od iste gužve kao i vas."
<BR>&nbsp;&nbsp;&nbsp;&nbsp;&nbsp;"Svi ljudi koji su posedovali veliko blago, uvek su živeli u nesigurnosti", rekla je zamišljeno.
<BR>&nbsp;&nbsp;&nbsp;&nbsp;&nbsp;"Od sada ću to držati u pameti", kazao sam.
<BR>&nbsp;&nbsp;&nbsp;&nbsp;&nbsp;"To je već vrlo dobro utisnuto u moju pamet", rekla je ona.
<BR>&nbsp;&nbsp;&nbsp;&nbsp;&nbsp;Sedeli smo i slušali galamu iz druge krčme nekoliko minuta.
<BR>&nbsp;&nbsp;&nbsp;&nbsp;&nbsp;"I šta ćemo sada?" upitao sam konačno.
<BR>&nbsp;&nbsp;&nbsp;&nbsp;&nbsp;"Moram se vratiti kući: tamo je moj otac. Očigledno nema smisla i dalje pokušavati da nađem doktora, pa sve da je i on jedan od srećnika."
<BR>&nbsp;&nbsp;&nbsp;&nbsp;&nbsp;Izgledalo je kao da će nešto dodati, ali je oklevala.
<BR>&nbsp;&nbsp;&nbsp;&nbsp;&nbsp;"Imate li nešto protiv ako i ja dođem?" upitao sam. "Čini mi se da ovo nije vreme kad bi ljudi naše vrste trebalo da hodaju sami po svetu."
<BR>&nbsp;&nbsp;&nbsp;&nbsp;&nbsp;Okrenula se prema meni i zahvalno me pogledala.
<BR>&nbsp;&nbsp;&nbsp;&nbsp;&nbsp;"Hvala vam. Upravo sam htela da vas zamolim, ali sam mislila da možda postoji neko koga biste želeli potražiti."
<BR>&nbsp;&nbsp;&nbsp;&nbsp;&nbsp;"Nema nikoga", rekao sam. "U svakom slučaju ne u Londonu."
<BR>&nbsp;&nbsp;&nbsp;&nbsp;&nbsp;"To mi je drago. Ne da se toliko plašim da me opet ne uhvate - biću suviše oprezna za to. Ali da budem iskrena, bojim se samoće. Počinjem se osećati tako - tako osamljena i napuštena."
<BR>&nbsp;&nbsp;&nbsp;&nbsp;&nbsp;Meni su se stvari javljale u novom svetlu. Osećaj olakšanja bio je umanjen shvatanjem mračne situacije koja bi nas mogla čekati. Na početku nisam mogao a da ne osetim izvesnu nadmoć, pa prema tome i samopouzdanje. Naši izgledi da preživimo katastrofu bili su milion puta veći od izgleda drugih. Tamo gde oni moraju tumarati, pipati i pogađati, mi smo mogli jednostavno ući i uzeti. Ali na pomolu su bile još mnoge druge stvari...
<BR>&nbsp;&nbsp;&nbsp;&nbsp;&nbsp;Rekao sam: "Zanima me koliko nas je još izbeglo katastrofu? Sreo sam još jednog čoveka, jedno dete i jednu bebu; vi niste sreli nikoga. Čini mi se da ćemo se uveriti kako je vid veoma retka pojava. Neki među onim drugim već su očigledno shvatili da se jedina mogućnost opstanka sastoji u tome da nabave nekoga ko vidi. Kad to svi budu shvatili, naši izgledi neće biti najbolji."
<BR>&nbsp;&nbsp;&nbsp;&nbsp;&nbsp;Budućnost mi se u tom trenutku činila kao izbor između samotne egzistencije - u stalnom strahu od zarobljavanja - i okupljanja izabrane grupe na koju bismo se mogli osloniti da će nas čuvati od drugih. Mi bismo igrali ulogu neke vrste kombinovanog vođe i zarobljenika, a to bi pratila gadna slika krvavih ratova između bandi da bi nas posedovali. Još sam s nelagodnošću razređivao te mogućnosti kad me Džozela vratila u sadašnjost ustavši.
<BR>&nbsp;&nbsp;&nbsp;&nbsp;&nbsp;"Moramo ići", rekla je. "Jadni otac. Prošlo je četiri."
<BR>&nbsp;&nbsp;&nbsp;&nbsp;&nbsp;Ponovo u Ridžent stritu, iznenada sam se nečega setio.
<BR>&nbsp;&nbsp;&nbsp;&nbsp;&nbsp;"Hajdemo preko puta", rekao sam. "Mislim da se sećam jedne trgovine ovde blizu..."
<BR>&nbsp;&nbsp;&nbsp;&nbsp;&nbsp;Trgovina je još postojala. Snabdeli smo se s nekoliko korisnih noževa u koricama i remenjem za njih.
<BR>&nbsp;&nbsp;&nbsp;&nbsp;&nbsp;"Osećam se kao gusar", rekla je Džozela dok je opasivala remen.
<BR>&nbsp;&nbsp;&nbsp;&nbsp;&nbsp;"Pretpostavljam da je bolje biti gusar nego gusarska devojka", kazao sam.
<BR>&nbsp;&nbsp;&nbsp;&nbsp;&nbsp;Nekoliko metara uz ulicu našli smo veliku sjajnu limuzinu. Izgledala je kao vozilo koje samo prede. Ali kad sam upalio motor, buka nam se učinila jača od sveg normalnog prometa jedne bučne ulice. Probili smo se prema severu vozeći u cik -cak oko olupina i prolaznika koji bi se ukočili nasred ulice kada bi nas čuli kako se približavamo. Celim putem, glave su se okretale prema nama s nadom, a lica se izdužavala kad bismo prošli. Jedna zgrada na našem putu burno je plamtela, a oblak dima dizao se s drugog požara negde više uz Oksford strit. Bilo je više ljudi u Oksford Serkusu, ali smo vešto prošli pored njih, zatim kraj Bibisija, i tako na sever prema cesti u Ridžent parku.
<BR>&nbsp;&nbsp;&nbsp;&nbsp;&nbsp;Osetili smo olakšanje kad smo izišli iz ulica i stigli do otvorenog prostora gde nije bilo nesrećnika koji lutaju i pipaju. Jedine pokretne stvari koje smo videli na prostranim travnjacima bile su dve ili tri male grupe trifida koje su teturale prema jugu. Nekako su bili uspeli da iščupaju kolce i sad su ih vukli za sobom zajedno s lancima. Setio sam se da je u ogradi kraj zoološkog vrta bilo nekoliko nepotkresanih primeraka, od kojih je manji broj bio privezan uz kočeve, a veći deo iza dvostruke žice, i začudio sam se kako su izišli. I Džozela ih je primetila.
<BR>&nbsp;&nbsp;&nbsp;&nbsp;&nbsp;"Za njih neće biti velike promene", rekla je.
<BR>&nbsp;&nbsp;&nbsp;&nbsp;&nbsp;Na preostalom delu puta bilo je malo prepreka. Posle nekoliko minuta zaustavio sam se kraj kuće koju mi je pokazala. Izišli smo iz automobila i ja sam gurnuo vrtna vratanca. Kratak kolnik pred kućom zaokretao je za nasad grmlja koji je zaklanjao veći deo fasade. Kad smo zaokrenuli za ugao, Džozela kriknu i potrča napred. Jedna osoba ležala je na šljunku potrbuške, ali glave okrenute tako da se videla jedna strana lica. Na prvi pogled sam jasno opazio crvenu prugu preko obraza.
<BR>&nbsp;&nbsp;&nbsp;&nbsp;&nbsp;"Stanite!" povikao sam.
<BR>&nbsp;&nbsp;&nbsp;&nbsp;&nbsp;Moj glas bio je dovoljno užasnut da je zaustavi.
<BR>&nbsp;&nbsp;&nbsp;&nbsp;&nbsp;Bio sam opazio trifida. Vrebao je u žbunju nadomak opružene spodobe.
<BR>&nbsp;&nbsp;&nbsp;&nbsp;&nbsp;"Nazad! Brzo!" rekao sam.
<BR>&nbsp;&nbsp;&nbsp;&nbsp;&nbsp;Ona je oklevala, i dalje gledajući čoveka na tlu. "Ali moram...", počela je okrećući se prema meni. Onda je zastala; oči su joj se raširile i kriknula je.
<BR>&nbsp;&nbsp;&nbsp;&nbsp;&nbsp;Naglo sam se okrenuo i video jednog trifida kako se uzdiže nada mnom u mojoj neposrednoj blizini.
<BR>&nbsp;&nbsp;&nbsp;&nbsp;&nbsp;Jednim automatskim pokretom stavio sam ruke preko očiju. Čuo sam fijuk bodlje kad je mlatnula prema meni, ali nisam pao u nesvest, nije čak bilo ni grozne opekotine. Čovekov um radi kao munja u takvom času; ipak me je više instinkt nego razbor naveo da skočim na njega pre nego što me je opet mogao udariti. Sukobio sam se s njim i prevrnuo ga; dok smo zajedno padali, moje su se ruke našle na gornjem delu stabljike u pokušaju da iščupam čašku i bodlju. Trifidske stabljike se ne lome, ali se mogu oštetiti. Ova je bila temeljito oštećena pre nego što sam ustao.
<BR>&nbsp;&nbsp;&nbsp;&nbsp;&nbsp;Džozela je stajala kao ukopana na istom mestu.
<BR>&nbsp;&nbsp;&nbsp;&nbsp;&nbsp;"Dođite ovamo", kazao sam. "Drugi je u grmlju iza vas." Pogledala je prestrašeno iza sebe i prišla mi.
<BR>&nbsp;&nbsp;&nbsp;&nbsp;&nbsp;"Ali, on vas je udario", rekla je. "Zašto niste...?"
<BR>&nbsp;&nbsp;&nbsp;&nbsp;&nbsp;"Ne znam. Trebalo bi da budem", rekao sam.
<BR>&nbsp;&nbsp;&nbsp;&nbsp;&nbsp;Pogledao sam oborenog trifida. Setivši se iznenada noževa koje smo nabavili imajući na umu sasvim druge neprijatelje, upotrebio sam svoj nož da odrežem bodljiku pri dnu. Pogledao sam je.
<BR>&nbsp;&nbsp;&nbsp;&nbsp;&nbsp;"Evo odgovora", rekao sam pokazujući kesice sa otrovom. "Vidite, one su prazne, istrošene. Da su bile pune, ili bar delom pune..." Pokazao sam palcem nadole.
<BR>&nbsp;&nbsp;&nbsp;&nbsp;&nbsp;Morao sam biti zahvalan tome i mojoj stečenoj otpornosti prema otrovu. Ali je ipak preko gornje strane mojih ruku i preko mog vrata ostao svetlocrven znak koji je đavolski svrbeo. Trljao sam ga dok sam stajao i gledao bodlju.
<BR>&nbsp;&nbsp;&nbsp;&nbsp;&nbsp;"To je čudno...", promrmljao sam više sam za sebe, ali me je ona čula.
<BR>&nbsp;&nbsp;&nbsp;&nbsp;&nbsp;"Šta je čudno?"
<BR>&nbsp;&nbsp;&nbsp;&nbsp;&nbsp;"Nikad ranije nisam video trifida s tako potpuno praznim kesicama za otrov. Mora da je đavolski mnogo ubadao."
<BR>&nbsp;&nbsp;&nbsp;&nbsp;&nbsp;Ali sumnjam da me je čula. Ponovo je usresredila svoju pažnju na čoveka ispruženog po kolniku motreći istovremeno trifida uz njega.
<BR>&nbsp;&nbsp;&nbsp;&nbsp;&nbsp;"Kako bismo ga mogli izneti?" upitala je.
<BR>&nbsp;&nbsp;&nbsp;&nbsp;&nbsp;"Ne možemo dok se ne obračunamo s tom stvari", kazao sam. "Sem toga - pa, bojim se da mu više ne možemo pomoći."
<BR>&nbsp;&nbsp;&nbsp;&nbsp;&nbsp;"Mislite da je mrtav?"
<BR>&nbsp;&nbsp;&nbsp;&nbsp;&nbsp;Klimnuo sam glavom. "Da. Nema ni najmanje sumnje - već sam video ubodene ljude. Ko je on?" upitao sam.
<BR>&nbsp;&nbsp;&nbsp;&nbsp;&nbsp;"Stari Pirson. On je bio naš vrtlar i šofer moga oca. Drag starac - znala sam ga celog života."
<BR>&nbsp;&nbsp;&nbsp;&nbsp;&nbsp;"Žao mi je", počeo sam pokušavajući da se setim nečeg što bi više odgovaralo, ali me je ona prekinula:
<BR>&nbsp;&nbsp;&nbsp;&nbsp;&nbsp;"Pogledajte! Oh, pogledajte!" Pokazala je na stazu koja je vodila oko kuće. Iza ugla je virila noga u crnoj čarapi i ženskoj cipeli.
<BR>&nbsp;&nbsp;&nbsp;&nbsp;&nbsp;Oprezno smo izvideli položaj, a zatim smo bezbedno stigli do tačke s koje smo mogli bolje videti. Devojka u crnoj haljini ležala je napola na stazi, a napola u gredici cveća. Njeno lepo sveže lice bilo je nagrđeno jarkocrvenom prugom. Džozela se zagrcnula; suze su joj navrle na oči.
<BR>&nbsp;&nbsp;&nbsp;&nbsp;&nbsp;"Oh! Oh, to je Ani! Jadna mala Ani!"
<BR>&nbsp;&nbsp;&nbsp;&nbsp;&nbsp;Pokušao sam da je malo utešim.
<BR>&nbsp;&nbsp;&nbsp;&nbsp;&nbsp;"Jedva da su to mogli osetiti, njih oboje", kazao sam. "Kad je dovoljno jako da ubije, to je nemilosrdno brzo."
<BR>&nbsp;&nbsp;&nbsp;&nbsp;&nbsp;Uz nju nismo opazili nikakvog drugog trifida u zasedi. Možda ih je oboje napao isti. Zajedno smo prešli stazu i ušli u kuću na sporedna vrata. Džozela je viknula. Nije bilo odgovora. Viknula je ponovo. Oboje smo slušali u potpunoj tišini koja je obavijala kuću. Okrenula se i pogledala me. Nijedno od nas nije ništa reklo. Tiho me povela uz jedan prolaz do vrata prekrivenih flanelom. Kad je otvorila vrata začuo se fijuk i nešto je udarilo po vratima i vratnicama, dva ili tri centimetra iznad njene glave. Brzo ih je zatvorila i okrenula se prema meni raširenih očiju.
<BR>&nbsp;&nbsp;&nbsp;&nbsp;&nbsp;"Jedan je u holu", rekla je.
<BR>&nbsp;&nbsp;&nbsp;&nbsp;&nbsp;Govorila je prestrašenim polušapatom kao da je on sluša.
<BR>&nbsp;&nbsp;&nbsp;&nbsp;&nbsp;Vratili smo se do kućnih vrata i ponovo izišli u vrt. Držeći se travnjaka da bi naši koraci ostali nečujni stali smo da obliazimo oko kuće sve dok nismo mogli pogledati u predvorje stana. Staklena vrata koja su vodila u vrt bila su otvorena, a staklo na jednoj strani bilo je razbijeno. Trag blatnjavih mrlja vodio je preko praga i ćilima. Na kraju traga, u sredini sobe, stajao je trifid. Vrh njegove stabljike gotovo je dodirivao strop i veoma se slabo njihao. Blizu njegovog vlažnog dlakavog stabla ležalo je telo starijeg čoveka odevenog u svetlu svilenu kućnu haljinu. Uhvatio sam Džozelu za nadlakticu. Bojao sam se da bi mogla jurnuti unutra.
<BR>&nbsp;&nbsp;&nbsp;&nbsp;&nbsp;"Je li to - vaš otac?" upitao sam, mada sam znao da to mora biti on.
<BR>&nbsp;&nbsp;&nbsp;&nbsp;&nbsp;"Da", rekla je i prekrila rukama lice. Drhtala je.
<BR>&nbsp;&nbsp;&nbsp;&nbsp;&nbsp;Stajao sam nepomično, pazeći da trifid ne krene prema nama. Onda sam se setio maramice i pružio joj svoju. Niko tu nije mogao pomoći. Posle kratkog vremena povratila je donekle kontrolu nad sobom. Sećajući se ljudi koje smo videli toga dana rekao sam:
<BR>&nbsp;&nbsp;&nbsp;&nbsp;&nbsp;"Znate, mislim da bih radije da mi se to desilo, nego da budem kao oni drugi."
<BR>&nbsp;&nbsp;&nbsp;&nbsp;&nbsp;"Da", rekla je posle pauze.
<BR>&nbsp;&nbsp;&nbsp;&nbsp;&nbsp;Podigla je pogled prema nebu. Bilo je meko plavo, bez dubine, s nekoliko oblačića koji su lebdeli kao bela perca:
<BR>&nbsp;&nbsp;&nbsp;&nbsp;&nbsp;"Oh, da", ponovila je s više uverenja. "Jadni tata. Ne bi mogao izdržati slepilo. Suviše je voleo sve to." Ponovo je pogledala u sobu. "Šta da radimo? Ne mogu ga ostaviti..."
<BR>&nbsp;&nbsp;&nbsp;&nbsp;&nbsp;Toga trena sam spazio odraz kretanja u nerazbijenom prozoru. Brzo sam se okrenuo i iza nas spazio jednog trifida kako izlazi iz grmlja i kreće preko tratine. Teturao je na putu koji je vodio ravno prema nama. Čuo sam kako šušte kožnati listovi dok se stabljika njihala napred i natrag.
<BR>&nbsp;&nbsp;&nbsp;&nbsp;&nbsp;Nije bilo vremena za oklevanje. Nisam imao pojma koliko ih još može biti u okolini. Zgrabio sam Džozelu ponovo za nadlakticu i otrčao s njom natrag istim putem kojim smo i došli.
<BR>&nbsp;&nbsp;&nbsp;&nbsp;&nbsp;Kad smo se uvukli u sigurnost automobila, konačno je briznula u pravi plač.
<BR>&nbsp;&nbsp;&nbsp;&nbsp;&nbsp;Biće joj bolje da se dobro isplače. Zapalio sam cigaretu i razmislio o sledećem potezu. Jasno da joj se neće dopasti pomisao da ostavi svog oca onako kako smo ga našli. Poželeće da bude pošteno pokopan - a to je, čini se, značilo da bi nas dvoje trebalo da iskopamo grob i obavimo ceo taj posao. A pre nego što bismo to i pokušali bilo bi potrebno nabaviti sredstva za obračun sa već prisutnim trifidima i za odbijanje onih koji bi se mogli pojaviti. Sve u svemu, ja bih bio za to da odustane od cele stvari, ali to nije moj otac...
<BR>&nbsp;&nbsp;&nbsp;&nbsp;&nbsp;Što sam više razmatrao novi vid stvari, to mi se on manje dopadao. Niti sam imao pojma koliko bi trifida moglo biti u Londonu. U svakom parku bar nekoliko. Obično je u njima bilo nekoliko potkresanih koji su smeli slobodno da šetaju, često je bilo i drugih, s nedirnutim bodljama, koji su bili privezani za kolac, ili bezopasnih iza žičane mreže. Misleći na one koje smo videli kako prelaze Ridžent park zapitao sam se koliko se njih čuvalo u ogradama uz zoološki vrt i koliko ih je pobeglo. I u privatnim vrtovima biće ih izvestan broj; čovek bi očekivao da su svi bezopasno potkresani, ali nikad se ne zna do kakve glupe nebrige može doći. A zatim, bilo je nekoliko rasadnika i eksperimentalnih stanica nešto dalje van grada...
<BR>&nbsp;&nbsp;&nbsp;&nbsp;&nbsp;Dok sam sedeo utonuvši u misli osećao sam kako me progoni zapretano sećanje; neki sled ideja koje nisu bile potpuno povezane. Tražio sam ga tren ili dva: onda je iznenada stigao. Mogao sam gotovo čuti Valterov glas kako kazuje:
<BR>&nbsp;&nbsp;&nbsp;&nbsp;&nbsp;"Kažem ti, trifid ima mnogo bolje mogućnosti za opstanak nego slepac."
<BR>&nbsp;&nbsp;&nbsp;&nbsp;&nbsp;On je, razume se, govorio o ljudima koji su oslepeli usled uboda trifida. Ipak, to me je potreslo. Više nego potreslo. Uplašio sam se.
<BR>&nbsp;&nbsp;&nbsp;&nbsp;&nbsp;Preneo sam se u mislima malo unazad. Ne, to je prosto izrekao u toku uopštenog razmatranja, pa ipak je sad zvučalo jezivo...
<BR>&nbsp;&nbsp;&nbsp;&nbsp;&nbsp;"Uzmite nam vid", rekao je, "i naše nadmoći nad njima nema više."
<BR>&nbsp;&nbsp;&nbsp;&nbsp;&nbsp;Dakako, podudarnosti se stalno zbivaju, ali čovek ih zapazi samo tu i tamo...
<BR>&nbsp;&nbsp;&nbsp;&nbsp;&nbsp;Škripa po šljunku vratila me je u sadašnjost. Jedan trifid se klatio niz kolnik prema vrtnim vratima. Nagnuo sam se i podigao prozor.
<BR>&nbsp;&nbsp;&nbsp;&nbsp;&nbsp;"Vozite dalje! Vozite dalje!" vikala je Džozela histerično.
<BR>&nbsp;&nbsp;&nbsp;&nbsp;&nbsp;"Tu smo sigurni", rekao sam. "Hoću da vidim šta će napraviti."
<BR>&nbsp;&nbsp;&nbsp;&nbsp;&nbsp;U isto vreme sam shvatio da je jedan od mojih problema rešen. Bio sam priviknut na trifide i zaboravio sam šta većina ljudi oseća prema nepotkresanom trifidu. Iznenada sam shvatio da se pitanje povratka u ovu kuću neće više postavljati. Džozelin osećaj prema trifidu s bodljom nije se razlikovao od opšteg shvatanja - otići što dalje od njega i ostati daleko.
<BR>&nbsp;&nbsp;&nbsp;&nbsp;&nbsp;Biljka se zaustavila kod dovratka. Čovek bi se zakleo da je slušala. Sedeli smo potpuno tiho i mirno, a Džozela je užasnuto zurila u nju. Očekivao sam da će udariti po automobilu, ali nije. Verovatno su je naši prigušeni glasovi iznutra naveli na pogrešnu misao da smo izvan dometa.
<BR>&nbsp;&nbsp;&nbsp;&nbsp;&nbsp;Goli štapići počeli su iznenada kloparati po stabljici. Zanjihala se, nezgrapno prodrndala nadesno i nestala u prolazu obližnje kuće.
<BR>&nbsp;&nbsp;&nbsp;&nbsp;&nbsp;Džozela je olakšano uzdahnula.
<BR>&nbsp;&nbsp;&nbsp;&nbsp;&nbsp;"Oh, hajde da odemo pre nego što se vrati", preklinjala je.
<BR>&nbsp;&nbsp;&nbsp;&nbsp;&nbsp;Upalio sam motor, okrenuo automobil i krenuli smo opet put Londona.
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
