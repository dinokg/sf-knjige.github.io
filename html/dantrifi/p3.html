<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3. PIPAJUĆI GRAD
<P>&nbsp;&nbsp;&nbsp;&nbsp;&nbsp;Ostavio sam vrata krčme da se njišu za mnom dok sam išao do ugla glavne ulice. Tamo sam zastao oklevajući.
<BR>&nbsp;&nbsp;&nbsp;&nbsp;&nbsp;Nalevo, kroz kilometre ulica predgrađa, ležao je kraj grada; nadesno je ležao londonski Vest End, a iza njega Siti. Osećao sam se nešto bolje, ali čudno ravnodušan i bez cilja. Nisam imao nikakvog plana i, suočen sa onim što sam konačno shvatio kao ogromnu a ne samo lokalnu katastrofu, bio sam još suviše omamljen da bih počeo nešto planirati. Kakav bi plan i mogao izići na kraj sa tim? Osećao sam se izgubljen, bačen u očaj, a ipak ne sasvim stvaran kao da nisam sav ovde i sada.
<BR>&nbsp;&nbsp;&nbsp;&nbsp;&nbsp;Nigde nije bilo saobraćaja ni njegovog zvuka. Jedini znak života bilo je nekoliko ljudi tu i tamo koji su oprezno napredovali pipajući duž izloga trgovina.
<BR>&nbsp;&nbsp;&nbsp;&nbsp;&nbsp;Bio je savršen dan ranog leta. Sunce je sijalo iz dubokog plavog neba posutog čupercima belih pamučnih oblaka. Sve je bilo čisto i sveže sem mrlje jednog jedinog stupca masnog dima koji se dizao negde iza kuća na severu.
<BR>&nbsp;&nbsp;&nbsp;&nbsp;&nbsp;Stajao sam tamo neodlučno nekoliko minuta. Onda sam udario prema istoku, u smeru Londona...
<BR>&nbsp;&nbsp;&nbsp;&nbsp;&nbsp;Još ni danas ne mogu tačno reći zašto. Možda sam instinktivno potražio poznata mesta, ili je to bio osećaj da ukoliko igde postoji neka vlast, ona mora biti negde u tom pravcu.
<BR>&nbsp;&nbsp;&nbsp;&nbsp;&nbsp;Zbog brendija bio sam ogladneo više nego ikad, ali pitanje prehrane nisam mogao rešiti tako lako kao što bih morao. Pa ipak su trgovine stajale tu, napuštene i bez čuvara, s hranom u izlozima, a ovde sam bio ja gladan i sposoban da platim; ili ako nisam hteo platiti, trebalo je samo da razbijem jedan izlog i da uzmem što želim.
<BR>&nbsp;&nbsp;&nbsp;&nbsp;&nbsp;Uprkos tome bilo mi je teško naterati sebe da to učinim. Nisam još bio spreman da priznam, posle gotovo trideset godina priličnog poštovanja prava i pridržavanja zakona, da su se stvari bitno promenile. Imao sam i osećaj da bi se dotle dok ja ostanem normalan, stvari mogle još na neki neprihvatljiv način vratiti na svoju normalu. To je bez sumnje bilo apsurdno, aIi sam imao vrlo jak osećaj da bih onog istog trena kad bih probio jednu od onih ploča stakla ostavio stari poredak zauvek za sobom: postao bih otimač, pljačkaš, podli strvinar na mrtvom telu poretka koji me je othranio. Kakva glupa prefinjenost osećaja u svetu pogođenom katastrofom! Pa ipak mi je i sada drago kad se setim da me osećaji civilizovanog čoveka nisu smesta napustili i da sam bar neko vreme lutao kraj izloga od kojih su mi rasle zazubice i gladovao zbog svojih već zastarelih shvatanja.
<BR>&nbsp;&nbsp;&nbsp;&nbsp;&nbsp;Problem se mudro sam razrešio posle možda jednog kilometra. Neki taksi je prešao na pločnik i završio s hladnjakom u hrpi delikatesne robe. To je izgledalo drugačije nego moje vlastito provaljivanje. Popeo sam se preko taksija i pokupio dovoljno za dobar obrok. Ali i tada me je ostatak starih standarda još držao. Savesno sam ostavio na tezgi poštenu cenu uzetih stvari.
<BR>&nbsp;&nbsp;&nbsp;&nbsp;&nbsp;Gotovo pravo preko puta bio je park. To je bio jedan od onih parkova koji su nekad bili groblje uz jednu nestalu crkvu: staro nadgrobno kamenje bilo je izvađeno i poređano uza zid od opeka koji ga je okružavao, a čistina je bila prekrivena tratinom i uređena pošljunčanim stazama. Izgledalo je ugodno pod sveže olistalim drvećem, pa sam svoj ručak poneo do jedne klupe.
<BR>&nbsp;&nbsp;&nbsp;&nbsp;&nbsp;Mesto je bilo povučeno i mirno. Niko drugi nije ušao, mada bi povremeno poneki lik protapkao kraj ograde na ulazu. Bacio sam mrvice nekolikim lastavicama, prvim pticama koje sam toga dana video, i osetio se mnogo bolje gledajući njihovu kočopernu ravnodušnost prema nesreći.
<BR>&nbsp;&nbsp;&nbsp;&nbsp;&nbsp;Kad sam završio s jelom, zapalio sam cigaretu. Dok sam tamo sedeo pušeći, razmišljajući kuda da krenem i šta da radim, tišinu su narušili zvuci klavira iz bloka stanova koji se dizao kraj vrta. Devojački glas je počeo pevati; pesma je bila Bajronova balada:
<BR>
<BR>&nbsp;&nbsp;&nbsp;&nbsp;&nbsp;I nećemo veslati više
<BR>&nbsp;&nbsp;&nbsp;&nbsp;&nbsp;Kasno u svetlu noć,
<BR>&nbsp;&nbsp;&nbsp;&nbsp;&nbsp;Mada srce nije tiše,
<BR>&nbsp;&nbsp;&nbsp;&nbsp;&nbsp;I traje mesečeva moć.
<BR>&nbsp;&nbsp;&nbsp;&nbsp;&nbsp;Jer mač haba tok sve više,
<BR>&nbsp;&nbsp;&nbsp;&nbsp;&nbsp;Duša troši grud dok dahne,
<BR>&nbsp;&nbsp;&nbsp;&nbsp;&nbsp;Srce mora stati da diše,
<BR>&nbsp;&nbsp;&nbsp;&nbsp;&nbsp;I ljubav da predahne.
<BR>&nbsp;&nbsp;&nbsp;&nbsp;&nbsp;Mada ljubavlju noć diše
<BR>&nbsp;&nbsp;&nbsp;&nbsp;&nbsp;I dan je prerano tu,
<BR>&nbsp;&nbsp;&nbsp;&nbsp;&nbsp;Mi nećemo veslati više
<BR>&nbsp;&nbsp;&nbsp;&nbsp;&nbsp;Noću po mesecu.
<BR>
<BR>&nbsp;&nbsp;&nbsp;&nbsp;&nbsp;Slušao sam gledajući šare što su ih nežni mladi listovi i grane ocrtavali prema svežem plavom nebu. Pesma se završila. Zvuci klavira su zamrli. Onda se začulo jecanje. Bez strasti: lagano, bespomoćno, izgubljeno, ucveljeno. Ko je ona bila, pevačica ili neka druga koja se plakanjem opraštala od svojih nada, ne znam. Ali nisam više mogao slušati. Tiho sam se vratio na ulicu, i neko sam je vreme video samo kroz maglu.
<BR>&nbsp;&nbsp;&nbsp;&nbsp;&nbsp;Čak je i Hajd park Korner bio gotovo napušten kad sam stigao do njega. Nekoliko razlupanih automobila i kamiona stajalo je na cesti. Izgleda da ih se veoma malo bilo otrglo ispod kontrole dok su se kretali. Jedan autobus je prešao cestu i zaustavio se u Grin parku; jedan odbegli konj s rudama još privezanim uza se ležao je kraj artiljerijskog spomenika o koji je razbio lobanju. Samo se nekoliko muškaraca i mali broj žena kretao, tražeći pomno put rukama i nogama tamo gde je bila ograda, i tapkajući napred ispruženih ruku tamo gde je nije bilo. Dosta neočekivano, tu je bilo i nekoliko mačaka, po svemu sudeći vizuelno neoštećenih, koje su u celoj situaciji postupale sabranošću svojstvenom mačkama. Imale su slabu sreću u šunjanju kroz jezivu tišinu - bilo je malo lastavica, a golubovi su nestali.
<BR>&nbsp;&nbsp;&nbsp;&nbsp;&nbsp;I dalje me je magnetski privlačilo staro središte stvari, tako da sam prešao ulicu u smeru Pikadilija. Upravo sam se spremao da pođem prema njemu kad sam čuo nov visoki zvuk - postojano lupkanje nedaleko od mene koje se približavalo. Gledajući uz park Lin otkrio sam njegov izvor. Prema meni je brzo dolazio čovek urednije obučen od svih drugih koje sam video toga jutra, udarajući u zid do sebe belim štapom. Začuvši zvuk mojih koraka, on se zaustavio pažljivo osluškujući.
<BR>&nbsp;&nbsp;&nbsp;&nbsp;&nbsp;"U redu je", rekao sam mu. "Priđite bliže."
<BR>&nbsp;&nbsp;&nbsp;&nbsp;&nbsp;Osetio sam olakšanje ugledavši ga. On je bio, da tako kažem, normalno slep. Njegove tamne naočari su mnogo manje smetale od zurenja beskorisnih očiju u onih drugih.
<BR>&nbsp;&nbsp;&nbsp;&nbsp;&nbsp;"Stojte mirno", rekao je. "Sam bog zna koliko je već budala udarilo u mene danas. Koji se đavo desio? Zašto je tako tiho? Znam da nije noć - osećam sunce. Šta se to događa?"
<BR>&nbsp;&nbsp;&nbsp;&nbsp;&nbsp;Rekao sam mu koliko sam znao.
<BR>&nbsp;&nbsp;&nbsp;&nbsp;&nbsp;Kad sam završio, on je ćutao gotovo minut, a onda se kratko i gorko nasmejao.
<BR>&nbsp;&nbsp;&nbsp;&nbsp;&nbsp;"Sad će im svima biti potrebno sve njihovo prokleto pokroviteljstvo", rekao je.
<BR>&nbsp;&nbsp;&nbsp;&nbsp;&nbsp;Uspravio se pomalo prkosno.
<BR>&nbsp;&nbsp;&nbsp;&nbsp;&nbsp;"Hvala vam. Srećno bilo", rekao mi je i pošao prema zapadu, preterano nezavisnog držanja.
<BR>&nbsp;&nbsp;&nbsp;&nbsp;&nbsp;Zvuk njegovog žustrog i samosvesnog udaranja postepeno je zamirao za mnom dok sam išao uz Pikadili.
<BR>&nbsp;&nbsp;&nbsp;&nbsp;&nbsp;Sada se moglo videti više ljudi, pa sam hodao među raštrkanim zaustavljenim vozilima na ulici. Tako sam mnogo manje smetao ljudima koji su pipali put pored zgrada, i koji bi svaki put kad bi čuli bliske korake zastali i ukrutili se da podnesu mogući sudar. Takvi su se sudari tu i tamo dešavali svugde niz ulicu, ali mi se jedan od njih učinio značajnim. Njegovi su sudionici pipali uz izlog jedne trgovine iz suprotnih smerova dok se nisu sudarili. Jedan od njih bio je mladić u elegantonom odelu, ali s kravatom koja je očito bila izabrana samo po dodiru: druga osoba bila je žena koja je nosila dete. Dete je nešto nečujno procmizdrilo. Mladić je počeo zaobilaziti ženu, ali se naglo zaustavio.
<BR>&nbsp;&nbsp;&nbsp;&nbsp;&nbsp;"Čekajte čašak", reče. "Vidi li vaše dete?"
<BR>&nbsp;&nbsp;&nbsp;&nbsp;&nbsp;"Da", reče ona. "Ali ja ne vidim."
<BR>&nbsp;&nbsp;&nbsp;&nbsp;&nbsp;Mladić se okrenuo. Stavio je prst na staklo izloga i pokazao.
<BR>&nbsp;&nbsp;&nbsp;&nbsp;&nbsp;"Pogledaj, sinko, što ima tu unutra?" upita on.
<BR>&nbsp;&nbsp;&nbsp;&nbsp;&nbsp;"Nisam sinko", protivilo se dete.
<BR>&nbsp;&nbsp;&nbsp;&nbsp;&nbsp;"Hajde, Meri, reci gospodinu", hrabrila ju je majka.
<BR>&nbsp;&nbsp;&nbsp;&nbsp;&nbsp;"Zgodne gospođe", reče dete.
<BR>&nbsp;&nbsp;&nbsp;&nbsp;&nbsp;Mladić uze ženu za ruku i napipa put do sledećeg izloga.
<BR>&nbsp;&nbsp;&nbsp;&nbsp;&nbsp;"A šta je ovde unutra?" upita opet.
<BR>&nbsp;&nbsp;&nbsp;&nbsp;&nbsp;"Jabuke i druge stvari", reče dete.
<BR>&nbsp;&nbsp;&nbsp;&nbsp;&nbsp;"Odlično!" uskliknu mladić.
<BR>&nbsp;&nbsp;&nbsp;&nbsp;&nbsp;Skinuo je cipelu i snažno udario u izlog petom. Nije imao iskustva: prvi udarac nije probio izlog, ali drugi jeste. Lom je odjeknuo uz i niz ulicu. On vrati cipelu, provuče oprezno ruku kroz razbijen izlog i poče pipati sve dok nije našao par pomorandži. Jednu dade ženi, a jednu detetu. Žena je neodlučno držala svoju.
<BR>&nbsp;&nbsp;&nbsp;&nbsp;&nbsp;"Ali...", poče ona.
<BR>&nbsp;&nbsp;&nbsp;&nbsp;&nbsp;"Šta je? Ne volite pomorandže?" upita on.
<BR>&nbsp;&nbsp;&nbsp;&nbsp;&nbsp;"Ali, to nije pravo", reče ona. "Nismo ih smeli uzeti. Ne tako."
<BR>&nbsp;&nbsp;&nbsp;&nbsp;&nbsp;"A kako ćete inače doći do hrane?" upita on.
<BR>&nbsp;&nbsp;&nbsp;&nbsp;&nbsp;"Pa, mislim... zapravo, ne znam", priznade ona.
<BR>&nbsp;&nbsp;&nbsp;&nbsp;&nbsp;"Vrlo dobro. To je odgovor. Pojedite sada, pa ćemo otići da pronađemo nešto sadržajnije."
<BR>&nbsp;&nbsp;&nbsp;&nbsp;&nbsp;Držala pomorandžu u ruci, a glavu pognutu kao da je gleda.
<BR>&nbsp;&nbsp;&nbsp;&nbsp;&nbsp;"Ipak to ne izgleda pravo", rekla je opet, ali je njen glas zvučao manje uverljivo.
<BR>&nbsp;&nbsp;&nbsp;&nbsp;&nbsp;Malo kasnije, ona spusti dete i poče guliti pomorandžu...
<BR>&nbsp;&nbsp;&nbsp;&nbsp;&nbsp;Pikadili Serkus bio je najpretrpanije mesto na koje sam dotad naišao. Nakon drugih mesta izgledao je da vrvi od ljudi, mada ih je na njemu bilo valjda manje od stotinu. Većina ih je nosila čudnu odeću čiji delovi nisu pristajali jedan drugome, šunjali su se nemirno uokolo kao da su još napola omamljeni. S vremena na vreme, neka bi nezgoda prouzrokovala provalu kletvi i jalovog besa - što je bilo prilično zabrinjavajuće zato što je iza toga stajao detinji strah. Međutim, s jednim izuzetkom, nije bilo mnogo razgovora ni buke. Činilo se kao da je slepilo nagnalo ljude da se zatvore u sebe.
<BR>&nbsp;&nbsp;&nbsp;&nbsp;&nbsp;Izuzetak se bio smestio na jednom saobraćajnom otočiću. To je bio visok stariji suvonjav čovek sa čuperkom čvrste sede kose; on je patetično propovedao o pokajanju, dolazećem gnevu i neugodnim izgledima za grešnike. Niko se nije obazirao na njega: za većinu je dan gneva već stigao.
<BR>
<BR>&nbsp;&nbsp;&nbsp;&nbsp;&nbsp;A kad umrem
<BR>&nbsp;&nbsp;&nbsp;&nbsp;&nbsp;Ne pravite pokopa,
<BR>&nbsp;&nbsp;&nbsp;&nbsp;&nbsp;Stavite mi kosti
<BR>&nbsp;&nbsp;&nbsp;&nbsp;&nbsp;U alkohol.
<BR>
<BR>&nbsp;&nbsp;&nbsp;&nbsp;&nbsp;Jednolična i nemelodiozna pesma vukla se kroz prazne ulice odjekujući zlokobno. Sve su se glave na trgu okretale sad levo, sad desno, pokušavajući da otkriju smer iz kojeg ona dolazi. Vesnik sudnjeg dana podigao je glas pred tom konkurencijom. Pesma je nesložno jadikovala bliže:
<BR>
<BR>&nbsp;&nbsp;&nbsp;&nbsp;&nbsp;Za uzglavlje
<BR>&nbsp;&nbsp;&nbsp;&nbsp;&nbsp;Stavite mi bocu,
<BR>&nbsp;&nbsp;&nbsp;&nbsp;&nbsp;Tada će se kosti
<BR>&nbsp;&nbsp;&nbsp;&nbsp;&nbsp;Sačuvati.
<BR>
<BR>&nbsp;&nbsp;&nbsp;&nbsp;&nbsp;Pratilo ju je struganje nogu koje su manje ili više držale korak.
<BR>&nbsp;&nbsp;&nbsp;&nbsp;&nbsp;Sa svog položaja mogao sam ih videti kako izlaze u koloni po jedan iz sporedne uličice u Šaftsberi aveniju i kreću prema trgu. Drugi po redu držao je ruke na ramenima vođe, treći na njegovim ramenima, i tako dalje, do dvadeset i pet ili trideset na broju. Na kraju one pesme neko je započeo Pivo, pivo, slavno pivo! tako visokom notom da se prekinula u neredu.
<BR>&nbsp;&nbsp;&nbsp;&nbsp;&nbsp;Strpljivo su docupkali do središta trga, a onda je vođa podigao glas. To je bio priličan glas, s kvalitetima za zborno mesto:
<BR>&nbsp;&nbsp;&nbsp;&nbsp;&nbsp;"Četa-a-a... STOJ!"
<BR>&nbsp;&nbsp;&nbsp;&nbsp;&nbsp;Svi drugi na trgu bili su zastali, nepomični, licem okrenuti prema njemu, pokušavajući da pogode šta se sprema. Vođa je ponovo podigao glas oponašajući način profesionalnog vodiča:
<BR>&nbsp;&nbsp;&nbsp;&nbsp;&nbsp;"Eto nas ovde, gospodo, Pikadili Serkus. Centar sveta. Središte svemira. Mesto gde su svi aristokrati imali svoje vino, žene i pesmu."
<BR>&nbsp;&nbsp;&nbsp;&nbsp;&nbsp;On nije bio slep, daleko od toga. Njegove oči švrljale su uokolo, prosuđujući situaciju dok je govorio. Mora da je njegov vid bio spasen sličnim slučajem kao i moj, ali je bio prilično pijan, kao i ljudi iza njega.
<BR>&nbsp;&nbsp;&nbsp;&nbsp;&nbsp;"A i mi ćemo to imati", dodao je. "Sledeća stanica, poznata Kraljevska kafana - i vlasnik plaća."
<BR>&nbsp;&nbsp;&nbsp;&nbsp;&nbsp;"Da, ali šta je sa ženama", upita jedan glas. Nastade smeh.
<BR>&nbsp;&nbsp;&nbsp;&nbsp;&nbsp;"Oh žene. Je l' to hoćeš?" upita vođa.
<BR>&nbsp;&nbsp;&nbsp;&nbsp;&nbsp;On koraknu i uhvati jednu devojku za ruku. Ona je vrištala dok ju je vukao prema čoveku koji je progovorio, ali se on nije obazirao na to.
<BR>&nbsp;&nbsp;&nbsp;&nbsp;&nbsp;"Evo, prijatelju. I nemoj reći da ne postupam s tobom dobro. To je lepotica - ako ti je to još važno."
<BR>&nbsp;&nbsp;&nbsp;&nbsp;&nbsp;"Hej, a što je sa mnom?" upita sledeći.
<BR>&nbsp;&nbsp;&nbsp;&nbsp;&nbsp;"Ti, druže? No, da vidimo. Voliš li plave ili smeđe?" Razmišljajući o tome kasnije, rekao bih da sam se poneo kao budala. Glava mi je još bila puna merila i konvencija koje više nisu vredele. Nije mi palo na um da će, ako uopšte bude opstanka, svaka ona koju ova banda posvoji imati mnogo bolje izglede nego što bi ih imala sama. Raspaljen smesom gimnazijskog heroizma i plemenitih osećaja bacio sam se na njega. Nije me video dok nisam stigao sasvim blizu; uputio sam udarac ka njegovoj bradi. Na nesreću bio je nešto brži...
<BR>&nbsp;&nbsp;&nbsp;&nbsp;&nbsp;Kad sam se ponovo počeo zanimati za događaje našao sam se ispružen na ulici. Šum bande gubio se u daljini, a vesnik sudnjeg dana bacao je obnovljenom rečitošću strašne gromove prokletstva, paklene vatre i sumpornog mučilišta za njima.
<BR>&nbsp;&nbsp;&nbsp;&nbsp;&nbsp;S više razbora, na silu utuvljenog u moju glavu, bio sam srećan što stvar nije ispala gore. Da je rezultat bio obrnut, teško bih izbegao odgovornosti za ljude koje je vodio. Na kraju, što god čovek mislio o njegovim metodima, on je predstavljao oči te grupe koja će od njega očekivati i hranu, a ne samo piće. A žene će doći same čim dovoljno ogladne. Pogledavši oko sebe posumnjao sam da bi bilo koja od prisutnih žena imala nešto ozbiljno protiv toga. I, tako, činilo se kao da sam srećno izbegao unapređenje za vođu bande.
<BR>&nbsp;&nbsp;&nbsp;&nbsp;&nbsp;Setivši se da su oni otišli u smeru Kraljevske kafane odlučio sam da se osvežim i razbistrim u 'Ridžent palas hotelu'. Izgledalo je da sa su se drugi toga setili pre mene, ali bilo je još mnogo boca koje oni nisu našli.
<BR>&nbsp;&nbsp;&nbsp;&nbsp;&nbsp;Mislim da sam tamo, sedeći udobno s brendijem ispred sebe i sa cigaretom u ruci, konačno priznao sam sebi da je sve što sam video stvarno - i presudno. Nikad više neće biti povratka. To je bio kraj svega što sam poznavao...
<BR>&nbsp;&nbsp;&nbsp;&nbsp;&nbsp;Možda je onaj udarac bio potreban da mi to utuvi u svest. Sada sam pogledao u oči činjenici da moje postojanje jednostavno nema više žarišta. Moj način života, moji planovi, ambicije, sve nade koje sam nekada imao, bili su izbrisani jednim udarcem uporedo sa uslovima koji su ih bili oblikovali. Da sam imao rođaka ili bliskih veza za oplakivanje, verovatno bih se u taj čas osećao samoubilački napušten. Međutim, sad je ispalo kao sreća to što mi se život pokatkad pričinjavao prazan. Otac i majka bili su mrtvi, jedan pokušaj ženidbe propao je pre nekoliko godina, niko nije zavisio od mene. Uhvatio sam se, začudo, da se osećam - svestan da je taj osećaj suprotan onome što bih ga morao imati - oslobođenim...
<BR>&nbsp;&nbsp;&nbsp;&nbsp;&nbsp;To nije bilo samo zbog brendija, jer se osećaj održao. Mislim da je on mogao poticati od svesti da stojim pred nečim sasvim svežim i za mene novim. Svi stari plesnivi problemi, lični kao i opšti, bili su rešeni jednim moćnim rezom. Sam bog bi znao kakvi će se još drugi pojaviti - izgledalo je kao da će ih biti dosta - ali će oni biti novi. Postao sam vlastiti gospodar, ne više šraf. Sasvim je mogućno da stojim pred svetom punim užasa i opasnosti, ali mogao sam preduzeti vlastite korake da s njim iziđem na kraj - više me neće gurati tamo i amo one snage i interesi koje niti sam razumeo niti sam za njih mario.
<BR>&nbsp;&nbsp;&nbsp;&nbsp;&nbsp;Ne, to nije bio samo brendi, jer još i sada, mnogo godina kasnije, mogu da osetim odsjaj toga osećanja, mada je brendi možda upravo tada malo pojednostavio stvari.
<BR>&nbsp;&nbsp;&nbsp;&nbsp;&nbsp;A zatim, tu je bilo i sitno pitanje - šta da činim dalje; kako i gde da započnem taj novi život. No, za sada nisam dopuštao da me to mnogo zabrinjava. Ispio sam čašu i izišao iz hotela da vidim šta mi je pružao taj čudni svet.
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
