<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2. DOLAZAK TRIFIDA
<P>&nbsp;&nbsp;&nbsp;&nbsp;&nbsp;Ovo je Iični zapis. On se tiče mnogih stvari koje su zauvek nestale. Ali ja ne mogu pričati drugačije, nego uz upotrebu reči koje smo upotrebljavali za te nestale stvari, tako da će ovde morati da ostanu. Međutim, da bih sam okvir priče učinio razumljivim, jasno mi je da se moram vratiti dalje unazad od mesta od koga sam bio počeo.
<BR>
<BR>&nbsp;&nbsp;&nbsp;&nbsp;&nbsp;Kad sam bio dete živeli smo, moj otac, moja majka i ja, u jednom od južnih predgrađa Londona. Imali smo kućicu koju je otac izdržavao savesnim dnevnim prisustvom uz svoj pisaći sto u poreskom uredu, i vrtić u kome je radio znatno intenzivnije za vreme leta. Nije bilo velike razlike između nas i drugih deset ili dvanaest miliona ljudi koji su u to vreme živeli u Londonu ili oko njega.
<BR>&nbsp;&nbsp;&nbsp;&nbsp;&nbsp;Moj otac je bio jedan od onih ljudi koji su mogli sabrati kolonu cifara - čak i u onoj smešnoj valuti koja se tada lokalno upotrebljavala - jednim letimičnim pogledom, tako da je bilo prirodno što je nameravao da me školuje za knjigovođu. Zbog toga ga moja nesposobnost da bilo koju kolonu cifara saberem dva puta sa istim rezultatom nije samo razočarala nego je od mene stvorila neku vrstu misterije. No, stvar je tako stajala: šta se tu može. Svi učitelji redom koji su pokušavali da mi dokažu kako se do matematičkih rešenja dolazi logično, a ne nekom vrstom ezoterične inspiracije, morali su odustati uverivši se da nemam glavu za cifre. Moj otac bi čitao moje školske svedodžbe sa sumornošću koju one u drugom pogledu nisu opravdavale. Mislim da je njegov um radio ovako: nema glavu za cifre = nema smisla za finansije = nema novca.
<BR>&nbsp;&nbsp;&nbsp;&nbsp;&nbsp;"Zaista ne znam šta ćemo s tobom. Šta zapravo želiš da radiš?" upitao bi.
<BR>&nbsp;&nbsp;&nbsp;&nbsp;&nbsp;I sve dok nisam napunio trinaest ili četrnaest godina, ja bih odmahivao glavom, svestan svoje tužne neobdarenosti, i priznavao da ne znam.
<BR>&nbsp;&nbsp;&nbsp;&nbsp;&nbsp;Onda bi moj otac odmahnuo svojom glavom.
<BR>&nbsp;&nbsp;&nbsp;&nbsp;&nbsp;Za njega se svet oštro delio na ljude za pisaćim stolom koji su radili intelektualno, i ljude koji nisu za pisaćim stolom i nisu radili intelektualno, nego su se prljali. Ne znam kako je uspeo da zadrži takvo shvatanje koje je bilo zastarelo već otprilike jedno stoleće; ali ono je prožimalo moje mlade godine u tolikoj meri da sam tek kasno shvatio kako me slaba sposobnost za brojke ne osuđuje nužno na život čistača ulica ili sudopera. Nije mi palo na um da bi predmet koji me je najviše zanimao mogao voditi nekom zvanju - a moj otac nije primetio, ili ako jeste, nije se za to brinuo, da su moje ocene iz biologije bile stalno dobre.
<BR>&nbsp;&nbsp;&nbsp;&nbsp;&nbsp;U stvari, pojava trifida je konačno odlučila stvar. Oni su za mene učinili čak i mnogo više. Pribavili su mi zaposlenje i unosno me izdržavali. Oni su me takođe nekoliko puta gotovo ubili. Ali moram priznati da su mi oni i spasili život, jer me ubod jednog trifida otpravio u bolnicu u kritično vreme 'krhotina komete'.
<BR>&nbsp;&nbsp;&nbsp;&nbsp;&nbsp;U knjigama se može naći mnogo neosnovanog nagađanja o iznenadnoj pojavi trifida. Veći deo toga je besmislen. Svakako se oni nisu sami od sebe stvorili, kao što su verovale mnoge jednostavne duše; niti se većina slagala s teorijom da su oni neka vrsta ogledne nedaće - vesnici još gorih stvari koje će se pojaviti ukoliko svet ne popravi svoje rđavo ponašanje. Niti su njihove semenke dolebdele do nas kroz prostor kao primerci strašnih oblika kakve život može poprimiti na drugim ne tako srećnim svetovima - ja sam u svakom slučaju uveren da nisu.
<BR>&nbsp;&nbsp;&nbsp;&nbsp;&nbsp;Saznao sam o tome više od većine drugih, jer su trifidi bili moja profesija, a firma za koju sam radio bila je intimno, mada ne baš otmeno, povezana s njihovom pojavom u javnosti. Pa ipak je njihovo pravo poreklo još mutno. Ja lično verujem, bez obzira na to koliko moje mišljenje vredi, da su oni rezultat niza veštih bioloških eksperimenata - i to vrlo verovatno slučajan rezultat. Da su se oni razvili bilo gde sem tamo gde jesu, bez sumnje bismo imali dobro dokumentovanu lozu za njih. Ovako, oni koji mora da su bili najbolje kvalifikovani za to nisu nikad dali autoritativnu izjavu. Razlozi za to ležali su, nema sumnje, u čudnim političkim uslovima koji su tada vladali.
<BR>&nbsp;&nbsp;&nbsp;&nbsp;&nbsp;Tada smo živeli u širokom svetu čiji je veći deo bio pristupačan bez mnogo muke. Izukrštala ga je mreža puteva, železnica i brodskih linija, spremnih da čoveka prenesu hiljade kilometara u sigurnosti i komforu. Ako smo hteli još brže putovati, i ukoliko smo sebi to mogli dopustiti, putovali smo avionom. U tim danima nije bilo nikakve potrebe da se nosi oružje, pa čak ni potrebe za bilo kakvim merama opreza. Mogli ste se uputiti kud god ste želeli bez ikakvih priprema ili zapreka - sem mnoštva formulara i propisa. Tako ukroćen svet zvuči sada utopijski. Ipak, tako je bilo na većem delu globusa, mada ne na celom.
<BR>&nbsp;&nbsp;&nbsp;&nbsp;&nbsp;Mora da je teško mladim ljudima koji ga nikad nisu poznavali da sebi predoče takav svet. Možda to zvuči kao zlatno doba - iako baš nije bilo takvo za one koji su u njemu živeli. Mogli bi takođe pomisliti da je gotovo potpuno sređena i obrađena zemlja dosadna, ali nije bilo ni to. Bilo je prilično uzbudljivo, bar za biologa. Svake godine pomicali smo severnu granicu pojasa jestivih biljaka malo dalje. Nova polja donosila su brze letine na mestima koja su kroz istoriju bila naprosto tundra ili neplodna zemlja. Uz to su svake sezone stari i novi pustinjski pojasevi bili navodnjavani i na njima je rasla trava ili hrana. Hrana je, naime, tada bila naš najakutniji problem, pa su se napredovanje planova saniranja tla i crta kultivacije na geografskim kartama pratili gotovo istom pažnjom kojom je ranija generacija pratila ratne frontove.
<BR>&nbsp;&nbsp;&nbsp;&nbsp;&nbsp;Takvo skretanje interesovanja od mačeva prema plugovima predstavljalo je bez sumnje društveni napredak. Ali, u isto vreme, optimisti su grešili kad su ga svojatali kao izraz promene ljudskog duha. Ljudski duh je ostao poprilično isti: 95 % ljudi želelo je živeti u miru, a ostalih 5% razmatralo je kakve bi im bile šanse kad bi se odvažili da započnu ratovati. Predah se nastavljao uglavnom zato što ničije šanse nisu izgledale najbolje...
<BR>
<BR>&nbsp;&nbsp;&nbsp;&nbsp;&nbsp;Umberto je bio mešovitog romanskog porekla s nešto južnoameričke primese. On se najpre pojavio kao mogući kamen smutnje u preciznom pogonu firmi zainteresovanih za jestiva ulja kad je ušao u ured Arktičke i evropske kompanije za riblja ulja i izvadio bocu svetloružičastog ulja za koje je želeo da zainteresuje kompaniju.
<BR>&nbsp;&nbsp;&nbsp;&nbsp;&nbsp;Arktička i evropska kompanija nije naročito reagovala. Prođa je i ovako bila prilično sigurna. No ipak su posle izvesnog vremena stigli da analiziraju uzorak što ga je ostavio kod njih.
<BR>&nbsp;&nbsp;&nbsp;&nbsp;&nbsp;Najpre su pronašli da to u svakom slučaju nije riblje ulje: bilo je biljno, mada nisu mogli ustanoviti njegovo poreklo. Drugo otkriće bilo je to da njihova najbolja riblja ulja izgledaju kao maziva u poređenju sa uzorkom. Uznemireni, poslali su ostatak uzorka na intenzivniju analizu i počeli se užurbano obaveštavati da li se gospodin Palanguez obratio još kome.
<BR>&nbsp;&nbsp;&nbsp;&nbsp;&nbsp;Prilikom njegove ponovne posete, direktor ga je primio s laskavom pažnjom.
<BR>&nbsp;&nbsp;&nbsp;&nbsp;&nbsp;"Doneli ste nam veoma neobično ulje, gospodine Palanguez", rekao je.
<BR>&nbsp;&nbsp;&nbsp;&nbsp;&nbsp;Umberto je klimnuo začešljanom crnom glavom. Bio je potpuno svestan te činjenice.
<BR>&nbsp;&nbsp;&nbsp;&nbsp;&nbsp;"Nikada nisam video nešto takvo", priznao je direktor.
<BR>&nbsp;&nbsp;&nbsp;&nbsp;&nbsp;Umberto je ponovo klimnuo.
<BR>&nbsp;&nbsp;&nbsp;&nbsp;&nbsp;"Ne?" upitao je učtivo. Zatim je dodao, gotovo kao primisao: "Ali mislim da hoćete, senjor. Mnogo ćete ga videti." Izgledao je kao da razmišlja. "Doći će na tržište, mislim, za sedam, možda osam godina." Nasmešio se.
<BR>&nbsp;&nbsp;&nbsp;&nbsp;&nbsp;Direktor to nije smatrao verovatnim. On reče iskreno:
<BR>&nbsp;&nbsp;&nbsp;&nbsp;&nbsp;"Bolje je od naših ribljih ulja."
<BR>&nbsp;&nbsp;&nbsp;&nbsp;&nbsp;"Tako su mi rekli, senjor", složi se Umberto.
<BR>&nbsp;&nbsp;&nbsp;&nbsp;&nbsp;"Nameravate li da ga sami stavite u prodaju, gospodine Palanguez?"
<BR>&nbsp;&nbsp;&nbsp;&nbsp;&nbsp;Umberto se opet nasmeši:
<BR>&nbsp;&nbsp;&nbsp;&nbsp;&nbsp;"Zar bih vam ga pokazivao kad bih nameravao?"
<BR>&nbsp;&nbsp;&nbsp;&nbsp;&nbsp;"Mogli bismo sintetički pojačati jedno od naših ulja", primeti direktor zamišljeno.
<BR>&nbsp;&nbsp;&nbsp;&nbsp;&nbsp;"Nekim vitaminima - ali bilo bi skupo sintetizovati sve: čak i kad biste mogli", reče Umberto blago. "Sem toga, kažu mi da će ovo ulje svojom cenom u svakom slučaju lako tući vaša najbolja riblja ulja."
<BR>&nbsp;&nbsp;&nbsp;&nbsp;&nbsp;"Hm", reče direktor. "Dobro, vi verovatno imate neki predlog. Da pređemo na njega?"
<BR>&nbsp;&nbsp;&nbsp;&nbsp;&nbsp;Umberto je objašnjavao:
<BR>&nbsp;&nbsp;&nbsp;&nbsp;&nbsp;"Postoje dva načina da se takva neprijatna stvar uredi. Obično se spreči da dođe do nje, ili se bar odloži dok se kapital uložen u sadašnju opremu ne bude isplatio. To je, dakako, onaj poželjan način."
<BR>&nbsp;&nbsp;&nbsp;&nbsp;&nbsp;Direktor je klimnuo. On je znao veoma mnogo o tome.
<BR>&nbsp;&nbsp;&nbsp;&nbsp;&nbsp;"Ali ovog mi je puta žao zbog vas, jer to nije moguće."
<BR>&nbsp;&nbsp;&nbsp;&nbsp;&nbsp;Direktor je pomalo sumnjao u to. Nameravao je da kaže: "Vi biste se začudili da znate šta je sve moguće", ali se odupro toj nameri i zadovoljio jednim suzdržljivim: "Oh!"
<BR>&nbsp;&nbsp;&nbsp;&nbsp;&nbsp;"Drugi je način", natuknuo je Umberto, "da proizvedete tu stvar sami pre nego što počne nevolja."
<BR>&nbsp;&nbsp;&nbsp;&nbsp;&nbsp;"Ah!" reče direktor.
<BR>&nbsp;&nbsp;&nbsp;&nbsp;&nbsp;"Mislim", nastavi Umberto, "mislim da bih vam mogao isporučiti semenke ove biljke za - možda za šest meseci. Kad biste ih tada posadili, mogli biste početi proizvodnju ulja za pet godina, ili možda šest, da biste dobili pun prinos."
<BR>&nbsp;&nbsp;&nbsp;&nbsp;&nbsp;"Baš u zgodno vreme, u stvari", opazi direktor.
<BR>&nbsp;&nbsp;&nbsp;&nbsp;&nbsp;Umberto klimnu.
<BR>&nbsp;&nbsp;&nbsp;&nbsp;&nbsp;"Prvi način bio bi jednostavniji", primeti direktor.
<BR>&nbsp;&nbsp;&nbsp;&nbsp;&nbsp;"Kad bi to bilo ikako moguće", složio se Umberto. "Na nesreću, s vašim konkurentima ne može se pregovarati, niti se mogu ugušiti."
<BR>&nbsp;&nbsp;&nbsp;&nbsp;&nbsp;Tu je izjavu dao sa sigurnošću koja je navela direktora da ga nekoliko trenutaka zamišljeno proučava.
<BR>&nbsp;&nbsp;&nbsp;&nbsp;&nbsp;"Razumem", rekao je konačno. "Zanima me - hm - da niste možda građanin izvesne velesile, gospodine Palanguez?"
<BR>&nbsp;&nbsp;&nbsp;&nbsp;&nbsp;"Ne", reče Umberto. "Sve u svemu moj život je bio srećan, ali imam veoma raznolike veze..."
<BR>&nbsp;&nbsp;&nbsp;&nbsp;&nbsp;"Suncokreti", progovori direktor rastreseno, utonuo u misli. "Slučajno znam da su se opet pozabavili poboljšanjem prinosa ulja iz semenki suncokreta. Ali, to nije ovo."
<BR>&nbsp;&nbsp;&nbsp;&nbsp;&nbsp;"Ne", složio se Umberto. "To nije sve."
<BR>&nbsp;&nbsp;&nbsp;&nbsp;&nbsp;Direktor je šarao po hartiji.
<BR>&nbsp;&nbsp;&nbsp;&nbsp;&nbsp;"Rekli ste semenke. Mislite li reći da je to neka nova vrsta? Jer ako je to samo poboljšan varijetet s lakšom obradom..."
<BR>&nbsp;&nbsp;&nbsp;&nbsp;&nbsp;"Koliko znam, to je nova vrsta - nešto sasvim novo."
<BR>&nbsp;&nbsp;&nbsp;&nbsp;&nbsp;"Znači da ih vi u stvari niste lično videli? Možda bi ipak mogla biti neka izmenjena vrsta suncokreta?"
<BR>&nbsp;&nbsp;&nbsp;&nbsp;&nbsp;"Video sam sliku, senjor. Ne kažem da u njoj nema suncokreta. Ne kažem da u njoj nema repe. Ne kažem da u njoj nema koprive, ili orhideje. Ali kažem da: kad bi svi oni bili očevi, nijedan od njih ne bi prepoznao svoje dete. A ne verujem ni da bi im se dete mnogo svidelo."
<BR>&nbsp;&nbsp;&nbsp;&nbsp;&nbsp;"Dobro, dakle. A koliku ste sumu imali na umu za nabavljanje semenke te stvari?"
<BR>&nbsp;&nbsp;&nbsp;&nbsp;&nbsp;Umberto je spomenuo sumu koja je sasvim naglo zaustavila direktorovo šaranje. Čak je i naočari skinuo da bi mogao bolje videti svog sagovornika. Umberto se nije dao smesti.
<BR>&nbsp;&nbsp;&nbsp;&nbsp;&nbsp;"Razmotrite, senjor", rekao je, brojeći tačke na svojim prstima. "To je teško. I opasno - veoma opasno. Ja se ne bojim, ali se ne izvrgavam opasnosti za svoju zabavu. Postoji još jedan čovek, tamošnji. Moraću ga odvesti sa sobom i dobro mu platiti. Postoje i drugi koje on mora platiti pre toga. Uz to moram kupiti avion-mlaznjak, vrlo brz. Sve te stvari staju novca. A kažem vam, to nije lako. Morate imati dobre semenke. Mnoge semenke ove biljke su neplodne. Da bismo bili sigurni moraću vam doneti sortirane semenke. One vrede veoma mnogo. A to neće biti lako."
<BR>&nbsp;&nbsp;&nbsp;&nbsp;&nbsp;"To verujem. Ali, ipak..."
<BR>&nbsp;&nbsp;&nbsp;&nbsp;&nbsp;"Je li to tako mnogo, senjor? Šta ćete reći za nekoliko godina kad ti ljudi budu prodavali svoje ulje po celom svetu, a s vašom kompanijom bude svršeno?"
<BR>&nbsp;&nbsp;&nbsp;&nbsp;&nbsp;"Biće potrebno da se o tome razmisli."
<BR>&nbsp;&nbsp;&nbsp;&nbsp;&nbsp;"Ali jasno, senjor", složio se Umberto sa smeškom. "Mogu čekati - nešto malo. No bojim se da cenu ne mogu sniziti."
<BR>&nbsp;&nbsp;&nbsp;&nbsp;&nbsp;I nije snizio.
<BR>&nbsp;&nbsp;&nbsp;&nbsp;&nbsp;Otkrivač i izumitelj su nevolje biznisa. Malo peska u mašineriji ništa ne znači prema njima, naprosto se nadomeste oštećeni delovi i nastavi se. Ali pojava novog procesa nove materije, kad ste sasvim organizovani i lepo uhodani, to je sam đavo. Katkad još i gore - jednostavno se ne sme dopustiti da dođe do toga. Suviše je toga na kocki. Ako se ne mogu upotrebiti legalni metodi, moraju se probati i drugi.
<BR>&nbsp;&nbsp;&nbsp;&nbsp;&nbsp;Jer, Umbertov prikaz stanja bio je umeren. Nije bila reč jednostavno o tome da bi konkurencija novog jeftinog ulja izbacila Arktičku i evropsku kompaniju i pridružene im firme iz posla. Učinak bi bio vrlo proširen. Možda on ne bi bio koban, ali bio bi gadan udarac (za industriju arašidnog, maslinovog, kitovog i nekih drugih ulja). Sem toga, on bi se žestoko odrazio u zavisnim industrijama, u margarinskoj, sapunskoj, a kod još stotinak proizvoda, od krema za lice do boja za zidove, i više od toga. Zaista, kad su neki od uticajnijih koncerna shvatili prirodu opasnosti, Umbertovi termini su poprimili gotovo skroman vid.
<BR>&nbsp;&nbsp;&nbsp;&nbsp;&nbsp;Njegov predlog bio je prihvaćen, jer su uzorci bili uverljivi, iako je ono ostalo bilo pomalo nejasno.
<BR>&nbsp;&nbsp;&nbsp;&nbsp;&nbsp;U samoj stvari, zainteresovani su platili znatno manje nego što su bili pristali da plate. Pošto je Umberto otišao sa svojim avionom i svojim predujmom, više ga nikad nisu videli.
<BR>&nbsp;&nbsp;&nbsp;&nbsp;&nbsp;Ali, to ne znači da se više nikad nije čulo za njega. Nekoliko godina kasnije, neki neodređen individuum, koji se odazivao jednostavno na ime Fedor, pojavio se u uredu Arktičkih i evropskih ulja. (Tada su bili ispustili 'ribe' iz svoga naslova kao i iz svoje delatnosti.) On bi voleo, rekao je, nešto novca ako bi dragi kapitalisti bili tako dobri da mu nešto daju.
<BR>&nbsp;&nbsp;&nbsp;&nbsp;&nbsp;Pričao je da je bio zaposlen u prvoj eksperimentalnoj stanici za trifide. Bilo je to udaljeno i osamljeno mesto koje se njemu veoma malo svidelo. Zbog želje da ode iz njega poslušao je nagovor nekog drugog radnika, potkrepljen sa više hiljada u novcu.
<BR>&nbsp;&nbsp;&nbsp;&nbsp;&nbsp;Nije morao učiniti mnogo da ih zasluži. Trebalo je jednostavno da ukloni kutiju sortiranih plodnih semenki trifida s police i da na njeno mesto stavi sličnu kutiju neplodnih semenki. Ukradenu kutiju trebalo je da ostavi na određenom mestu u određeno vreme. Nije praktično ništa reskirao. Mogle su proći godine pre nego što bi zamena bila otkrivena.
<BR>&nbsp;&nbsp;&nbsp;&nbsp;&nbsp;Drugi zahtev, međutim, bio je nešto zamršeniji. Morao se pobrinuti da napravi izvestan raspored svetlosti na velikom polju dva ili tri kilometra daleko od plantaže. Morao je biti tamo jedne određene noći. Kad bude čuo zvuk aviona neposredno nad glavom mora upaliti svetla. Avion bi sleteo. Najbolje bi bilo da onda nestane iz te blizine što je mogućno brže, pre nego što bi ko stigao da ga ispituje. Za te usluge dobio bi ne samo utešan svežanj hiljadarki već bi ga, u slučaju da uspe napustiti zemlju, u uredu Arktičke i evropske kompanije u Engleskoj čekalo još novca.
<BR>&nbsp;&nbsp;&nbsp;&nbsp;&nbsp;Po njegovom pričanju, operacija se odvijala potpuno prema planu. Fedor nije čekao da se avion spusti. Zapalio je svetla i kidnuo.
<BR>&nbsp;&nbsp;&nbsp;&nbsp;&nbsp;Avion je ostao samo kratko, možda manje od deset minuta pre nego što se opet digao. Po zvuku mlaznih motora, on je zaključio da se penje vertikalno. Otprilike minut pošto se buka izgubila čuo je ponovo zvuk motora.
<BR>&nbsp;&nbsp;&nbsp;&nbsp;&nbsp;Drugog dana, njegovog druga nije bilo. Nastala je velika gužva, ali se konačno došlo do zaključka da je taj morao raditi sam. I tako je sve prošlo srećno za Fedora.
<BR>&nbsp;&nbsp;&nbsp;&nbsp;&nbsp;On je oprezno čekao godinu dana pre nego što se pokrenuo. Potrošio je gotovo i poslednju od svojih hiljadarki dok je konačno prošao kroz prepreke. Zatim je morao obavljati razne poslove da bi preživeo, tako da je dugo trajalo dok nije stigao u Englesku. Ali sad kad je stigao da li bi, molim, mogao dobiti novac?
<BR>&nbsp;&nbsp;&nbsp;&nbsp;&nbsp;U to vreme se već nešto znalo o mestu koje je on pominjao. A datum što ga je naveo za dolazak aviona bio je moguć. Tako su mu dali nešto novca. Našli su mu i zaposlenje i rekli mu da ćuti. Bilo je jasno da je Umberto, mada nije lično preneo robu, barem spasio situaciju time što ju je rasprostranio.
<BR>&nbsp;&nbsp;&nbsp;&nbsp;&nbsp;Arktičko-evropska kompanija nije u prvi mah povezala pojavu trifida sa Umbertom. Policija iz nekoliko zemalja nastavila je da traga za njim u ime kompanije. Tek kad je neki istraživač proizveo uzorak trifidnog ulja za ispitivanje shvatili su da ono potpuno odgovara uzorku što im ga je Umberto pokazao, i da je on otišao po semenke trifida.
<BR>&nbsp;&nbsp;&nbsp;&nbsp;&nbsp;Šta se desilo samom Umbertu neće nikad biti tačno poznato. Nagađam da su nad Pacifikom, negde visoko u stratosferi, njega i Fedorovog druga napali avioni koje je Fedor čuo kako idu u poteru. Možda su to najpre saznali kad su granate iz lovaca počele razbijati njihov avion.
<BR>&nbsp;&nbsp;&nbsp;&nbsp;&nbsp;Mislim takođe da je jedna od tih granata raznela na komade izvesnu dvanaestcolnu kocku od šperploče, posudu sličnu maloj kutiji za čajni pribor, u kojoj su, prema Fedoru, bile semenke.
<BR>&nbsp;&nbsp;&nbsp;&nbsp;&nbsp;Možda je Umbertov avion eksplodirao, možda se naprosto raspao na komade. Šta god da je bilo, siguran sam da su komadi, započevši svoj dugi, dugi pad prema moru, ostavili za sobom nešto što je na početku izgledalo kao bela para.
<BR>&nbsp;&nbsp;&nbsp;&nbsp;&nbsp;To nije bila para. To je bio oblak semenki koje su bile tako beskrajno lake da su letele čak i u tom razređenom vazduhu. Milioni paučinom obavijenih semenki trifida, sada slobodnih da ih vetrovi sveta nose kud god žele...
<BR>&nbsp;&nbsp;&nbsp;&nbsp;&nbsp;Možda će proći sedmice, a možda meseci, pre nego što se konačno spuste na zemlju, mnoge od njih hiljade kilometara daleko od svoje polazne tačke.
<BR>&nbsp;&nbsp;&nbsp;&nbsp;&nbsp;To je, ponavljam, nagađanje. Ali ne vidim verovatniji način na koji bi se ta biljka, koja je trebalo da ostane tajna, mogla tako iznenada pojaviti u gotovo svim delovima sveta.
<BR>
<BR>&nbsp;&nbsp;&nbsp;&nbsp;&nbsp;Ja sam se rano upoznao s jednim trifidom. Desilo se da je u našem vrtu izrastao jedan od prvih u okolini. Biljka se bila prilično dobro razvila pre nego što smo je primetili, jer je bila uhvatila koren uz neke druge slučajne nanose iza komadića živice koja je zastirala đubrište. Nije tamo nikome smetala, niti je ikome bila na putu, i tako, pošto smo je primetili, mi bismo je samo tu i tamo pogledali da vidimo kako napreduje i ostavili je na miru.
<BR>&nbsp;&nbsp;&nbsp;&nbsp;&nbsp;Ali trifid je svakako nešto posebno, i posle izvesnog vremena postali smo pomalo radoznali. Možda ne baš mnogo aktivno, jer uvek ima nekoliko nepoznatih stvari koje se nekako uspevaju nastaniti u zanemarenim uglovima vrta, ali dosta da jedan drugom pomenemo kako on poprima prilično čudnovat izgled.
<BR>&nbsp;&nbsp;&nbsp;&nbsp;&nbsp;Danas je, kada svako i suviše dobro zna kako izgleda trifid, teško dozvati u pamet kako su nam čudno i nekako strano izgledali prvi primerci. Koliko ja znam, niko nije tada slutio zlo niti se uzbunio. Pretpostavljam da je većina mislila o njima kad je uopšte o njima mislila - potpuno isto kao i moj otac.
<BR>&nbsp;&nbsp;&nbsp;&nbsp;&nbsp;U mom pamćenju zadržala se njegova slika kako posmatra naš primerak i razmišlja o njemu u vreme kad je on mogao imati oko godinu dana. Gotovo u svim detaljima bila je to polovna reprodukcija odraslog trifida - samo što još nije imao imena, a niko nije video odrastao primerak. Moj otac se sagnuo nad njega zureći kroz svoje naočari s rožnatim okvirom, prebirući po njegovoj stabljici uz blago duvanje kroz svoj riđi brk, što mu je bila navika kad je bio zamišljen. Pregledavao je ravnu stabljiku i drvenasto deblo s kojeg je rasla. Radoznalo je, mada ne vrlo pronicljivo, promatrao tri mala gola štapića koja su rasla pravo nagore uz stabljiku. Izravnao je kratke grančice s kožnatim zelenim listovima izmedu prsta i palca kao da bi mu njihova tekstura mogla nešto kazati. Zatim je pogledao u čudnu levkastu tvorevinu na vrhu stabljike, duvajući i dalje zamišljeno ali neodlučno kroz svoj brk. Sećam se prvog puta kad me podigao da pogledam stožastu čašku i vidim čvrsto omotan pršljen unutar nje koji je izgledao kao mlada, čvrsto uvijena stabljika paprati, i virio nekoliko centimetara uvis s lepljive gužve u dnu čaške. Nisam je dodirnuo, ali sam znao da mora biti lepljiva, jer su se u njoj koprcale muve i drugi manji insekti.
<BR>&nbsp;&nbsp;&nbsp;&nbsp;&nbsp;Moj otac je češće gunđao kako je to prilično čudna stvar i dodao da jednog dana zaista mora pokušati da sazna šta je ona. Mislim da se nikad nije potrudio da to učini, a sve i da je pokušao, u toj fazi je imao malo izgleda da nešto sazna.
<BR>&nbsp;&nbsp;&nbsp;&nbsp;&nbsp;Biljka je tada bila visoka oko metar i četvrt. Mora da ih je bilo dosta rasutih uokolo kako rastu mirno i bez uzbune, tako da im niko nije posvećivao posebnu pažnju. Bar se tako činilo - jer ako su biološki ili botanički stručnjaci bili uzbuđeni, nikakva vest o njihovoj interesantnosti nije bila prodrla do šire javnosti. I tako je primerak u našem vrtu nastavio mirno da raste kao što su to činile hiljade drugih sličnih primeraka u zanemarenim uglovima širom sveta.
<BR>&nbsp;&nbsp;&nbsp;&nbsp;&nbsp;Nešto malo kasnije, jedan primerak je podigao korenje i prohodao.
<BR>&nbsp;&nbsp;&nbsp;&nbsp;&nbsp;Prvi izveštaji o hodajućim biljkama došli su sa Sumatre, Bornea, iz Konga, Kolumbije, Brazila i većine oblasti u blizini ekvatora.
<BR>&nbsp;&nbsp;&nbsp;&nbsp;&nbsp;Izveštaji su dospeli i u štampu, ali su prošli kroz toliko uredničkih prekrajanja, i bili napisani smesom opreznosti i odbrambene frivolnosti koju je štampa obično upotrebljavala da bi se osigurala od priča o morskim zmijama, duhovima i prenošenju misli, tako da niko nije primetio kako te kultivisane biljke nalikuju na mirno i pristojno rastinje kraj našeg đubrišta. Tek kad su se pojavile slike, shvatili smo da su one identične u svemu sem u veličini.
<BR>&nbsp;&nbsp;&nbsp;&nbsp;&nbsp;Reporteri iz filmskih novosti brzo su se udaljili s poprišta. Možda su snimili dobre i zanimljive slike kao naknadu za trud što su leteli u zabačena mesta, ali među montažerima je vladala teorija da više od nekoliko sekundi jedne te iste vesti, sem ukoliko nije u pitanju boks-meč, mora smrtno dosaditi publici. Zato sam ja događaj koji je bio predodređen da igra tako važnu ulogu u mojoj budućnosti, i u budućnosti tolikih drugih ljudi, prvi put video kao letimičnu pojavu pritešnjenu između nekog hula-takmičenja u Honolulu i supruge predsednika SAD kako kumuje jednom bojnom brodu. (To nije anahronizam. Tada su ih još gradili; čak i admirali su morali živeti.) Međutim, uspeo sam da vidim nekoliko trifida kako se gegaju preko platna uz komentar za koji se smatralo; da je na nivou široke filmske publike:
<BR>&nbsp;&nbsp;&nbsp;&nbsp;&nbsp;"A sada, prijatelji, otvorite oči i pogledajte što je naš snimatelj našao u Ekvadoru. Biljke na godišnjem odmoru! Vi viđate takve stvari samo u veselom raspoloženju, ali u sunčanom Ekvadoru to se može videti kad god se zaželi - i to bez mamurluka drugog jutra! Čudovišne biljke marširaju! Vidiš, došao sam do sjajne ideje! Možda ćemo pravilnim odgojem naših krompira uspeti da postignemo to da sami odšeću ravno u lonac! Kako bi vam se to dopalo, mamice?"
<BR>&nbsp;&nbsp;&nbsp;&nbsp;&nbsp;Za kratko vreme trajanja scene, ja sam opčinjeno zurio u nju. Evo naše tajanstvene biljke sa đubrišta, izrasle do visine od preko dva metra. Zabuna je bila isključena - a ona je 'hodala'!
<BR>&nbsp;&nbsp;&nbsp;&nbsp;&nbsp;Tada sam prvi put video stablo koje je imalo korenaste dlačice. Bilo bi gotovo sferično da s njegovog donjeg dela nisu izbijale tri izrasline tupog vrha. Glavnina je, poduprta njima, bila uzdignuta oko trideset centimetara nad tlom.
<BR>&nbsp;&nbsp;&nbsp;&nbsp;&nbsp;Kad je 'hodala', kretala se prilično slično čoveku na štakama. Dve tupe 'noge' kliznule bi napred, zatim bi se cela stvar zateturala kad bi se zadnja 'noga' gotovo poravnala s njima, potom bi se dve prednje ponovo otklizale napred. Pri svakom 'koraku', duga stabljika šibala je žestoko napred i nazad: čovek se osećao kao da ima morsku bolest dok bi je gledao. Taj način napredovanja izgledao je u isti mah naporan i nezgrapan, i izdaleka je podsećao na igranje slonića. Činilo se da će oguliti sve svoje lišće, ako ne i slomiti stabljiku, ukoliko nastavi da se tako tetura. Međutim, mada je izgledala nespretno, ona je uspevala da prelazi teren brzinom otprilike prosečnog čovekovog hoda.
<BR>&nbsp;&nbsp;&nbsp;&nbsp;&nbsp;To je sve što sam imao vremena da vidim pre nego što je počelo spuštanje bojnog broda u more. To nije bilo mnogo, ali dosta da podstakne istraživački duh u dečaka. Jer ako je ta stvar u Ekvadoru mogla izvesti takvu veštinu, zašto ne bi i u našem vrtu? Dakako, naša je bila dosta manja, ali je ipak izgledala isto...
<BR>&nbsp;&nbsp;&nbsp;&nbsp;&nbsp;Desetak minuta posle povratka kući, brižljivo sam počeo razgrtati zemlju oko našeg trifida, sokoleći ga da 'prohoda'.
<BR>&nbsp;&nbsp;&nbsp;&nbsp;&nbsp;Na žalost, postojao je jedan vid koji filmske novosti nisu doživele pri otkiiću te biljke na vlastiti pogon, ili koji zbog nekog svog razloga nisu želele da objave. A nije bilo ni prethodne opomene. Ja sam bio sagnut, zaokupljen razgrtanjem zemlje a da pri tom ne naškodim biljci, kad me neznano odakle nešto žestoko udarilo i onesvestilo...
<BR>&nbsp;&nbsp;&nbsp;&nbsp;&nbsp;Probudio sam se u krevetu i video svoju majku, oca i lekara kako me zabrinuto posmatraju. Osećao sam se kao da mi je glava raskoljena, sve me je bolelo i, kako sam kasnije otkrio, jedna strana mog lica bila je ukrašena crvenim mrljama debelih masnica. Uporna pitanja kako se desilo da ležim bez svesti u vrtu nisu koristila; nisam imao ni najmanjeg pojma šta me je udarilo. A moralo je proći izvesno vreme dok nisam saznao da sam bio valjda među prvima u Engleskoj koji su preživeli ubod trifida. Trifid je svakako bio nezreo. Ali pre nego što sam se potpuno oporavio, moj otac je shvatio šta mi se moralo desiti; kad sam ponovo mogao izlaziti u vrt, on se već nemilosrdno osvetio našem trifidu predavši njegove ostatke lomači.
<BR>
<BR>&nbsp;&nbsp;&nbsp;&nbsp;&nbsp;Kad su hodajuće biljke postale priznate kao činjenica, štampa je napustila prijašnju mlakost i naširoko se raspisala o njima. I tako se za njih moralo pronaći ime. Botaničari su se po svom običaju već kupali u višesložnoj rđavoj latinštini i varvarskom grčkom, izvodeći varijante od ambulans i pseudopodia, ali su novine i publika hteli nešto što se lako izgovara i može lako stati u naslove za široku potrošnju. Kad biste mogli videti novine toga vremena našli biste da se u njima pominju
<BR>
<BR>&nbsp;&nbsp;&nbsp;&nbsp;&nbsp;Trihoti Trigoni Triniti Triketi
<BR>&nbsp;&nbsp;&nbsp;&nbsp;&nbsp;Trovršci Trilogi Tronošci Tripodi
<BR>&nbsp;&nbsp;&nbsp;&nbsp;&nbsp;Trigenati Tridentati Tripedi Trokraci
<BR>
<BR>&nbsp;&nbsp;&nbsp;&nbsp;&nbsp;i još mnoga tajanstvena imena koja čak nisu ni počinjala sa 'tri' - mada su se gotovo sva temeljila na onom aktivnom trokrakom korenu.
<BR>&nbsp;&nbsp;&nbsp;&nbsp;&nbsp;Vodile su se javne, privatne i kafanske diskusije sa strašnim navijanjem za jedan ili drugi termin na pseudonaučnoj, kvazietimološkoj i svakakvoj drugoj bazi, ali je jedan termin počeo postepeno da prevladava u toj filološkoj trci. Dopadljivo malo ime koje je poteklo iz neke novinske redakcije kao zgodna etiketa za jednu nastranost, ali kojoj je bilo jednog dana suđeno da bude povezana s bolom, strahom i jadom: TRIFID...
<BR>
<BR>&nbsp;&nbsp;&nbsp;&nbsp;&nbsp;Prvi talas javnog zanimanja uskoro je splasnuo. Istina je da su trifidi bili ponešto neuobičajeni i jezivi - ali i to na kraju samo zato što su bili novotarija. Ljudi su i pre osećali isto za novotarije - za kengure, divovske guštere, crne labudove. Ako pomislimo na to, da li su trifidi bili baš toliko čudniji od dubokovodnih riba, ostriga, punoglavaca i stotinu drugih bića? Šišmiš je životinja koja je naučila da leti: no, ovo je bila biljka koja je naučila hodati - pa šta onda?
<BR>&nbsp;&nbsp;&nbsp;&nbsp;&nbsp;Međutim, preko nekih njenih vidova nije se moglo baš tako lako preći. Iznenadna pojava i još šira rasprostranjenost trifida stvorili su pogodno tle za vrlo smušena razglabanja. Mada su brže sazrevali u tropskom pojasu, primerci u raznim stadijima razvoja nađeni su u gotovo svim oblastima sem u polarnim krugovima i pustinjama.
<BR>&nbsp;&nbsp;&nbsp;&nbsp;&nbsp;Ljudi su bili iznenađeni i pomalo zgađeni kad su saznali da vrsta pripada mesožderima, i da je lepljiva tvar zaista probavljala muve i druge insekte koji bi se ulovili na čašku. Mi u umerenim pojasevima znali smo za insektožderne biljke, ali nismo bili navikli da ih nalazimo izvan posebnih staklenika, i bili smo skloni da ih smatramo pomalo nepristojnima, ili u najmanju ruku nepriličnima. No, zaista je zabrinjavalo otkriće da se pršljen na vrhu trifidove stabljike može odviti u tanku bodlju dugu tri metra, bodlju koja izbacuje dovoljno otrova da ubije čoveka ako ga udari direktno po goloj koži.
<BR>&nbsp;&nbsp;&nbsp;&nbsp;&nbsp;Čim je ta opasnost otkrivena, svuda je došlo do nervoznog razbijanja i seče trifida, sve dok se neko nije setio da je za sigurnost potrebno samo odstraniti bodlju. Posle toga je pomalo histeričan napad na ove biljke splasnuo, ostavivši ih prilično proređene. Nešto kasnije postala je moda imati jednog ili dva bezopasno potkresana trifida u vrtu. Pronašlo se da je bilo potrebno otprilike dve godine da odstranjena bodlja ponovo postane opasna, pa je godišnje obrezivanje osiguravalo deci odličnu razonodu.
<BR>&nbsp;&nbsp;&nbsp;&nbsp;&nbsp;U zemljama sa umerenom klimom, gde je čovek uspeo da većinu prirodnih vrsta, sem sebe samoga, prilično obuzda, status trifida je potpuno razjašnjen. Ali u tropskom pojasu, osobito u oblasti gustih šuma, oni su ubrzo postali prava nevolja.
<BR>&nbsp;&nbsp;&nbsp;&nbsp;&nbsp;Putnik bi ih vrlo lako prevideo među običnim grmljem i u šikari, a onog trena kad je bio nadohvat, otrovna bodlja bi ga mlatnula. Čak i stalnom stanovniku takvih oblasti bilo je teško da otkrije nepomičnog trifida kako lukavo vreba kraj staze u džungli. Trifidi su bili neverovatno osetljivi na svako kretanje blizu sebe, i bilo ih je teško iznenaditi.
<BR>&nbsp;&nbsp;&nbsp;&nbsp;&nbsp;Izlaženje nakraj sa njima postalo je ozbiljan problem u takvim oblastima. Najčešće upotrebljavan metod bio je da se odstrani vrh stabljike i bodlja sa njim. Domoroci u džungli počeli su nositi duge i lake štapove sa srpastim noževima na vrhu koji su bili efikasno oružje kad bi stigli da udare prvi, ali ni najmanje ako bi trifid dobio priliku da otetura napred i poveća svoj domet za metar ili metar i po. Ubrzo su, međutim, ove kopljaste naprave zamenili razni tipovi pušaka na oprugu. Većina ih je izbacivala vrteće pločice, krstiće ili male bumerange od tankog čelika. Oni su po pravilu bili nesigurni iznad dvanaest metara, mada su mogli glatko prerezati stabljiku trifida na dvadeset i pet metara ako bi je pogodili. Njihov izum dopadao se i vlastima, koje su osećale gotovo jednoglasnu odbojnost prema sveopštem nošenju pušaka, i vlasnicima za koje su projektili od čelika od kojeg se prave britvice bili mnogo jeftiniji i lakši od zrna, a uz to savršeno prikladni za bešumni banditizam.
<BR>&nbsp;&nbsp;&nbsp;&nbsp;&nbsp;S druge strane su intenzivno ispitivani priroda, običaji i sastav trifida. Ozbiljni eksperimentatori započeli su u interesu nauke da istražuju kako daleko i koliko dugo može trifid hodati; može li se smatrati da ima prednju stranu, ili može ići u svim smerovima podjednakom nezgrapnošću; koliko vremena mora provesti s korenjem u zemlji; kako reaguje na prisustvo raznih hemikalija u tlu; i ogroman broj drugih pitanja, korisnih i nekorisnih.
<BR>&nbsp;&nbsp;&nbsp;&nbsp;&nbsp;Najveći primerak opažen u tropskom pojasu bio je visok gotovo tri metra. Nikad nije bio viđen evropski primerak od dva i po metra, a prosek je bio nešto preko 2,10 metara. Čini se da su se lako prilagođavali širokom spektru klime i terena i da nisu imali prirodnih neprijatelja sem čoveka.
<BR>&nbsp;&nbsp;&nbsp;&nbsp;&nbsp;Međutim, postojao je priličan broj dosta očitih karakteristika na koje neko vreme nije obraćana pažnja. Prošlo je, na primer, prilično mnogo vremena dok neko nije ukazao na neverovatnu tačnost kojom su usmeravali svoje bodlje i da su gotovo uvek udarali po glavi. Na početku niko nije primetio ni njihovu naviku da se pritaje u blizini palih žrtava. Razlog za to postao je jasan tek kad je dokazano da se oni ne hrane samo insektima nego i mesom. Bodljikavi izdanak nije imao mišićnu snagu da razdere čvrsto meso, ali je bio dovoljno snažan da trga komade s tela u raspadanju i diže ih do čaške na svojoj stabljici.
<BR>&nbsp;&nbsp;&nbsp;&nbsp;&nbsp;Nije bilo velikog interesovanja ni za tri mala bezlisna štapića pri osnovi stabljike. Vladalo je mišljenje da bi oni mogli imati veze s reproduktivnim sistemom - koji inače obično igra ulogu neke vrste botaničke starinarnice za sve delove s nejasnom svrhom, dok ne budu svrstani i tačnije opredeljeni. Prema tome, njihova karakteristika da se iznenada uznemire i nešto brzo odbubnjaju na glavnoj stabljici smatrana je nekim čudnim oblikom trifidskog ljubavnog zanosa.
<BR>&nbsp;&nbsp;&nbsp;&nbsp;&nbsp;Možda je moje interesovanje bilo podstaknuto neprijatnim iskustvom kada sam bio uboden tako rano u eri trifida, jer sam od tada osećao kao neku povezanost sa njima. Proveo sam - ili 'utrošio' ako gledate na mene očima moga oca - mnogo vremena promatrajući ih u zanosu.
<BR>&nbsp;&nbsp;&nbsp;&nbsp;&nbsp;Moj otac se nije mogao kriviti što je to smatrao bezvrednim; ali kasnije je ispalo da je to vreme bilo provedeno korisnije nego što smo mi mogli zamisliti. Upravo pre nego što sam završio škole, Arktička i evropska kompanija za riblja ulja se rekonstruisala, izgubivši pri tom reč 'riblja'. Javnost je saznala da se ona i slične kompanije u drugim zemljama spremaju da uzgajaju trifide u velikim razmerama da bi iz njih dobili skupa ulja i sokove i iscedili visokohranljivi uljani kolač za stočnu hranu. Tako su trifidi preko noći prešli u carstvo velikog biznisa.
<BR>&nbsp;&nbsp;&nbsp;&nbsp;&nbsp;Smesta sam odlučio o svojoj budućnosti. Zatražio sam zaposlenje kod Arktičke i evropske kompanije gde su mi moje kvalifikacije pribavile mesto u proizvodnji. Neslaganje moga oca bilo je ponešto ublaženo visinom plate, dobrom za moje godine. Ali kad bih oduševljeno govorio o budućnosti, on je sumnjičavo duvao kroz brk. Imao je stvarnog poverenja samo u onu vrstu rada za koju je jamčila duga tradicija; no, pustio me je da radim šta hoću. "Konačno, ako to ne uspe, bićeš još dovoljno mlad da uđeš u solidniji posao", pristao je.
<BR>&nbsp;&nbsp;&nbsp;&nbsp;&nbsp;Međutim, desilo se da to nije bilo potrebno. Pre nego što su on i moja majka izgubili živote u aviobusnoj nesreći na odmoru, pet godina kasnije, videli su kako nove kompanije potiskuju sva konkurentna ulja s tržišta, i kako smo mi koji smo ušli u to od početka, po svemu sudeći, dobro obezbeđeni za ceo život.
<BR>&nbsp;&nbsp;&nbsp;&nbsp;&nbsp;Među prvim pridošlicama bio je moj prijatelj Valter Luknov.
<BR>&nbsp;&nbsp;&nbsp;&nbsp;&nbsp;U početku je bilo dvoumljenja da li da se Valter primi na posao. On je znao malo o poljoprivredi, još manje o trgovini, i nije imao kvalifikacija za rad u laboratoriji. Ali je znao mnogo o trifidima - imao je neku vrstu nadahnute spretnosti s njima.
<BR>&nbsp;&nbsp;&nbsp;&nbsp;&nbsp;Šta se Valteru desilo toga kobnog maja mnogo godina kasnije, ja ne znam, mada mogu pogoditi. Žalosno je da on nije preživeo. Mogao je biti od ogromne koristi. Ne verujem da iko stvarno razume trifide, niti da će ih ikada razumeti, ali se Valter od svih ljudi koje sam znao, najviše približio takvom razumevanju. Ili bih možda morao reći da je on instinktivno osećao nešto?
<BR>&nbsp;&nbsp;&nbsp;&nbsp;&nbsp;On me je prvi put iznenadio posle godinu ili dve pošto smo započeli posao.
<BR>&nbsp;&nbsp;&nbsp;&nbsp;&nbsp;Sunce je zapadalo. Bili smo završili svoj dnevni posao i posmatrali smo sa zadovoljstvom tri nova polja gotovo potpuno odraslih trifida. U onim danima nismo ih jednostavno ograđivali kao docnije. Bili su poređani na poljima nešto kao u redovima - bar su čelični stubovi uz koje je svaki bio privezan lancem bili u redovima, mada same biljke nisu imale smisla za pravilne redove. Računali smo da bismo ih za otprilike mesec dana mogli zarezati za ulje. Veče je bilo mirno; gotovo jedini zvukovi koji su remetili tišinu bili su povremena bubnjanja trifida štapićima o stabljike. Valter ih je posmatrao malo nakrivljene glave. Izvadio je lulu iz usta.
<BR>&nbsp;&nbsp;&nbsp;&nbsp;&nbsp;"Danas su govorljivi", primetio je.
<BR>&nbsp;&nbsp;&nbsp;&nbsp;&nbsp;"Možda je to vreme", natuknuo sam. "Imam utisak da to čine češće kad je suvo."
<BR>&nbsp;&nbsp;&nbsp;&nbsp;&nbsp;Pogledao me je iskosa sa smeškom.
<BR>&nbsp;&nbsp;&nbsp;&nbsp;&nbsp;"Govoriš li ti ćešće kad je suvo?"
<BR>&nbsp;&nbsp;&nbsp;&nbsp;&nbsp;"Zašto bih ja..." počeo sam, a onda sam se prekinuo.
<BR>&nbsp;&nbsp;&nbsp;&nbsp;&nbsp;"Ti stvarno ne veruješ da oni govore?" upitao sam primetivši njegov izraz lica.
<BR>&nbsp;&nbsp;&nbsp;&nbsp;&nbsp;"Pa dobro, zašto ne?"
<BR>&nbsp;&nbsp;&nbsp;&nbsp;&nbsp;"Ali to je smešno. Biljke da govore?"
<BR>&nbsp;&nbsp;&nbsp;&nbsp;&nbsp;"Baš mnogo smešnije od toga da biljke hodaju?" upita on. Upiljio sam se u njih, a zatim ponovo u njega.
<BR>&nbsp;&nbsp;&nbsp;&nbsp;&nbsp;"Nikada nisam pomislio...", počeo sam u nedoumici.
<BR>&nbsp;&nbsp;&nbsp;&nbsp;&nbsp;"Pokušaj malo da razmišljaš o tome i da ih posmatraš - zanimalo bi me da čujem tvoje zaključke", reče on.
<BR>&nbsp;&nbsp;&nbsp;&nbsp;&nbsp;Čudno je da mi u svim mojim bavljenjima trifidima nije nikad pala na um ta mogućnost. Verovatno me je sprečavala predrasuda o ljubavnom zovu. Ali kad je Valter jednom usadio tu ideju u moj um, ona se u njemu zadržala. Nisam se mogao odupreti osećanju da oni možda zaista jedan drugom bubnjaju tajne poruke.
<BR>&nbsp;&nbsp;&nbsp;&nbsp;&nbsp;Do tada sam uobražavao da sam prilično oštrovido posmatrao trifide, ali kad bi Valter govorio o njima, osećao sam da praktično nisam ništa zapazio. Kad je bivao za to raspoložen, on je mogao govoriti o njima satima, izlažući teorije koje su katkad bile proizvoljne, ali katkad prilično mogućne.
<BR>&nbsp;&nbsp;&nbsp;&nbsp;&nbsp;Javnost je u to vreme prestala da trifide smatra nakazama. Oni su bili nezgrapno zabavni, ali ne mnogo zanimljivi. Međutim, bili su zanimljivi za kompaniju koja je smatrala da je njihovo postojanje dobročinstvo za sve, a osobito za nju. Valter nije delio nijedno od tih mišljenja. Ponekad sam, slušajući ga, i ja počinjao slutiti zlo.
<BR>&nbsp;&nbsp;&nbsp;&nbsp;&nbsp;On se potpuno uverio da su oni 'govorili'.
<BR>&nbsp;&nbsp;&nbsp;&nbsp;&nbsp;"A to", dokazivao je, "znači da negde u njima postoji inteligencija. Njeno sedište ne može biti u umu, jer seciranje nije pokazalo ništa slično umu, ali to nije dokaz da ne postoji nešto što obavlja posao uma. A u njima svakako postoji neka vrsta inteligencije. Jesi li primetio da pri napadu uvek ciljaju na nezaštićene delove? Skoro uvek na glavu, ali katkad na ruke... Još jedno: ako pogledaš statistiku žrtava, pogledaj samo koliki je deo ošinut preko očiju i oslepljen. On je vredan pomena - i značajan."
<BR>&nbsp;&nbsp;&nbsp;&nbsp;&nbsp;"Šta to znači?" upitao sam.
<BR>&nbsp;&nbsp;&nbsp;&nbsp;&nbsp;"Znači da znaju najsigurniji način da se čovek izbaci iz borbe - drugim rečima, oni znaju šta rade. Uzmi da stvar stoji ovako. Recimo da oni poseduju inteligenciju; onda bi nas to ostavilo samo s jednom prednošću - vidom. Mi vidimo, a oni ne vide. Oduzmi nam vid, i više nemamo prednosti. Još gore - naš položaj postaje podređen njihovom, jer su oni prilagođeni postojanju bez vida, a mi nismo!"
<BR>&nbsp;&nbsp;&nbsp;&nbsp;&nbsp;"Ali sve kad bi i bilo tako, oni ne mogu ništa da rade. Ne mogu rukovati stvarima. Mišićna snaga onog bića s bodljom veoma je mala", isticao sam.
<BR>&nbsp;&nbsp;&nbsp;&nbsp;&nbsp;"Tačno, ali šta nam koristi sposobnost da rukujemo stvarima ako ne možemo videti šta ćemo s njima? A njima i ne treba da rukuju stvarima - ne onako kao nama. Oni se mogu hraniti neposredno iz tla, ili insektima i komadima sirovog mesa. Oni ne moraju proći kroz ceo zamršen proces uzgajanja i raspodele stvari, a obično i kuvanja. U stvari, ukoliko bi, što se opstanka tiče, trebalo birati između trifida i slepca, ja znam na koga bih se kladio."
<BR>&nbsp;&nbsp;&nbsp;&nbsp;&nbsp;"Pretpostavljaš da imaju istu inteligenciju", rekao sam.
<BR>&nbsp;&nbsp;&nbsp;&nbsp;&nbsp;"Ni najmanje. To nije ni potrebno. Rekao bih da je to verovatno sasvim različit tip inteligencije, ako zbog ničeg drugog, a ono zato što su njihove potrebe mnogo jednostavnije. Pogledaj kakve mi složene procese moramo činiti da bismo od trifida dobili ekstrakt koji možemo asimilovati. A sada preokreni situaciju. Šta treba da učini trifid? Samo da nas ubode, sačeka nekoliko dana, a zatim počene da nas asimiluje. Jednostavan, prirodan tok stvari."
<BR>&nbsp;&nbsp;&nbsp;&nbsp;&nbsp;Tako bi on terao satima sve dok ja, slušajući ga, ne bih počeo gubiti smisao za proporcije i misliti o trifidima kao o nekoj vrsti konkurenata. Valter nije nikad ni krio da tako misli. On je, priznao je, razmišljao o pisanju knjige upravo o tom vidu stvari kad bude skupio više materijala.
<BR>&nbsp;&nbsp;&nbsp;&nbsp;&nbsp;"Šta te u tome sprečava?"
<BR>&nbsp;&nbsp;&nbsp;&nbsp;&nbsp;"Naprosto ovo." Mahnuo je rukom da bi obuhvatio celu plantažu. "Suviše veliki interesi su sada uloženi u to. Nikome se ne bi isplatilo da pusti u opticaj uznemirujuće vesti. U svakom slučaju, trifidi su pod dovoljno strogom kontrolom tako da je to samo akademsko pitanje koje jedva da se isplati podstaknuti."
<BR>&nbsp;&nbsp;&nbsp;&nbsp;&nbsp;"Nikad nisam sasvim siguran kad si ti u pitanju", rekao sam. "Nikad ne znam koliko si ozbiljan, a koliko dopuštaš da te mašta odvuče od činjenica kojima raspolažeš. Misliš li zaista da su te stvari opasne?"
<BR>&nbsp;&nbsp;&nbsp;&nbsp;&nbsp;Pućkao je malo kroz lulu pre nego što je odgovorio. "Pravilno pitanje", priznao je, "jer... pa, nisam siguran. Ali prilično sam siguran da bi oni mogli biti opasni. Bilo bi mi mnogo lakše da ti dam pravi odgovor kad bih mogao prokljuviti šta znači to njihovo kloparanje. Nekako mi se ono ne sviđa. Evo, tamo sede i niko ne misli o njima više nego o nekim čudnim repama, a pola vremena oni klopoću i štropoću jedan drugome. Zašto? O čemu to klopoću? To bih voleo znati."
<BR>&nbsp;&nbsp;&nbsp;&nbsp;&nbsp;Mislim da je Valter retko kad pustio nekom drugom da nasluti njegove ideje, a ja sam ih držao u tajnosti delom zato što nisam znao nikoga ko ne bi bio skeptičniji nego što sam bio ja sam, a delom zato što nijednom od nas ne bi mnogo koristilo da se u firmi pročujemo kao čudaci.
<BR>&nbsp;&nbsp;&nbsp;&nbsp;&nbsp;Još godinu dana otprilike sarađivali smo prilično blisko, ali otvaranjem novih rasadnika i potrebom da se prouče metodi u drugim zemljama, ja sam počeo mnogo putovati. On je napustio rad na terenu i prešao u odeljenje za istraživanja. Tamo mu je odgovaralo, jer je uz istraživanja za kompaniju mogao obavljati i svoja. Običavao sam da ga s vremena na vreme posećujem. Stalno je vršio eksperimente na svojim trifidima, ali rezultati nisu razbistravali njegove pojmove onoliko koliko se on nadao. Bio je, po svom uverenju, dokazao postojanje dobro razvijene inteligencije; čak sam i ja morao priznati da su njegovi rezultati ukazivali na nešto više od instinkta. I dalje je bio uveren da je kloparanje štapića predstavljalo oblik komuniciranja. Za javnu upotrebu je pokazao da štapići igraju važniju ulogu i da su trifidi lišeni njih, postepeno slabili. Sem toga pronašao je da se postotak neplodnosti trifidnih semenki kreće oko 95 %... što je odlična stvar. Kad bi svi proklijali, uskoro bi na ovoj planeti bilo mesta još samo za trifide.
<BR>&nbsp;&nbsp;&nbsp;&nbsp;&nbsp;I sa tim sam se slagao. Vreme dozrevanja trifidovih semenki pružalo je vanredan prizor. Tamnozelena mahuna malo ispod čaške bila je sjajna i proširena, upola veća od krupnije jabuke. Kad bi pukla, prasak se čuo na udaljenosti od dvadeset metara. Bele semenke izletele bi u vazduh kao para i počele lebdeti dalje nošene i najslabijim povetarcem. Gledajući s visine na polje trifida u kasnim danima avgusta moglo se lako doći na pomisao da se odvija neka vrsta isprekidanog bombardovanja.
<BR>&nbsp;&nbsp;&nbsp;&nbsp;&nbsp;I opet je Valter bio taj koji je otkrio da se kvalitet ekstrakta poboljšava ako se biljkama ostavi bodlja. Zbog toga je praksa obrezivanja prekinuta na svim plantažama, pa smo morali nositi zaštitnu opremu pri radu među biljkama.
<BR>&nbsp;&nbsp;&nbsp;&nbsp;&nbsp;U vreme nezgode koja me je otpremila u bolnicu, upravo sam bio s Valterom. Ispitivali smo neke primerke koji su pokazivali neuobičajena odstupanja. Obojica smo nosili maske sa žičanom mrežom. Nisam tačno video šta se desilo. Znam samo da je, kad sam se nagnuo napred, jedna bodlja žestoko mlatnula prema mom licu i udarila po žici maske. Devedeset i devet puta od sto ne bi bilo važno; zato su maske i postojale. Ali ova je udarila takvom snagom da se nekoliko malih vrećica otrova raspuklo, a nekoliko kapi iz njih dospelo je u moje oči.
<BR>&nbsp;&nbsp;&nbsp;&nbsp;&nbsp;Valter se vratio sa mnom u svoju laboratoriju i dao mi je protivotrov u roku od nekoliko sekundi. Samo njegovoj brzoj pomoći mogu da zahvalim što je uopšte postojala mogućnost spasavanja mog vida. Međutim, i ovako je trebalo da ležim više od sedmice u krevetu u tami.
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
