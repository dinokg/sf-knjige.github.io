<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10. TINŠAM
<P>&nbsp;&nbsp;&nbsp;&nbsp;&nbsp;Dvorac je bilo teško prevideti. Iza nekoliko kućica od kojih se sastojalo selo Tinšam, uz ulicu se dizao visok zid poseda. Sledili smo ga sve do masivnih vrata od kovanog gvožđa. Iza njih je stajala mlada žena na čijem je licu trezveno poimanje odgovornosti ugušilo sav ljudski izraz. Bila je snabdevena puškom sačmaricom koju je držala za neprijatna mesta. Dao sam Kokeru znak da stane i vuknuo joj zaustavljajući vozilo. Njene usne su se micale, ali se ništa nije čulo kroz buku motora. Ugasio sam ga.
<BR>&nbsp;&nbsp;&nbsp;&nbsp;&nbsp;"Je li ovo dvorac Tinšam?" upitao sam.
<BR>&nbsp;&nbsp;&nbsp;&nbsp;&nbsp;Nije htela odati ni to ni bilo šta drugo.
<BR>&nbsp;&nbsp;&nbsp;&nbsp;&nbsp;"Otkuda ste? I koliko vas je?" uzvratila je pitanjem. Poželeo sam da se ne poigrava toliko svojom puškom. Držeći na oku njene nemirne prste, ukratko sam objasnio ko smo, zašto dolazimo, otprilike šta donosimo i garantovao da nema više nikog sakrivenog u kamionima. Sumnjao sam da nas uopšte sluša. Njen pogled bio je uprt u moje oči tužno zamišljenim izrazom uobičajenijim u ljutih lovačkih pasa, ali koji ni kod njih nije baš umirujući. Moje reči su slabo razgonile onu neodređenu sumnjičavost zbog koje je tako teško podnositi veoma savesne ljude. Dok je izlazila da pogleda u naše kamione odostrag i da proveri moje izjave, nadao sam se zbog nje same da se neće nameriti na grupu koja bi opravdala njena sumnjičenja. Priznanje da je zadovoljna narušilo bi njenu ulogu preduzetne osobe, ali se konačno, mada je idalje bila veoma rezervisana, ipak složila da uđemo.
<BR>&nbsp;&nbsp;&nbsp;&nbsp;&nbsp;"Skrenite desno", viknula mi je dok sam prolazio i smesta se vratila da pazi na vrata. Iza kratkog drvoreda brestova ležao je park isplaniran u maniru kasnog XVIII veka i prepun drveća koje je imalo prostora da izraste u punoj veličanstvenosti. Kad nam se ukazala kuća ispostavilo se da ona nije arhitektonski otmena, ali je vrlo prostrana. Obuhvatala je prilično područje i raznorazne graditeljske stilove, kao da se nijedan među njenim bivšim vlasnicima nije mogao odupreti napasti da na njoj ostavi svoj lični beleg. Čini se da se svaki, poštujući delo predaka, osećao dužan da izrazi duh svoga vremena. Samosvestan nehaj za prošle slojeve doveo je do prijatne ćudljivosti. To je bila neizbežno smešna kuća, pa ipak prijatnog i pouzdanog izgleda.
<BR>&nbsp;&nbsp;&nbsp;&nbsp;&nbsp;Desna staza dovela nas je do širokog dvorišta u kome se već nalazilo više vozila. Spremišta za kola i staje prostirali su se oko njega, kako je izgledalo, na preko više jutara. Koker se zaustavio uz mene i sišao. Nismo videli nikoga.
<BR>&nbsp;&nbsp;&nbsp;&nbsp;&nbsp;Prošli smo kroz otvorena zadnja vrata glavne zgrade, zatim niz dug hodnik. Na njegovom kraju bila je kuhinja grotesknih razmera u kojoj su se još zadržali ostaci topline i mirisa kuhinje. Iza vrata na suprotnoj strani čulo se mrmljanje glasova i lupkanje tanjira, ali smo još morali proći kroz neki taman prolaz i jedna vrata pre nego što smo stigli do njih.
<BR>&nbsp;&nbsp;&nbsp;&nbsp;&nbsp;Ušli smo u sobu koja je, pretpostavljam, bila dvorana za sluge u danima kad je posluga bila dovoljno brojna da opravda taj naziv. Bila je dovoljno prostrana da bi u njoj za stolovima moglo sedeti sto ili više osoba bez prenatrpanosti. Procenjivao sam da je osoba koje su sedele na klupama uz dva duga stola bilo oko pedeset do šezdeset, a bilo je jasno na prvi pogled da su slepi. Dok su oni strpljivo sedeli, nekoliko žena koje su videle bile su veoma zaposlene. Na jednom velikom stolu, tri devojke su marljivo rezale piliće na komade. Prišao sam jednoj od njih.
<BR>&nbsp;&nbsp;&nbsp;&nbsp;&nbsp;"Upravo smo stigli", rekao sam. "Šta da radimo?"
<BR>&nbsp;&nbsp;&nbsp;&nbsp;&nbsp;Zastala je držeći svoju viljušku i odgurnula pramen kose pregibom šake.
<BR>&nbsp;&nbsp;&nbsp;&nbsp;&nbsp;"Bilo bi korisno da jedan od vas preuzme povrće, a drugi da pomogne nositi tanjire", rekla je.
<BR>&nbsp;&nbsp;&nbsp;&nbsp;&nbsp;Pozabavio sam se sa dva velika bureta krompira i kupusa. U pauzama između deljenja pregledao sam stanare dvorane. Džozela nije bila među njima, niti sam opazio znamenitije ličnosti iz grupe predlagača sa sastanka u zgradi Univerziteta, mada mi se činilo da sam već ranije video lica nekih žena.
<BR>&nbsp;&nbsp;&nbsp;&nbsp;&nbsp;Razmer muškaraca prema ženama bio je mnogo veći nego u ranijoj grupi, a sastav je bio čudnovat. Nekolicina su mogli biti Londonci ili bar stanovnici grada, ali je većina nosila seljačku radnu odeću. Izuzetak između obeju vrsta bio je sredovečan sveštenik; međutim, svi muškarci bili su slepi.
<BR>&nbsp;&nbsp;&nbsp;&nbsp;&nbsp;Razlike između žena bile su veće; neke su nosile gradsku odeću sasvim neprikladnu za svoju okolinu, a druge su verovatno bile iz okoline. Među njima je bila samo jedna devojka koja je videla, ali ih je u prvoj grupi bilo oko pola tuceta koje su videle, i više slepih ali ne bespomoćnih.
<BR>&nbsp;&nbsp;&nbsp;&nbsp;&nbsp;I Koker je ocenio situaciju.
<BR>&nbsp;&nbsp;&nbsp;&nbsp;&nbsp;"Čudan je to pogon", primetio mi je poluglasno. "Jeste li je videli."
<BR>&nbsp;&nbsp;&nbsp;&nbsp;&nbsp;Odmahnuo sam glavom, utučeno shvativši da nisam ni bio svestan koliko sam se pouzdavao u to da ću Džozelu naći ovde.
<BR>&nbsp;&nbsp;&nbsp;&nbsp;&nbsp;"Čudna stvar", nastavio je, "nema gotovo nikoga od onih koje sam pokupio sa vama sem one cure na drugom kraju."
<BR>&nbsp;&nbsp;&nbsp;&nbsp;&nbsp;"Je li vas prepoznala?" upitao sam.
<BR>&nbsp;&nbsp;&nbsp;&nbsp;&nbsp;"Mislim da jeste. Pogledala me je nekako neprijatno."
<BR>&nbsp;&nbsp;&nbsp;&nbsp;&nbsp;Kad se nošenje i serviranje završilo uzeli smo tanjire za sebe i našli mesto za stolom. Nismo se uopšte mogli potužiti na kuvanje niti na hranu, a ko se nedelju dana snabdevao iz hladnih limenki, taj će u svakom slučaju biti sklon povoljnoj oceni. Na kraju obroka čulo se kucanje o sto. Sveštenik se digao; pričekao je da svi ućute pre nego što je progovorio:
<BR>&nbsp;&nbsp;&nbsp;&nbsp;&nbsp;"Prijatelji moji, red je da na kraju još jednog dana obnovimo našu zahvalnost Bogu za njegovu veliku milost što nas je očuvao usred takve katastrofe. Zatražiću od vas svih da se pomolite da Bog pogleda s milosrđem na one koji još lutaju sami u tmini, i neka se smiluje da dovede njihove korake ovamo kako bismo im mogli pomoći. Zamolimo ga svi usrdno da preživimo teškoće i iskušenja koja leže pred nama kako bismo njegovom pomoću odigrali svoju ulogu u ponovnoj izgradnji boljeg sveta u njegovu veću slavu."
<BR>&nbsp;&nbsp;&nbsp;&nbsp;&nbsp;Pognuo je glavu.
<BR>&nbsp;&nbsp;&nbsp;&nbsp;&nbsp;"Svemogući i najmilosrdniji Bože..."
<BR>&nbsp;&nbsp;&nbsp;&nbsp;&nbsp;Nakon 'amina' započeo je pobožnu pesmu. Kad se ona završila, skup se razvrstao u grupe u kojima se svak držao svog suseda, a četiri devojke s vidom izvele su ih iz dvorane.
<BR>&nbsp;&nbsp;&nbsp;&nbsp;&nbsp;Zapalio sam cigaretu. Koker je rastreseno uzeo jednu od mene, bez komentara. Jedna devojka je došla do nas. "Hoćete li nam pomoći da počistimo?" upitala je. "Gospođica Djurant će se verovatno uskoro vratiti."
<BR>&nbsp;&nbsp;&nbsp;&nbsp;&nbsp;"Gospođica Djurant?" ponovio sam.
<BR>&nbsp;&nbsp;&nbsp;&nbsp;&nbsp;"Ona je organizator", objasnila je. "Dogovorićete se sa njom."
<BR>&nbsp;&nbsp;&nbsp;&nbsp;&nbsp;Sat kasnije, kad je već gotovo pao mrak, čuli smo da se gospođica Djurant vratila. Našli smo je u sobici sličnoj radnom kabinetu koju su osvetljavale samo dve sveće na pisaćem stolu. Smesta sam u njoj prepoznao crnomanjastu ženu stisnutih usana koja je na sastanku govorila kao opozicija. Zasad je sva njena pažnja bila usredsređena na Kokera. Izraz njenog lica nije bio ništa ljubazniji nego prošli put.
<BR>&nbsp;&nbsp;&nbsp;&nbsp;&nbsp;"Rekli su mi", progovorila je ledenim glasom gledajući Kokera kao da je neka vrsta mulja, "rekli su mi da ste vi organizator napada na zgradu Univerziteta."
<BR>&nbsp;&nbsp;&nbsp;&nbsp;&nbsp;Koker se složio i pričekao.
<BR>&nbsp;&nbsp;&nbsp;&nbsp;&nbsp;"Onda vam mogu jednom zauvek reći da ovde u našoj zajednici ne osećamo potrebu za brutalnim metodima, niti imamo nameru da ih trpimo."
<BR>&nbsp;&nbsp;&nbsp;&nbsp;&nbsp;Koker se ovlaš nasmešio. Odgovorio je svojim najboljim građanskim izgovorom:
<BR>&nbsp;&nbsp;&nbsp;&nbsp;&nbsp;"To je stvar gledanja. Ko može prosuditi ko je bio brutalniji - oni koji su videli neposrednu odgovornost i ostali, ili oni koji su videli dublju odgovornost i otišli."
<BR>&nbsp;&nbsp;&nbsp;&nbsp;&nbsp;I dalje ga je osmatrala čvrstim pogledom. Izraz njenog lica nije se promenio, ali je očigledno došla do drugačijeg suda o tome s kakvom je vrstom čoveka imala posla. Ni njegov odgovor ni način odgovaranja nisu bili takvi kakve je očekivala. Ostavila je to zasad po strani i obratila se meni:
<BR>&nbsp;&nbsp;&nbsp;&nbsp;&nbsp;"Jeste li i vi sudelovali u tome?"
<BR>&nbsp;&nbsp;&nbsp;&nbsp;&nbsp;Objasnio sam svoj ponešto negativan udeo i upitao: "Šta se desilo s Majklom Bridlijem, pukovnikom i ostalima?"
<BR>&nbsp;&nbsp;&nbsp;&nbsp;&nbsp;Pitanje nije naišlo na dobar prijem.
<BR>&nbsp;&nbsp;&nbsp;&nbsp;&nbsp;"Otišli su na drugo mesto", rekla je oštro. "Ovo je čista i pristojna zajednica koja ima standarde - hrišćanske standarde - i mi nameravamo da ih održimo: ovde nema mesta za ljude suviše slobodnih shvatanja. Dekadencija, nemoral i nedostatak vere bili su krivci za većinu zala u svetu. Dužnost je nas koji smo ostali pošteđeni da se pobrinemo za izgradnju društva u kome se to neće ponoviti. Cinici i pametnjakovići uveriće se da ovde nisu poželjni bez obzira na to kako briljantnim teorijama budu prikrivali svoju raspuštenost i svoj materijalizam. Mi smo hrišćanska zajednica i takva nameravamo ostati." Pogledala me je izazivački.
<BR>&nbsp;&nbsp;&nbsp;&nbsp;&nbsp;"Znači da ste se podelili", rekao sam. "Kud su ostali otišli?"
<BR>&nbsp;&nbsp;&nbsp;&nbsp;&nbsp;Odgovorila je ukočeno:
<BR>&nbsp;&nbsp;&nbsp;&nbsp;&nbsp;"Otišli su dalje, a mi smo ostali ovde. To je ono što je važno. Neka svoj upliv drže podalje od nas, pa neka srljaju u propast kako im je drago. A kako se oni smatraju uzdignuti i iznad božjih zakona i iznad civilizovanih običaja, ne sumnjam u to da im nema spasa."
<BR>&nbsp;&nbsp;&nbsp;&nbsp;&nbsp;Završila je ovu izjavu škljocnuvši zubima, što mi je stavilo do znanja da bi postavljanje daljih pitanja značilo gubitak vremena, i ponovo se okrenula Kokeru.
<BR>&nbsp;&nbsp;&nbsp;&nbsp;&nbsp;"Čemu ste vešti?" upitala je.
<BR>&nbsp;&nbsp;&nbsp;&nbsp;&nbsp;"Raznoraznim stvarima", rekao je mirno. "Predložio bih da uopšte pomažem u radu dok ne vidim gde sam najpotrebniji."
<BR>&nbsp;&nbsp;&nbsp;&nbsp;&nbsp;Oklevala je pomalo iznenađena. Očigledno je nameravala da sama donese odluku i izda uputstva, ali se predomislila.
<BR>&nbsp;&nbsp;&nbsp;&nbsp;&nbsp;"U redu. Pogledajte okolo i dođite da porazgovaramo sutra uveče", rekla je.
<BR>&nbsp;&nbsp;&nbsp;&nbsp;&nbsp;Ali Kokera se nije bilo tako lako rešiti. Želeo je da sazna pojedinosti o veličini poseda, broju prisutnih, razmeri onih koji vide prema slepima i još izvestan broj drugih stvari. I saznao ih je.
<BR>&nbsp;&nbsp;&nbsp;&nbsp;&nbsp;Pre nego što smo se rastali zapitao sam za Džozelu. Gospodica Djurant je nabrala čelo.
<BR>&nbsp;&nbsp;&nbsp;&nbsp;&nbsp;"To mi se ime čini poznato. Gde...? Oh, je li ona bila konzervativni kandidat na prošlim izborima?"
<BR>&nbsp;&nbsp;&nbsp;&nbsp;&nbsp;"Ne verujem. Ona, ona je napisala jednu knjigu", priznao sam.
<BR>&nbsp;&nbsp;&nbsp;&nbsp;&nbsp;"Ona...", počela je. Onda sam video kako joj se vraća sećanje.
<BR>&nbsp;&nbsp;&nbsp;&nbsp;&nbsp;"Oh, oh, to!... No, zaista, gospodine Mejsn, mislim da ona nije baš tip osobe koja bi marila za zajednicu kakvu ovde izgrađujemo."
<BR>&nbsp;&nbsp;&nbsp;&nbsp;&nbsp;U hodniku se Koker okrenuo prema meni. Svetlosti je bilo upravo dovoljno da bih spazio njegov smešak.
<BR>&nbsp;&nbsp;&nbsp;&nbsp;&nbsp;"Pomalo zagušljiva ortodoksnost u ovim stranama", primetio je. Smešak je nestao kad je dodao: "Čudan tip ova. Ponos i predrasude. Treba joj pomoć. Ona zna da joj je nužna, ali je ništa ne bi nateralo da to prizna."
<BR>&nbsp;&nbsp;&nbsp;&nbsp;&nbsp;Zastao je pred jednim otvorenim vratima. Sad je bilo i suviše tamno da se bilo šta razabere u sobi, ali kad smo ranije prošli bilo je još dosta vidno da u njoj prepoznamo mušku spavaonicu.
<BR>&nbsp;&nbsp;&nbsp;&nbsp;&nbsp;"Idem da porazgovorim reč-dve s momcima. Videćemo se kasnije."
<BR>&nbsp;&nbsp;&nbsp;&nbsp;&nbsp;Motrio sam kako je ušetao u sobu i kolektivno je pozdravio veselim "Zdravo prijatelji! Kako vam ide?" a zatim sam se vratio u dvoranu za ručavanje.
<BR>&nbsp;&nbsp;&nbsp;&nbsp;&nbsp;Jedinu svetlost bacale su tri sveće grupisane na jednom stolu. Sasvim blizu njih, jedna devojka se razdraženo zagledala u krpež.
<BR>&nbsp;&nbsp;&nbsp;&nbsp;&nbsp;"Zdravo", rekla je. "Strašno, zar ne? Kako li su samo uspeli da bilo šta naprave po mraku u stara vremena?"
<BR>&nbsp;&nbsp;&nbsp;&nbsp;&nbsp;"Ne baš tako stara vremena", kazao sam. "To nije samo prošlost nego i budućnost ukoliko pretpostavimo da će nam neko pokazati kako se prave sveće."
<BR>&nbsp;&nbsp;&nbsp;&nbsp;&nbsp;"Biće da je tako." Podigla je glavu i pogledala me. "Vi ste danas došli iz Londona?"
<BR>&nbsp;&nbsp;&nbsp;&nbsp;&nbsp;"Da", priznao sam.
<BR>&nbsp;&nbsp;&nbsp;&nbsp;&nbsp;"Je li zlo?"
<BR>&nbsp;&nbsp;&nbsp;&nbsp;&nbsp;"Svršeno je", rekao sam.
<BR>&nbsp;&nbsp;&nbsp;&nbsp;&nbsp;"Mora da ste tamo videli strašne prizore", natuknula je.
<BR>&nbsp;&nbsp;&nbsp;&nbsp;&nbsp;"Jesam", rekao sam kratko. "Koliko ste dugo vi ovde?"
<BR>&nbsp;&nbsp;&nbsp;&nbsp;&nbsp;Dala mi je opštu sliku položaja bez daljeg podsticaja.
<BR>&nbsp;&nbsp;&nbsp;&nbsp;&nbsp;Kokerov prepad na zgradu Univerziteta uhvatio je sve ljude koji su videli sem pola tuceta. Među njih su spadali ona i gospođica Djurant. Tokom sledećeg dana, gospođica Djurant je ponešto neefikasno preuzela komandu. Nije se postavljalo pitanje hitnog odlaska, jer je samo jedan od njih znao da upravlja kamionom. Toga dana, i veći deo sledećeg, bili su gotovo u istom položaju prema svojoj grupi kao što sam bio ja gore u Hampstedu. Međutim, krajem drugog dana vratio se Majkl Bridli sa još dvojicom, a noću još nekoliko njih. U podne trećeg dana skupilo se vozača za desetak vozila. Zaključili su da je pametnije otići, nego čekati da dođu možda i drugi.
<BR>&nbsp;&nbsp;&nbsp;&nbsp;&nbsp;Zamak Tinšam izabrali su kao privremeni cilj ni zbog čega drugog sem zato što ga je pukovnik znao kao mesto koje je omogućavalo kompaktnu odeljenost kakvu su između ostalih svojstava tražili.
<BR>&nbsp;&nbsp;&nbsp;&nbsp;&nbsp;Grupa je bila neodgovarajuće sastavljena, a njeni rukovodioci su to dobro znali. Dan posle njihovog dolaska održan je drugi sastanak, manji, ali inače sličan ranijem u zgradi Univerziteta. Majkl i njegova stranka izjavili su da ima mnogo posla i da oni ne nameravaju traćiti energiju na smirivanje grupe prožete sitnim predrasudama i pravdanjima. Cela stvar je bila velika, a vreme suviše kratko. Florans Djurant se nije slagala. Ono što se svetu desilo bila je dovoljna opomena. Ona nije mogla shvatiti kako iko može biti tako slepo nezahvalan za čudo koje ih je spasilo da uopšte može i pomisliti da istraje u subverzivnim teorijama koje su potkopavale hrišćansku veru već celo stoleće. Što se nje tiče, ona nije želela da živi u zajednici u kojoj bi jedna stranka stalno nastojala da izopači jednostavnu veru onih koji se nisu stideli da izražavaju zahvalnost Bogu držeći se njegovih zakona. Ona je isto tako jasno shvatala da je stanje ozbiljno. Pravilan put bio je u tome da se potpuno uvažava božja opomena i da se smesta svi vrate njegovoj nauci.
<BR>&nbsp;&nbsp;&nbsp;&nbsp;&nbsp;Podela na stranke bila je jasna, ali su snage bile veoma nejednako raspoređene. Uz gospođicu Djurant pristalo je pet devojaka koje su videle, otprilike desetak slepih devojaka, nekoliko sredovečnih ljudi i žena, takođe slepih, ali nijedan muškarac s vidom. Pri takvom stanju nije bilo nikakve sumnje da mora otići grupa Majkla Bridija. Kako kamioni nisu još bili istovareni, nije ih imalo šta zadržavati, pa su rano posle podne otišli ostavivši gospođicu Djurant i njene sledbenike da se održe ili potonu sledeći svoje principe.
<BR>&nbsp;&nbsp;&nbsp;&nbsp;&nbsp;Sve dotad nije bilo prilike da se pregledaju mogućnosti koje leže u zamku i njegovoj okolini. Glavni deo kuće bio je zatvoren, ali su u odeljenjima za služinčad naišli na tragove nedavnog stanovanja. Pregled okućnice dao je kasnije prilično jasnu sliku onoga što se desilo čuvarima zamka. Leševi jednog muškarca, žene i devojke ležali su jedan blizu drugog u razbacanom voću. Blizu njih su dva trifida strpljivo čekala, ukopanog korenja. Kraj oglednog dobra na daljem kraju poseda našli su slično stanje. Nije bilo jasno da li su trifidi ušli u park kroz kakva otvorena vrata, ili su se oslobodili neki već prisutni nepotkresani primerci, ali oni su predstavljali opasnost s kojom se moralo brzo obračunati pre nego što nanesu još štete. Gospođica Djurant je poslala jednu devojku zdravih očiju da obiđe zid i zatvori sva vrata, a sama je provalila u puškarnicu. Mada neiskusne, ona i još jedna mlada žena uspele su da raznesu vrhove svih trifida koje su pronašli, njih ravno dvadeset i šest. Unutar ograde nisu ih našli, pa su se nadali da ih tu više nema.
<BR>&nbsp;&nbsp;&nbsp;&nbsp;&nbsp;Istraživanje sela sledećeg dana otkrilo je veliki broj trifida. Preživeli su oni stanovnici koji su se zatvorili u kuće da se održe koliko mogu zalihama što su ih imali, ili oni koji su imali sreću da ne sretnu trifide u vreme kad su užurbano izišli da obave nabavke. Svi koji su nađeni bili su sakupljeni i dovedeni u zamak. Bili su zdravi i većinom jaki, ali bar zasad više na teret nego od pomoći, jer nijedan od njih nije video.
<BR>&nbsp;&nbsp;&nbsp;&nbsp;&nbsp;Još četiri mlade žene stigle su u toku dana. Dve su došle, vozeći na smenu natovaren kamion, s jednom slepom devojkom. Jedna je bila sama u automobilu. Posle kratkog razgledanja izjavila je da joj se organizacija ne dopada i odvezla se dalje. Od nekolicine koji su stizali sledećih nekoliko dana, samo ih je dvoje ostalo. Sem dvojice muškaraca, ostalo su bile žene. Čini se da je većina muškaraca bila odlučnija i nemilosrdnija u bežanju iz Kokerovih grupnih tvorevina, pa ih se većina vratila na vreme da bi pristupila prvobitnoj grupi.
<BR>&nbsp;&nbsp;&nbsp;&nbsp;&nbsp;Ova devojka nije mi znala ništa reći o Džozeli. Očigledno nije nikad čula za to ime, a svi moji pokušaji da je opišem nisu naišli na odziv.
<BR>&nbsp;&nbsp;&nbsp;&nbsp;&nbsp;Dok smo razgovarali, najednom su se upalila električna svetla u sobi. Devojka je digla pogled na njih sa strahopoštovanjem nekoga ko prisustvuje otkrovenju. Ugasila je sveće i, nastavljajući krpanje, dizala povremeno pogled na sijalice kao da želi proveriti da su još prisutne.
<BR>&nbsp;&nbsp;&nbsp;&nbsp;&nbsp;Nekoliko minuta kasnije došetao se Koker.
<BR>&nbsp;&nbsp;&nbsp;&nbsp;&nbsp;"To ste, razume se, bili vi?" rekao sam kimnuvši prema svetlu.
<BR>&nbsp;&nbsp;&nbsp;&nbsp;&nbsp;"Da", priznao je. "Imaju vlastitu instalaciju. Bar je toliko normalno da se nafta troši umesto da se isparava."
<BR>&nbsp;&nbsp;&nbsp;&nbsp;&nbsp;"Hoćete li reći da smo za celo vreme koliko smo ovde mogli imati svetlo?" upitala je devojka.
<BR>&nbsp;&nbsp;&nbsp;&nbsp;&nbsp;"Samo da ste se potrudili da stavite motor u pogon", rekao je Koker posmatrajući je. "Ako ste želeli svetlo, zašto niste pokušali da ga stavite u pogon?"
<BR>&nbsp;&nbsp;&nbsp;&nbsp;&nbsp;"Nisam znala da postoji, a sem toga se uopšte ne razumem u mašine i elektriku."
<BR>&nbsp;&nbsp;&nbsp;&nbsp;&nbsp;Koker ju je i dalje zamišljeno posmatrao.
<BR>&nbsp;&nbsp;&nbsp;&nbsp;&nbsp;"I tako ste jednostavno nastavili da sedite u tami", primetio je. "A šta mislite koliko ćete preživeti ako nastavite da sedite u tami kad nešto treba da se napravi?"
<BR>&nbsp;&nbsp;&nbsp;&nbsp;&nbsp;Njegov ju je ton uvredio.
<BR>&nbsp;&nbsp;&nbsp;&nbsp;&nbsp;"Nisam ja kriva što nisam vešta tim stvarima."
<BR>&nbsp;&nbsp;&nbsp;&nbsp;&nbsp;"Sa tim se ne slažem", reče joj Koker. "Ne samo da je ta vaša krivica nego ste tu krivicu sami i prouzrokovali. Nadalje, afektirano je smatrati sebe suviše produhnvljenom kad je u pitanju razumevanje tehničkih stvari. To je sitničav i veoma smešan oblik taštine. Svak počinje time što ne zna ništa ni o čemu, ali mu bog daje mozak da bi saznao. Njegovo neupotrebljavanje nije pohvalno: čak i kod žena je to nedostatak, koji treba žaliti."
<BR>&nbsp;&nbsp;&nbsp;&nbsp;&nbsp;S razlogom je izgledala ozlojeđena. Koker je izgledao ozlojeđen još otkako je ušao. Rekla je:
<BR>&nbsp;&nbsp;&nbsp;&nbsp;&nbsp;"Sve je to lepo i dobro, ali razne osobe misle na razne načine. Muškarci se razumeju u mašine i elektriku. Žene se za, takve stvari po pravilu jednostavno ne interesuju."
<BR>&nbsp;&nbsp;&nbsp;&nbsp;&nbsp;"Nemojte me kljukati zbrkom mitova i afektacije; ne padam na to", rekao je Koker. "Vrlo dobro znate da žene mogu rukovati i rukuju - ili jesu rukovale - najzamršenijim i najfinijim mašinama ukoliko se potrude da ih razumeju. Uopšte uzev su, međutim, suviše lene da bi se potrudile ako baš ne moraju. Zašto bi se mučile kad se tradicija privlačne bespomoćnosti može opravdati kao ženstvenost a posao natovariti nekom drugom? Obično je to poza na čije raskrinkavanje nije vredno trošiti vreme. Ali nju su podupirali muškarci; oni su se povinovali toj igri, nadmoćeno opravljajući usisivač jadne devojčice i vešto i umešno menjajući pregoreli osigurač. Obe strane su rado igrale tu šaradu. Njegova snažna praktičnost dopunjava njenu duhovnu finoću i šarmantnu zavisnost, a on je ta budala koja prlja ruke."
<BR>&nbsp;&nbsp;&nbsp;&nbsp;&nbsp;Bio se podobro zaleteo, pa je produžio:
<BR>&nbsp;&nbsp;&nbsp;&nbsp;&nbsp;"Dosad su takva lenjost duha i parazitizam mogli biti zabavni. Uprkos pričanjima kroz generacije o jednakosti polova, zavisnost je bila isuviše u interesu žena a da bi im palo na pamet da je se odreknu. Pristale su na minimalne nužne promene zbog izmenjenih uslova, ali su one bile uvek minimalne, a uz to i bez volje." Zastao je. "Sumnjate u to? Razmotrite onda činjenicu da su i bezobrazna uličarka i intelektualka upotrebljavale smicalicu o dubljoj osećajnosti, ali kad je došao rat i sa sobom doneo društvenu obavezu i podršku, i jedna i druga su se osposobile za vrsne tehničarke."
<BR>&nbsp;&nbsp;&nbsp;&nbsp;&nbsp;"Nisu bile dobre tehničarke", primetila je. "Svi to kažu."
<BR>&nbsp;&nbsp;&nbsp;&nbsp;&nbsp;"Ah, odbrambeni mehanizam u delovanju - dopustite mi da istaknem kako je u interesu gotovo svih da to kažu." Ipak je priznao: "To je tačno do izvesnog stepena. A zašto? Zato što su gotovo sve ne samo morale učiti na brzinu i bez pravog temelja nego su se morale i odučiti od navike, godinama pomno podsticane, da im bavljenje tehnikom bude tuđe i da je smatraju suviše prostom za njihove nežne prirode."
<BR>&nbsp;&nbsp;&nbsp;&nbsp;&nbsp;"Ne shvatam zašto se sve to mora slomiti na meni", rekla je ona. "Nisam ja jedina koja nije stavila u pogon taj nesrećni motor."
<BR>&nbsp;&nbsp;&nbsp;&nbsp;&nbsp;Koker se nasmešio.
<BR>&nbsp;&nbsp;&nbsp;&nbsp;&nbsp;"Potpuno ste u pravu. To nije fer. Ali našao sam tamo mašinu spremnu za rad, a niko da makne prstom, pa me je to pokrenulo. Tupava nesposobnost deluje tako na mene."
<BR>&nbsp;&nbsp;&nbsp;&nbsp;&nbsp;"Onda mislim da ste to sve mogli reći gospođici Djurant, a ne meni."
<BR>&nbsp;&nbsp;&nbsp;&nbsp;&nbsp;"I hoću, ništa se ne brinite. Međutim, taj problem nije samo njen. On je vaš, i svih drugih. To mislim ozbiljno, znate. Vremena su se iz temelja izmenila. Ne možete više reći: 'Oh bože, ja se ne razumem u te stvari' i prepustiti nekom drugom da ih uradi umesto vas. Niko više neće biti tako smušen da brka nezanje i nevinost; na kocki je isuviše mnogo toga. Neznanje neće ubuduće biti zgodno ili smešno; biće opasno, vrlo opasno. Ukoliko svi mi što je moguće pre ne budemo nastojali da shvatimo mnoge stvari koje nas ranije nisu zanimale, ni mi ni oni koji od nas zavise neće preživeti ovu gužvu."
<BR>&nbsp;&nbsp;&nbsp;&nbsp;&nbsp;"Ne shvatam zašto ste morali sve svoje preziranje žena iskaliti na meni, a sve zbog jednog prljavog starog motora" rekla je osorno.
<BR>&nbsp;&nbsp;&nbsp;&nbsp;&nbsp;Koker je podigao pogled ka nebu.
<BR>&nbsp;&nbsp;&nbsp;&nbsp;&nbsp;"Bože dragi! A ja ovde tumačim da žene poseduju sve sposobnosti kad se samo potrude da ih upotrebe."
<BR>&nbsp;&nbsp;&nbsp;&nbsp;&nbsp;"Govorili ste da smo paraziti. To uopšte nije bilo lepo."
<BR>&nbsp;&nbsp;&nbsp;&nbsp;&nbsp;"Ja i ne pokušavam da govorim lepo. A rekao sam da je ženama u svetu koji je nestao bilo u interesu da igraju ulogu parazita."
<BR>&nbsp;&nbsp;&nbsp;&nbsp;&nbsp;"I sve to samo zato. što se slučajno ne razumem u jedan smrdljivi stari motor."
<BR>&nbsp;&nbsp;&nbsp;&nbsp;&nbsp;"K vragu!" uzviknuo je Koker. "Pustite taj motor na miru bar jedan minut, molim vas."
<BR>&nbsp;&nbsp;&nbsp;&nbsp;&nbsp;"Pa zašto?"
<BR>&nbsp;&nbsp;&nbsp;&nbsp;&nbsp;"Motor je bio samo simbol. Stvar je u tome što ćemo svi mi morati da naučimo ne samo ono što nam se dopada nego što više možemo o upravljanju i izdržavanju zajednice. Muškarci ne mogu više jednostavno ispuniti glasački listić i predati posao nekom drugom. A neće se više smatrati ni da je žena ispunila sve svoje društvene obaveze time što je navela nekog muškarca da je izdržava i da joj stvori kutak u kome može neodgovorno proizvoditi decu da bi ih neko drugi odgajao."
<BR>&nbsp;&nbsp;&nbsp;&nbsp;&nbsp;"Dobro, ali ne vidim kakve to veze ima s motorima..."
<BR>&nbsp;&nbsp;&nbsp;&nbsp;&nbsp;"Slušajte", počeo je Koker strpljivo. "Ako budete imali dete, da li želite da odraste kao divljak ili kao civilizovan čovek?"
<BR>&nbsp;&nbsp;&nbsp;&nbsp;&nbsp;"Kao civilizovan čovek, jasno."
<BR>&nbsp;&nbsp;&nbsp;&nbsp;&nbsp;"E, onda se morate pobrinuti da ima civilizovanu okolinu u kojoj će odrasti. Svoje standarde će poprimiti od vas. Svi mi moramo znati koliko god više možemo i živeti što inteligentnije možemo da bismo mu pružili što više možemo. To znači mnogo posla i još više razmišljanja za sve nas. Promena uslova mora dovesti do promene shvatanja."
<BR>&nbsp;&nbsp;&nbsp;&nbsp;&nbsp;Devojka je pokupila svoj krpež. Nekoliko trenutaka gledala je Kokera kritičkim pogledom.
<BR>&nbsp;&nbsp;&nbsp;&nbsp;&nbsp;"S takvim nazorima smatram da bi vam grupa gospodina Bridlija više odgovarala. Mi ovde nemamo nameru da menjamo svoja shvatanja, ili da se odreknemo svojih principa. Zato smo se odelili od one grupe. Pa ukoliko vama postupci pristojnih i časnih ljudi nisu dovoljno dobri, smatram da je bolje da odete." I izišla je uz šum nalik na frktanje.
<BR>&nbsp;&nbsp;&nbsp;&nbsp;&nbsp;Koker ju je posmatrao kako odlazi. Kad su se vrata zatvorila izrazio je svoja osećanja rečitošću amalina u prodavnici ribe Nasmejao sam se.
<BR>&nbsp;&nbsp;&nbsp;&nbsp;&nbsp;"Šta ste očekivali?" rekao sam. "Ušli ste šepureći se i obratili ste se devojci kao da je ovde javni sastanak kriminalaca, a uz to kao da je ona odgovorna za ceo zapadni društveni poredak. A onda se čudite kad se uvredi."
<BR>&nbsp;&nbsp;&nbsp;&nbsp;&nbsp;"Čovek bi očekivao da će poslušati glas razuma", promrmljao je.
<BR>&nbsp;&nbsp;&nbsp;&nbsp;&nbsp;"Ne shvatam zašto. Većina nas nije takva - mi slušamo glas navika. Ona će se protiviti svakoj promeni, bila ona razumna ili ne, koja se sukobljava s njenim odranije uvreženim mišljenjem o pravilnom i pristojnom, a uz to će biti sasvim iskreno uverena da je stalnog i čvrstog karaktera. Vi idete suviše brzo. Ako čoveku pokažete Jelisejska polja u trenutku kad je izgubio svoj dom, on će o njima imati veoma slabo mišljenje: ostavite ga da živi malo u njima, pa će postepeno doći do uverenja da mu je dom bio sličan njima, samo udobniji. Za izvesno vreme i ona će se prilagoditi kao što će morati, ali će i dalje uverljivo odricati da se prilagodila."
<BR>&nbsp;&nbsp;&nbsp;&nbsp;&nbsp;"Drugim rečima, improvizuj kad moraš. Nemoj ništa planirati. To nas neće daleko odvesti."
<BR>&nbsp;&nbsp;&nbsp;&nbsp;&nbsp;"Tu leži uloga rukovodstva. Rukovodilac planira, ali je dovoljno mudar da to ne kazuje. Kako promene postaju nužne, on ih vešto uvodi kao ustupak - naravno privremen - okolnostima, ali ako nešto vredi, on uvodi delove upotrebljive za izgradnju predviđenog konačnog modela. Za svaki plan postoje uvek nepobitni prigovori, ali u nuždi se moraju praviti ustupci."
<BR>&nbsp;&nbsp;&nbsp;&nbsp;&nbsp;"To mi zvuči makijavelistički. Ja volim da znam kuda smeram i da pođem pravo tamo."
<BR>&nbsp;&nbsp;&nbsp;&nbsp;&nbsp;"Većina ljudi to ne voli, mada tvrdi suprotno. Više vole da budu nagovoreni laskanjem ili umiljavanjem, ili čak prisiljeni. Na taj način nikad ne pogreše: ako ima greške, uvek je neko ili nešto drugo krivo. Neposredna jurnjava za ciljem jeste mehanicistički pogled, a ljudi po pravilu nisu mašine. Oni imaju vlastitu glavu, većim delom seljačku glavu koja se najbolje oseća kad ore poznatu brazdu."
<BR>&nbsp;&nbsp;&nbsp;&nbsp;&nbsp;"Zvuči kao da niste baš mnogo uvereni da će Bridli uspeti. On je sav za plan."
<BR>&nbsp;&nbsp;&nbsp;&nbsp;&nbsp;"On će imati svojih teškoća. Ali, njegova grupa je odabrala sama. Ovaj skup je negativan. On je ovde jednostavno za to što se protivi bilo kakvom planu." Zastao sam, a zatim dodao: "Znate, ova devojka je imala pravo što se jednoga tiče. Vi biste se osećali bolje u njegovoj grupi. Njena reakcija je samo primer onoga na šta ćete svuda naići ako pokušate da ovim skupom postupate na svoj način. Stado ovaca se ne može oterati na pijacu u apsolutno pravoj liniji, ali ima načina kako da se tamo odvede."
<BR>&nbsp;&nbsp;&nbsp;&nbsp;&nbsp;"Večeras ste neobično cinični, a i metaforični", primetio je Koker.
<BR>&nbsp;&nbsp;&nbsp;&nbsp;&nbsp;Suprotstavio sam se tome.
<BR>&nbsp;&nbsp;&nbsp;&nbsp;&nbsp;"Nije cinično što sam primetio kako pastir postupa sa svojim ovcama."
<BR>&nbsp;&nbsp;&nbsp;&nbsp;&nbsp;"Neki bi rekli da jeste cinično smatrati ljudska bića ovcama."
<BR>&nbsp;&nbsp;&nbsp;&nbsp;&nbsp;"Ali manje cinično i mnogo korisnije nego ih smatrati za skup šasija osposobljenih za duhovno teledirigovanje."
<BR>&nbsp;&nbsp;&nbsp;&nbsp;&nbsp;"Hm", rekao je Koker, "moraću da razmislim šta se pod tim podrazumeva."
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
