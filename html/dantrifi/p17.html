<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>17. STRATEGIJSKO POVLAČENJE
<P>&nbsp;&nbsp;&nbsp;&nbsp;&nbsp;Kao što je Džozela rekla nije bilo potrebe da se žurimo. Dok smo provodili leto u Širningu mogao sam se pobrinuti za našu novu kuću na ostrvu i otići tamo nekoliko puta da prevezem najkorisniji deo zaliha i alata koje smo prikupili. Ali, u međuvremenu, naslage drva bile su uništene. Nije nam bilo potrebno više goriva nego što ćemo potrošiti u kuhinji kroz nekoliko sedmica, tako da smo Suzana i ja otišli sledećeg jutra da nabavimo ugalj.
<BR>&nbsp;&nbsp;&nbsp;&nbsp;&nbsp;Guseničar nije bio pogodan za to, pa smo uzeli jedan kamion s prenosom na četiri točka. Mada je najbliže skladište uglja za železnicu bilo udaljeno samo petnaestak kilometara, ipak su zaobilaženje zbog nekih zakrčenih puteva i loše stanje drugih prouzrokovali da to potraje skoro ceo dan. Nije bilo većih nezgoda, ali kad smo se vraćali, već se bližilo veče.
<BR>&nbsp;&nbsp;&nbsp;&nbsp;&nbsp;Kad smo zaokrenuli za poslednju okuku našeg puteljka, dok su trifidi neumorno kao i uvek udarali po kamionu sa rubova puta, zaprepastili smo se. Iza naših vrata, parkirano u našem dvorištu, stajalo je čudovišno vozilo. Taj prizor nas je tako zapanjio da smo sedeli i zurili u njega nekoliko trenutaka pre nego što je Suzana navukla svoj šlem i rukavice i sišla da otvori vrata.
<BR>&nbsp;&nbsp;&nbsp;&nbsp;&nbsp;Kad sam se dovezao, zajedno smo prišli do vozila da ga pogledamo. Videli smo da mu je šasija bila na metalnim gusenicama, što je navodilo na vojničko poreklo. Opšti utisak je bio negde između oklopnih kola tipa krstaša i kola za stanovanje koja bi izgradio amater. Suzana i ja smo ga pogledali, a zatim smo uzdignutih obrva pogledali jedno drugo. Ušli smo da saznamo više o njemu.
<BR>&nbsp;&nbsp;&nbsp;&nbsp;&nbsp;U salonu smo uz članove našeg domaćinstva našli četvoricu drugih ljudi odevenih u sivo-zelena skijaška odela. Dvojica su nosila revolvere u futroli o desnom boku; druga dvojica su spustila automate na pod pokraj svojih stolica.
<BR>&nbsp;&nbsp;&nbsp;&nbsp;&nbsp;Kad smo ušli, Džozela se okrenula prema nama potpuno bezizražajnog lica.
<BR>&nbsp;&nbsp;&nbsp;&nbsp;&nbsp;"Evo moga muža. Bile, ovo je gospodin Torens. On kaže da je službeno lice. Ima neke predloge za nas." Nikad je nisam čuo da je išta rekla hladnijim glasom.
<BR>&nbsp;&nbsp;&nbsp;&nbsp;&nbsp;Jedan trenutak nisam reagovao. Čovek na koga je pokazala nije me prepoznao, ali sam se ja njega veoma dobro sećao. Lice koje vas je jednom viziralo preko mušice, nekako vam se zadrži u pameti. Sem toga imao je onu karakterističnu riđu kosu. Dobro sam se sećao načina na koji je taj efikasni mladić odbio moju grupu u Hampstedu. Klimnuo sam mu.
<BR>&nbsp;&nbsp;&nbsp;&nbsp;&nbsp;Rekao je gledajući me:
<BR>&nbsp;&nbsp;&nbsp;&nbsp;&nbsp;"Koliko shvatam, vi upravljate ovde, gospodine Mejsne?"
<BR>&nbsp;&nbsp;&nbsp;&nbsp;&nbsp;"Ovo mesto je vlasništvo gospodina Brenta, ovde prisutnog", odvratio sam.
<BR>&nbsp;&nbsp;&nbsp;&nbsp;&nbsp;"Mislim, da li ste vi organizator ove grupe?"
<BR>&nbsp;&nbsp;&nbsp;&nbsp;&nbsp;"U ovim okolnostima jesam", rekao sam.
<BR>&nbsp;&nbsp;&nbsp;&nbsp;&nbsp;"Dobro." Imao je izgled čoveka koji će konačno nešto postići. "Ja sam komandant Jugoistočne oblasti", dodao je.
<BR>&nbsp;&nbsp;&nbsp;&nbsp;&nbsp;Govorio je tako kao da bi to meni moralo da znači nešto važno. Međutim nije, i ja sam mu to rekao.
<BR>&nbsp;&nbsp;&nbsp;&nbsp;&nbsp;"To znači", objasnio je, "da sam vrhovni izvršni oficir Privremenog odbora za Jugoistočnu oblast Britanije. Kao takvom, u moje dužnosti spada i nadzor nad deobom i dedeljivanjem personala."
<BR>&nbsp;&nbsp;&nbsp;&nbsp;&nbsp;"Zaista", rekao sam. "Nisam nikad čuo za taj - ovaj - odbor."
<BR>&nbsp;&nbsp;&nbsp;&nbsp;&nbsp;"Može biti. Mi isto tako nismo znali za postojanje vaše grupe dok juče nismo spazili vašu vatru."
<BR>&nbsp;&nbsp;&nbsp;&nbsp;&nbsp;Čekao sam da nastavi.
<BR>&nbsp;&nbsp;&nbsp;&nbsp;&nbsp;"Kad pronađemo takvu grupu, moja je dužnost da je izvidim, procenim i da izvršim potrebne odredbe. Možete, dakle, primiti na znanje da sam ovde u službenom svojstvu."
<BR>&nbsp;&nbsp;&nbsp;&nbsp;&nbsp;"U ime službenog odbora - ili je to možda samozvani odbor?" upitao je Denis.
<BR>&nbsp;&nbsp;&nbsp;&nbsp;&nbsp;"Reda i zakona mora biti", rekao je došljak ukočeno. Zatim je nastavio drugačijim glasom:
<BR>&nbsp;&nbsp;&nbsp;&nbsp;&nbsp;"Imate dobro odabran posed, gospodine Mejsne."
<BR>&nbsp;&nbsp;&nbsp;&nbsp;&nbsp;"Gospodin Brent ga ima", ispravio sam ga.
<BR>&nbsp;&nbsp;&nbsp;&nbsp;&nbsp;"Ostavićemo gospodina Brenta po strani. On je ovde samo zato što ste mu vi omogućili da tu ostane."
<BR>&nbsp;&nbsp;&nbsp;&nbsp;&nbsp;Pogledao sam preko sobe u Denisa. Njegovo lice je bilo bezizražajno.
<BR>&nbsp;&nbsp;&nbsp;&nbsp;&nbsp;"Pa ipak, to je njegovo vlasništvo", rekao sam.
<BR>&nbsp;&nbsp;&nbsp;&nbsp;&nbsp;"Bilo je, ako sam dobro shvatio. Međutim, društveni poredak u kome je njegovo vlasništvo bilo na snazi ne postoji više. Pravo vlasništva, prema tome, nije više punovažno. Dalje, gospodin Brent ne vidi, pa se u svakom slučaju ne može smatrati ovlašćenim da upravlja."
<BR>&nbsp;&nbsp;&nbsp;&nbsp;&nbsp;"Zaista?" rekao sam opet.
<BR>&nbsp;&nbsp;&nbsp;&nbsp;&nbsp;Ovaj mladić sa svojim krutim ponašanjem bio mi je mrzak još od našeg prvog susreta. Dalje poznanstvo nije nimalo doprinelo ublažavanju tog osećaja. Nastavio je:
<BR>&nbsp;&nbsp;&nbsp;&nbsp;&nbsp;"Reč je o opstanku. Ne može se dopustiti da sentimentalnost ometa neophodne praktične mere. Gospođa Mejsn mi je rekla da vas je u svemu osam: pet odraslih, ova devojka i dvoje male dece. Svi vidite sem ovo troje." Pokazao je na Denisa, Meri i Džojs.
<BR>&nbsp;&nbsp;&nbsp;&nbsp;&nbsp;"To je tačno", priznao sam.
<BR>&nbsp;&nbsp;&nbsp;&nbsp;&nbsp;"Hm. Znate, to je potpuna nesrazmera. Bojim se da ćemo ovde morati da uvedemo neke promene. U ovim danima moramo biti realisti."
<BR>&nbsp;&nbsp;&nbsp;&nbsp;&nbsp;Džozela me je pogledala. U njenom pogledu sam razabrao opomenu. Ali, u svakom slučaju, ja još nisam nameravao da se razbesnim. Video sam kako riđokosi čovek ostvaruje svoje direktne metode, a želeo sam i da znam pred čim stojim. On je izgleda shvatio da ću to želeti.
<BR>&nbsp;&nbsp;&nbsp;&nbsp;&nbsp;"Bolje je da vas upoznam sa stanjem", rekao je. "Ono je ukratko ovakvo. Oblasna komanda je u Brajtonu. London nam je ubrzo postao suviše opasan. U Brajtonu smo uspeli da očistimo i stavimo u karantin deo grada, pa smo njime upravljali. Brajton je veliko mesto. Kad je bolest prošla tako da smo mogli više da se krećemo, za početak je bilo dosta zaliha. Posle toga smo se snabdevali konvojima iz drugih mesta. Ali to sad postaje nemoguće: putevi su isuviše loši za kamione, a oni moraju ići na velike udaljenosti. Do toga je svakako moralo doći. Računali smo da ćemo u Brajtonu izdržati nekoliko godina duže - ali eto, sad je ovako. Možda smo se od samog početka brinuli za suviše velik broj ljudi. U svakom slučaju, sada se moramo rasturiti. Jedini način održanja biće da živimo od poljoprivrede. U tu svrhu moramo se podeliti na manje jedinice. Standardna jedinica je utvrđena u visini od jedne osobe koja vidi na deset slepih, uz eventualnu decu. Ovde imate dobar posed koji može veoma lepo izdržavati dve jedinice. Dodelićemo vam sedamnaest slepih, što sa troje koji su već ovde čini dvadeset - isto tako, razume se, uz decu koju eventualno imaju."
<BR>&nbsp;&nbsp;&nbsp;&nbsp;&nbsp;Zurio sam u njega zapanjeno.
<BR>&nbsp;&nbsp;&nbsp;&nbsp;&nbsp;"Vi ozbiljno verujete da dvadeset osoba i njihova deca mogu živeti na ovom zemljištu", upitao sam. "Pa to je sasvim nemoguće. Mi smo se pitali da li ćemo se sami moći izdržavati od nje."
<BR>&nbsp;&nbsp;&nbsp;&nbsp;&nbsp;Zaklimao je glavom samouvereno.
<BR>&nbsp;&nbsp;&nbsp;&nbsp;&nbsp;"To je potpuno moguće. A ja vam nudim komandu nad dvostrukom jedinicom koju ćemo smestiti ovde. Iskreno govoreći, ukoliko je vi ne preuzmete, onda ćemo postaviti nekog drugog koji hoće. Ne možemo sebi priuštiti rasipanje u ovim vremenima."
<BR>&nbsp;&nbsp;&nbsp;&nbsp;&nbsp;"Ali pogledajte posed", ponovio sam. "On to jednostavno ne može izdržati."
<BR>&nbsp;&nbsp;&nbsp;&nbsp;&nbsp;"Uveravam vas da može, gospodine Mejsne. Svakako, moraćete malo sniziti svoj standard. Svima nam to predstoji sledećih nekoliko godina, ali kad deca malo poodrastu dobićete radnu snagu za proširenje. To znači šest ili sedam godina teškog rada za vas lično, priznajem, ali tome nema pomoći. Posle toga razdoblja, međutim, moći ćete postepeno smanjivati napor, sve dok ne budete došli do toga da samo nadgledate. Zar to nije dobra nagrada za jedva nekoliko godina težeg napredovanja? Kakva vas budućnost čeka u vašem sadašnjem položaju? Jedino težak rad da biste održali goli život dok ne umrete iznemogli, a i vašu decu čeka to isto. Kako da iz takvog ustrojstva nastanu buduće vođe i upravljači? Na vaš način biste iznemogli i još bili upregnuti u jaram za dvadeset godina, a sva vaša deca postala bi prosjaci. Na naš način bićete glava plemena koje radi za vas, a uz to ćete posedovati nasleđe za svoje sinove."
<BR>&nbsp;&nbsp;&nbsp;&nbsp;&nbsp;Počeo sam shvatati. Začudeno sam rekao:
<BR>&nbsp;&nbsp;&nbsp;&nbsp;&nbsp;"Treba li da shvatim da mi nudite vrstu feudalne grofovije?"
<BR>&nbsp;&nbsp;&nbsp;&nbsp;&nbsp;"Ah", rekao je, "vidim da počinjete da shvatate. To je svakako očigledan i sasvim prirodan društveni i ekonomski oblik za stanje pred kakvim sada stojimo."
<BR>&nbsp;&nbsp;&nbsp;&nbsp;&nbsp;Nije bilo nikakve sumnje da mi ovaj čovek to predlaže kao potpuno ozbiljan plan. Izbegao sam komentar ponovivši: "Ali ovaj posed jednostavno ne može prehraniti toliki broj osoba."
<BR>&nbsp;&nbsp;&nbsp;&nbsp;&nbsp;"Nekoliko godina ćete bez sumnje morati da ih hranite uglavnom zgnječenim trifidima, a izgleda da vam neće nedostajati sirovine."
<BR>&nbsp;&nbsp;&nbsp;&nbsp;&nbsp;"Stočnom krmom!" rekao sam.
<BR>&nbsp;&nbsp;&nbsp;&nbsp;&nbsp;"Ali hranjljivom, kažu i bogatom važnim vitaminima. A prosjaci pogotovo slepi prosjaci, ne mogu birati."
<BR>&nbsp;&nbsp;&nbsp;&nbsp;&nbsp;"Vi ozbiljno mislite da primim sve te ljude i da ih izdržavam stočnom hranom?"
<BR>&nbsp;&nbsp;&nbsp;&nbsp;&nbsp;"Slušajte, gospodine Mejsne. Da nije nas, nijedan od ovih slepaca ne bi više bio u životu, a ni njihova deca. Njihovo je da slušaju što im kažemo, uzmu što im damo i budu zahvalni za ono što dobiju. Ako više vole da odbiju ono što im nudimo, onda to gore po njih!"
<BR>&nbsp;&nbsp;&nbsp;&nbsp;&nbsp;Odlučio sam da toga časa ne bi bilo najmudrije reći šta mislim o njegovoj filozofiji. Prešao sam na drugo pitanje: "Ne shvatam - kažite mi kakvu zapravo ulogu imate vi i vaš odbor u svemu tome?"
<BR>&nbsp;&nbsp;&nbsp;&nbsp;&nbsp;"Vrhovnu vlast i zakonodavnu moć ima odbor. On vlada. On nadzire i oružane snage."
<BR>&nbsp;&nbsp;&nbsp;&nbsp;&nbsp;"Oružane snage!" ponovio sam zabezeknuto.
<BR>&nbsp;&nbsp;&nbsp;&nbsp;&nbsp;"Svakako. One će se formirati u vremenu i u opsegu u kome budu potrebne pozivanjem pod oružje određenog broja iz svake, kako vi kažete grofovije. Za uzvrat imaćete pravo da se obratite odboru u slučaju spoljnih napada i unutrašnjih nemira."
<BR>&nbsp;&nbsp;&nbsp;&nbsp;&nbsp;Bivao sam sve ošamućeniji.
<BR>&nbsp;&nbsp;&nbsp;&nbsp;&nbsp;"Vojska! Pa valjda mali pokretni policijski odred...?"
<BR>&nbsp;&nbsp;&nbsp;&nbsp;&nbsp;"Vidim da još niste shvatili šire vidove našeg položaja gospodine Mejsne. Znate, ova nesreća koja nas je snašla nije ograničena samo na naša ostrva. Ona je svetska pojava. Svugde je isti haos - mora da je tako, jer bismo u protivnom to već čuli od njih - i u svakoj zemlji verovatno ima nekoliko preživelih. Razumno je očekivati, zar ne, da će prva zemlja koja se ponovo oporavi i sredi biti u isto vreme zemlja koja će imati priliku da i drugde zavede red. Predlažete li da to prepustimo nekoj drugoj zemlji i dopustimo joj da postane nova vladajuća sila u Evropi, a možda i izvan nje? Očigledno ne. Jasno je da je naša nacionalna dužnost da se što pre oporavimo i zauzmemo dominantan položaj kako bismo sprečili organizaciju opasne opozicije protiv nas. Prema tome, što pre organizujemo oružane snage dovoljno velike da odvrate potencijalne agresore, to bolje."
<BR>&nbsp;&nbsp;&nbsp;&nbsp;&nbsp;Neko vreme u sobi je vladala tišina. A onda se Denis neprirodno nasmejao:
<BR>&nbsp;&nbsp;&nbsp;&nbsp;&nbsp;"Svemogući i veliki bože! Proživeli smo sve to - a sada ovaj čovek namerava da započne rat!"
<BR>&nbsp;&nbsp;&nbsp;&nbsp;&nbsp;Torens je odsečno rekao:
<BR>&nbsp;&nbsp;&nbsp;&nbsp;&nbsp;"Izgleda da nisam bio dovoljno jasan. Reč 'rat' je neopravdano preterivanje. Jednostavno reč je o pacifikaciji i upravljanju plemenima koja su se vratila u primitivno bezakonje."
<BR>&nbsp;&nbsp;&nbsp;&nbsp;&nbsp;"Razume se ukoliko neko drugi slučajno ne dođe na istu 'dobronamernu' zamisao", natuknuo je Denis.
<BR>&nbsp;&nbsp;&nbsp;&nbsp;&nbsp;Opazio sam da me Džozela i Suzana uporno fiksiraju. Džozela je pokazala na Suzanu, pa sam shvatio zašto.
<BR>&nbsp;&nbsp;&nbsp;&nbsp;&nbsp;"Da se razumemo", rekao sam. "Vi očekujete da ćemo nas troje koji vidimo biti ovde potpuno odgovorni za dvadeset odraslih slepih osoba i neodređen broj dece. Čini mi se..."
<BR>&nbsp;&nbsp;&nbsp;&nbsp;&nbsp;"Slepi nisu potpuno nesposobni. Oni mogu da urade mnogo toga, uključujući vođenje opšte brige o deci i pomaganje pri spremanju hrane za sebe. Uz dobru organizaciju, mnogo toga se može svesti na nadgledanje i upućivanje. Ali biće vas dvoje, gospodine Mejsne - vi i vaša žena - a ne troje."
<BR>&nbsp;&nbsp;&nbsp;&nbsp;&nbsp;Pogledao sam Suzanu koja je sedela veoma uspravno u svojoj plavoj radnoj odeći, s crvenom vrpcom u kosi. Šetala je pogledom od mene do Džozele, a u njenim očima ležala je teskobna molba.
<BR>&nbsp;&nbsp;&nbsp;&nbsp;&nbsp;"Troje", rekao sam.
<BR>&nbsp;&nbsp;&nbsp;&nbsp;&nbsp;"Žao mi je, gospodine Mejsne. Doznaka je deset po jedinici. Devojka može doći u komandu. Možemo joj naći koristan posao dok ne odraste dovoljno da sama može upravljati jednom jedinicom."
<BR>&nbsp;&nbsp;&nbsp;&nbsp;&nbsp;"Moja žena i ja smatramo Suzanu svojom kćerkom", rekao sam mu kratko.
<BR>&nbsp;&nbsp;&nbsp;&nbsp;&nbsp;"Ponavljam, žao mi je. Međutim, pravila su takva."
<BR>&nbsp;&nbsp;&nbsp;&nbsp;&nbsp;Gledao sam ga nekoliko trenutaka. On mi je netremice uzvraćao pogled. Konačno sam rekao:
<BR>&nbsp;&nbsp;&nbsp;&nbsp;&nbsp;"Mi bismo u tom slučaju svakako zatražili od vas garancije i obaveze u vezi sa njom."
<BR>&nbsp;&nbsp;&nbsp;&nbsp;&nbsp;Primetio sam da ih je nekolicina odahnula. Torensovo držanje se malo ublažilo.
<BR>&nbsp;&nbsp;&nbsp;&nbsp;&nbsp;"Jasno, daćemo vam sva mogućna jamstva", rekao je.
<BR>&nbsp;&nbsp;&nbsp;&nbsp;&nbsp;"Treba mi vremena da promislim. Sve je to sasvim novo za mene, i veoma iznenađujuće. Neke tačke mi odmah padaju na um. Naša oprema je istrošena. Teško je naći novu. Vidim da će mi uskoro biti potrebni jaki radni konji."
<BR>&nbsp;&nbsp;&nbsp;&nbsp;&nbsp;"S konjima je teško. Zasad ih ima veoma malo. Verovatno ćete neko vreme morati da upotrebljavate spregu s ljudskom radnom snagom", rekao je.
<BR>&nbsp;&nbsp;&nbsp;&nbsp;&nbsp;"Zatim", nastavio sam, "pitanje smeštaja. Sporedne zgrade su već sada suviše male za naše potrebe, a ja sam ne mogu podići ni montažnu zgradu."
<BR>&nbsp;&nbsp;&nbsp;&nbsp;&nbsp;"Mislim da ćemo u tome moći da vam budemo od pomoći."
<BR>&nbsp;&nbsp;&nbsp;&nbsp;&nbsp;Dvadeset minuta ili duže nastavili smo diskutovati o pojedinostima. Pri kraju sam ga naveo na nešto što je nalikovalo na prijaznost, a zatim sam ga se rešio tako što sam ga poslao u obilazak poseda sa Suzanom kao nevoljnim vodičem.
<BR>&nbsp;&nbsp;&nbsp;&nbsp;&nbsp;"Bile, kako zaboga...?" počela je Džozela kad su se zatvorila vrata za njim i njegovim pratiocima.
<BR>&nbsp;&nbsp;&nbsp;&nbsp;&nbsp;Kazao sam joj šta sam znao o Torensu i njegovom načinu likvidiranja poteškoća brzom paljbom.
<BR>&nbsp;&nbsp;&nbsp;&nbsp;&nbsp;"To me uopšte ne čudi", primetio je Denis. "Ali, znaš, sad sam začudo iznenada sasvim dobro raspoložen prema trifidima. Verovatno bi bez njihovog uplitanja bilo dosad mnogo više takvih pojava. Ako jedino oni mogu sprečiti povratak kmetstva, onda im želim dobru sreću."
<BR>&nbsp;&nbsp;&nbsp;&nbsp;&nbsp;"Sve je to očigledno besmisleno", rekao sam. "Nema nikakvog izgleda na uspeh. Kako bi se Džozela i ja mogli brinuti za toliko mnoštvo i u isto vreme odbijati trifide? Ali teško da možemo odbiti predlog četvorice naoružanih ljudi."
<BR>&nbsp;&nbsp;&nbsp;&nbsp;&nbsp;"Onda nisi...?"
<BR>&nbsp;&nbsp;&nbsp;&nbsp;&nbsp;"Draga", rekao sam, "možeš li me zaista zamisliti kao feudalca koji tera svoje kmetove i mužike bičem? Sve ako me trifidi ne pregaze pre toga?"
<BR>&nbsp;&nbsp;&nbsp;&nbsp;&nbsp;"Ali, rekao si..."
<BR>&nbsp;&nbsp;&nbsp;&nbsp;&nbsp;"Slušaj", počeo sam, "spušta se noć. Sada je suviše kasno da odu. Moraće da ostanu preko noći. Pretpostavljam da sutra nameravaju da odvedu sa sobom Suzanu - znaš, ona bi bila veoma dobar talac za naše ponašanje. A mogli bi ostaviti jednoga ili dvojicu ovde da pripazi na nas. Dobro, mislim da to nećemo dopustiti, zar ne?"
<BR>&nbsp;&nbsp;&nbsp;&nbsp;&nbsp;"Ne, ali..."
<BR>&nbsp;&nbsp;&nbsp;&nbsp;&nbsp;"Dakle, nadam se da sam ga uverio kako se priklanjam na njegovu stranu. Uveče ćemo imati večeru koja treba da bude shvaćena kao proslava sporazuma. Pobrini se da bude dobra. Neka svi mnogo jedu. Daj i deci mnogo. Iznesi na sto naše najbolje piće. Pazi da Torens i njegovi momci dobiju mnogo pića, ali da se mi ostali dobro čuvamo. Potkraj večere ja ću nakratko nestati. Ti moraš održavati vedro raspoloženje da bi to prikrila. Stavi nepristojne ploče na gramofon ili tako nešto. I svi ostali moraju pomoći u pravljenju gužve. Još jedno - niko ne sme spomenuti Majkla Bridlija i njegovu grupu. Torens zna za organizaciju na otoku Vajt, ali misli da mi ne znamo. A meni je potrebna vreća šećera."
<BR>&nbsp;&nbsp;&nbsp;&nbsp;&nbsp;"Šećera?" upitala je Džozela zbunjeno.
<BR>&nbsp;&nbsp;&nbsp;&nbsp;&nbsp;"Nemaš? Dobro, onda veliki ćup meda. Mislim da će to podjednako koristiti."
<BR>&nbsp;&nbsp;&nbsp;&nbsp;&nbsp;Pri večeri su se svi veoma svojski zalagali. Društvo se ne samo raspoložilo nego je počelo i ozbiljno da se zagreva. Džozela je kao dopunu ortodoksnijim pićima iznela svoju jaku medovinu koja je naišla na dobar prijem. Kad sam ja neprimetno izišao, posetioci su bili razdragani i udobno opušteni.
<BR>&nbsp;&nbsp;&nbsp;&nbsp;&nbsp;Zgrabio sam gomilu pokrivača, odeće i paket hrane koji sam ranije pripremio i požurio sam preko dvorišta do šupe u kojoj smo držali guseničara. Pomoću gumene cevi napunio sam rezervoare guseničara do vrha iz cisterne s našom glavnom zalihom benzina. Onda sam obratio pažnju na Torensovo čudno vozilo. Uz ručnu svetiljku s vlastitim dinamom pronašao sam poklopac otvora za punjenje i istresao litar ili više meda u njegov rezervoar. Ostatak velikog ćupa meda stavio sam u samu cisternu.
<BR>&nbsp;&nbsp;&nbsp;&nbsp;&nbsp;Čuo sam društvo kako peva i, po svemu sudeći, i dalje se dobro zabavlja. Dodao sam stvarima u guseničaru još nešto opreme protiv trifida i drugih raznovrsnih predmeta kojih sam se setio u poslednji čas, a zatim sam se vratio društvu. Ono se konačno razišlo u raspoloženju koje bi i pažljiv posmatrač mogao da zameni s gotovo ganutljivom srdačnošću.
<BR>&nbsp;&nbsp;&nbsp;&nbsp;&nbsp;Čekali smo dva sata da čvrsto zaspe.
<BR>&nbsp;&nbsp;&nbsp;&nbsp;&nbsp;Mesec se bio digao i dvorište je bilo okupano belom svetlošću. Zaboravio sam da podmažem vrata na šupi, pa sam proklinjao svaki njihov škriput. Ostali su dolazili prema meni u koloni. Brentovi i Džojs su dovoljno poznavali mesto tako da im nije bila potrebna ruka koja bi ih vodila. Za njima su dolazile Džozela i Suzana noseći decu. Sneni Davidov glas digao se jednom, ali ga je odmah zaustavila Džozelina ruka koja se našla preko njegovih usta. Ona je ušla u prednji deo guseničara, s njim u naručju. Ja sam ispratio druge u zadnji deo i zatvorio ga. Onda sam se popeo za volan, poljubio Džozelu i duboko uzdahnuo.
<BR>&nbsp;&nbsp;&nbsp;&nbsp;&nbsp;Sa druge strane dvorišta trifidi su se zbijali bliže vratima kao i uvek kad bi ostali nekoliko sati da ih niko ne dira.
<BR>&nbsp;&nbsp;&nbsp;&nbsp;&nbsp;Milošću sudbine, guseničarov motor se smesta upalio. Ubacio sam u prvu brzinu, zaokrenuo da izbegnem Torensovo vozilo i usmerio se pravo prema vratima. Teški odbojnik je s treskom udario u njih. Jurnuli smo napred okićeni žičanom mrežom i slomljenim delovima, srušivši tuce trifida dok su ostali besno udarali po našem vozilu. Zatim smo se našli na putu.
<BR>&nbsp;&nbsp;&nbsp;&nbsp;&nbsp;Zaustavio sam se na jednoj okuci na uzbrdici sa koje smo mogli pogledati dole na Širning i ugasio sam motor. Na nekim prozorima videla su se svetla; dok smo gledali, planula su i svetla na vozilu i jako obasjala kuću. Jedan starter je proradio. Nelagodno sam se lecnuo kad se motor upalio, mada sam znao da smo nekoliko puta brži od one glomazne naprave. Kola su se uz trzaje počela okretati prema vratima na svojim gusenicama. Pre nego što su se sasvim okrenula, motor je počeo kašljucati i zaustavio se. Starter je ponovo zazujao. Nastavio je da zujati razdraženo i bez rezultata.
<BR>&nbsp;&nbsp;&nbsp;&nbsp;&nbsp;Trifidi su otkrili da su vrata otvorena. U preplitanju mesečine i odraza farova videli smo njihove visoke i vitke oblike kako se već njišu u nezgrapnoj procesiji kroz dvorište, dok su drugi teturali uz ivice puta za njima...
<BR>&nbsp;&nbsp;&nbsp;&nbsp;&nbsp;Pogledao sam Džozelu. Ona nije plakala ljuto kao godina: nije uopšte plakala. Pogled joj je prešao s mene na Davida koji je spavao u njenom zagrljaju.
<BR>&nbsp;&nbsp;&nbsp;&nbsp;&nbsp;"Imam sve što mi zaista treba", rekla je, "a jednog dana vratićeš nam i ostalo, Bile."
<BR>&nbsp;&nbsp;&nbsp;&nbsp;&nbsp;"Supružansko poverenje je veoma lepa crta, draga, ali... ne, prokletstvo, nema ali - ja ću vam vratiti", rekao sam. Izišao sam da odstranim ostatke ograde ispred guseničara i da obrišem otrov sa vetrobrana da bih video pri daljoj vožnji preko vrhova brežuljaka prema jugozapadu.
<BR>&nbsp;&nbsp;&nbsp;&nbsp;&nbsp;Ovde se moja lična priča priključuje opštoj hronici. Nju ćete naći u odličnoj istoriji naseobine od Elspet Keri.
<BR>&nbsp;&nbsp;&nbsp;&nbsp;&nbsp;Sve naše nade sada su usredsređene ovde. Nije verovatno da će Torensov novofeudalni plan uspeti, mada izvestan broj njegovih grofovija još postoji, a njihovi stanovnici žive, kako čujemo, bednim i nesrećnim životom iza svojih ograda. Međutim, njih više nema onoliko koliko ih je bilo. Ivan nam je češće javljao da je još poneka uništena i da su se trifidi koji su je opkoljavali razišli da bi se pridružili drugim opsadama.
<BR>&nbsp;&nbsp;&nbsp;&nbsp;&nbsp;Zadatak koji je pred nama moramo smatrati samo našim. Sada mislimo da znamo izlaz, ali još treba mnogo rada i istraživanja pre nego što svane dan kad ćemo mi ili naša deca, ili njihova deca, preći uzani tesnac u velikoj vojni da bismo potisnuli trifide sve dalje i dalje, uništavajući ih bez prestanka dok ne istrebimo i poslednjeg s lica zemlje koju su prisvojili.
</P></TD></TR></TABLE>
</CENTER>
</BODY>
</HTML>
