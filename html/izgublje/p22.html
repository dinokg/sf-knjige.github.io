<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>21. 'OTKRIĆE'
<P>&nbsp;&nbsp;&nbsp;&nbsp;&nbsp;Posmatrači, kamermani i komentatori na Svemirskoj stanici jedan uopšte nisu imali utisak da se brod stvarno kreće. Razume se, ovde nije bilo ni pomena o grmljavini i silini kao prilikom poletanja sa Zemlje; jedini znak ubrzanja prilikom izlaska 'Otkrića' iz parkirne orbite bio je nesnosan plavobeli sjaj plazminih mlaznjaka iz kojih su šikljale struje jonizovanog gasa brzinom od više stotina milja u sekundi.
<BR>&nbsp;&nbsp;&nbsp;&nbsp;&nbsp;Čak je i na brodu jedini zvuk koji su stvarale pogonske jedinice bilo slabašno i udaljeno pištanje, dok je potisak bio tako nizak da težina praktično nije postojala. On će ostati nepromenjen još mnogo časova, sve dok iz mlaznjaka bude kuljala zvezdana tvar, vrelija od samog lica Sunca. Kada se njihovo dejstvo bude okončalo, 'Otkriće' će hrliti ka zvezdama brzinom od gotovo trideset milja u sekundi.
<BR>&nbsp;&nbsp;&nbsp;&nbsp;&nbsp;Boumen i Kaminski - koji je imao ulogu kopilota - nisu bili opterećeni složenim zadacima; njihova jedina dužnost bila je da nadgledaju sve sisteme i da preuzmu na sebe donošenje odluka ako iskrsne neka situacija koja bi stajala izvan iskustva ili programa kompjutera. Ali pod normalnim uslovima 'Atena' je radila besprekorno, mereći sve veću brzinu broda i proveravajući je iz sekunde u sekundu preko radara stacioniranih na Zemlji. S vremena na vreme, preduzela bi sićušne korekcije, potpuno neprimetne za članove posade, koje bi držale 'Otkriće' na unapred proračunatoj putanji.
<BR>&nbsp;&nbsp;&nbsp;&nbsp;&nbsp;Manje od jednog časa posle polaska, obavestila je o bezbednom dostizanju prvog miljokaza na putu. Ova informacija bila je prevashodno namenjena kontroli misije na Zemlji, budući da ju je posada neposredno mogla pročitati na instrumentima; pa ipak, hladan sopran kojim je bilo izrečeno obaveštenje ispunio ih je mnogim protivurečnim osećanjima:
<BR>&nbsp;&nbsp;&nbsp;&nbsp;&nbsp;"Upravo smo dostigli drugu kosmičku brzinu. Ponavljam: upravo smo dostigli drugu kosmičku brzinu."
<BR>&nbsp;&nbsp;&nbsp;&nbsp;&nbsp;To je značilo da je već negde iza njih ostalo ono što je nekad predstavljalo krajnju metu raketnog inženjeringa. Ma šta da se sad dogodi, Zemlja više nikada neće moći da ih vrati natrag. Čak i kada bi naredne sekunde ostali potpuno lišeni energije, i dalje bi uživali slobodu svemira, počevši zauvek da kruže oko Sunca na nezavisnoj planetnoj orbiti.
<BR>&nbsp;&nbsp;&nbsp;&nbsp;&nbsp;Pred njima su ležali još mnogi časovi ubrzanja, ali ovo je bila psihološka prekretnica. Iako je oblacima zaodenut globus Zemlje još ispunjavao nebo, matična planeta već ih je izgubila. Snaga gravitacije kojom ih je privlačila sada je jedino mogla da im smanji brzinu; ali više nije bila kadra da je potpuno obustavi, niti da promeni smer kretanja letelice.
<BR>&nbsp;&nbsp;&nbsp;&nbsp;&nbsp;Nijedan čovek, ma koliko puta boravio u svemiru, nije mogao da ostane ravnodušan prema ovom trenutku. Osećanja su mu, doduše, zavisila i od onoga što je ostavio za sobom; za većinu, to je bio čas neizrecive tuge, slično poslednjem pogledu na dom moreplovca koji zna da se nikada neće vratiti. Ovo je, međutim, bio odlazak koji ljudi nikada nisu iskusili pre poslednjeg pokolenja - znatno konačniji odlazak sa sveta od svih ranijih umiranja, budući da Zemlja više nije mogla da se domogne čak ni njegovih kostiju.
<BR>&nbsp;&nbsp;&nbsp;&nbsp;&nbsp;Ubrzo potom, prva rezervoarska jedinica bila je odbačena. Ubrzanje je palo na nulu kada su poslednje dragocene kapi goriva iscurile iz tankova i 'Otkriće' je stalo da nepomično lebdi spram zvezda. Zatim su na scenu stupila specijalna eksplozivna punjenja i u času kada su male, kompaktne rakete razdvojile dva stepena osetio se blagi trzaj.
<BR>&nbsp;&nbsp;&nbsp;&nbsp;&nbsp;Bilo je neobično videti još jedno delo čovekovih ruku kako lebdi u svemiru, tamo gde su se do pre samo jedan trenutak nalazili jedino Zemlja Sunce i zvezde. Kada su mlaznjaci ponovo počeli da stvaraju potisak, odbačeni rezervoar polako je stao da zaostaje; sticao se utisak kao da pada natrag na Zemlju, ali to je, razume se, bio samo privid. Iskorišćeni deo postao je sada Sunčev satelit bez ikakvih izgleda da se vrati na svet na kome je napravljen.
<BR>&nbsp;&nbsp;&nbsp;&nbsp;&nbsp;Tri časa kasnije, prvi put u istoriji planiranih letova, 'Otkriće' je dostiglo drugi miljokaz.
<BR>&nbsp;&nbsp;&nbsp;&nbsp;&nbsp;"Upravo smo premašili treću kosmičku brzinu", oglasi se ponovo 'Atena'. "Ponavljam: upravo smo premašili treću kosmičku brzinu."
<BR>&nbsp;&nbsp;&nbsp;&nbsp;&nbsp;Sedeći za svojim kontrolnim pultovima, Boumen i Kaminski izmenjaše poglede u kojima se očitovala mešavina ponosa i strahopoštovanja. Sada više nisu umakli samo Zemlji, već su se oslobodili i Sunčevih stega. Izuzev ako hotimice ne uspore, sada su bili u stanju da projedre pored svih planeta - postepeno gubeći brzinu, ali i ne vraćajući se više u Sunčev sistem. Kroz nekoliko godina prošli bi tako Plutonovu orbitu i nastavili dalje, polako ali neumitno, u pravcu zvezda. Moglo je da protekne i milion godina dok ne bi stigli do najbližeg sunca, ali je sam dolazak tamo sada bio zajemčen.
<BR>&nbsp;&nbsp;&nbsp;&nbsp;&nbsp;No, brzina je i dalje rasla, iz minuta u minut, tokom osam punih časova blagog ubrzanja. Zemja je sada postala blistavi, smanjeni srp, udaljen tri stotine hiljada milja u pravcu Sunca; iako ih je od nje, u astronomskim razmerama, delio samo jedan korak, ona je već izgledala dalja od Jupitera. Za posadu 'Otkrića', Zemlja je sada predstavljala deo prošlosti i oni joj se možda nikada neće vratiti. Nasuprot tome, budućnost je pripadala Jupiteru - i ništa, sa izuzetkom neverovatno malih izgleda za direktan sudar sa nekim velikim meteorom ili asteroidom, nije ih moglo sprečiti da stignu do njega. Jer brod je upravo, zadivljujućom tačnošću, ulazio na konačnu putanju ka dalekom odredištu.
<BR>&nbsp;&nbsp;&nbsp;&nbsp;&nbsp;"Jedan minut od ulaska" reče 'Atena'. "Isključenje glavnog pogona kroz deset sekundi."
<BR>&nbsp;&nbsp;&nbsp;&nbsp;&nbsp;Daleko i jedva čujno šištanje mlaznjaka utonulo je u tišinu. Sa njegovim prestankom takođe je iščezao poslednji osećaj težine, osim povremenih avetinjskih trzaja i cimaja kada bi niskoenergetski pomoćni mlaznjaci vršili beskrajno sićušna podešavanja orbite. I ovaj postupak brzo je bio obavljen, a onda je 'Atena' objavila: "Nalazimo se na putanji za Jupiter. Proračunato vreme putovanja dve stotine devetnaest dana i pet časova."
</P></TD></TR></TABLE>
<P class="next">
<A HREF=p23.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
