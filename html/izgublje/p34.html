<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>33. POSLEDNJA PORUKA
<P>&nbsp;&nbsp;&nbsp;&nbsp;&nbsp;Trenutak kasnije, Boumen je prešao na ekran visoke definicije i doživeo drugo iznenađenje. Predmet je bio sasvim mali - dugačak svega šest stopa. Razmere su mu, doduše, bile odveć velike da bi bio meteor, ali i premale za svemirski brod. Nije znao da li da se oseća razočarano ili uspokojeno.
<BR>&nbsp;&nbsp;&nbsp;&nbsp;&nbsp;Prikopčao je optički teleskop na radar i grozničavo se zagledao kroz okular. Ono što je video kako se svetluca na Sunčevoj svetlosti bilo je očigledno metalno, očigledno veštačko. Sekundu potom, oteo mu se zapanjeni uzvik; predmet koji je izvirao iz bezdana bila je jedna od svemirskih sondi koja je lansirana sa 'Otkrića' u nedra Jupitera V pre nekoliko dana ili sedmica.
<BR>&nbsp;&nbsp;&nbsp;&nbsp;&nbsp;Hitro je uključio radio i stao da pretražuje telemetrijsko područje. Signal se odmah oglasio, snažan i jasan. Sve sonde ovoga tipa, međutim, imale su samo kratkotrajne zalihe energije, kako ne bi mogle da prave smetnje u spektru pošto obave svoju misiju; ali ova je i dalje vršila odašiljanje. Brza provera učestalosti potvrdila je ono što je on već podozrevao.
<BR>&nbsp;&nbsp;&nbsp;&nbsp;&nbsp;Posredi je bila poslednja sonda koju su uputili u Zvezdane Dveri. Nestavši u dubinama ponora, ona je naizgled stigla do 'dubine' od jedanaest hiljada milja, krećući se pri tom brže od ijednog drugog objekta koji je čovek ikada napravio. Sada se, međutim, vratila, i dalje besprekorno dejstvujući - svega dva dana kasnije.
<BR>&nbsp;&nbsp;&nbsp;&nbsp;&nbsp;Letela je sasvim polako, uspinjući se prema pročelju Jupitera, da bi konačno nestala sa vidika spram džinovskog diska koji se nejasno nazirao; ali i dalje je mogao da je čuje kako živahno cvrkuće dok je ulazila na orbitu koja možda jeste, a možda i nije postojana - ali i koja može da bude, držao je to za sigurno, jedino ishod razumnog planiranja.
<BR>&nbsp;&nbsp;&nbsp;&nbsp;&nbsp;Ovo se naprosto nije moglo dogoditi slučajno niti pod dejstvom prirodnih zakona. Zvezdane Dveri vratile su im njihov dar; mora da su to učinile hotimice.
<BR>&nbsp;&nbsp;&nbsp;&nbsp;&nbsp;Neko ili nešto znalo je da se oni nalaze ovde.
<BR>
<BR>&nbsp;&nbsp;&nbsp;&nbsp;&nbsp;"Govori Dejvid Boumen - snimam za brodski dnevnik. Sve se na 'Otkriću' nalazi u potpunom redu i prema programu ja bi sada trebalo da se pridružim Kaminskom, Hanteru i Kimbolu u hibernaciji.
<BR>&nbsp;&nbsp;&nbsp;&nbsp;&nbsp;Ali neću to učiniti. Umesto toga, uzeću jednu od kapsula, koje su potpuno opskrbljene i snabdevene gorivom, i spustiću se u Zvezdane Dveri.
<BR>&nbsp;&nbsp;&nbsp;&nbsp;&nbsp;Potpuno sam svestan rizika kojima se izlažem, ali i smatram da su oni prihvatljivi. Bezbedan povratak naše sonde posle samo dva dana prvedena dole predstavlja dokaz da svaki objekat može neoštećen da prođe kroz Zvezdane Dveri u kratkom vremenskom rasponu. Raspolažem dovoljnom količinom kisenika za putovanje u jednom pravcu i spreman sam da se suočim sa onim što me bude čekalo na suprotnom kraju.
<BR>&nbsp;&nbsp;&nbsp;&nbsp;&nbsp;Imam utisak da je ovo bio poziv - pa čak i znak prijateljstva. Pripravan sam da ga prihvatim kao takvog. Ako se ispostavi da nisam u pravu - pa, neću biti prvi istraživač koji je učinio takvu grešku.
<BR>&nbsp;&nbsp;&nbsp;&nbsp;&nbsp;Bile, Vik i Džek - ako vas ne budem više video, srećno i vratite se bezbedno na Zemlju. Govorio je Dejv, kraj snimka."
</P></TD></TR></TABLE>
<P class="next">
<A HREF=p35.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
