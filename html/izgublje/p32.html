<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>31. NEŠTO OZBILJNO NIJE U REDU SA SVEMIROM
<P>&nbsp;&nbsp;&nbsp;&nbsp;&nbsp;Čekajući na površini, Hanter je čuo i snimio svaku reč.
<BR>&nbsp;&nbsp;&nbsp;&nbsp;&nbsp;"Pokušaću dugu ekspoziciju sa hiljadumilimetarskim sočivom", reče Kaminski. "Neprijatno mi je što to moram da priznam, ali ovo mi je prvi put da pravim astronomske fotografije... Hej!"
<BR>&nbsp;&nbsp;&nbsp;&nbsp;&nbsp;"Šta je bilo?"
<BR>&nbsp;&nbsp;&nbsp;&nbsp;&nbsp;"Ivica okvira postaje svetlija. Da, nema više nikakve sumnje. Javio se veoma slabašan sjaj duž bočne strane. Znaš, izgleda kao... moj Bože... tako je, to je u pitanju!"
<BR>&nbsp;&nbsp;&nbsp;&nbsp;&nbsp;"Šta, za ime Boga?"
<BR>&nbsp;&nbsp;&nbsp;&nbsp;&nbsp;"Izlazak sunca! Izlazak sunca! Pusti me da posmatram."
<BR>&nbsp;&nbsp;&nbsp;&nbsp;&nbsp;Usledili su izluđujući minuti tišine; do Hantera je dopiralo samo teško disanje Kaminskog, kao i povremeni zvuci instrumenata i kontrolnih uređaja kojima se operisalo. A onda, najzad, astronom se ponovo javio iz ponora, glasom punim čuđenja.
<BR>&nbsp;&nbsp;&nbsp;&nbsp;&nbsp;"Jeste, posredi je sunce. Razmere su mu ogromne... potpuno ispunjava vidno polje. Kada bih mogao da ga celog sagledam, izgledalo bi veliko poput Jupitera.
<BR>&nbsp;&nbsp;&nbsp;&nbsp;&nbsp;Nije G-nula tipa kao naše Sunce. Veoma je zatamnjeno i crveno - ne moram čak da stavim ni crne filtre na teleskop. Sigurno je neki crveni džin, poput Antaresa. Hej, pa to je dobra zamisao: možda je ovo stvarno Antares. Aha, evo i jedne sunčeve pege... izgleda prilično mala, ali u nju bi lako moglo da stane čitavo naše Sunce... "
<BR>&nbsp;&nbsp;&nbsp;&nbsp;&nbsp;Glas mu je ponovo zamukao i Hanter je još jednom morao da obuzda nestrpljenje, sve dok se Kaminski nije ponovo javio: "Nema nikakve promene - džinovsko sunce i dalje mi zaprečuje vidik. Proći će sati pre no što se celo pomeri. Vratimo se na brod - hteo bih da malo proučim ove fotografije. Takođe bih voleo da izvršim jedan opit, ako budem uspeo da iskamčim od Dejva saglasnost."
<BR>&nbsp;&nbsp;&nbsp;&nbsp;&nbsp;"Kakav opit?"
<BR>&nbsp;&nbsp;&nbsp;&nbsp;&nbsp;"I dalje imamo većinu sondi opremljenih instrumentima. Ovo je pravo mesto da ih upotrebimo."
<BR>&nbsp;&nbsp;&nbsp;&nbsp;&nbsp;Kada su se vratili na brod, Boumen u početku nije pristao. Ako se išta baci u tunel, branio je on svoj stav, čak i pri ovoj niskoj gravitaciji moglo bi da stekne krajnju brzinu od preko sto milja na čas. Niko nije ništa znao o eventualnoj šteti do koje bi ovo moglo da dovede - niti o tome kakve bi reakcije moglo da izazove.
<BR>&nbsp;&nbsp;&nbsp;&nbsp;&nbsp;Kaminski je konačno prekinuo raspravu istakavši da su tvorci ovog mesta jamačno zaštitili svoju konstrukciju od tako tričavih nesrećnih slučajeva. Sigurno se događa da svakih nekoliko stoleća neki veliki meteor uleti u tunel neuporedivo većom brzinom od one koju bi mogla da razvije sonda u slobodnom padu.
<BR>&nbsp;&nbsp;&nbsp;&nbsp;&nbsp;Kada je postignuta saglasnost o izvođenju projekta, Kimbol je na sebe preuzeo ulogu bombardera. S obzirom na to da je 'Otkriće', koje je kružilo na orbiti, moglo da prati sondu samo u toku nekoliko sekundi dok se nalazi pravo iznad otvora, svemirska kapsula 'Alisa' opremljena je prijemnim uređajima. Kimbol je pustio sondu nad tačnim središtem bezdana, a zatim odjezdio do njegove ivice, spustio se tu i isturio prijemnu antenu 'Alise' preko ruba tunela.
<BR>&nbsp;&nbsp;&nbsp;&nbsp;&nbsp;Sonda je najpre padala letargično sporo, što se i očekivalo s obzirom na veoma slabo gravitaciono polje Jupitera V. Instrumenti su zabeležili sasvim blago povišenje temperature, ali i ništa drugo što bi bilo od nekog značaja. Nisu postojali radioaktivnost niti magnetno polje.
<BR>&nbsp;&nbsp;&nbsp;&nbsp;&nbsp;A onda, na dubini od pet milja, brzina je počela da se povećava. Visina signala sonde stala je hitro da opada, što je ukazivalo na začuđujuće veliki Doplerov efekat. Kimbol je morao neprekidno da podešava prijemnik kako bi mogao da prati signale, dok su se na radaru pojavile nemoguće brzine i udaljenosti. Kroz nekoliko sekundi sonda je stigla do razdaljine od dve stotine milja - što bi, doslovno shvaćeno, značilo da je prošla kroz ceo Jupiter V i izišla sa druge strane. Posle toga, postalo je sve teže slediti je i ona se ubrzo našla izvan dometa prijemnika. U času poslednjeg kontakta, sonda je već dostigla dubinu od devet stotina pedeset milja; dužina tunela, međutim, nipošto nije mogla da bude veća od sto milja - pošto je upravo toliko iznosio prečnik malog meseca.
<BR>&nbsp;&nbsp;&nbsp;&nbsp;&nbsp;Radar je besprekorno radio; Kimbol ga je veoma brižljivo proverio čim se vratio na brod. Problem nije ležao tu, nego u Jupiteru V - Hanter je prvi izrazio ono što su sva četvorica već počela da podozrevaju.
<BR>&nbsp;&nbsp;&nbsp;&nbsp;&nbsp;"Bojim se", rekao je on, "da nešto ozbiljno nije u redu sa svemirom."
<BR>
<BR>&nbsp;&nbsp;&nbsp;&nbsp;&nbsp;"Pre mnogo vremena", reče Kaminski, "naišao sam na jednu opasku koju više nikada nisam zaboravio - premda sam smetnuo s uma ko ju je skovao. 'Svaka dovoljno razvijena tehnologija ne može se razlikovati od čarobnjaštva.' Ovde smo suočeni upravo sa takvim nečim. Naši laseri, mezotroni, nuklearni reaktori i neutrinski teleskopi izgledali bi kao čiste vradžbine čak i najboljim naučnicima iz devetnaestog stoleća. Ali oni bi bili u stanju da shvate kako ovi instrumenti rade - u manjoj ili većoj meri - ako bismo im se našli pri ruci da im rastumačimo teoriju."
<BR>&nbsp;&nbsp;&nbsp;&nbsp;&nbsp;"Lako bih ja za teoriju", primeti Kimbol, "samo kada bih mogao da razumem šta je, zapravo, ovo ovde - odnosno, kakva mu je svrha."
<BR>&nbsp;&nbsp;&nbsp;&nbsp;&nbsp;"Čini mi se", reče Boumen, "da postoje dve mogućnosti: obe u podjednakoj meri nemoguće. Prva je da je Jupiter V šupalj i da se dole nalazi svojevrsna mikrovaseljena. Čitava galaksija promera svega sto milja."
<BR>&nbsp;&nbsp;&nbsp;&nbsp;&nbsp;"Ali prema radarskim pokazateljima, sonde su putovale hiljadama milja."
<BR>&nbsp;&nbsp;&nbsp;&nbsp;&nbsp;"Možda dolazi do izvesne distorzije. Pretpostavimo da sonde postaju sve manje kako prodiru unutra. U tom slučaju, izgledalo bi kao da su udaljene hiljadama milja, dok bi, u stvari, bile srazmerno blizu."
<BR>&nbsp;&nbsp;&nbsp;&nbsp;&nbsp;"Ovo me je podsetilo", umeša se Kaminski, "na jednu drugu opasku. Nils Bor je jednom prilikom kazao: 'Vaša teorija je luda - ali ne dovoljno luda da bi bila istinita.'"
<BR>&nbsp;&nbsp;&nbsp;&nbsp;&nbsp;"Imaš li ti neku luđu?" upita ga Hanter.
<BR>&nbsp;&nbsp;&nbsp;&nbsp;&nbsp;"Mislim da imam. Smatram da su zvezde - kao i ono sunce dole - deo našeg svemira, ali ih mi vidimo kroz neki novi pravac prostora."
<BR>&nbsp;&nbsp;&nbsp;&nbsp;&nbsp;"Pretpostavljam da imaš na umu četvrtu dimenziju."
<BR>&nbsp;&nbsp;&nbsp;&nbsp;&nbsp;"Sumnjam da je ovo tako jednostavno. Pa ipak, sva je prilika da su ovde posredi nekakve više dimenzije. Verovatno neeuklidovskog tipa."
<BR>&nbsp;&nbsp;&nbsp;&nbsp;&nbsp;"Nešto mi je palo na pamet. Ako se spustiš niz ponor, izići ćeš na udaljenosti od mnogo stotina hiljada svetlosnih godina. Ali kolika će ti biti stvarna dužina putovanja?"
<BR>&nbsp;&nbsp;&nbsp;&nbsp;&nbsp;"Koliko je dug put od Njujorka do Vašingtona? Dve stotine milja ako letiš na jug. Ali dvadeset četiri hiljade ako kreneš suprotnim smerom preko Severnog pola. Oba pravca su u podjednakoj meri stvarna."
<BR>&nbsp;&nbsp;&nbsp;&nbsp;&nbsp;"Pade mi na um", reče Boumen, "da si mi jednom na Zemlji kazao da su te prečice kroz prostorvreme naučne besmislice - čista fantazija."
<BR>&nbsp;&nbsp;&nbsp;&nbsp;&nbsp;"Odista?" uzvrati Kaminski spokojno. "Pa, promenio sam mišljenje. Doduše, zadržavam pravo da ga ponovo promenim ukoliko iskrsne neka bolja teorija."
<BR>&nbsp;&nbsp;&nbsp;&nbsp;&nbsp;"Ja sam samo priprost inženjer", reče Hanter pomalo agresivno. "Ovo što vidim to je rupa koja ponire u utrobu Jupitera V, ali nigde ne izlazi. Vi, međutim, tvrdite da to ipak čini. Kako?"
<BR>&nbsp;&nbsp;&nbsp;&nbsp;&nbsp;Svi su čekali da Kaminski odgovori. Nekoliko trenutaka se nakašljavao i zamuckivao, a onda mu se lice najzad ozarilo.
<BR>&nbsp;&nbsp;&nbsp;&nbsp;&nbsp;"Mogu da objasnim jedino preko analogije. Pretpostavimo da si ti žitelj nekog dvodimenzionog sveta kakav je, na primer, list hartije - te, dakle, nisi u stanju da se krećeš ni iznad ni ispod njega. Ako sada nacrtam krug na tvom pljosnatom svetu i pri tom ostavim mali otvor u njemu, ti ćeš reći da se jedino kroz njega može ući u krug. Slažeš se?"
<BR>&nbsp;&nbsp;&nbsp;&nbsp;&nbsp;"Slažem se."
<BR>&nbsp;&nbsp;&nbsp;&nbsp;&nbsp;"Svako ko uđe u krug nema drugog načina da iziđe?"
<BR>&nbsp;&nbsp;&nbsp;&nbsp;&nbsp;"Na to, dakle, ciljaš. Krug bi mogao da predstavlja odsečak valjka koji prolazi kroz dvodimenzioni svet. Ukoliko bih bio dovoljno mudar da uspužem uz valjak na taj način što bih prešao u treću dimenziju, potpuno bih napustio svoju ravnu vaseljenu."
<BR>&nbsp;&nbsp;&nbsp;&nbsp;&nbsp;"Sasvim tačno. Ali valjak bi mogao da se savije natrag u tvoj svet, što bi ti omogućilo da se ponovo pojaviš u njemu, samo na nekom drugom mestu. Tvoji prijatelji imali bi utisak da si prevalio put od tačke A do tačke B, ne prošavši pri tom prostor između njih. Naprosto bi iščezao u jednu rupu, da bi izišao iz sasvim druge, udaljene hiljadu milja."
<BR>&nbsp;&nbsp;&nbsp;&nbsp;&nbsp;"Ali kakva bi to bila prednost? Prava linija u dvodimenzionoj vaseljeni i dalje bi predstavljala najkraće rastojanje između tačaka A i B."
<BR>&nbsp;&nbsp;&nbsp;&nbsp;&nbsp;"Ne mora da znači. Sve zavisi šta podrazumevaš pod pravom linijom. Možda je ravan svet zapravo naboran, ali njegovi žitelji to nisu u stanju da primete. Ja nisam topolog, ali ipak mi je jasno kako mogu da postoje linije pravlje od pravih, ako bi neke od njih išle kroz druge dimenzije."
<BR>&nbsp;&nbsp;&nbsp;&nbsp;&nbsp;"Možemo ovako da raspravljamo do sudnjeg dana", reče Hanter. "Ali ako načas pretpostavimo da je sve to tačno, šta nam onda valja činiti?"
<BR>&nbsp;&nbsp;&nbsp;&nbsp;&nbsp;"Pa, izbor nam nije baš veliki. Čak i kada bismo raspolagali neograničenim zalihama goriva i kiseonika, bilo bi pravo samoubistvo otisnuti se u tu stvar. Ako je u pitanju i prečica, uopšte nije isključeno da je nesagledivo dugačka. Pretpostavimo da se izlaz nalazi negde na udaljenosti od hiljadu svetlosnih godina - kakve bismo koristi imali ako putovanje traje jedno stoleće? Ne bi nam baš osobito značilo što smo uštedeli devet stotina godina."
<BR>&nbsp;&nbsp;&nbsp;&nbsp;&nbsp;Zaključak je bio potpuno tačan; a možda su vrebale i druge opasnosti, u podjednakoj meri nepojmljive čovekovom umu kao i ova nepravilnost u ustrojstvu prostora. 'Otkriće' je stiglo do kraja svog puta; nije imalo drugog izbora do da ostane ovde na večitoj orbiti, udaljeno nekoliko milja od tajne kojoj neće moći da se približi.
<BR>&nbsp;&nbsp;&nbsp;&nbsp;&nbsp;Slično Mojsiju koji je gledao prema obećanoj Zemlji, i oni su sada netremice posmatrali čudesa izvan svog domašaja.
</P></TD></TR></TABLE>
<P class="next">
<A HREF=p33.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
