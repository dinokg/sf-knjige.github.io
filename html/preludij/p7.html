<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7. MIKOGEN
<P>&nbsp;&nbsp;&nbsp;&nbsp;&nbsp;MIKOGEN... Jedan od sektora na starom Trantoru... Utonuo u prošlost sazdanu od vlastitih predanja. Mikogen je vršio veoma mali uticaj na život planete. Samozadovoljan i napola odvojen od ostataka...
<BR>
<BR>&nbsp;&nbsp;&nbsp;&nbsp;&nbsp;ENCIKLOPEDIJA GALAKTIKA
<BR>
<BR>&nbsp;&nbsp;&nbsp;&nbsp;&nbsp;31.
<BR>&nbsp;&nbsp;&nbsp;&nbsp;&nbsp;Kada se Seldon probudio, kraj svog uzglavlja zateče jedno novo lice koje ga je posmatralo ozbiljna pogleda. Nekoliko trenutaka Seldon je treptao, poput kakve sovuljage, a onda upita: "Hamin?"
<BR>&nbsp;&nbsp;&nbsp;&nbsp;&nbsp;Hamin se nasmeši tek krajičkom usana. "Znači, sećaš me se?"
<BR>&nbsp;&nbsp;&nbsp;&nbsp;&nbsp;"Proveli smo samo jedan dan zajedno, pre skoro dva meseca, ali kao što vidiš, sećam se. Znači, dakle, da te nisu uhapsili, niti na bilo koji način..."
<BR>&nbsp;&nbsp;&nbsp;&nbsp;&nbsp;"Kao što možeš videti ovde sam, prilično bezbedan i u jednom komadu, ali..." On uputi pogled ka Dors, koja je stajala postrani. "Ali nije mi bilo nimalo lako da ponovo dođem ovamo."
<BR>&nbsp;&nbsp;&nbsp;&nbsp;&nbsp;"Milo mi je što te ponovo vidim", reče Seldon. "Neće ti smetati?" Pokazivao je palcem u pravcu kupatila.
<BR>&nbsp;&nbsp;&nbsp;&nbsp;&nbsp;"Samo izvoli", odvrati Hamin. "I doručkuj."
<BR>&nbsp;&nbsp;&nbsp;&nbsp;&nbsp;Hamin mu se, međutim, ne pridruži na doručku, kao ni Dors. Sve vreme proveli su u ćutanju. Hamin je razgledao neku knjigu koja kao da mu je tek napola obuzimala pažnju. Dors je neko vreme pomnog razgledala svoje notke a onda, izvukavši mikrokompjuter, stade praviti neke zabeleške.
<BR>&nbsp;&nbsp;&nbsp;&nbsp;&nbsp;Seldon ih je zamišljeno promatrao, ni ne pokušavajući, sa svoje strane, da zapodene razgovor. Ova tišina mogla bi biti izraz nekih posebnih trantorskih običaja, kada se ljudi nađu kraj bolesničke postelje. Istina, on se sada osećao sasvim dobro, ali možda oni toga nisu bili svesni.
<BR>&nbsp;&nbsp;&nbsp;&nbsp;&nbsp;I tek kada je progutao poslednji zalogaj i ispio mleko do kraja (očigledno se već navikao na njega, jer mu više njegov ukus nije smetao), Hamin se oglasi.
<BR>&nbsp;&nbsp;&nbsp;&nbsp;&nbsp;"Seldone, kako se osećaš?" upita on.
<BR>&nbsp;&nbsp;&nbsp;&nbsp;&nbsp;"Izvrsno, Hamine. U najmanju ruku toliko dobro, da se osećam sposobnim da ustanem i latim se svojih poslova."
<BR>&nbsp;&nbsp;&nbsp;&nbsp;&nbsp;"Milo mi je što to čujem", odvrati Hamin suvo. "Dors Venabili snosi popriličnu krivicu što je dopustila da se sve ono dogodi."
<BR>&nbsp;&nbsp;&nbsp;&nbsp;&nbsp;"Ne", namršti se Seldon. "Ja sam zahtevao da pođem na Gornju stranu."
<BR>&nbsp;&nbsp;&nbsp;&nbsp;&nbsp;"Siguran sam u to, ali trebalo je da i ona, po svaku cenu, pođe gore sa tobom."
<BR>&nbsp;&nbsp;&nbsp;&nbsp;&nbsp;"Rekao sam joj da ne želim da pođe sa mnom."
<BR>&nbsp;&nbsp;&nbsp;&nbsp;&nbsp;"To, jednostavno, nije istina", upade Dors. "Hari, ne treba da me branite služeći se galantnim lažima."
<BR>&nbsp;&nbsp;&nbsp;&nbsp;&nbsp;"Ali ne zaboravi da je Dors došla po mene na Gornju stranu", reče Seldon ljutito, "uprkos snažnom otporu, i neosporno je ona ta koja mi je spasla život. To je sušta istina. Jesi li i to uneo u svoju ocenu, Hamine?"
<BR>&nbsp;&nbsp;&nbsp;&nbsp;&nbsp;Dors se ponovo umeša, očigledno smetena. "Molim vas, Hari. Čester Hamin savršeno je u pravu kada smatra da je ili trebalo da vas odgovorim od odlaska na Spoljnu stranu, ili da pođem tamo s vama. Što se, pak, tiče svega onoga što se potom dogodilo, dao je najvišu ocenu mojim postupcima."
<BR>&nbsp;&nbsp;&nbsp;&nbsp;&nbsp;"Sve u svemu", dodade Hamin, "sada je to već prošlost, i možemo je mirno prepustiti zaboravu. Ipak, Seldone, ne bi bilo zgoreg da malo popričamo o onome što se dogodilo na Gornjoj strani."
<BR>&nbsp;&nbsp;&nbsp;&nbsp;&nbsp;Seldon se obazre oko sebe i oprezno upita: "Smemo li ovde razgovarati o tome?"
<BR>&nbsp;&nbsp;&nbsp;&nbsp;&nbsp;Hamin se jedva vidljivo nasmeši. "Dors je postavila distorziono polje oko ove prostorije. Sasvim je umesno pretpostaviti da nijedan carski doušnik - ukoliko takvih ima ovde na Univerzitetu - ne raspolaže sa dovoljno znanja da se kroz njega probije. Ti si mi, Seldone, neki vrlo sumnjičav momak."
<BR>&nbsp;&nbsp;&nbsp;&nbsp;&nbsp;"Nisam baš takav po prirodi", odvrati Seldon. "Ali slušajući tebe u onom parkiću, kao i nakon toga... Ti, Hamine, zaista umeš da ubediš čoveka. Posle svega što si mi napričao, bio sam spreman da vidim Eta Demerzela u svakoj senci."
<BR>&nbsp;&nbsp;&nbsp;&nbsp;&nbsp;"Ponekad pomišljam da bi upravo to i mogao biti slučaj", složi se Hamin ozbiljnog izraza lica.
<BR>&nbsp;&nbsp;&nbsp;&nbsp;&nbsp;"Pa, ako je i bio", reče Seldon, "nisam siguran da bih ga prepoznao. Stvarno, kako taj čovek izgleda?"
<BR>&nbsp;&nbsp;&nbsp;&nbsp;&nbsp;"To uopšte nije važno. Ne bi bio u stanju da ga uočiš sve dotle dok on sam ne poželi da ti se prikaže, ali pretpostavljam, da bi tada ionako sve bilo svršeno - što je, upravo, ono što moramo preduprediti. Ali da čujem nešto o onoj letelici koju si video tamo gore."
<BR>&nbsp;&nbsp;&nbsp;&nbsp;&nbsp;"Kao što ti rekoh, Hamine, na smrt si me isprepadao tim Demerzelom. Čim sam ugledao letelicu, pomislio sam da se to on dao u poteru za mnom; da sam, zašavši na Spoljnu stranu, stavio sebe izvan nadležnosti Strilinškog univerziteta; da sam, zapravo, bio namamljen tamo gore, s jedinim ciljem da me se dočepaju bez ikakvih poteškoća."
<BR>&nbsp;&nbsp;&nbsp;&nbsp;&nbsp;"S druge strane, Legen..." zausti Dors.
<BR>&nbsp;&nbsp;&nbsp;&nbsp;&nbsp;"Je li to on bio ovde prošle noći?" upita Seldon brzo.
<BR>&nbsp;&nbsp;&nbsp;&nbsp;&nbsp;"Da, zar se ne sećate?"
<BR>&nbsp;&nbsp;&nbsp;&nbsp;&nbsp;"Sasvim nejasno. Bio sam smrtno umoran. Sve mi je nekako mutno u sećanju."
<BR>&nbsp;&nbsp;&nbsp;&nbsp;&nbsp;"Pa, kada je navratio ovamo prošle noći, Legen je pomenuo da je i sam video letelicu, tvrdeći da je bio u pitanju meteorološki brodić sa neke druge stanice. Sasvim uobičajena stvar. Sasvim bezopasna."
<BR>&nbsp;&nbsp;&nbsp;&nbsp;&nbsp;"Šta?" Seldon se odjednom oseti zatečenim. "Ne verujem u to."
<BR>&nbsp;&nbsp;&nbsp;&nbsp;&nbsp;Hamin se ponovo umeša. "Ključno je pitanje sada: Zbog čega nisi spreman da u to poveruješ? Da li je u ponašanju letelice bilo ičega što ti je dalo povoda da je smatraš opasnom? Nešto sasvim određeno - ne samo sveprožimajuća sumnjičavost koju sam u tebe usadio."
<BR>&nbsp;&nbsp;&nbsp;&nbsp;&nbsp;Seldon se zamisli, grickajući donju usnu. "Ništa osim načina na koji se ponašala", odgovori on napokon. "Činilo se kao da pomalja svoj nos iz oblaka, kao da za nečim traga, pa potom nestaje, pa ponovo protura nos iz oblaka na drugom mestu, i tako sve vreme. Činilo se kao da brižljivo pretražuje Gornju stranu, deo po deo, i da upravo mene traži."
<BR>&nbsp;&nbsp;&nbsp;&nbsp;&nbsp;"Možda si, Seldone, u svojoj uobrazilji, od letelice načinio živo biće: neku opasnu, divlju zver koja nastoji da te nanjuši. Razume se, nije to bio lsučaj. Zaista je u pitanju bila jedna obična letelica, i zaista je to bio meteorološki brodić, pri čemu je njeno ponašanje bilo sasvim prirodno.... i bezopasno."
<BR>&nbsp;&nbsp;&nbsp;&nbsp;&nbsp;"Tada mi to nije takvim činilo", odvrati Seldon.
<BR>&nbsp;&nbsp;&nbsp;&nbsp;&nbsp;"Siguran sam da nije", prihvati Hamin, "ali mi ne raspolažemo nikakvim činjenicama. Tvoja uverenost da si se našao u opasnosti stvar je, jednostavno, pretpostavke od koje si pošao. Ali i Legenovo mišljenje da je u pitanju bio meteorološki brodić takođe je samo pretpostavka."
<BR>&nbsp;&nbsp;&nbsp;&nbsp;&nbsp;"Ne mogu nikako da prihvatim da je posredi potpuno bezazlena stvar", usprotivi se Seldon tvrdoglavo.
<BR>&nbsp;&nbsp;&nbsp;&nbsp;&nbsp;"Pa, u tom slučaju", složi se Hamin, "pođimo od najgoreg - da je letelica zaista tragala za tobom. Ali kako je bilo ko, ko je poslao letelicu, mogao znati da ćeš se ti zateći tamo gore?"
<BR>&nbsp;&nbsp;&nbsp;&nbsp;&nbsp;Dors se ponovo umeša. "Pitala sam dr Legena da nije on, nekim slučajem, u svom izveštaju o predstojećim meteorološkim merenjima, pomenuo da će i Hari biti s njima u grupi. Po pravilu, imena učesnika u istraživanju ne navode se posebno, i on je smesta porekao da je to učinio - ispoljivši prilično iznenađenje što ga to uopšte pitam. Poverovala sam mu."
<BR>&nbsp;&nbsp;&nbsp;&nbsp;&nbsp;"Ne bi mu baš trebalo verovati, tek tako na reč", zamišljeno primeti Hamin. "Ne bi li se, u svakom slučaju, potrudio da to porekne? Upitaj sebe, još jednom, zbog čega se uopšte saglasio da Seldon pođe sa njim. Poznato nam je da se u početku tome protivio, ali da je dosta brzo popustio, bez velike borbe. Meni se ne čini da je to sasvim u skladu s Legenovom prirodom."
<BR>&nbsp;&nbsp;&nbsp;&nbsp;&nbsp;Dors se namršti i reče: "Pa, to možda čini nešto verovatnijom mogućnost da je Legen sve unapred pripremio. Možda se saglasio da Hari pođe s njim kako bi ga doveo u položaj da bude uhvaćen. Možda je, čak, u tom smislu imao i neke naloge. Mogli bismo, takođe, zamisliti da je ohrabrio onu svoju mladu stažistkinju, Klauziju, da sasvim zaokupi Harijevu pažnju i da ga odvede podalje od ostalih, a onda prepusti njemu samom. To bi, ujedno, moglo objasniti i potpuno odsustvo svake brige kod Legena zbog Harijeve odsutnosti, u trenutku kada je došlo vreme da se grupa vrati. Izrazio je mišljenje da je Hari sišao ranije, za šta je unapred stvorio uslove, budući da mu je prethodno pomno objasnio kako da upravlja liftom. To bi, takođe, objasnilo i njegovo oklevanje da pođemo gore i damo se u potragu, budući da verovatno nije želeo da traći vreme jureći za nekim koga, kako je pretpostavljao, neće biti moguće pronaći."
<BR>&nbsp;&nbsp;&nbsp;&nbsp;&nbsp;Hamin, koji ju je pažljivo pratio, primeti: "Predočila si nam zanimljive okolnosti, koje ga ozbiljno terete, ali nemojmo, ipak, sve uzimati zdravo za gotovo. Na kraju krajeva, ipak je pošao gore sa tobom."
<BR>&nbsp;&nbsp;&nbsp;&nbsp;&nbsp;"Samo zato što smo otkrili tragove koraka na seizmografu. Glavni seizmolog mogao se javiti kao nepobitan svedok u prilog tome."
<BR>&nbsp;&nbsp;&nbsp;&nbsp;&nbsp;"Dobro, a da li je Legen ispoljio ikakvu iznenađenost, ili pometenost, kada ste napokon pronašli Seldona? Mislim, u većoj meri no što bi bilo prirodno, s obzirom na to da ste pronašli čoveka koji je Legenovim vlastitim nehatom ostao izložen najvećoj mogućoj opasnosti? Da li se, na primer, ponašao kao da je veoma iznenađen što je Seldon uopšte tamo? Da li je odavao utisak da se pita: pa dobro, kako to da ga grupa pri odlasku nije primetila?"
<BR>&nbsp;&nbsp;&nbsp;&nbsp;&nbsp;Dors se zamisli, a onda odgovori: "Nesumnjivo je da ga je uzbudila činjenica da smo tamo našli Seldona, ali zaista ne bih umela da kažem da li je njegova uzbuđenost prevazilazila prirodnu reakciju na užasavajući prizor koji smo pred sobom ugledali."
<BR>&nbsp;&nbsp;&nbsp;&nbsp;&nbsp;"Da, pretpostavljam da je tako."
<BR>&nbsp;&nbsp;&nbsp;&nbsp;&nbsp;A onda Seldon, koji je sve to vreme pažljivo slušao, pogledajući čas Hamina, čas Dors, odjednom primeti: "Ja bih rekao da u pitanju nije bio Legen."
<BR>&nbsp;&nbsp;&nbsp;&nbsp;&nbsp;Hamin se zagleda u Seldona. "Šta te navodi na takvu pomisao?"
<BR>&nbsp;&nbsp;&nbsp;&nbsp;&nbsp;"Pre svega, kao što ste već i sami uočili, jasno je ispoljio nedostatak spremnosti da me povede sa sobom. Bio je potreban čitav jedan dan ubeđivanja, i čini mi se da se konačno saglasio samo stoga što je došao do zaključka da sam vešt matematičar i da bih mu mogao biti od pomoći u njegovim teorijama. Ja sam, međutim, goreo od želje da pođem gore, i da je on imao bilo kakav nalog da sve učini da me odvede na Gornju stranu, malo je verovatno da bi bilo potrebe da u toj meri glumi oklevanje."
<BR>&nbsp;&nbsp;&nbsp;&nbsp;&nbsp;"Da li je razumno pretpostaviti da te je želeo tamo gore samo zbog tvog matematičkog dara? Je li je s tobom, uopšte, razgovarao o matematici? Da li je pokušao da ti objasni svoje teorije?"
<BR>&nbsp;&nbsp;&nbsp;&nbsp;&nbsp;"Ne", odgovori Seldon, "nije. Mada, pomenuo je da bi, kasnije, mogli i o tome da porazgovaramo. Nevolja je, međutim, u tome što je sve vreme bio potpuno obuzet svojim instrumentima. Shvatio sam da je očekivao da će biti sunčan dan - što se, međutim, nije dogodilo - te da je grešku pripisao svojim instrumentima; aparati su, ipak, bili u savršenom redu, što je u njemu izazvalo osećaj osujećenosti. Verujem da je ovaj neočekivani razvoj događaja podjednako doprineo da postane nervozan, kao i da me sasvim zanemari. Što se, pak, tiče Klauzije, one mlade žene koja se mnome bavila nekoliko minuta, sada, kada pogledam unazad, imam utisak da me nije namerno izdvojila iz grupe. U stvari, ja sam je na to naveo. Ispoljio sam zanimanje za vegetaciju na Gornjoj strani, i u stvari ja sam nju odvojio od grupe, a ne ona mene. Ne samo da je Legen nije u tome ohrabrivao, već ju je pozvao da se vrati dok smo im nas dvoje još bili u vidokrugu; kasnije sam se ja, po vlastitoj volji, udaljio od ostalih."
<BR>&nbsp;&nbsp;&nbsp;&nbsp;&nbsp;"Pa, ipak", primeti Hamin, koji je izgleda bio spreman da prigovori svemu što Seldon kaže, "ukoliko je ona letelica zaista tragala za tobom, oni na njoj morali su unapred znati da ćeš ti biti tamo. Ko bi im drugi to mogao dojaviti - ukoliko, već, nije Legen?"
<BR>&nbsp;&nbsp;&nbsp;&nbsp;&nbsp;"Čovek u koga sumnjam je", odgovori Seldon, "onaj mladi psiholog, Lisung Randa."
<BR>&nbsp;&nbsp;&nbsp;&nbsp;&nbsp;"Randa?" uzviknu Dors. "Ne mogu da poverujem! Dobro ga poznajem. Ne mogu ni da zamislim da bi radio za cara. Pa on je do srži anticarski nastrojen."
<BR>&nbsp;&nbsp;&nbsp;&nbsp;&nbsp;"Možda se samo pretvara", upozori je Seldon. "U stvari, i prirodno je da otvoreno, žustro i do krajnosti ispoljava anticarska osećanja, kako bi što bolje prikrio činjenicu da je, zapravo, carski doušnik."
<BR>&nbsp;&nbsp;&nbsp;&nbsp;&nbsp;"Ali on nipošto nije takav", i dalje se protivila Dors. "Ni žustro, ni zadrto ne zalaže se ni za šta. Tih je i odmeren, i svoja gledišta uvek izražava uzdržano, skoro bojažljivo. Ubeđena sam da je u tom pogledu iskren."
<BR>&nbsp;&nbsp;&nbsp;&nbsp;&nbsp;"Pa ipak, Dors", primeti Seldon ozbiljno, "on je bio taj koji mi je prvi pomenuo Legenova meteorološka istraživanja, on je bio taj koji me je uveravao da treba da pođem na Gornju stranu, i on je bio taj koji je ubedio Legena da me povede sa sobom, prilično, pri tome, preterujući u pogledu mojih matematičkih sposobnosti. Čovek se, nesumnjivo, mora zapitati zbog čega mu je bilo toliko stalo da pođem tamo gore, zbog čega se toliko, svojski, oko toga trudio."
<BR>&nbsp;&nbsp;&nbsp;&nbsp;&nbsp;"Možda baš stoga što je smatrao da će vam to biti od koristi. Ispoljio je vrlo veliku zainteresovanost sa vas, Hari, i mora da je mislio da će vam neko saznanje iz matematike pomoći u vašem radu na psihoistoriji. Zar to ne bi bilo moguće?"
<BR>&nbsp;&nbsp;&nbsp;&nbsp;&nbsp;"Hajde, da razmotrimo stvar s druge strane", reče Hamin mirno. "Postoji priličan vremenski razmak između trenutka kada vam je Randa pomenuo to meteorološko istraživanje i trenutka kada ste se uputili na Gornju stranu. Ukoliko je Randa u pogledu svega što se dogodilo nevin, ne bi imao nikakvog razloga da o svemu tome ćuti. Ukoliko je prijatna i društvena osoba..."
<BR>&nbsp;&nbsp;&nbsp;&nbsp;&nbsp;"Što, svakako, jeste", ubaci Dors.
<BR>&nbsp;&nbsp;&nbsp;&nbsp;&nbsp;"...u tom slučaju vrlo je verovatno da je o tome govorio i svojim prijateljima. Ukoliko je tako, ne preostaje nam, dakle, niko drugi na koga bismo mogli sumnjati kao na doušnika. U stvari, prosto da razmotrimo stvar sa svih strana, pođimo od pretpostavke da je Randa zaista anticarski nastrojen. To, nipošto, ne bi moralo značiti i da nije dostavljač. Jer, morali bismo se zapitati: čiji je agent? I za koga radi?"
<BR>&nbsp;&nbsp;&nbsp;&nbsp;&nbsp;Seldona ove reči zapanjiše. "Ali za koga bi radio ako ne za cara? Ili za Demerzela?"
<BR>&nbsp;&nbsp;&nbsp;&nbsp;&nbsp;Hamin ga, međutim, ućutka pokretom ruke. "Seldone, daleko si od toga da se razabereš u svoj složenosti trantorske politike." On se okrenu prema Dors. "Reci mi još jednom: koja četiri sektora je dr Legen pomenuo kao moguća mesta odakle je došao meteorološki brodić?"
<BR>&nbsp;&nbsp;&nbsp;&nbsp;&nbsp;"Hestelonija, Vaj, Zigoret i Severni Damijano."
<BR>&nbsp;&nbsp;&nbsp;&nbsp;&nbsp;"I nisi se o tome dalje raspitivala? Nisi ga, na primer, pitala iz kojeg od njih smatra da je, najverovatnije, letelica došla?"
<BR>&nbsp;&nbsp;&nbsp;&nbsp;&nbsp;"Ne, nisam. Samo sam ga pitala da li bi mi mogao bar nagovestiti odakle je letelica došla."
<BR>&nbsp;&nbsp;&nbsp;&nbsp;&nbsp;"A ti", Hamin se obrati Seldonu, "da nisi možda na letelici video bilo kakve oznake, bilo kakav simbol?"
<BR>&nbsp;&nbsp;&nbsp;&nbsp;&nbsp;Seldon za trenutak pomisli da oštro odgovori da je, usled oblaka, letelicu jedva mogao i videti, da se samo na kratko pojavila, da nije ni pomislio da je zagleda tražeći bilo kakve oznake na njoj, da je samo želeo da se što pre skloni... ali ništa od toga ne reče. Nesumnjivo, Haminu je sve to bilo dobro poznato.
<BR>&nbsp;&nbsp;&nbsp;&nbsp;&nbsp;Umesto svega, on samo jednostavno odgovori: "bojim se da nisam."
<BR>&nbsp;&nbsp;&nbsp;&nbsp;&nbsp;"Ali ukoliko je letelica imala zadatak da ugrabi Seldona, nije li moguće da je prikrila svoje oznake?" upita Dors.
<BR>&nbsp;&nbsp;&nbsp;&nbsp;&nbsp;"To je sasvim razumna pretpostavka", složi se Hamin, "i možda je tako i bilo. Ali u ovoj našoj Galaksiji razum ne trijumfuje uvek. Prema tome, budući da Seldon nije u pogledu letelice uočio nikakve pojedinosti, ostaje nam samo da nagađamo. Ono o čemu upravo razmišljam, jeste - Vaj."
<BR>&nbsp;&nbsp;&nbsp;&nbsp;&nbsp;"Vaj?" ponovi Seldon kao odjek. "Pretpostavljam da je onaj ko je hteo da me se dočepa, ma ko to bio, želeo da to učini zbog mog poznavanja psihoistorije."
<BR>&nbsp;&nbsp;&nbsp;&nbsp;&nbsp;"Ne, ne..." Hamin podiže svoj desni kažiprst, kao da podučava nekog mladog studenta. "V-a-j. To ti je ime jednog sektora na Trantoru. Sasvim posebnog sektora, kojim već tri hiljade godina upravlja jedna gradonačelnička loza. Bez prekida, poput kakve dinastije. Jedno vreme, čak, pre otprilike pet stotina godina, dva cara i jedna carica iz Kuće Vaj sedeli su na trantorskom tronu. Bilo je to srazmerno kratko razdoblje, i nijedno od troje pomenutih nije se posebno istaklo, niti bilo naročito uspešno, ali gradonačelnici Vaja nikada nisu zaboravili svoju carsku prošlost.
<BR>&nbsp;&nbsp;&nbsp;&nbsp;&nbsp;Iako nisu ispoljavali nikakvu otvorenu neposlušnost prema Kućama što su ih nasledile, nisu, takođe, baš bili ni na glasu kao neko ko će dragovoljno sve za njih učiniti. Tokom povremenih razdoblja građanskih ratova održavali su neku vrstu neutralnosti, vukući, međutim, dobro sračunate poteze kojima su produžavali sukobe do u nedogled, kako bi se pokazalo neophodnim okretanje ka Vaju kao kompromisnom rešenju. Nikada im to nije do kraja uspelo, ali isto tako, nikada nisu ni prestali sa svojim pokušajima.
<BR>&nbsp;&nbsp;&nbsp;&nbsp;&nbsp;Sadašnji gradonačelnik Vaja je izrazito sposoban čovek. Već je prilično star, ali mu ambicije nipošto nisu splasnule. Ukoliko se bilo šta dogodi Kleonu - čak i da umre prirodnom smrću - gradonačelnik Vaja imao bi velike izglede da ga nasledi, uprkos, istina odveć mladom, zakonitom prestolonasledniku. Galaktičko javno mnenje uvek će biti bar malo sklonije prema pretendentu koji već ima za sobom carsku prošlost.
<BR>&nbsp;&nbsp;&nbsp;&nbsp;&nbsp;Prema tome, ukoliko je gradonačelnik Vaja čuo za tebe, mogao je lako doći do zaključka da bi mu mogao veoma dobro poslužiti tvoj naučno utemeljen profetizam. Kuća Vaj je tradicionalno i veoma motivisana da upriliči prihvatljiv kraj za Kleonovu dinastiju, koristeći se proročanstvom kao bespogovornim dokazom o neizbežnosti da baš ona nasledi tron, nakon čega bi sledećih hiljadu godina svi živeli u miru i blagostanju. Razume se, onog trenutka kada se gradonačelnik Vaja nađe na prestolu i kada mu više ne budeš ni od kakve koristi, lako bi se moglo dogoditi da završiš poput Kleona."
<BR>&nbsp;&nbsp;&nbsp;&nbsp;&nbsp;Sumornu tišinu koja zavlada posle ovih reči prekinu Seldon, jednostavno primetivši: "Ali ne znamo pouzdano da li gradonačelnik Vaja želi da me se dočepa."
<BR>&nbsp;&nbsp;&nbsp;&nbsp;&nbsp;"Ne, to ne znamo. Ili istini za volju, da bilo ko u ovom trenutku nastoji da te se dočepa. Ona letelica, napokon, možda je zaista bila meteorološki brodić, baš kao što je Legen tvrdio. Pa ipak, kako se novosti o psihoistoriji i njenim mogućnostima budu širile - a nema nikakve sumnje da hoće - sve veći i veći broj moćnika i polumoćnika sa Trantora, odnosno, istini za volju, odasvud, poželeće da je iskoristi u vlastite svrhe."
<BR>&nbsp;&nbsp;&nbsp;&nbsp;&nbsp;"Pa, onda", upita Dors, "šta da radimo?"
<BR>&nbsp;&nbsp;&nbsp;&nbsp;&nbsp;"To je, zaista, osnovno pitanje." Hamin se za trenutak zamisli, a onda reče: "Možda je bila greška što sam te uopšte doveo ovamo. Kada je neki profesor u pitanju, sasvim je prirodno da kao svoje pribežište odabere neki univerzitet. Strilinški univerzitet je, dabome, samo jedan od mnogih, ali nesumnjivo spada među najveće i sa najviše slobode. S druge strane, neće proći mnogo vremena pre no što se pipci, odasvud, počnu pružati ovamo, nastojeći da napipaju svoj plen. Mislim da bi bilo dobro da se što je pre moguće - možda, već danas - Seldon prebaci na neko drugo, skrovitije mesto. Samo..."
<BR>&nbsp;&nbsp;&nbsp;&nbsp;&nbsp;"Samo?" upita Seldon.
<BR>&nbsp;&nbsp;&nbsp;&nbsp;&nbsp;"Samo, ne znam gde."
<BR>&nbsp;&nbsp;&nbsp;&nbsp;&nbsp;"Pa, pregledajmo spisak na kompjuterskom ekranu", predloži Seldon, "i odaberimo nasumce neko mesto."
<BR>&nbsp;&nbsp;&nbsp;&nbsp;&nbsp;"Nipošto", usprotivi se Hamin. "Ukoliko tako postupimo, isti su nam izgledi da pronađemo neko mesto na kome bi bio sasvim siguran, kao i mesto na kome uopšte ne bi bio bezbedan. Ne, moramo sami nešto dokonati... Bilo kako."
<BR>
<BR>&nbsp;&nbsp;&nbsp;&nbsp;&nbsp;32.
<BR>&nbsp;&nbsp;&nbsp;&nbsp;&nbsp;Sve troje ostadoše u Seldonovoj sobi sve do posle ručka. Hari i Dors povremeno bi se upuštali u tihi razgovor o raznim nevažnim temama, dok je Hamin gotovo sve vreme ćutao. Sedeo je ukočeno, uzeo tek nekoliko zalogaja, i njegova ozbiljna prilika (ta ga je ozbiljnost, pomisli Seldon, činila vidljivo starijim no što je u stvari bio) sve vreme je zadržala stav spokojnog mira i nekakve čudne odsutnosti.
<BR>&nbsp;&nbsp;&nbsp;&nbsp;&nbsp;Seldon zamišljaše da se, u duhu, prepustio mislima o ogromnim prostranstvima Trantora, nastojeći da pronađe neki idealni kutak. Očigledno, to nije bilo nimalo lako.
<BR>&nbsp;&nbsp;&nbsp;&nbsp;&nbsp;Seldonova rodna planeta, Helikon, za neki procenat je veličinom čak i premašala Trantor, ali je imala manje vodenih površina. Kopnene površine na Helikonu bile su, otprilike, desetak procenata veće nego one na Trantoru. Ali Helikon je bio retko naseljen; na njemu je bilo tek nekoliko gradova, poprilično udaljenih međusobno; Trantor je, međutim, bio planeta-grad. Dok je Helikon bio izdeljen u nekih dvadesetak administrativnih jedinica, Trantor je bio sačinjen od preko osam stotina sektora, i svaki od njih bio je dalje podeljen na niz podsektora.
<BR>&nbsp;&nbsp;&nbsp;&nbsp;&nbsp;Konačno, Seldon se oglasi pomalo žalosnim glasom: "Možda bi, Hamine, bilo najbolje kada bismo se odlučili za najdobrostivijeg kandidata, zainteresovanog za moje sposobnosti, predali me njemu i potom računali na to da će me on zaštititi od ostalih." Hamin podiže pogled i odgovori krajnje ozbiljno: "Nema potrebe. Znam već kandidata koji je najdobrostiviji, i koji te već ima u svojim rukama."
<BR>&nbsp;&nbsp;&nbsp;&nbsp;&nbsp;Seldon se nasmeši: "Znači li to da stavljaš sebe u isti red sa gradonačelnikom Vaja i vladarem čitave Galaksije?"
<BR>&nbsp;&nbsp;&nbsp;&nbsp;&nbsp;"Sa stanovišta položaja koji zauzimam, svakako da ne. Ali što se tiče nastojanja da te imam za sebe, tu sam im, bez sumnje, takmac. Oni te, međutim, kao i svi drugi koji mi padaju na pamet, žele samo da bi ojačali vlastitu moć i uvećali svoje bogatstvo, dok ja nemam baš nikakvih ambicija, osim, dakako, da učinim sve što sam u stanju za dobro Galaksije."
<BR>&nbsp;&nbsp;&nbsp;&nbsp;&nbsp;"Uopšte ne sumnjam", primeti Seldon suvo, "da bi svaki od tvojih takmaca, kada bi ih samo neko pitao, svesrdno tvrdili da i on, dabome, ima isključivo u vidu dobro Galaksije."
<BR>&nbsp;&nbsp;&nbsp;&nbsp;&nbsp;"Ni ja u to ne sumnjam", odvrati Hamin, "ali do sada, jedini od mojih takmaca, kako si ih izvoleo nazvati, s kojim si se sreo bio je car lično; i on nije ispoljio zainteresovanost ni za šta drugo osim za tvoje izmišljeno predskazanje, koje bi trebalo da učvrsti njegovu dinastiju. Ja, međutim, od tebe nisam tražio ništa, ni izdaleka slično tome. Sve što od tebe tražim jeste da usavršiš svoju psihoistorijsku tehniku, kako bi se mogla izvršiti matematički valjana predviđanja, makar samo u statističkom smislu."
<BR>&nbsp;&nbsp;&nbsp;&nbsp;&nbsp;"U pravu si. Bar, do sada", složi se Seldon, ovlaš se osmehujući.
<BR>&nbsp;&nbsp;&nbsp;&nbsp;&nbsp;"Prema tome, neka mi bude dopušteno da ti odmah postavim i sledeće pitanje: jesi li uspeo da se srodiš sa tim svojim zadatkom? Ima li ikakvog napretka?"
<BR>&nbsp;&nbsp;&nbsp;&nbsp;&nbsp;Seldon bi zatečen ovim pitanje, i nije znao da li da se nasmeje ili da pobesni. Dopustivši, ipak, da prođe nekoliko trenutaka, on ne učini ni jedno ni drugo, i pođe mu za rukom da odgovori mirnim glasom. "Napretka? Za manje od dva meseca? Hamine, pa to je nešto što me može zaposliti za čitav život, i isto tako, možda ispuniti živote bar još desetorice koji bi nastavili moj rad posle mene... Čak i u tom slučaju, sve bi moglo da se okonča potpunim krahom."
<BR>&nbsp;&nbsp;&nbsp;&nbsp;&nbsp;"Nisam imao na umu ništa određeno, kao na primer konačno rešenje, ili, makar, tračak nade da si krenuo u dobrom pravcu. Ali ne jednom, sam si rekao da je delatna psihoistorija moguća, ali ne i primenjiva. Sve što te, dakle, sada pitam, jeste da li si ustanovio - ima li nade da je možeš učiniti primenjivom?"
<BR>&nbsp;&nbsp;&nbsp;&nbsp;&nbsp;"Iskreno da ti odgovorim - ne."
<BR>&nbsp;&nbsp;&nbsp;&nbsp;&nbsp;"Molim vas, izvinite me", umeša se Dors. "Ja nisam matematičar, i mogu se samo nadati da pitanje koje ću postaviti neće zvučati šašavo. Ali dr Seldone, kako možete biti sigurni da je nešto što je moguće istovremeno i neprimenjivo? Čula sam vas već kako govorite da je, u teoriji, moguće da se vi lično susretnete i pozdravite sa svakim pojedinačnim građaninom Carstva, ali da to, istovremeno, nije izvodljivo budući da ne biste mogli dovoljno dugo poživeti da to i učinite. Ali odakle vam pomisao da je psihoistorija nešto slično tome?"
<BR>&nbsp;&nbsp;&nbsp;&nbsp;&nbsp;Seldon pogleda Dors sa blagim izrazom neverice. "Zaista želite da vam to objasnim?"
<BR>&nbsp;&nbsp;&nbsp;&nbsp;&nbsp;"Da, želim", odgovori ona, zatresavši glavom tako snažno da joj se sva kosa ustalasala.
<BR>&nbsp;&nbsp;&nbsp;&nbsp;&nbsp;"Pa, kad smo već kod toga", dobaci Hamin, "i ja bih to voleo."
<BR>&nbsp;&nbsp;&nbsp;&nbsp;&nbsp;"Bez imalo matematike?" upita Seldon, lako se nasmešivši.
<BR>&nbsp;&nbsp;&nbsp;&nbsp;&nbsp;"Molim te", ponovi Hamin.
<BR>&nbsp;&nbsp;&nbsp;&nbsp;&nbsp;"Pa..." započe Seldon, i odmah zastade, trudeći se u sebi da odabere najbolji način da izloži svoju teoriju. Potom nastavi: "Ukoliko želite da dokučite neki vid Vaseljene, od velike će vam pomoći biti ukoliko stvar uprostite što više možete i u vidu imate samo ona njena svojstva i karakteristike koje su od suštinske važnosti za razumevanje. Ukoliko, na primer, želite da ustnaovite zbog čega neki predmet pada, nećete razmišljati o tome da li je crvene ili zelene boje, da lli ispušta neki miris ili ne, i da li je reč o nečem starom ili novom. Sve to odstranjujete iz svojih razmišljanja, kako ne biste nepotrebno komplikovali traženje odgovora. Takav uprošćeni vid problema nazivate modelom ili simulacijom, i možete ga, po izboru, predstaviti u bilo kom željenom vidu na kompjuterskom ekranu, ili u vidu matematičkih jednačina. Ukoliko pođemo od primitivne teorije o nerelativističkoj gravitaciji..."
<BR>&nbsp;&nbsp;&nbsp;&nbsp;&nbsp;Dors ga odjednom prekide. "Molim vas, Hari, obećali ste da će biti bez matematike. Nemojte sada skliznuti u nju, nazivajući je 'primitivnom'."
<BR>&nbsp;&nbsp;&nbsp;&nbsp;&nbsp;"Ne, ne... 'Primitivna', mislim, samo u tom smislu što seže sve do naših najranijih zapisa; u tom smislu što je njeno otkriće zamagljeno prohujalim vekovima, i što nam ostaje isto toliko nedokučivo koliko i pronalazak točka ili vatre. U svakom slučaju, jednačine takve gravitacione teorije sadrže u sebi i opise ponašanja jednog plentarnog sistema, dvojnih zvezda, plima i oseka, kao i mnoštva drugih stvari. Zahvaljujući tim jednačinama u mogućnosti smo, čak, da stvorimo vizuelnu simulaciju - prikazujući neku planetu kako kruži oko neke zvezde, ili dve zvezde kako kruže jedna oko druge, u dvodimenzionalnoj projekciji na ekranu; isto to možemo učiniti stvarajući i složenije sisteme, ovog puta koristeći trodimenzionalne folografe. Takvi uprošćeni simulacioni modeli omogućavaju da se znatno lakše dokuči neka pojava, nego što bi to bio slučaj kada bismo je morali izučavati u prirodnom stanju. Istini za volju, bez gravitacionih jednačina naše poznavanje kretanja planeta i nebeske mehanike uopšte bilo bi zaista krajnje oskudno.
<BR>&nbsp;&nbsp;&nbsp;&nbsp;&nbsp;Dakle, ukoliko nastojite da što više saznate o nekoj pojavi, ili ukoliko neka pojava postaje sve složenija, potrebne će vam biti i sve složenije jednačine, sve razrađenije programiranje, i konačno ćete se naći pred kompjuterizovanim simulacionim modelom kojeg će i samog biti veoma teško shvatiti."
<BR>&nbsp;&nbsp;&nbsp;&nbsp;&nbsp;"Ne bi li se, u tom slučaju, mogla izraditi simulacija simulacije?" upita Hamin. "Tako bi se, bar donekle, stvar ponovo uprostila."
<BR>&nbsp;&nbsp;&nbsp;&nbsp;&nbsp;"Da, ali u tom slučaju morao bi da izostaviš neke karakteristike pojave koje baš želiš da imaš u vidu, i simulacija bi, sledstveno tome, postala beskorisna. NMS - što će reći 'najuprošćenija moguća simulacija' - dobija u složenosti znatno brže od samog predmeta simulacije, i konačno, i pojava i njena simulacija potpuno se izjednačuju. Sledstveno tome, pre mnogo hiljada godina izrečeno je mišljenje da Vaseljena kao celina, u punoj svojoj složenosti, ne može biti predstavljena nikakvim simulacionim modelom koji bi bio manji od nje same.
<BR>&nbsp;&nbsp;&nbsp;&nbsp;&nbsp;Drugim rečima, ne možete dobiti bilo kakvu predstavu o Vaseljeni kao celini, osim, razume se, proučavanjem čitave Vaseljene. Ustanovljeno je, takođe, da bi se - ukoliko bi neko pokušao da načini simulacioni model samo jednog delića Vaseljene, pa zatim još jednog delića, pa još jednog, i tako dalje, sa namerom da ih potom spoji ujedno da bi se dobila ukupna slika Vaseljene - da bi se došlo do beskonačnog broja takvih sićušnih simulacija. Iz toga prirodno proizilazi da bi bilo potrebno beskrajno mnogo vremena da bi se Vaseljena dokučila u svoj njenoj celovitosti - što je samo drugi način da se kaže isto: da je, naprosto, nemoguće dosegnuti svekoliko znanje što u njoj počiva."
<BR>&nbsp;&nbsp;&nbsp;&nbsp;&nbsp;"Do sada sam sve razumela", primeti Dors, donekle i sama iznenađena.
<BR>&nbsp;&nbsp;&nbsp;&nbsp;&nbsp;"Prema tome, poznato nam je da je lako načiniti simulacioni model srazmerno jednostavnih stvari; ali, što su stvari složenije, sve je teže i teže načiniti njihovu simulaciju, sve dok, konačno svaka simulacija postane jednostavno nezamisliva. Ali na kojoj razini složenosti svaka simulacija prestaje da bude moguća? Pa, eto, ono što mi je pošlo za rukom da pokažem, služeći se matematičkom tehnikom otkrivenom tek u prošlom stoleću i jedva dostupnom čak i kada se čovek služi velikim i izuzetno brzim kompjuterom, jeste da naša galaktička zajednica do te razine ne doseže. Nju je moguće predstaviti putem simulacije - modela - jednostavnijeg no što je ona sama. Nastavio sam time što sam pokazao da će, zahvaljujući tome, statističkim putem biti moguće predskazati tok budućih zbivanja - to jest, ukazati na verovatnoću da će se događaji zbivati sledeći izvesne alternativne tokove, pre nego da će krenuti baš nekim određenim pravcem."
<BR>&nbsp;&nbsp;&nbsp;&nbsp;&nbsp;"U tom slučaju", oglasi se Hamin, "budući da si u stanju da izradiš simulativni model galaktičkog društva, treba to, jednostavno, i učiniti. Zbog čega onda kažeš da je psihoistorija neostvariva?"
<BR>&nbsp;&nbsp;&nbsp;&nbsp;&nbsp;"Sve što jeste dokazao jeste da nije potrebno beskonačno mnogo vremena da bi se shvatila galaktička zajednica, ali ako je za to potrebno, makar, samo milijardu godina, jasno je da se u tom slučaju susrećemo s nečkim praktično neostvarivim. Posmatrano sa našeg, ljudskog stanovišta, milijardu godina isto je što i beskonačno mnogo vremena."
<BR>&nbsp;&nbsp;&nbsp;&nbsp;&nbsp;"Zar bi, zaista, toliko vremena bilo potrebno? Milijardu godina?"
<BR>&nbsp;&nbsp;&nbsp;&nbsp;&nbsp;"Nisam baš bio u stanju da izvedem sasvim tačnu računicu, ali, podozrevam da bi bilo potrebno najmanje milijardu godina, te sam, stoga, i pomenuo tu brojku."
<BR>&nbsp;&nbsp;&nbsp;&nbsp;&nbsp;"Ali u stvari, nisi u to siguran."
<BR>&nbsp;&nbsp;&nbsp;&nbsp;&nbsp;"Pa, upravo to i pokušavam da dokonam."
<BR>&nbsp;&nbsp;&nbsp;&nbsp;&nbsp;"Bez uspeha?"
<BR>&nbsp;&nbsp;&nbsp;&nbsp;&nbsp;"Ni univerzitetska biblioteka ti pri tom nije od pomoći?" Postavivši ovo pitanje, Hamin uputi brz pogled prema Dors.
<BR>&nbsp;&nbsp;&nbsp;&nbsp;&nbsp;Seldon lagano odmahnu rukom. "Ni najmanje."
<BR>&nbsp;&nbsp;&nbsp;&nbsp;&nbsp;"Ni Dors ne može da ti pomogne?"
<BR>&nbsp;&nbsp;&nbsp;&nbsp;&nbsp;Dors uzdahnu. "Nemam, Četere, ni najmanjeg pojma o tim stvarima. Mogu ga samo uputiti u metodologiju bibliotečkog rada. Ako Hari nešto potraži i ništa ne nađe, ja sam potpuno bespomoćna."
<BR>&nbsp;&nbsp;&nbsp;&nbsp;&nbsp;Hamin ustade. "U tom slučaju, dalje zadržavanje ovde na Univerzitetu nema nikakve svrhe, te moram naći neko drugo mesto gde ću te smestiti."
<BR>&nbsp;&nbsp;&nbsp;&nbsp;&nbsp;Seldon ispruži ruku i povuče ga za rukav. "Ipak, imam jednu ideju."
<BR>&nbsp;&nbsp;&nbsp;&nbsp;&nbsp;Hamin se zagleda u njega, suzivši oči, kao da izražava iznenađenje - ili sumnju. "Kada si došao na tu ideju? Ovog časa?"
<BR>&nbsp;&nbsp;&nbsp;&nbsp;&nbsp;"Ne... Vrtela mi se po glavi nekoliko dana, čak i pre no što sam otišao na Gornju stranu. Tamošnji događaj za trenutak ju je potisnuo, ali sada, kada si pomenuo biblioteku, ponovo se javila."
<BR>&nbsp;&nbsp;&nbsp;&nbsp;&nbsp;Hamin se ponovo spusti u naslonjaču. "Reci mi o kakvoj je to ideji reč - pod uslovom da nije sva nabijena matematikom."
<BR>&nbsp;&nbsp;&nbsp;&nbsp;&nbsp;"Nema ni zrnca matematike u njoj. Stvar je u tome što sam, čitajući knjige u biblioteci, došao do zaključka da je galaktička zajednica u prošlosti bila znatno manje složena. Pre dvadeset hiljada godina, dok je Carstvo još bilo u nastajanju, u našoj Galaksiji bilo je tek oko deset miliona naseljenih svetova. Dvadeset hiljada godina pre toga, predcarska kraljevstva obuhvatala su, sve u svemu, nekih desetak hiljada naseljenih svetova. Što više zalazimo dublje u prošlost, ko zna koliko će dalje smanjivanje biti? Možda bismo, napokon, stigli do onog prepočetnog sveta iz predanja, o kojem si mi baš ti, Hamine, govorio."
<BR>&nbsp;&nbsp;&nbsp;&nbsp;&nbsp;"Veruješ, znači, da bi bio u stanju da razradiš svoju psihoistorijsku teoriju, pod uslovom da pred sobom imaš znatno jednostavniji model galaktičke zajednice?" primeti Hamin.
<BR>&nbsp;&nbsp;&nbsp;&nbsp;&nbsp;"Tako je. Čini mi se da bih u tom slučaju uspeo."
<BR>&nbsp;&nbsp;&nbsp;&nbsp;&nbsp;"Pa, onda", umeša se Dors s neprikrivenom poletnošću, "zašto ne biste pokušali da razradite načela psihoistorije imajući pred sobom neko manje razvijeno društvo u prošlosti; nakon toga, polazeći od date situacije iz predcarskih vremena, mogli biste pokušati da predskažete šta bi mu se moglo dogoditi hiljadu godina nakon nastanka Carstva; i na kraju, trebalo bi da samo proverite kako su stvari zaista izgledale u tom trenutku, i ustanovite koliko ste bili u pravu u svojim predviđanjima?"
<BR>&nbsp;&nbsp;&nbsp;&nbsp;&nbsp;"Ipak, imajući u vidu da bi ti bilo unapred poznato kakva je situacija bila oko hiljadite godine galaktičke ere, takva provera jedva da bi imala smisla", hladno primeti Hamin. "Prethodno saznanje verovatno bi te i nesvesno povuklo za sobom, i ti bi, sasvim nesvesno, za svoje jednačine odabrao upravo one vrednosti koje bi te, na kraju, dovele do rešenja kakvo si već od samog početka znao da će biti."
<BR>&nbsp;&nbsp;&nbsp;&nbsp;&nbsp;"Ne slažem se s tim", usprotivi se Dors. "Nama baš nije do u tančine poznata situacija oko hiljadite godine galaktičke ere, i bilo bi potrebno da prekopamo podosta izvora. Najzad, bilo je to pre gotovo jedanaest milenijuma."
<BR>&nbsp;&nbsp;&nbsp;&nbsp;&nbsp;Na Seldonom licu pojavi se izraz smetenosti. "Kako to mislite - da nam nije do u tančine poznata situacija oko hiljadite godine galaktičke ere? Dors, zar i tada nisu postojali kompjuteri?"
<BR>&nbsp;&nbsp;&nbsp;&nbsp;&nbsp;"Jesu, naravno."
<BR>&nbsp;&nbsp;&nbsp;&nbsp;&nbsp;"I raspolažemo njihovim memorijama, kao i slikovnim i zvučnim zapisima? Trebalo bi da imamo celovite zapise o hiljaditoj godini, baš kao što ih imamo i o sadašnjem trenutku, dvadeset hiljada dvadesete godine galaktičke ere."
<BR>&nbsp;&nbsp;&nbsp;&nbsp;&nbsp;"U načelu je tako, ali u stvarnosti... Pa, znate, Hari, baš je onako kako vi to umete da kažete: moguće je da imamo sve zapise o hiljaditoj godini galaktičke ere, ali nije sasvim umesno očekivati da ih imamo."
<BR>&nbsp;&nbsp;&nbsp;&nbsp;&nbsp;"Slažem se, Dors, ali kada ja to kažem imam u vidu matematičke pokazatelje. Ne vidim kako bi se to moglo odnositi i na istorijske zapise."
<BR>&nbsp;&nbsp;&nbsp;&nbsp;&nbsp;"Zapisi ne traju večito, Hari", odvrati Dors, izbegavajući da se jasno izrazi. "Banke podataka mogu biti uništene, ili ozbiljno oštećene, zahvaljujući raznim društvenim sukobima... Pored toga, sa protokom vremena, njihovo se stanje pogoršava; naime, svaki zapis koji dugo ostane zapreten, koji se ne koristi, na kraju se pretvara u bezobličnu masu znakova. Kažu da se, čak, čitava trećina svih zapisa u Carskoj biblioteci nalazi sada u takvom stanju, ali eto, usled okoštalog bibliotečkog režima, nikome ni na pamet ne pada da ih probere i neupotrebljivo odbaci. Druge biblioteke nisu do te mere krute. Ovde, na Strilinškom univerzitetu, neupotrebljiv materijal odbacuje se svakih deset godina.
<BR>&nbsp;&nbsp;&nbsp;&nbsp;&nbsp;Razume se, kopije zapisa koje se nalaze na drugim svetovima i u različitim bibliotekama - vladinim ili privatnim - mogu ostati očuvane kako valja i hiljadama godina, tako da su nam suštinske epizode iz galaktičke istorije dobro poznate iako su se zbile, čak, i u predcarskim vremenima. Ipak, što dublje zalazimo u prošlost, to na manje sačuvanih zapisa nailazimo."
<BR>&nbsp;&nbsp;&nbsp;&nbsp;&nbsp;"Prosto da čovek ne poveruje", zgrozi se Seldon. "Mislio sam da se nove kopije zapisnika prave čim zapreti opasnost da se neki od njih ošteti. Kako se, uopšte, može dopustiti da bilo kakvo znanje tek tako iščezne?"
<BR>&nbsp;&nbsp;&nbsp;&nbsp;&nbsp;"Znanje koje nikome nije potrebno beskorisno je znanje", odvrati Dors. "Možete li i zamisliti koliko bi vremena, napora i energije bilo potrebno da se stalno osvežavaju zapisi kojima se niko ne koristi? Povrh toga, i vreme i napori i energija vremenom bi narasli do nepodnošljivosti."
<BR>&nbsp;&nbsp;&nbsp;&nbsp;&nbsp;"Ipak, zar vam ne pada na pamet da bi nekome, u nekom trenutku, i te kako mogli ustrebati podaci koje ste tako nemarno prepustili uništenju?"
<BR>&nbsp;&nbsp;&nbsp;&nbsp;&nbsp;"Neki određeni podatak mogao bi nekom ustrebati jednom u hiljadu godina. Čuvati ga samo zbog toga jednostavno je neisplativo. Čak i kada je nauka u pitanju. Pomenuli ste, maločas, i sami, primitivne gravitacione jednačine, objasnivši da ih nazivate primitivnim zbog toga što se činjenice o njihovom nastanku gube negde u magli prošlih vremena. Zbog čega je do toga došlo? Zbog čega vi matematičari, i naučnici uopšte, niste sačuvali sve podatke i saznanja, koji sežu daleko unazad, do tih drevnih vremena, kada su i te vaše gravitacione jednačine nastale?"
<BR>&nbsp;&nbsp;&nbsp;&nbsp;&nbsp;Seldon, međutim, samo nešto progunđa, ni ne pokušavši da odgovori. Umesto toga, on reče: "Pa, eto, Hamine, toliko što se tiče moje ideje: što dublje zalazimo u prošlost, i što se ljudska zajednica više smanjuje, sve više rastu izgledi za uspostavljanje jedne delatne psihoistorije. Međutim, nevolja je u tome što se znanje smanjuje čak i brže nego veličina izvesne zajednice, te tako delatna psihoistorija postaje manje verovatna - 'manje', pri tome, preteže nad 'više'."
<BR>&nbsp;&nbsp;&nbsp;&nbsp;&nbsp;"Ne bi trebalo da smetnemo s uma Mikogenski sektor", iznenad ase oglasi Dors, duboko zamišljena.
<BR>&nbsp;&nbsp;&nbsp;&nbsp;&nbsp;Hamin je brzo pogled. "Tako je, i čini mi se da on predstavlja savršeno mesto za Seldona. Trebalo je da se toga ranije setim."
<BR>&nbsp;&nbsp;&nbsp;&nbsp;&nbsp;"Mikogenski sektor?" ponovi Seldon, pogledajući čas jedno, čas drugo. "O čemu pričate i gde se on nalazi?"
<BR>&nbsp;&nbsp;&nbsp;&nbsp;&nbsp;"Hari, molim te, objasniću ti kasnije. Ovog časa, moram poći da obavim sve pripreme. Odlazimo noćas."
<BR>
<BR>&nbsp;&nbsp;&nbsp;&nbsp;&nbsp;33.
<BR>&nbsp;&nbsp;&nbsp;&nbsp;&nbsp;Dors je uspelo da nagovori Seldona da još malo odspava. Trebalo je da Univerzitet napuste između zatamnjenja i ponovnog odtamnjenja, pod zaštitom 'noći', dok su svi još bili u dubokom snu. Smatrala je da bi mu više nego dobro došlo još malo počinka.
<BR>&nbsp;&nbsp;&nbsp;&nbsp;&nbsp;"A vi ćete opet morati da potražite mesto na podu?" upita je Seldon.
<BR>&nbsp;&nbsp;&nbsp;&nbsp;&nbsp;Dors samo sleže ramenima. "Krevet može da primi samo jedno od nas, i kada bismo oboje pokušali da se u njega uvučemo, ni jedno ni drugo baš ne bi imalo mnogo prilike da odspava."
<BR>&nbsp;&nbsp;&nbsp;&nbsp;&nbsp;On se toplo zagleda u nju nekoliko trenutaka, a onda reče: "U tom slučaju, ja ću ovog puta spavati na podu."
<BR>&nbsp;&nbsp;&nbsp;&nbsp;&nbsp;"Ne, nećete. Nisam ja ležala u komi na onoj vejavici."
<BR>&nbsp;&nbsp;&nbsp;&nbsp;&nbsp;I, tako, dogodilo se da ni Dors ni Seldon nisu usnuli. Mada su ugasili svetlost u sobi, i mada je stalni huk Trantora činio tek sanjivi zvuk u srazmernoj tišini univerzitetskog kruga, Seldon oseti živu potrebu za malo razgovora.
<BR>&nbsp;&nbsp;&nbsp;&nbsp;&nbsp;"Toliko sam vam nevolja zadao, Dors, ovde na Univerzitetu", reče on. "Čak sam vas omeo i u vašem radu. Uprkos svemu, žao mi je što moramo da se rastanemo."
<BR>&nbsp;&nbsp;&nbsp;&nbsp;&nbsp;"Nećemo se rastajati", odvrati Dors. "I ja idem s vama. Hamin je sredio da dobijem odsustvo."
<BR>&nbsp;&nbsp;&nbsp;&nbsp;&nbsp;"Ali ne mogu to da očekujem od vas", primeti Seldon, sasvim zatečen.
<BR>&nbsp;&nbsp;&nbsp;&nbsp;&nbsp;"Ne vi", reče ona. "Hamin to očekuje - zahteva - od mene. Moram da pazim na vas. Na kraju krajeva, omašila sam tamo na Spoljnoj strani, i moram sada da to nekako nadoknadim."
<BR>&nbsp;&nbsp;&nbsp;&nbsp;&nbsp;"Ali rekao sam već. Molim vas, nemojte sebe kriviti zbog toga... Uprkos svemu, moram priznati da se mnogo bolje osećam kada ste vi kraj mene. Kada bih samo bio siguran da vam ne remetim čitav život..."
<BR>&nbsp;&nbsp;&nbsp;&nbsp;&nbsp;Dors ga blago ućutka. "Ne remetite ga, Hari. I molim vas, spavajte."
<BR>&nbsp;&nbsp;&nbsp;&nbsp;&nbsp;Seldon je neko vreme ležao ćutke, a onda, odjednom, prošapta: "Jeste li sigurni, Dors, da Hamin može sve srediti?"
<BR>&nbsp;&nbsp;&nbsp;&nbsp;&nbsp;"On je izvanredan čovek", odgovori Dors. "Ima prilično uticaja ovde na Univerzitetu, a rekla bih, i svuda druge. Ukoliko on kaže da je u stanju da mi obezbedi neograničeno odsustvo, sasvim sam sigurna da je baš tako. Vrlo je ubedljiv."
<BR>&nbsp;&nbsp;&nbsp;&nbsp;&nbsp;"To mi je poznato", složi se Seldon. "Ponekad se upitam šta on to zaista želi od mene."
<BR>&nbsp;&nbsp;&nbsp;&nbsp;&nbsp;"Upravo ono što kaže", reče Dors. "On je čovek najviših ideala i najvećih snova."
<BR>&nbsp;&nbsp;&nbsp;&nbsp;&nbsp;"Zvučite mi, Dors, kao da ga veoma dobro poznajete?"
<BR>&nbsp;&nbsp;&nbsp;&nbsp;&nbsp;"Oh, da, veoma ga dobro poznajem."
<BR>&nbsp;&nbsp;&nbsp;&nbsp;&nbsp;"Intimno?"
<BR>&nbsp;&nbsp;&nbsp;&nbsp;&nbsp;Dors načini neki neobičan šum. "Nisam sasvim sigurna, Hari, na šta ciljate, ali, ako bi vaše reči trebalo da protumačim na najbezobrazniji način... Ne, ne znam ga intimno. Ali šta se to, uopšte, vas tiče?"
<BR>&nbsp;&nbsp;&nbsp;&nbsp;&nbsp;"Izvinite", prihvati brzo Seldon njen prekor. "Nipošto nisam želeo da, makar i nenamerno, narušavam nečije..."
<BR>&nbsp;&nbsp;&nbsp;&nbsp;&nbsp;"Vlasništvo? Hari, pa to je još uvredljvije. Mislim da bi bilo bolje da pokušate da zaspite."
<BR>&nbsp;&nbsp;&nbsp;&nbsp;&nbsp;"Izvinjavam se, Dors, još jednom, ali jednostavno, ne mogu da zaspim. Dozvolite mi, bar, da promenim temu... Niste mi ništa rekli o tom Mikogenskom sektoru. Da li je dobro što idem tamo? Kako izgleda?"
<BR>&nbsp;&nbsp;&nbsp;&nbsp;&nbsp;"U pitanju je mali sektor, gde, ukoliko se dobro sećam, živi tek oko dva miliona duša. Stvar je, međutim, u tome da su tamo duboko srasli sa tradicijom koja proishodi iz njihove najranije istorije, i da, veoma verovatno, raspolažu drevnim zapisima koje nigde drugde nije više moguće naći. Veoma je, dakle, moguće da će vam boravak tamo, u vašim nastojanjima da istražite predcarska vremena, biti od neuporedivo veće koristi nego što bi to bio bilo koji pravovreni istoričar. Upravo je naš razgovor o najranijoj istoriji učinio da se setim Mikogenskog sektora."
<BR>&nbsp;&nbsp;&nbsp;&nbsp;&nbsp;"Da li ste ikada imali prilike da vidite njihove zapise?"
<BR>&nbsp;&nbsp;&nbsp;&nbsp;&nbsp;"Nisam. Čak ni ne poznajem nikoga ko ih je video."
<BR>&nbsp;&nbsp;&nbsp;&nbsp;&nbsp;"Ali možete li onda biti sigurni da ti zapisi zaista postoje?"
<BR>&nbsp;&nbsp;&nbsp;&nbsp;&nbsp;"Iskreno rečeno, nisam sigurna. Poprilično je, znate, rašireno _
<BR>&nbsp;&nbsp;&nbsp;&nbsp;&nbsp;mišljenje da su vam Mikogenci jedna banda šašavaca - mada im se, možda, time čini ozbiljna nepravda. Međutim, oni tvrde da raspolažu drevnim zapisima, te je to, moguće je, istina. U svakom slučaju, tamo nećemo biti izloženi pogledima radoznalaca. Mikogenci baš ne vole da im se dolazi u pohode... A sada, molim vas, pokušajte da malo odspavate."
<BR>&nbsp;&nbsp;&nbsp;&nbsp;&nbsp;I začudo, Seldonu to, konačno, nekako pođe za rukom.
<BR>
<BR>&nbsp;&nbsp;&nbsp;&nbsp;&nbsp;34.
<BR>&nbsp;&nbsp;&nbsp;&nbsp;&nbsp;Hari Seldon i Dors Venabili napustiše univerzitetski krug tačno u tri časa po ponoći. Seldonu je bilo sasvim jasno da će morati da se prepusti Dorsinom vođstvu. Poznavala je Trantor bolje od njega - imala je prednost od dve godine. Bila je, očigledno, veoma bliska sa Haminom (koliko bliska? to pitanje i dalje ga je morilo) i u celosti je prihvatila sve što joj je ovaj govorio.
<BR>&nbsp;&nbsp;&nbsp;&nbsp;&nbsp;I ona i Seldon umotali su se u lagane ogrtače, sa tesno skrojenim kapuljačama. Pre nekoliko godina ovakvi su ogrtači bili - iako za kratko - u modi na Univerzitetu (i, uopšte, među mladim intelektualcima), i mada su sada mogli biti predmet podsmeha, imali su tu dobrodošlu prednost da su ih sasvim obavijali i činili neprepoznatljivim - makar samo na prvi pogled.
<BR>&nbsp;&nbsp;&nbsp;&nbsp;&nbsp;Hamin im je izdao poslednja uputstva pri odlasku. "Moguće je da je ono što se dogodilo na Gornjoj strani bilo sasvim bezazleno, i da ti, Seldone, za petama nije nikakav doušnik; ipak, budi spreman na najgore."
<BR>&nbsp;&nbsp;&nbsp;&nbsp;&nbsp;"Zar ne ideš i ti sa nama?" upita Seldon pomalo uznemireno.
<BR>&nbsp;&nbsp;&nbsp;&nbsp;&nbsp;"Voleo bih, naravno", odgovori Hamin, "ali ukoliko ne želim da i sam postanem meta, moram što je moguće više skratiti svoja odsustvovanja s posla. Shvataš?"
<BR>&nbsp;&nbsp;&nbsp;&nbsp;&nbsp;Seldon uzdahnu. Jasno.
<BR>&nbsp;&nbsp;&nbsp;&nbsp;&nbsp;Potom uđoše u jedno vozilo Ekspresnika i zauzeše sedište podalje od jedne grupice koja se prethodno bila ukrcala. (Seldon se za trenutak upita da li bi bilo ko trebalo da se nalazi u Ekspresniku u tri časa izjutra - a onda mu pade na pamet da je baš dobro da je tako, budući da bi u suprotnom Dors i on bili odveć upadljivi.)
<BR>&nbsp;&nbsp;&nbsp;&nbsp;&nbsp;I Seldon se prepusti posmatranju beskrajne panorame koja se protezala posvuda oko njih, dok se isto tako beskonačan niz vozila kretao beskonačnom tračnicom duž beskonačnog magnetskog polja.
<BR>&nbsp;&nbsp;&nbsp;&nbsp;&nbsp;Ekspresnik je promicao kraj nizova stambenih jedinica, od kojih su neke bile veoma visoke, ali koliko mu je bilo poznato, i prilično duboko usađene u tle. Pri svemu tome, čak i ako je nekoliko desetina kvadratnih kilometara činilo jednu urbanizovanu celinu, čak ni populacija od četrdeset milijardi duša ne bi iziskivala preterano visoka zdanja, ili zdanja međusobno prekomerno sabijena. Prolazili su i pored nenaseljenih područja, koja su izgleda bila obrađivana - mada su mu neka više ličila na ogromne parkove. Bilo je tu i podosta drugih zdanja, čiju pravu namenu nije umeo da dokuči. Fabrike? Poslovne zgrade? Ko bi to znao? Za jedno pozamašno, bezoblično cilindrično zdanje pomisli da bi moglo biti skladište za vodu. Najzad, Trantoru je bila neophodna sveža voda. Da li su, možda, sakupljali tečnost sa Gornje strane, pročišćavali je i prerađivali, a potom skladištili. Činilo se da bi tako nešto bilo sasvim prirodno.
<BR>&nbsp;&nbsp;&nbsp;&nbsp;&nbsp;Seldon, međutim, nije baš imao mnogo vremena za razgledanje.
<BR>&nbsp;&nbsp;&nbsp;&nbsp;&nbsp;"Na sledećoj stanici silazimo", reče Dors upola glasa. Trenutak potom ona ustade, i njeni čvrsti prsti uhvatiše ga ispod ruke.
<BR>&nbsp;&nbsp;&nbsp;&nbsp;&nbsp;Pošto su sišli, zastadoše na platformi, načinjenoj od nekog tvrdog materijala, i Dors stade da proučava saobraćajne znake.
<BR>&nbsp;&nbsp;&nbsp;&nbsp;&nbsp;Znaci su bili potpuno nenametljivi i bio ih je poprilično. Seldon oseti kako mu bodrost kopni. Većina znakova sastojala se od slika i pojedinačnih slova, nesumnjivo razumljivih rođenim Trantorcima, ali njemu potpuno stranih.
<BR>&nbsp;&nbsp;&nbsp;&nbsp;&nbsp;"Onim putem", reče Dors.
<BR>&nbsp;&nbsp;&nbsp;&nbsp;&nbsp;"Kojim? Jeste li sigurni?"
<BR>&nbsp;&nbsp;&nbsp;&nbsp;&nbsp;"Vidite? Ona dva krila i strelicu?"
<BR>&nbsp;&nbsp;&nbsp;&nbsp;&nbsp;"Dva krila? Ah!" Mislio je da je u pitanju naglavce okrenuto slovo "W", plitko urezano i prošireno, ali sada shvati da su to mogla biti i stilizovana ptičja krila.
<BR>&nbsp;&nbsp;&nbsp;&nbsp;&nbsp;"Zbog čega ne koriste reči?" upita on tupo.
<BR>&nbsp;&nbsp;&nbsp;&nbsp;&nbsp;"Jer se reči razlikuju od jednog sveta do drugog. Ono što se ovde naziva 'mlaznjakom' na Sini je 'jedrilica', ili na drugim svetovima, jednostavno, 'letelica'. Dva krila i strelica predstavljaju galaktički simbol za vazdušni brodić, i kao takav je smesta i svuda prepoznatljiv... Zar ih ne koristite i na Helikonu?"
<BR>&nbsp;&nbsp;&nbsp;&nbsp;&nbsp;"Ne baš često. U kulturnom smislu Helikon je prilično homogenizovan svet, i budući da se nalazimo u senci svojih suseda nastojimo, što čvršće možemo, da se držimo svojih posebnosti."
<BR>&nbsp;&nbsp;&nbsp;&nbsp;&nbsp;"Vidite?" upita Dors. "Eto, na tom možete utemeljiti svoju psihoistoriju. Možete pokazati da, čak i pored postojanja različitih narečja, upotreba svegalaktičkih simbola može predstavljati objedinjavajuću silu."
<BR>&nbsp;&nbsp;&nbsp;&nbsp;&nbsp;"To baš neće biti od velike pomoći." Sledio ju je kroz prazan, sumračan sokak, i delićem svog uma pitao se koliki je stepen kriminaliteta na Trantoru i da li je, možda, upravo ovo mesto bilo područje sa najvećim brojem prestupa. "Možete imati čak i milijardu pravila, pri čemu se svako od njih odnosi na jednu te istu stvar, pa da ipak iz svih njih ne izvučete jedinstven, opšti zaključak. Upravo je o tome reč kada se kaže da neki sistem može biti protumačen samo pomoću simulacionog modela koji je isto toliko složen koliko i sam sistem... Dors, da li smo to krenuli u potragu za nekim vazdušnim vozilom?"
<BR>&nbsp;&nbsp;&nbsp;&nbsp;&nbsp;Ona zastade i pogleda ga, blago se osmehujući. "Mislite li, budući da sledimo simbol za vazdušna vozila, da nastojimo da pronađemo igralište za golf? Da li vi to zazirete od vazdušnih vozila, bš kao i popriličan broj Trantoraca?"
<BR>&nbsp;&nbsp;&nbsp;&nbsp;&nbsp;"Ne, ne... Na Helikonu uopšte ne zaziremo od letenja, i ja se, lično, često služim vazdušnim prevozom. Pitam samo stoga što je Hamin, kada me je dovodio na Univerzitet, nastojao da izbegne vazdušni prevoz, jer nije želeo da ostavi jasan trag za sobom."
<BR>&nbsp;&nbsp;&nbsp;&nbsp;&nbsp;"Bilo je to stoga, Hari, što su tada znali gde ste, i što su vam već bili za petama. Ovog časa, međutim, sasvim je moguće da uopšte ne znaju gde ste; pred toga, poslužićemo se jednom sasvim neuglednom vazdušnom lukom i, dabome, privatnom letelicom."
<BR>&nbsp;&nbsp;&nbsp;&nbsp;&nbsp;"A ko će pilotirati?"
<BR>&nbsp;&nbsp;&nbsp;&nbsp;&nbsp;"Pa, pretpostavljam, neki od Haminovih prijatelja."
<BR>&nbsp;&nbsp;&nbsp;&nbsp;&nbsp;"Šta mislite, može li mu se verovati?"
<BR>&nbsp;&nbsp;&nbsp;&nbsp;&nbsp;"Bez sumnje, čim je Haminov prijatelj."
<BR>&nbsp;&nbsp;&nbsp;&nbsp;&nbsp;"Očigledno, imate veoma visoko mišljenje o Haminu" primeti Seldon sa prisenkom nezadovoljstva.
<BR>&nbsp;&nbsp;&nbsp;&nbsp;&nbsp;"S razlogom", odgovori Dors nimalo se ne ustručavajući. "On je jedinstven."
<BR>&nbsp;&nbsp;&nbsp;&nbsp;&nbsp;Odgovor, međutim, ne ukloni osećaj nezadovoljstva u Seldonu.
<BR>&nbsp;&nbsp;&nbsp;&nbsp;&nbsp;"Eno mlaznjaka", pokaza mu ona.
<BR>&nbsp;&nbsp;&nbsp;&nbsp;&nbsp;Bio je malen, sa neobično oblikovanim krilima. Pokraj mlaznjaka stajao je neki omanji čovek, odeven u odeću uobičajeno jarkih trantorskih boja.
<BR>&nbsp;&nbsp;&nbsp;&nbsp;&nbsp;"Mi smo psiholozi", obrati mu se Dors.
<BR>&nbsp;&nbsp;&nbsp;&nbsp;&nbsp;"A ja sam istoričar", odgovori pilot.
<BR>&nbsp;&nbsp;&nbsp;&nbsp;&nbsp;Oni pođoše za pilotom i popeše se u mlaznjak. "Ko je izmislio lozinku?" upita Seldon.
<BR>&nbsp;&nbsp;&nbsp;&nbsp;&nbsp;"Hamin", odgovori Dors.
<BR>&nbsp;&nbsp;&nbsp;&nbsp;&nbsp;Seldon šmrknu. "Iz nekog razloga, nisam pomislio da Hamin ima smisla za humor. Uvek je tako ozbiljan."
<BR>&nbsp;&nbsp;&nbsp;&nbsp;&nbsp;Dors se nasmeši.
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
