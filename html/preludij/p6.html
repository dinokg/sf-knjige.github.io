<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6. SPAS
<P>&nbsp;&nbsp;&nbsp;&nbsp;&nbsp;LEGEN, JENAR... Njegov doprinos meteorologiji, iako znatan, sve više je, međutim, bledeo pred činjenicom da je svojim ponašanjem doprineo da Seldon zapadne u najozbiljniju životnu opasnost van svake je sumnje, ali se spor i dalje vodi - sve vreme se vodio, zapravo, s nesmanjenom žestinom - oko toga da li je njegovo ponašanje bilo izraz pukog sticaja okolnosti ili deo svesne zavere. Strasti su se bile podjednako uzvitlale na obema stranama, pri čemu čak ni najpomnija istraživanja nisu dovela do pouzdanog, konačnog zaključka. Pri svemu tome, sumnje koje su se javile neizostavno su doprinele da se u potonjim godinama najozbiljnije uzdrma Legenova karijera i zatruje njegov privatni život...
<BR>
<BR>&nbsp;&nbsp;&nbsp;&nbsp;&nbsp;ENCIKLOPEDIJA GALAKTIKA
<BR>
<BR>&nbsp;&nbsp;&nbsp;&nbsp;&nbsp;25.
<BR>&nbsp;&nbsp;&nbsp;&nbsp;&nbsp;Dan još nije sasvim zgasnuo kad Dors Venabili odluči da potraži Jenara Legena. On samo nešto progunđa na njen vidljivo uznemiren pozdrav i kratko joj klimnu.
<BR>&nbsp;&nbsp;&nbsp;&nbsp;&nbsp;"Pa", upita ga ona pomalo nestrpljivo. "Kako se pokazao?"
<BR>&nbsp;&nbsp;&nbsp;&nbsp;&nbsp;Legen, koji je unosio neke podatke u svoj kompjuter, nemarno odgovori pitanjem: "Kako se pokazao - ko?"
<BR>&nbsp;&nbsp;&nbsp;&nbsp;&nbsp;"Moj student iz biblioteke, Hari. Dr Hari Seldon. Pošao je tamo gore s tobom. Je li ti je bio od ikakve pomoći?"
<BR>&nbsp;&nbsp;&nbsp;&nbsp;&nbsp;Legen skloni šake sa tastature kompjutera i obrnu se u svojoj rotirajućoj stolici. "Misliš, onaj momak sa Helikona? Nije mi bio ni od kakve koristi. Nije, čak, ispoljio nikakvu zainteresovanost. Samo je buljio unaokolo, mada baš nije bilo ničeg naročitog u šta bi vredelo tako predano zuriti. Pravi čudak. Zbog čega si želela da pođe gore?"
<BR>&nbsp;&nbsp;&nbsp;&nbsp;&nbsp;"Nije to bila moja ideja. On je to želeo. Ali zaista ne razumem. Izgledao je toliko zainteresovan... I gde je sada?"
<BR>&nbsp;&nbsp;&nbsp;&nbsp;&nbsp;Legen sleže ramenima. "Otkud ja to da znam? Valjda tu negde."
<BR>&nbsp;&nbsp;&nbsp;&nbsp;&nbsp;"Kuda je otišao kada ste sišli? Je li ti nešto rekao?"
<BR>&nbsp;&nbsp;&nbsp;&nbsp;&nbsp;"Nije sišao s nama. Rekoh ti već da nije ispoljio nikakvu zainteresovanost."
<BR>&nbsp;&nbsp;&nbsp;&nbsp;&nbsp;"Pa, u tom slučaju, kada je sišao?"
<BR>&nbsp;&nbsp;&nbsp;&nbsp;&nbsp;"Nemam pojma. Nisam vodio računa o njemu. Čekalo me je toliko mnogo posla. Mora da je došlo do snažne oluje i priličnih padavina tokom prethodna dva dana - sasvim neočekivano, i jednom i u drugom slučaju. Naši instrumenti nisu nam u vezi s tim, ponudili nikakvo prihvatljivo objašnjenje, baš kao ni za činjenicu da se sunce, koje smo očekivali da ugledamo, nije pojavilo. Evo, još pokušavam da ustanovim razloge za to, i zaista me gnjaviš."
<BR>&nbsp;&nbsp;&nbsp;&nbsp;&nbsp;"Hoćeš da kažeš da ga nisi ni video da je sišao?"
<BR>&nbsp;&nbsp;&nbsp;&nbsp;&nbsp;"Slušaj. Uopšte nisam razmišljao o njemu. Ta budala se, čak, nije bila ni odenula kako treba, i bilo je jasno da ni pola sata neće biti u stanju da izdrži na onoj hladnoći. Dao sam mu jedan stari džemper, ali što se nogu i stopala tiče, dabome, on mu nije mogao biti ni od kakve koristi. Stoga sam ostavio vrata lifta otvorena, objasnivši mu kako da ga pokrene i siđe ovamo, dodavši još, da će se lift automatski vratiti gore po nas. Vrlo jednostavno, kao što i sama znaš; siguran sam, stoga, da mu je bilo hladno i da je sišao, posle čega se lift vratio po nas, pa smo, konačno, i mi sišli."
<BR>&nbsp;&nbsp;&nbsp;&nbsp;&nbsp;"Ali nisi video kada je sišao?"
<BR>&nbsp;&nbsp;&nbsp;&nbsp;&nbsp;"Ne, nisam. Već sam ti to rekao. Imao sam previše posla. Sigurno je samo da nije bio tamo kada smo mi krenuli; već se bilo smračilo, i činilo se kao da će svakog časa početi susnežica. Mora da je ranije sam sišao."
<BR>&nbsp;&nbsp;&nbsp;&nbsp;&nbsp;"Da li ga je iko video da silazi?"
<BR>&nbsp;&nbsp;&nbsp;&nbsp;&nbsp;"Ne znam. Možda, Klauzija. Izvesno vreme provela je u razgovoru s njim. Zašto nju ne upitaš?"
<BR>&nbsp;&nbsp;&nbsp;&nbsp;&nbsp;Dors zateče Klauziju u njenim odajama, baš u trenutku kada je izlazila ispod toplog tuša.
<BR>&nbsp;&nbsp;&nbsp;&nbsp;&nbsp;"Jesi li bila sa Harijem Seldonom na Gornjoj strani?" upita je Dors.
<BR>&nbsp;&nbsp;&nbsp;&nbsp;&nbsp;"Jesam, proveli smo u razgovoru kraće vreme", odgovori ona uzdižući obrve. "Hteo je da malo procunja unaokolo, i posebno se raspitivao o vegetaciji tamo gore. Pronicljiv momak, Dors. Činilo se da ga sve zanima, pa sam mu objasnila sve što sam dospela, budući da me je Legen ubrzo pozvao da im se pridružim. Bio je u jednom od onih svojih nemogućih raspoloženja. Vreme nije bilo nimalo povoljno, i on..."
<BR>&nbsp;&nbsp;&nbsp;&nbsp;&nbsp;Dors je prekide. "Znači, ni ti nisi videla da je Hari ušao u lift?"
<BR>&nbsp;&nbsp;&nbsp;&nbsp;&nbsp;"Nisam ga uopšte više videla, pošto me je Legen pozvao. Mora biti da je sišao. Nije ga bilo gore kada smo mi odlazili."
<BR>&nbsp;&nbsp;&nbsp;&nbsp;&nbsp;"Ali ne mogu nigde da ga nađem."
<BR>&nbsp;&nbsp;&nbsp;&nbsp;&nbsp;Klauzija poprimi smeten izgled. "Stvarno? Ali mora da je ovde negde."
<BR>&nbsp;&nbsp;&nbsp;&nbsp;&nbsp;"Ne, ne mora da je ovde negde", odvrati Dors, osećajući kako nemir u njoj raste. "Šta ako je još tamo gore?"
<BR>&nbsp;&nbsp;&nbsp;&nbsp;&nbsp;"Ali to je nemoguće! Nije ga bilo, kada smo mi odlazili. Prirodno, proverili smo da li je tamo pre no što smo sišli. Pored toga, Legen mu je objasnio kako da se sam spusti. Nije baš bio obučen kako valja, a vreme je zaista bilo odvratno. Legen mu je, čak, rekao da se vrati i ne čeka na nas ukoliko oseti da mu je hladno. A bilo mu je hladno. U to sam sigurna! Pri tome, šta je drugo mogao učiniti nego da siđe?"
<BR>&nbsp;&nbsp;&nbsp;&nbsp;&nbsp;"Ali niko ga nije video da je sišao... Da li je sve bilo u redu s njim tamo gore?"
<BR>&nbsp;&nbsp;&nbsp;&nbsp;&nbsp;"Apsolutno! U najmanju ruku, bar, dok sam ja bila s njim. Osećao se izvanredno - osim, naravno, što mu je bilo hladno."
<BR>&nbsp;&nbsp;&nbsp;&nbsp;&nbsp;Sada već poprilično uznemirena, Dors upita: "Budući da ga niko nije video da je sišao, moguće je da je još tamo gore. Ne bi li bilo dobro da se popnemo i potražimo ga?"
<BR>&nbsp;&nbsp;&nbsp;&nbsp;&nbsp;"Rekla sam ti već da smo pogledali svuda unaokolo pre no što smo sišli", odvrati Klauzija pomalo nervozno. "Bilo je još dosta svetla i nije ga bilo na vidiku."
<BR>&nbsp;&nbsp;&nbsp;&nbsp;&nbsp;"Ipak, da pođemo i još jednom pogledamo?"
<BR>&nbsp;&nbsp;&nbsp;&nbsp;&nbsp;"Ja te ne mogu povesti gore. Ja sam samo stažista, i nije mi poznata šifra pomoću koje se ostvaraju vrata za Gornju stranu. Moraćeš da zamoliš dr Legena."
<BR>
<BR>&nbsp;&nbsp;&nbsp;&nbsp;&nbsp;26.
<BR>&nbsp;&nbsp;&nbsp;&nbsp;&nbsp;Dors Venabili je dobro znala da, u ovom trenutku, Legen neće biti tek tako spreman da pođe na Gornju stranu. Moraće nekako da ga primora na to.
<BR>&nbsp;&nbsp;&nbsp;&nbsp;&nbsp;Ali najpre je ponovo proverila u biblioteci i u trpezariji i u njihovoj neposrednoj okolini. Potom je nazvala Seldonovu sobu. Najzad, popela se i do njegovih odaja i pozvonila. Kako se Seldon nije odazivao, ona od nastojnika zatraži da joj otvori vrata matematičareve sobe. Nije ga bilo. Zatim pozva nekoliko osoba koje su, tokom nekoliko proteklih sedmica, imali priliku da ga upoznaju. Niko od njih nije ga video.
<BR>&nbsp;&nbsp;&nbsp;&nbsp;&nbsp;Pa, znači, moraće prinuditi Legena da je povede na Gornju stranu. Međutim, kako se činilo, gore je sada već bila mrkla noć. Legen će se, sigurno, najoštrije usprotiviti... A ona, koliko je uopšte imala vremena da se s njim raspravlja, naročito ako je Seldon zaista ostao gore u stupici, u ledenoj noći u kojoj će ubrzo sve biti prekriveno snežnim omotačem?"
<BR>&nbsp;&nbsp;&nbsp;&nbsp;&nbsp;A onda joj jedna misao sinu, i ona pohita ka malom univerzitetskom kompjuteru, u koji su bili pohranjeni podaci o poslovima kako studenata, tako i nastavnog osoblja.
<BR>&nbsp;&nbsp;&nbsp;&nbsp;&nbsp;Njeni prsti stadoše da lete preko dirki i, malo potom, ona pronađe ono što je tražila.
<BR>&nbsp;&nbsp;&nbsp;&nbsp;&nbsp;Ostala tri člana meteorološke ekipe nalazila su se na drugom kraju univerzitetskog kruga. Ona pozva jedno malo vozilo da je odveze donde, i pronađe zdanje koje je tražila. Iskreno se nalada da će bar neko od njih biti u svojim odajama.
<BR>&nbsp;&nbsp;&nbsp;&nbsp;&nbsp;Imala je sreće. Sa prvih vrata na koja je pozvonila stiže odgovor u obliku upitnog svetlosnog kružića. Ona ubaci u osvetljeni prorez svoju identifikacionu karticu, na kojoj se nalazio i podatak o njenom univerzitetskom statusu. Vrata se otvoriše, i na njima se pojavi neki dežmekasti muškarac, oštro se zagledavši u nju. Očigledno, je obavljao neke poslove po kući pre večere. Tamnoplava kosa bila mu je sva u neredu, i bio je nag do pojasa.
<BR>&nbsp;&nbsp;&nbsp;&nbsp;&nbsp;"Izvinite", obrati joj se on, "ali zatekli ste me u nepriličnom trenutku. Šta mogu da učinim za vas, dr Venabili?"
<BR>&nbsp;&nbsp;&nbsp;&nbsp;&nbsp;"Vi ste Rogen Benastra, glavni seizmolog, je li tako?" upita ga ona gotovo bez daha.
<BR>&nbsp;&nbsp;&nbsp;&nbsp;&nbsp;"Jesam."
<BR>&nbsp;&nbsp;&nbsp;&nbsp;&nbsp;"U pitanju je hitan slučaj. Moram pogledati seizmološke izveštaje sa Gornje strane tokom nekoliko poslednjih časova."
<BR>&nbsp;&nbsp;&nbsp;&nbsp;&nbsp;Benastra se netremice zagleda u nju. "Ali zbog čega? Ništa se nije dogodilo. Da jeste, sigurno bih znao. Seizmograf bi nam to već dojavio."
<BR>&nbsp;&nbsp;&nbsp;&nbsp;&nbsp;"Ne mislim na udar meteorita."
<BR>&nbsp;&nbsp;&nbsp;&nbsp;&nbsp;"Ni ja. Za to nam seizmograf nije potreban. Mislim na meteorološku kišu, koja izaziva sitne, jedva vidljive naprsline. Danas je, međutim, nije bilo."
<BR>&nbsp;&nbsp;&nbsp;&nbsp;&nbsp;"Ne mislim na nju. Molim vas! Odvedite me do seizmografa, i protumačite mi njegove izveštaje. U pitanju su život ili smrt."
<BR>&nbsp;&nbsp;&nbsp;&nbsp;&nbsp;"Ali imam dogovorenu večeru..."
<BR>&nbsp;&nbsp;&nbsp;&nbsp;&nbsp;"Rekoh vam da su u pitanju život ili smrt, i zaista je tako."
<BR>&nbsp;&nbsp;&nbsp;&nbsp;&nbsp;"Pa, ne znam..." započe Benastra, ali ustuknu pred sjajem Dorsinog pogleda. On obrisa lice, izreče nekoliko reči u svoj aparat za primanje poruka i na brzinu se uvuče u košulju.
<BR>&nbsp;&nbsp;&nbsp;&nbsp;&nbsp;Napola trčeći (Dors ga je bez milosti požurivala) uputiše se ka oniskoj, četvrtastoj Seizmološkoj zgradi. Dors, koja pojma nije imala o seizmologiji, zadihano puta: "Dole? Treba li da idemo dole?"
<BR>&nbsp;&nbsp;&nbsp;&nbsp;&nbsp;"Naravno, ispod stambenih spratova. Seizmograf mora biti učvršćen za stenovitu podlogu, i istovremeno smešten dovoljno duboko kako do njega ne bi dopirali buka i podrhtavanje tla sa ulica i iz stambenih četvrti."
<BR>&nbsp;&nbsp;&nbsp;&nbsp;&nbsp;"Ali kako je moguće da iz te dubine tačno ustanovite šta se događa na Gornjoj strani?"
<BR>&nbsp;&nbsp;&nbsp;&nbsp;&nbsp;"Seizmograf je povezan sa sistemom transduktora, ugrađenim u zidove svoda. Udar i najmanje čestice učiniće da kazaljčica na brojčaniku u odgovarajućoj meri uzdrhti. U mogućnosti smo, čak, da zabeležimo delovanje jakih vetrova gore iznad svodova. U stanju smo..."
<BR>&nbsp;&nbsp;&nbsp;&nbsp;&nbsp;"Da, shvatam", prekide ga Dors nestrpljivo. Nije bila došla ovamo radi poduke o vrlinama i tananim svojstvima instrumenata... "Ali jeste li u stanju da uočite bat ljudskih koraka?"
<BR>&nbsp;&nbsp;&nbsp;&nbsp;&nbsp;"Ljudskih koraka?" Benastra kao da se poprilično zbunjen. "Ali teško je i zamisliti da na Gornjoj strani ima ljudi."
<BR>&nbsp;&nbsp;&nbsp;&nbsp;&nbsp;"Naravno da ih ima. Danas popodne jedna grupa meteorologa boravila je na Gornjoj strani." "Oh! Pa, ljudske korake jedva da bi bilo moguće zabeležiti."
<BR>&nbsp;&nbsp;&nbsp;&nbsp;&nbsp;"Možda su ipak zabeleženi, i ukoliko se zaista potrudite možda bi vam pošlo za rukom da to ustanovite. To je sve što želim od vas."
<BR>&nbsp;&nbsp;&nbsp;&nbsp;&nbsp;Benastri se možda nije dopadao čvrst, zapovednički ton njenog glasa, ali ako to i jeste bio slučaj, ne reče ništa. On dodirnu neko dugmence i ekran kompjutera smesta se obli svetlošću.
<BR>&nbsp;&nbsp;&nbsp;&nbsp;&nbsp;Daleko na desnoj strani, posred ekrana, stajala je jedna debela svetlosna mrlja, od koje se jedna vodoravna linija protezala sve do suprotnog ruba, na levoj strani monitora. Pomalo je podrhtavala, kao da povremeno, nasumično poskakuju sitne svetlosne čestice, sve vreme u svom toku usmerene prema levoj strani. Na Dors su ostavljale gotovo hipnotički utisak.
<BR>&nbsp;&nbsp;&nbsp;&nbsp;&nbsp;"Sve je mirno, baš kao što bi se i moglo očekivati", objasni Benastra. "Sve ovo što vidite proishodi iz promena u vazdušnom pritisku tamo gore, uz poneku, možda kišnu kap, ili udaljeno zujanje mašina. Tamo gore nema ničega."
<BR>&nbsp;&nbsp;&nbsp;&nbsp;&nbsp;"U redu, a pre nekoliko časova? Proverite, na primer, zapise načinjene danas oko petnaest časova. Sigurna sam da imate zapise?"
<BR>&nbsp;&nbsp;&nbsp;&nbsp;&nbsp;Benastra izdade kompjuteru neophodne naloge, i za trenutak ili dva na ekranu nastade divlji metež. Potom se sve naglo smiri, i ponovo se pojavi malopređašnja vodoravna linija.
<BR>&nbsp;&nbsp;&nbsp;&nbsp;&nbsp;"Podesiću ga na maksimum", promrmlja Benastra. Skokovi svetlosnih čestica duž vodoravne linije postadoše namah izrazitiji, i u svom proticanju ka levoj strani osetno stadoše da menjaju amplitude.
<BR>&nbsp;&nbsp;&nbsp;&nbsp;&nbsp;"Šta to znači?" upita Dors. "Objasnite mi!"
<BR>&nbsp;&nbsp;&nbsp;&nbsp;&nbsp;"Pa, pošto rekoste, Venabili, da su danas tamo gore boravili meteorolozi, priznajem da bi ovo mogli biti njihovi koraci - promene u težini pritisaka, otisci njihovih stopala. Ne bih, međutim, došao do tog zaključka da mi niste rekli da je danas tamo bilo nekoga. U svakom slučaju, ovo nazivamo dobroćudnim treperenjem, koje nije povezano ni sa čim što prepoznajemo kao opasnu pojavu."
<BR>&nbsp;&nbsp;&nbsp;&nbsp;&nbsp;"Možete li ustanoviti koliko je ljudi bilo gore?"
<BR>&nbsp;&nbsp;&nbsp;&nbsp;&nbsp;"Ne, bar ne golim okom. Vidite, ovde dobijamo rezultantu svega što je bilo od nekog uticaja."
<BR>&nbsp;&nbsp;&nbsp;&nbsp;&nbsp;"Rekoste - 'Ne golim okom'. Međutim, može li se kompjuterskom analizom rezultanta raščiniti na sastavne delove?"
<BR>&nbsp;&nbsp;&nbsp;&nbsp;&nbsp;"Sumnjam. Ljudski koraci ostavljaju gotovo neuočljive tragove, a tu su, takođe, i neizbežni šumovi. U svakom slučaju, ne bismo se mogli do kraja pozdati u dobijeni rezultat."
<BR>&nbsp;&nbsp;&nbsp;&nbsp;&nbsp;"Dobro, onda. Pomerite zapis unapred, sve do trenutka kada na njemu više nema naznaka ljudskih koraka. Možete li to učiniti ubrzanim premotavanjem snimka?"
<BR>&nbsp;&nbsp;&nbsp;&nbsp;&nbsp;"Ako to učinim - mislim, kako mi predlažete, ubrzanim premotavanjem snimka - sve će se pretvoriti u zamućenu pravu liniju, sa magličastim repićima iznad i ispod. Ono što mogu da učinim jeste da ubrzano premotavam zapis u razmacima od po nekoliko minuta, i da onda zastajem i na brzinu ga proučim pre no što krenem dalje."
<BR>&nbsp;&nbsp;&nbsp;&nbsp;&nbsp;"Odlično! Haj'te, napred!"
<BR>&nbsp;&nbsp;&nbsp;&nbsp;&nbsp;Ponovo se pojavila prava linija, na kojoj nije bilo ničega osim povremenih sićušnih skokova - uobičajenih šumova.
<BR>&nbsp;&nbsp;&nbsp;&nbsp;&nbsp;"Kada su prestali da se javljaju ljudski koraci?"
<BR>&nbsp;&nbsp;&nbsp;&nbsp;&nbsp;"Pre otprilike dva sada. Možda malčice više."
<BR>&nbsp;&nbsp;&nbsp;&nbsp;&nbsp;"A kada su prestali, da li su se javljali još neki, ređi od onih prethodnih?"
<BR>&nbsp;&nbsp;&nbsp;&nbsp;&nbsp;Benastra je pogleda, sa prisenkom ljutnje. "Na to ne mogu da vam odgovorim. Međutim, ne verujem da bi nas ni najtananija analiza mogla dovesti do pouzdanog zaključka."
<BR>&nbsp;&nbsp;&nbsp;&nbsp;&nbsp;Dors stisnu usne, a onda upita: "Da li ste proveravali transduktor - tako, je li, rekoste da se zove? - u blizini meteorološke stanice?"
<BR>&nbsp;&nbsp;&nbsp;&nbsp;&nbsp;"Da, tamo su instrumenti, i tamo je, očigledno, meteorolozi trebalo da budu." A onda upita, gotovo s nevericom: "Želite li vi to da proverim i ostale stanice u njihovoj blizini? Jednu po jednu?"
<BR>&nbsp;&nbsp;&nbsp;&nbsp;&nbsp;"Ne... Ostanite pri ovoj. Ali nastavite sa ubrzanim premotavanjem u razmacima od po nekoliko minuta. Čini se, po svemu sudeći, da su jednog člana ekipe ostavili gore, i da on pokušava da se domogne stanice s instrumentima."
<BR>&nbsp;&nbsp;&nbsp;&nbsp;&nbsp;Benastra samo odmahnu glavom i promrmlja nešto sebi u bradu.
<BR>&nbsp;&nbsp;&nbsp;&nbsp;&nbsp;Slika na ekranu ponovo uzdrhta i Dors oštro upita, pokazujući prstom. "Šta je ovo?"
<BR>&nbsp;&nbsp;&nbsp;&nbsp;&nbsp;"Ne znam. Neki šum."
<BR>&nbsp;&nbsp;&nbsp;&nbsp;&nbsp;"Nije. Javlja se u pravilnim razmacima. Da li bi u pitanju mogao biti bat stopala jedne jedine osobe?"
<BR>&nbsp;&nbsp;&nbsp;&nbsp;&nbsp;"Razume se, ali isto tako, i milion drugih stvari."
<BR>&nbsp;&nbsp;&nbsp;&nbsp;&nbsp;"Dolaze, ne čini li vam se, tačno u razmacima ljudskog hoda?" Potom, pričekavši nekoliko trenutaka, zatraži: "Pomerite zapis još malo napred."
<BR>&nbsp;&nbsp;&nbsp;&nbsp;&nbsp;Benastra je posluša, i pošto se slika na ekranu ponovo smirila, Dors upita: "Ne čini li vam se da ovi otisci postaju jači?"
<BR>&nbsp;&nbsp;&nbsp;&nbsp;&nbsp;"Moguće je. Možemo da im izmerimo jačinu."
<BR>&nbsp;&nbsp;&nbsp;&nbsp;&nbsp;"Ne moramo. Vidite i sami da postaju sve jači. Koraci se približavaju transduktoru. Pomerite zapis još malo unapred, da vidimo kada će prestati."
<BR>&nbsp;&nbsp;&nbsp;&nbsp;&nbsp;Posle nekog remena Benastra reče: "Prestali su pre dvadeset ili dvadeset pet minuta." A onda obazrivo dodade: "Bilo o čemu da je reč."
<BR>&nbsp;&nbsp;&nbsp;&nbsp;&nbsp;"Sigurno su ljudski koraci", odvrati Dors s neodoljivom samouverenošću. "Taj čovek još je tamo gore, i dok smo se nas dvoje zabavljali njega je izdala snaga: smrznuće se i umreće. Samo mi još jednom recite: 'Bilo o čemu da je reč'! A sada, pozovite Meteorološki odsek i dajte mi Jenara Legena. Život ili smrt, kažem vam. Recite to i Legenu!"
<BR>&nbsp;&nbsp;&nbsp;&nbsp;&nbsp;Uzdrhtalih usana, Benastra je već odavno zapao u raspoloženje u kojem ovoj neobičnoj i strastvenoj ženi više ništa nije mogao da odbije.
<BR>&nbsp;&nbsp;&nbsp;&nbsp;&nbsp;Nije bilo potrebno više od tri minuta da se na pozivnom aparatu pojavi Legenova holografska prikaza. Zatekli su ga za večerom. U ruci je još držao salvet, a ispod donje usne presijavala mu se neka masna mrlja.
<BR>&nbsp;&nbsp;&nbsp;&nbsp;&nbsp;Njegovo duguljasto lice poprimi zastrašujuće mrgodan izraz. "'Život ili smrt'? Šta to treba da znači? Ko ste vi?" A onda, ugledavši Dors, koja stupi uz Benastru kako bi se i ona mogla videti na slici na Jenarovom ekranu, dodade: "Opet ti. To je već pravo proganjanje!"
<BR>&nbsp;&nbsp;&nbsp;&nbsp;&nbsp;"Ni slučajno", odvrati Dors. "Upravo sam proverila kod Rogena Benastre, koji je glavni seizmolog ovde na Univerzitetu. Pošto ste ti i tvoja grupa napustili Gornju stranu, seizmograf i dalje pokazuje jasne znake nečijeg hoda tamo gore. Reč je o mom studentu, Hariju Seldonu, koji je pošao gore pod tvojim starateljstvom i koji i sada, sasvim sigurno, leži tamo na ivici smrzavanja, osuđen na smrt.
<BR>&nbsp;&nbsp;&nbsp;&nbsp;&nbsp;Prema tome, smesta ćeš me povesti tamo gore, i poneti sa sobom svaku opremu za kojom bi se mogla ukazati potreba. Ukoliko to ovog časa ne učiniš, obratiću se univerzitetskim bezbednosnim organima, i ukoliko bude neophodno, samom rektoru. Na ovaj ili onaj način otići ću gore, i ukoliko se bilo šta dogodi Seldonu zbog tvog oklevanja, od ovog trenutka nadalje, postaraću se da te optuže zbog nehata i nesposobnosti - i jedan i drugi razlog biće dovoljno dobar - uz zahtev da te, uz gubitak položaja, zauvek odstrane iz akademskog života. A ukoliko, već, Seldon nije među živima, pa biće to onda umorstvo iz nehata. A možda i nešto još teže, budući da te ovog časa upozoravam da on možda umire."
<BR>&nbsp;&nbsp;&nbsp;&nbsp;&nbsp;Jenar, kipteći od besa, okrenu se prema Benastri. "Jeste li ustanovili..."
<BR>&nbsp;&nbsp;&nbsp;&nbsp;&nbsp;Ali Dors ga preseče. "Meni je saopštio šta je ustanovio, a ja sam to prenela tebi. Neću ti dozvoliti da daljim propitivanjem stvaraš zbrku u njegovoj glavi. Dakle, dolaziš li? Ovog časa?"
<BR>&nbsp;&nbsp;&nbsp;&nbsp;&nbsp;"Da li si možda pomislila da grdno grešiš?" upita Jenar, stisnutih usana. "Da li ti je jasno šta ti mogu učiniti ukoliko se ispostavi da je u pitanju zlobna, lažna uzbuna? Znaš, gubitak akademskog položaja može i tebe zadesiti!"
<BR>&nbsp;&nbsp;&nbsp;&nbsp;&nbsp;"Ali ne i optužbu za ubistvo", odvrati Dors hladno. "Spremna sam da preuzmem na sebe rizik zbog nepriličnog ponašanja s moje strane... Ali da li si ti spreman da stupiš pred sud pod uptužbom za umorstvo?"
<BR>&nbsp;&nbsp;&nbsp;&nbsp;&nbsp;Jenar se sav zacrvene, možda pre zbog prinude da se prikloni Dorsinom zahtevu, nego zbog njenih pretnji. "Dolazim, ali neću imati milosti prema tebi, devojko, ukoliko se na kraju ispostavi da se tvoj student, tokom poslednja tri sata, nalazi u potpunoj bezbednosti negde ispod svodova."
<BR>
<BR>&nbsp;&nbsp;&nbsp;&nbsp;&nbsp;27.
<BR>&nbsp;&nbsp;&nbsp;&nbsp;&nbsp;I njih troje pođoše liftom nagore, u savršenoj, neprijateljskoj tišini. Legen je uspeo tek napola da pojede svoju večeru, i ženu je ostavio za stolom bez ikakvog prihvatljivog objašnjenja. Benastra uopšte nije večerao, i možda je svojim izostankom razočarao neku prijateljicu, ostavivši je takođe bez pristojnog objašnjenja. Dors Venabili je takođe propustila večeru, i od sve troje izgledala je najnapetije i najnesrećnije. Sa sobom je ponela i dva termalna ćebeta, kao i dve fotonske lampe.
<BR>&nbsp;&nbsp;&nbsp;&nbsp;&nbsp;Kada su dospeli do izlaza na Gornju stranu, Legen, stisnutih viličnih mišića, stavi u prorez svoju identifikacionu karticu i vrata se odmah otvoriše. Istog časa zapahnu ih ledeni vetar, i Benastra zagrokta. Ni jedno od njih troje nije nosilo prikladnu odeću, ali dvojica muškaraca ionako nisu nameravala da se tu dugo zadrže.
<BR>&nbsp;&nbsp;&nbsp;&nbsp;&nbsp;"Sneg pada", primeti Dors uzrujano.
<BR>&nbsp;&nbsp;&nbsp;&nbsp;&nbsp;"Vlažan je", dodade Legen. "Temperatura je tek nešto iznad tačke mržnjenja. Ova hladnoća ne ubija."
<BR>&nbsp;&nbsp;&nbsp;&nbsp;&nbsp;"To, zar ne, zavisi od toga koliko joj je vremena neko bio izložen?" odvrati Dors. "A biti sav natopljen vlažnim snegom nije nimalo ugodno."
<BR>&nbsp;&nbsp;&nbsp;&nbsp;&nbsp;Legen se obazre oko sebe. "Pa, gde je?" Zurio je s odbojnošću u posvemašnju tminu, koju je još gušćom činila svetlost što je dopirala iz ulaznih vrata iza njegovih leđa.
<BR>&nbsp;&nbsp;&nbsp;&nbsp;&nbsp;"Dr Benastra", zamoli Dors, "hoćete li mi, molim vas, pridržati ovu ćebad? A vi, dr Legen, zatvorite vrata za sobom, ali ih nemojte zaključavati."
<BR>&nbsp;&nbsp;&nbsp;&nbsp;&nbsp;"Vrata nemaju automatsku bratu. Mislite li da smo toliko ludi?"
<BR>&nbsp;&nbsp;&nbsp;&nbsp;&nbsp;"Možda niste, ali ste u stanju da zaključate vrata iznutra, i da onemogućite svakog ovde napolju da siđe pod svodove."
<BR>&nbsp;&nbsp;&nbsp;&nbsp;&nbsp;"Ukoliko uopšte ima nekoga ovde napolju, pokažite mi ga", odvrati Legen.
<BR>&nbsp;&nbsp;&nbsp;&nbsp;&nbsp;"Mogao bi se nalaziti bilo gde." Dors podiže obe ruke, na čijim su se doručjima nalazile pričvršćene dve fotonske lampe.
<BR>&nbsp;&nbsp;&nbsp;&nbsp;&nbsp;"Ne možemo pretražiti svu okolinu", javi se Benastra kukavnim glasom.
<BR>&nbsp;&nbsp;&nbsp;&nbsp;&nbsp;Lampe se uključiše, rasipajući svetlost u svim pravcima. Snežne pahuljice promicale su poput ogromnog oblaka svitaca, još više otežavajući osmatranje. "Koraci su postajali sve glasniji", primeti Dors. "Mora biti da je išao prema transduktoru. Gde se ta sprava nalazi?"
<BR>&nbsp;&nbsp;&nbsp;&nbsp;&nbsp;"Pojma nemam", prasnu Legen. "To nema nikakve veze ni sa mojim radom, kao ni s mojim nadležnostima."
<BR>&nbsp;&nbsp;&nbsp;&nbsp;&nbsp;"Dr Benastra?"
<BR>&nbsp;&nbsp;&nbsp;&nbsp;&nbsp;Benastra odgovori s malim oklevanjem. "U stvari, ne znam. Istinu da vam kažem, još nikad nisam bio ovde. Transduktor su ovde postavili pre mog dolaska na Univerzitet. Kompjuteru je, dakako, njegov položaj poznat, ali se nismo setili da ga pitamo... Hladno mi je, i zaista ne znam šta uopšte tražimo ovde."
<BR>&nbsp;&nbsp;&nbsp;&nbsp;&nbsp;"Moraćete ostati ovde još neko vreme", opomenu ga Dors oštro. "Pođite za mnom. Pregledaću okolinu, krećući se u sve većim spiralnim krugovima."
<BR>&nbsp;&nbsp;&nbsp;&nbsp;&nbsp;"Ne vidi se baš mnogo zbog snega", primeti Legen.
<BR>&nbsp;&nbsp;&nbsp;&nbsp;&nbsp;"Jasno mi je. Da nema snega već bismo ga ugledali. Sigurna sam u to. Međutim, kako stvari sada stoje, biće nam potrebno nešto više vremena. Na to možemo mirne duše računati." Ali uprkos svoj čvrstini svojih reči, nimalo nije bila sigurna da je u pravu.
<BR>&nbsp;&nbsp;&nbsp;&nbsp;&nbsp;I ona zakorači u tminu, izmahujući rukama i praveći dvema lampama što je mogla veće krugove, naprežući oči da se pogledom probije kroz snežnu vejavicu.
<BR>&nbsp;&nbsp;&nbsp;&nbsp;&nbsp;Kada je do očekivanog konačno došlo, Benastra je bio taj koji se prvi oglasio: "Šta je ono tamo?" upita on, pokazujući rukom.
<BR>&nbsp;&nbsp;&nbsp;&nbsp;&nbsp;Dors približi lampe jednu drugoj, stvarajući tako snažan mlaz, i uputi ga u naznačenom pravcu. Gotovo istog časa je potrčala potrča, a dvojica muškaraca su je sledili.
<BR>&nbsp;&nbsp;&nbsp;&nbsp;&nbsp;Našli su ga, zgrčenog i skroz naskroz mokrog, na desetak metara od vrata, i svega nekoliko koraka od najbližeg meteorološkog instrumenta. Dors kleknu i oslušnu da li mu srce radi; bilo je to, međutim, sasvim nepotrebno jer, u odgovoru na njen dodir, Seldon se promeškolji i zacvile.
<BR>&nbsp;&nbsp;&nbsp;&nbsp;&nbsp;"Dodajte mi tu ćebad, dr Benastra", zatraži Dors slabašnim glasom, u kome se osećalo silno olakšanje. Ona položi ćebad na tle i razastre ih po snegu. "Stavite ga pažljivo na ćebad, a ja ću ga uviti. Zatim ćemo ga odneti dole."
<BR>&nbsp;&nbsp;&nbsp;&nbsp;&nbsp;U liftu, dok su se ćebad zagrevala od temperature krvi, umotani Seldona stade da isparava.
<BR>&nbsp;&nbsp;&nbsp;&nbsp;&nbsp;"Kada ga smestimo u njegovu sobu, dr Legene", naloži Dors meteorologu, "pođite odmah po lekara - nekog zaista dobrog - i postarajte se da odmah dođe. Ukoliko dr Seldon prebrodi ovo bez posledica, neću nikome reći ni reč, ali samo ukoliko ne bude nikakvih posledica. I, zapamtite..."
<BR>&nbsp;&nbsp;&nbsp;&nbsp;&nbsp;"Ne morate me učiti", preseče je Legen hladno. "Žao mi je zbog svega i učiniću sve što mogu, ali jedina moja greška sastoji se u tome što sam se uopšte saglasio da ovaj čovek pođe s nama na Gornju stranu."
<BR>&nbsp;&nbsp;&nbsp;&nbsp;&nbsp;Ćebad odjednom kao da oživeše, i slab, jedva čujan glas dopre iznutra. Benastra se pokrenu, budući da se Seldonova glava nalazila u njegovom naručju. "Pokušava nešto da kaže", reče on.
<BR>&nbsp;&nbsp;&nbsp;&nbsp;&nbsp;"Znam", prihvati Dors. Pita: 'Šta se to događa?'"
<BR>&nbsp;&nbsp;&nbsp;&nbsp;&nbsp;Nije mogla odoleti da se bar krajičkom usana ne nasmeši. Bilo je potpuno prirodno postaviti takvo pitanje.
<BR>
<BR>&nbsp;&nbsp;&nbsp;&nbsp;&nbsp;28.
<BR>&nbsp;&nbsp;&nbsp;&nbsp;&nbsp;Lekar je naprosto blistao.
<BR>&nbsp;&nbsp;&nbsp;&nbsp;&nbsp;"Još nikad nisam imao slučaj izloženosti mrazu", objasni on. "Tako nešto ne događa se na Trantoru."
<BR>&nbsp;&nbsp;&nbsp;&nbsp;&nbsp;"Slažem se", odvrati Dors hladno, "i srećna sam što ste dobili priliku da se susretnete sa nečim zaista novim, ali ne znači li to da ne znate kakav postupak da primenite u slučaju dr Seldona?"
<BR>&nbsp;&nbsp;&nbsp;&nbsp;&nbsp;Lekar, postariji ćelavi čovečuljak sa malenim sivkastim brčićima, naroguši se. "Razume se da znam. Slučajevi izlaganja prekomernoj hladnoći prilično su česti - gotovo svakodnevni - na Spoljnim svetovima, i imao sam priliku da dosta toga o njima pročitam."
<BR>&nbsp;&nbsp;&nbsp;&nbsp;&nbsp;Postupak se delom sastojao od ubrizgavanja antivirusnog seruma, a delom od mikrotalasnog zračenja.
<BR>&nbsp;&nbsp;&nbsp;&nbsp;&nbsp;"Ovo bi trebalo da bude dovoljno", zaključi lekar. "Na Spoljnim svetovima, posebno u bolnicama, služe se i nekim savršenijim aparatima, ali iz razumljivih razloga, mi ih ovde na Trantoru nemamo. Ovo je, međutim, postupak koji se primenjuje u blažim slučajevima, i siguran sam da će sve biti u redu."
<BR>
<BR>&nbsp;&nbsp;&nbsp;&nbsp;&nbsp;Kasnije, dok se Seldon oporavljao ne pokazujući znake nikakvih ozbiljnih posledica, Dors pomisli kako mu je pošlo za rukom da uspešno preživi nezgodu možda upravo zbog toga što je poticao sa Spoljnih svetova. Tmina, hladnoća, čak i sneg, nisu mu bili baš nepoznati. Neki rođeni Trantorac u sličnoj prilici ne bi preživeo, ne toliko zbog fizičkih ozleda koliko zbog psihičkog stresa.
<BR>&nbsp;&nbsp;&nbsp;&nbsp;&nbsp;Ipak, nije mogla biti sasvim sigurna u to, budući da, razume se, ni sama nije poticala sa Trantora.
<BR>&nbsp;&nbsp;&nbsp;&nbsp;&nbsp;Odagnavši takve misli iz glave, ona prinese stolicu bliže Harijevoj postelji i ostade tako, iščekujući.
<BR>
<BR>&nbsp;&nbsp;&nbsp;&nbsp;&nbsp;29.
<BR>&nbsp;&nbsp;&nbsp;&nbsp;&nbsp;Drugog jutra nakon povratka Seldon se protegnu i pogleda naviše u Dors, koja je sedela kraj njegove postelje, čitajući neku knjigu i praveći pribeleške.
<BR>&nbsp;&nbsp;&nbsp;&nbsp;&nbsp;Glasom koji je zvučao sasvim normalno, on upita: "Još ste ovde, Dors?"
<BR>&nbsp;&nbsp;&nbsp;&nbsp;&nbsp;Ona odloži knjigu. "Ne mogu vas ostaviti samog, zar ne? Iskreno da vam kažem više nikome ne verujem."
<BR>&nbsp;&nbsp;&nbsp;&nbsp;&nbsp;"Imam utisak da svaki put kada se probudim, najpre vas ugledam. Jeste li sve vreme bili ovde?"
<BR>&nbsp;&nbsp;&nbsp;&nbsp;&nbsp;"Da, malo spavajući, malo bdijući."
<BR>&nbsp;&nbsp;&nbsp;&nbsp;&nbsp;"A vaša predavanja?"
<BR>&nbsp;&nbsp;&nbsp;&nbsp;&nbsp;"Imam asistenta, koji će me neko vreme zamenjivati."
<BR>&nbsp;&nbsp;&nbsp;&nbsp;&nbsp;Dors se naže nad Seldona i uze njegovu šaku u svoju. Primetivši njegovu nelagodnost (najzad, nalazio se u postelji), ona je povuče.
<BR>&nbsp;&nbsp;&nbsp;&nbsp;&nbsp;"Hari, šta se dogodilo? Strašno sam se bila uplašila."
<BR>&nbsp;&nbsp;&nbsp;&nbsp;&nbsp;"Dors, moraću da vam nešto priznam", reče Seldon.
<BR>&nbsp;&nbsp;&nbsp;&nbsp;&nbsp;"O čemu je reč, Hari?"
<BR>&nbsp;&nbsp;&nbsp;&nbsp;&nbsp;"Pomislio sam, u jednom trenutku, da ste i vi možda deo zavere..."
<BR>&nbsp;&nbsp;&nbsp;&nbsp;&nbsp;"Zavere?" upita ona žustro.
<BR>&nbsp;&nbsp;&nbsp;&nbsp;&nbsp;"Mislim, zavere koja je trebalo da me navuče na Spoljnu stranu, gde bih bio izvan nadležnosti Univerziteta, te carskim snagama ne bi bilo nimalo teško da me pokupe."
<BR>&nbsp;&nbsp;&nbsp;&nbsp;&nbsp;"Ali Spoljna strana nije izvan nadležnosti Univerziteta. Svaka nadležnost na Trantoru proteže se od najnižeg sprata sve do spoljne atmosfere."
<BR>&nbsp;&nbsp;&nbsp;&nbsp;&nbsp;"Oh, nisam to znao. Ali budući da niste pošli sa mnom, rekavši da ste zauzeti, kada je počela da me hvata paranoja pomislio sam da ste me namerno napustili. Molim vas, oprostite mi. Očigledno, vi ste se pobrinuli da me skinu odande? Da li je ikom drugom bilo stalo do toga?"
<BR>&nbsp;&nbsp;&nbsp;&nbsp;&nbsp;"Imali su posla preko glave", odgovori Dors obazrivo. "Pored toga, mislili su da ste ranije sišli. Hoću da kažem, bila je to sasvim prirodna pomisao."
<BR>&nbsp;&nbsp;&nbsp;&nbsp;&nbsp;"I Klauzija je tako mislila?"
<BR>&nbsp;&nbsp;&nbsp;&nbsp;&nbsp;"Ona mlada stažistkinja? Da, i ona."
<BR>&nbsp;&nbsp;&nbsp;&nbsp;&nbsp;"Ipak, moguće je da je u pitanju bila zavera. Bez vašeg učešća, dabome."
<BR>&nbsp;&nbsp;&nbsp;&nbsp;&nbsp;"Ne, Hari, u pitanju je bila mojoj grešci. Nipošto vam nisam smela dopustiti da sami odete na Gornju stranu. Moja je dužnost da vas zaštitim. Nikako ne mogu da prestanem da krivim sebe, zbog toga što ste se tamo izgubili."
<BR>&nbsp;&nbsp;&nbsp;&nbsp;&nbsp;"Ne, ne, čekajte", odvrati Seldon, odjednom se razdraživši. "Uopšte se nisam bio izgubio. Kakvo vi to mišljenje imate o meni?"
<BR>&nbsp;&nbsp;&nbsp;&nbsp;&nbsp;"Volela bih, onda, da čujem šta se zapravo dogodilo. Nije vas nigde bilo kada su ostali krenuli dole, i niste se vratili do stanice - čak ni u blizinu - sve dok se nije sasvim smračilo."
<BR>&nbsp;&nbsp;&nbsp;&nbsp;&nbsp;"Ali nije u tome stvar. Nisam se izgubio zbog toga što sam odlutao i što nisam umeo da pronađem put natrag. Rekao sam vam već da sam posumnjao da je u pitanju zavera, i imao sam sasvim dobre razloge za to. Nisam u suštini paranoik."
<BR>&nbsp;&nbsp;&nbsp;&nbsp;&nbsp;"Pa, onda, šta se zaista dogodilo?"
<BR>&nbsp;&nbsp;&nbsp;&nbsp;&nbsp;I Seldon joj sve redom ispriča. Uopšte mu nije bilo teško da se priseti svih pojedinosti; to ga je kao mora mučilo čitavog predhodnog dana.
<BR>&nbsp;&nbsp;&nbsp;&nbsp;&nbsp;Dors je namršteno slušala njegovu priču. "Ali to je nemoguće. Letelica? Jeste li sigurni u to?"
<BR>&nbsp;&nbsp;&nbsp;&nbsp;&nbsp;"Razume se da sam siguran. Mislite li da sam halucinirao?"
<BR>&nbsp;&nbsp;&nbsp;&nbsp;&nbsp;"Ali nezamislivo je da su carske snage tragale za vama. Nisu vas mogli uhapsiti tamo na Gornjoj strani, a da pri tom ne načine isti onakav nezamislivi metež kakav bi načinili da su uputili policijski odred da vas uhapse ovde, u krugu Univerziteta."
<BR>&nbsp;&nbsp;&nbsp;&nbsp;&nbsp;"Pa, u tom slučaju, kako vi tumačite čitavu stvar?"
<BR>&nbsp;&nbsp;&nbsp;&nbsp;&nbsp;"Nisam sigurna", odgovori Dors, "ali je moguće da posledice mog propusta da pođem s vama na Spoljnu stranu mogu biti i teže no što su prvobitno izgledale; jedino znam da će se Hamin grdno naljutiti na mene."
<BR>&nbsp;&nbsp;&nbsp;&nbsp;&nbsp;"Pa, u tom slučaj, nemojmo mu ništa reći", predloži Seldon. "Najzad, sve se okončalo kako valja."
<BR>&nbsp;&nbsp;&nbsp;&nbsp;&nbsp;"Moram mu reći", odvrati Dors namršteno. "Jer, ovo možda nije sve."
<BR>
<BR>&nbsp;&nbsp;&nbsp;&nbsp;&nbsp;30.
<BR>&nbsp;&nbsp;&nbsp;&nbsp;&nbsp;Te večeri Jenar Legen dođe da ih poseti. Bilo je to posle večere, i više puta je pogledao čas Dors, čas Seldona, kao da se pita šta bi rekao. Oboje su, međutim strpljivo čekali, ne želeći da mu ni u najmanjoj meri olakšaju položaj. Ni na jedno od njih dvoje nije baš ostavio snažan utisak kao majstor neobavezne konverzacije.
<BR>&nbsp;&nbsp;&nbsp;&nbsp;&nbsp;Na kraju se ipak obratio Seldonu. "Došao sam da vidim kako se osećate."
<BR>&nbsp;&nbsp;&nbsp;&nbsp;&nbsp;"Savršeno", odgovori Seldon, "osim što sam pomalo pospan. Dr Venabili mi reče da ću se, u vezi sa primenjenim postupkom, nekoliko dana osećati umornim, tako da sam sasvim siguran da ću dobiti priliku za neophodan odmor." On se nasmeši. "Istinu da vam kažem, to mi sasvim odgovara."
<BR>&nbsp;&nbsp;&nbsp;&nbsp;&nbsp;Legen duboko udahnu vazduh, izdahnu ga gotovo oklevajući, a onda, kao da s naporom istiskuje reči iz sebe, dodade: "Neću vas dugo zadržavati. Savršeno mi je jasno da vam je odmor preko potreban. Želim, međutim, da kažem da mi je žao što je do svega ovoga došlo. Nije trebalo - tako nemarno - da pretpostavim da ste se sami uputili dole. Budući da ste novajlija, trebalo je da se osetim odgovornijim za vas. Najzad, saglasio sam se da i vi pođete s nama tamo gore. Nadam se da će u vašem srcu biti... oproštaja za mene. Eto, to je sve što sam uistinu hteo da kažem."
<BR>&nbsp;&nbsp;&nbsp;&nbsp;&nbsp;Seldon zevnu, prekrivši nadlanicom usta. "Oprostite... Budući da je, kako se čini, sve ispalo dobro, ne bi trebalo da budemo zlopamtila. Na izvestan način, to baš i nije bila vaša greška. Pre svega nije trebalo ni da se udaljujem, a pored toga, ono što se dogodilo..."
<BR>&nbsp;&nbsp;&nbsp;&nbsp;&nbsp;Dors mu odjednom upadne u reč. "Hari, molim vas, dosta je bilo razgovora. Morate se malo odmoriti. Prepustite meni, da ja malo porazgovaram sa dr Legenom, pre no što nas napusti... Pre svega, Jenare, sasvim mi je jasno da te zabrinjava kakve posledice po tebe mogu da proisteknu iz ovog neželjenog događaja. Rekla sam ti već da neću ništa preduzimati, pod uslovom da se dr Seldon sasvim oporavi, bez ikakvih neprijatnih posledica. Po svemu sudeći, upravo se to i događa, te možeš biti bez brige - do daljeg. Međutim, želela bih nešto drugo da te pitam, i verujem da ćeš ovog puta biti spremniji za razgovor."
<BR>&nbsp;&nbsp;&nbsp;&nbsp;&nbsp;"Nastojaću, dr Venabili", složi se Legen kruto.
<BR>&nbsp;&nbsp;&nbsp;&nbsp;&nbsp;"Da li se išta nesvakidašnje dogodilo tokom vašeg boravka tamo na Spoljnoj strani?"
<BR>&nbsp;&nbsp;&nbsp;&nbsp;&nbsp;"I sama znaš da jeste. Izgubio sam dr Seldona, zbog čega sam ga upravo zamolio za izvinjenje."
<BR>&nbsp;&nbsp;&nbsp;&nbsp;&nbsp;"Očigledno, nisam to imala na umu. Da li se dogodilo još nešto?"
<BR>&nbsp;&nbsp;&nbsp;&nbsp;&nbsp;"Ne, ništa. Baš ništa."
<BR>&nbsp;&nbsp;&nbsp;&nbsp;&nbsp;Dors uputi pogled prema Seldonu, i ovaj se namršti. Činilo mu se da Dors nastoji da proveri njegovu priču, i da potvrdu za nju dobije iz jednog neutralnog izvora. Da li je zaista mislila da je tragalačka letelica bila tek puko uobraženje s njegove strane? On požele da se žestoko usprotivi, ali ga ona smiri kratkim pokretom ruke, kao da želi da spreči i samu pomisao da o tome nešto kaže. I on odustade, delom zbog toga što je ona tako želela, a delom stoga što mu se zaista prispavalo. Nadao se, samo, da će Legen uskoro otići.
<BR>&nbsp;&nbsp;&nbsp;&nbsp;&nbsp;"Jesi li sasvim siguran?" nastavi Dors sa ispitivanjem Legana. "Da li se, možda, pojavio neko dolazeći s one strane svodova?"
<BR>&nbsp;&nbsp;&nbsp;&nbsp;&nbsp;"Ne, naravno da nije. Ali oh..."
<BR>&nbsp;&nbsp;&nbsp;&nbsp;&nbsp;"Da, Jenare?"
<BR>&nbsp;&nbsp;&nbsp;&nbsp;&nbsp;"Bila je tamo i neka letelica."
<BR>&nbsp;&nbsp;&nbsp;&nbsp;&nbsp;"Nije li ti se to učinilo nimalo neobičnim?"
<BR>&nbsp;&nbsp;&nbsp;&nbsp;&nbsp;"Ne, naravno da nije."
<BR>&nbsp;&nbsp;&nbsp;&nbsp;&nbsp;"A zbog čega nije?"
<BR>&nbsp;&nbsp;&nbsp;&nbsp;&nbsp;"Ovo mi, Dors, sve više počinje da liči na unakrsno ispitivanje. I ne dopada mi se."
<BR>&nbsp;&nbsp;&nbsp;&nbsp;&nbsp;"Potpuno razumem tvoja osećanja, dr Legene, ali ova pitanja u neposrednoj su vezi sa neprijatnostima kroz koje je prošao dr Seldon. Moguće je, čak, da je čitava stvar znatno zamršenija no što ti se čini."
<BR>&nbsp;&nbsp;&nbsp;&nbsp;&nbsp;"U kom smislu?" Nešto novo pojavi se u tonu njegovog glasa. "Nameravaš li to da pokreneš neka nova pitanja, da zatražiš dodatna izvinjenja? U tom slučaju, moguće je da odlučim da je najbolje da se povučem."
<BR>&nbsp;&nbsp;&nbsp;&nbsp;&nbsp;"Slažem se, ali ne pre nego što mi objasniš kako to da ti se prisustvo jedne krstareće letelice nije učinilo ni najmanje neobičnim."
<BR>&nbsp;&nbsp;&nbsp;&nbsp;&nbsp;"Tako, draga moja gospođice, što popriličan broj meteoroloških stanica na Trantoru raspolaže vlastitim letelicama, pomoću kojih neposredno proučavaju oblake i gornje slojeve atmosfere. Mada, naša meteorološka stanica ne raspolaže vlastitom letelicom."
<BR>&nbsp;&nbsp;&nbsp;&nbsp;&nbsp;"Zbog čega? Koristila bi nam, zar ne?"
<BR>&nbsp;&nbsp;&nbsp;&nbsp;&nbsp;"Razume se da bi nam koristila. Ali mi se ne takmičimo ni sa kim, niti čuvamo svoje tajne. Mi otvoreno izveštavamo o svojim nalazima; očekujemo, s druge strane, da to i drugi čine. Stoga, sasvim je opravdano da biramo različita područja istraživanja, kao i da težimo specijalizaciji; bilo bi glupo duplirati napore. Novac i ljudski trud koji bismo utrošili na letelice mogli bi poslužiti za kupovinu mezonskih refraktometara; drugi će, opet, nabaviti letelice, i uštedeti na refraktorima. U stvari, sasvim je moguće da između pojedinih sektora postoji težnja za isticanjem, kao i surevnjivost, ali, ipak, nauka je jedina stvar koja nas drži na okupu. Pretpostavljam da ti je to bilo poznato", dodade on ironično.
<BR>&nbsp;&nbsp;&nbsp;&nbsp;&nbsp;"Svakako, ali nije li ipak prilično čudna podudarnost da neko pošalje tamo gore letelicu upravo onog dana kada ste i vi odlučili da odete do stanice?"
<BR>&nbsp;&nbsp;&nbsp;&nbsp;&nbsp;"Nema tu nikakve podudarnosti. Svima smo javili da ćemo toga dana poći da obavimo merenja, te je, sledstveno tome, i neka druga stanica, sasvim umesno, pošla od toga da bi i njena ekipa mogla obaviti istovremeno nefelometrijska merenja - oblaka, znaš. Tako dobijeni rezultati, međusobno upoređeni, mogli bi imati više smisla i biti korisniji nego rezultati proistekli iz samostalnih merenja."
<BR>&nbsp;&nbsp;&nbsp;&nbsp;&nbsp;"Znači, samo su vršili merenja?" oglasi se Seldon sanjivim glasom, ponovo zevnuvši.
<BR>&nbsp;&nbsp;&nbsp;&nbsp;&nbsp;"Nesumnjivo", odgovori Legen. "Kakav su drugi cilj mogli imati?"
<BR>&nbsp;&nbsp;&nbsp;&nbsp;&nbsp;Dors nekoliko puta zatrepta očima, što joj se redovno dešavalo kada je pokušavala da nešto smisli na brzinu. "To se čini sasvim uverljivim. Da li ti je poznato u čijem je vlasništvu pomenuta letelica?"
<BR>&nbsp;&nbsp;&nbsp;&nbsp;&nbsp;Legen kratko odmagnu glavom. "Dr Venabili, kako uopšte možeš misliti da bi mi to moglo biti poznato?"
<BR>&nbsp;&nbsp;&nbsp;&nbsp;&nbsp;"Pomislila sam da, možda, svaka meteorološka letelica nosi na sebi oznake stanice kojoj pripada."
<BR>&nbsp;&nbsp;&nbsp;&nbsp;&nbsp;"Svakako, ali znaš, nisam je baš pomno osmotrio. Imao sam svoja posla, kao što su i oni imali svoja. Kada bude stigao izveštaj, svakako ću saznati i kojoj je stanici pripadala."
<BR>&nbsp;&nbsp;&nbsp;&nbsp;&nbsp;"A šta ako izveštaj ne stigne?"
<BR>&nbsp;&nbsp;&nbsp;&nbsp;&nbsp;"Pa, u tom slučaju, pretpostavićemo da su im instrumenti zatajili. Znaš, to se povremeno događa." Desna mu se šaka stisnu u pesnicu. "Pa, je li to sve?"
<BR>&nbsp;&nbsp;&nbsp;&nbsp;&nbsp;"Samo trenutak. Šta misliš, odakle je letelica mogla doći?"
<BR>&nbsp;&nbsp;&nbsp;&nbsp;&nbsp;"Sa bilo koje stanice koja raspolaže letelicama. Za samo jedan dan jedna od takvih letelica može lako doći do nas sa bilo kog kraja planete."
<BR>&nbsp;&nbsp;&nbsp;&nbsp;&nbsp;"Ali odakle je najverovatnije mogla doći?"
<BR>&nbsp;&nbsp;&nbsp;&nbsp;&nbsp;"Teško je to reći: iz Hestelonije, Vaja, Zigoreta, Severnog Damijana. Jedno od ta četiri mesta čini mi se najverovatnijim, mada je sasvim moguće da je došla i iz nekog od najmanje četrdesetak drugih mesta."
<BR>&nbsp;&nbsp;&nbsp;&nbsp;&nbsp;"Samo još jedno pitanje. Kada si javio, Lenare, da će tvoja grupa poći na Gornju stranu, da li si, nekim slučajem, pomenuo i da će jedan matematičar, dr Hari Seldon, poći zajedno sa vama?"
<BR>&nbsp;&nbsp;&nbsp;&nbsp;&nbsp;Izgled po svemu sudeći dubokog i iskrenog iznenađenja pojavi se na Legenovom licu, da bi, trenutak potom, poprimio prisenak prezira. "Zbog čega bih saopštavao imena? Od kakvog bi to interesa moglo biti za bilo koga?"
<BR>&nbsp;&nbsp;&nbsp;&nbsp;&nbsp;"U redu je, onda", zaključi Dors. "Iskreno rečeno, stvar je u tome što je i dr Seldon ugledao letelicu i što ga je njena pojava ozbiljno uznemirila. Ni samoj mi nije jasno zbog čega, ali po svemu sudeći, u pogledu toga ni njegovo sećanje nije baš sasvim pouzdano. U stvari, nastojao je da se skloni od nje, izgubio se, i nije ni pomišljao - možda se, u stvari, nije ni usudio - da se vrati u stanicu pre no što počne da se spušta sumrak, a kada je pala noć nije više uspeo da nađe put do nje. Razume se, tebe zbog toga niko ne može kriviti, pa predlažem da svi zajedno zaboravimo na čitavu stvar. Slažeš li se?"
<BR>&nbsp;&nbsp;&nbsp;&nbsp;&nbsp;"Slažem se!" prihvati Legen. "Zbogom!" Okrenuo se i udaljio. Kada je Legen izišao Dors ustade, skinu pažljivo papuče sa Seldonovih nogu, ispravi ga u postelji i pokri ga. Sve to vreme on je, naravno, čvrsto spavao.
<BR>&nbsp;&nbsp;&nbsp;&nbsp;&nbsp;Dors potom sede i zamisli se. Koliko je od onoga što joj je Legen rekao bilo istinito, i koliko je još toga, možda, ostalo skriveno iza njegovih reči? Ni na jedno od tih pitanja nije imala nikakav odgovor.
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
