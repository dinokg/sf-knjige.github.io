<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>12.
<P>&nbsp;&nbsp;&nbsp;&nbsp;&nbsp;"Ti si vlasnik ovog vozila?" Geja Džeruša je stajala pored letilice na gatu; njen dah se pretvarao u inje u ledenom noćnom vazduhu. Obilatim mrštenjem pokazivala je svoje neraspoloženje krupnom čoveku koji se naslonio i nalaktio na letilicu sa istim onim lažnim samopouzdanjem koje su teh-krijumčari maločas u krčmi pokazali. Gundalinu je stajao pored nje; dizao se na prste pa na pete čizama, jedva kontrolišući svoje osećanje uskraćenosti.
<BR>&nbsp;&nbsp;&nbsp;&nbsp;&nbsp;"Jesam vlasnik, a jasno je i da imam savršeno pravo da to budem." Glas mu je bio promukao - kao kad gaziš po šljunku. Naglim pokretom ruke pokazao je prema svom licu. I u tom slabom svetlu jasno se videlo da nije sa Tijamata - verovatno je sa Cie-Pana, nagađala je Džeruša, ili možda sa Četvrte. "Nisi valjda doletela čak sa Karbankla da mi napišeš kaznu za nepropisno parkiranje, inspektorko?"
<BR>&nbsp;&nbsp;&nbsp;&nbsp;&nbsp;Džeruša je napravila nekakvu grimasu; koristila je ljutnju da sakrije osećanje nelagodnosti koje je bilo u njoj. Ruke je držala čvrsto prekrštene na grudima, preko teškog kaputa, ali tako da ne opterećuje desnicu, koju je ona cura u gostionici udarila kriglom. Njena desna podlaktica bila je belo užarena zvezda, koja je furiozno plamsala u središtu uzdrhtale vaseljene njenog tela; bol je bio tako jak da joj se povraćalo od njega, i samo je zahvaljujući intenzitetu svog gneva zadržavala jasnoću uma. Jedna baba i nekoliko mangupa napravili su budalu od nje; a što je najgore, iznutra ju je grickala sumnja da su u tome uspeli samo zato što je ona i sama želela da uspeju. Do pakla, njen posao je da sprovodi zakon, pa i primenom sile, a ne da popravlja zakon kako se njoj svidi! E, bar ovaj jedan se nije izvukao. "Ne, građanine Ngenet, došli smo da te optužimo za pokušaj kupovine robe koja je pod zabranom uvoza."
<BR>&nbsp;&nbsp;&nbsp;&nbsp;&nbsp;Njegovo lice bilo je slika iznenađenog negodovanja. Ej, Bogovi, Bogovi, šta bih dala da vidim kako jednom, bar jednom, jedan od njih diže ruke i kaže "Priznajem, kriv sam!"
<BR>&nbsp;&nbsp;&nbsp;&nbsp;&nbsp;"Zanimalo bi me na osnovu kog dokaznog materijala izričeš takvu optužbu. Nećete naći ni..."
<BR>&nbsp;&nbsp;&nbsp;&nbsp;&nbsp;"Znam da nećemo. Nisi imao vremena da sklopiš pogodbu sa njima. Ali, viđen si u prisustvu jedne van-tijamatovske osobe koja nam je pobegla."
<BR>&nbsp;&nbsp;&nbsp;&nbsp;&nbsp;"O čemu je tu reč?"
<BR>&nbsp;&nbsp;&nbsp;&nbsp;&nbsp;Mogla je, maltene, da poveruje da on to ne zna. "Ženska, oko sedamnaest standardnih godina, blede kose i kože."
<BR>&nbsp;&nbsp;&nbsp;&nbsp;&nbsp;"To nije krijumčarka!" Ngenet se ljutito odgurnuo od letećeg brodića.
<BR>&nbsp;&nbsp;&nbsp;&nbsp;&nbsp;"Bila je s njima kad smo pošli da ih pohapsimo", reče Gundalinu. "Udarila je inspektorku i pobegla sa njima."
<BR>&nbsp;&nbsp;&nbsp;&nbsp;&nbsp;"To je jedna Letnjakinja sa Nizvetrinskih ostrva, zove se Luna Svetlohodna. Dovezao sam je ovamo i ostavio je u krčmi zato što..." Zaćutao je; Geja Džeruša se zapitala šta se to plašio da kaže. "Ona ne bi mogla znati ništa o tome."
<BR>&nbsp;&nbsp;&nbsp;&nbsp;&nbsp;"Onda što im je pomogla da pobegnu?"
<BR>&nbsp;&nbsp;&nbsp;&nbsp;&nbsp;"A šta bi ti, do vraga, radila, da si danas došla iz teritorija Leta, i da dvoje stranaca ulete i mašu pištoljima prema tebi?" Načinio je dva uznemirena koraka između njih. "Šta bi, za ime hiljadu bogova, pomislila, da si na njenom mestu? Niste joj ništa učinili - ?"
<BR>&nbsp;&nbsp;&nbsp;&nbsp;&nbsp;Džeruša načini novu grimasu, ali je izvi u osmeh. "Pitaj obratno." Zapitala se, sa nešto više interesovanja, zašto on pokušava da zaštiti tu devojku. Ljubavnicu?
<BR>&nbsp;&nbsp;&nbsp;&nbsp;&nbsp;"Rekla si da su svi pobegli?"
<BR>&nbsp;&nbsp;&nbsp;&nbsp;&nbsp;Gundalinu se kiselo nasmejao. "Za čoveka koji ne zna ništa, prokleto si zainteresovan za noćašnje događaje."
<BR>&nbsp;&nbsp;&nbsp;&nbsp;&nbsp;Ngenet nije obraćao pažnju na njega; čekao je.
<BR>&nbsp;&nbsp;&nbsp;&nbsp;&nbsp;"Svi su pobegli. Njihova letilica je napustila tijamatski prostor neoštećena." Geja Džeruša vide da se izraz na njegovom licu menja u nešto što nije olakšanje.
<BR>&nbsp;&nbsp;&nbsp;&nbsp;&nbsp;"Svi? Hoćeš reći, i ona s njima?" Reči su silazile sa njegovog jezika kao da su, za njega, sve tuđinske.
<BR>&nbsp;&nbsp;&nbsp;&nbsp;&nbsp;"Baš tako." Klimnula je glavom, stegla drugom rukom lakat ozleđene, pritiskajući i umrtvljujući nervne puteve. "Odveli su je. Ti pokušavaš da me ubediš da je ona zaista bila nedužna meštanka slučajno u prolazu ovuda?"
<BR>&nbsp;&nbsp;&nbsp;&nbsp;&nbsp;Ngenet se okrete na drugu stranu, udari pesnicom, u rukavici, po vetrobranskom staklu koje je bilo oivičeno mraznim šarama. "Ja sam kriv..."
<BR>&nbsp;&nbsp;&nbsp;&nbsp;&nbsp;I ja. Da smo ih zadržali, njoj ništa ne bi bilo. Tako to ide, kad se upustiš u pokušaje menjanja zakona. Džeruša opsova vrlo tiho.
<BR>&nbsp;&nbsp;&nbsp;&nbsp;&nbsp;"A šta je ona bila tebi, građanine Ngenet?" upita Gundalinu. "Ne samo nepoznata osoba u prolazu." To nije bilo pitanje.
<BR>&nbsp;&nbsp;&nbsp;&nbsp;&nbsp;"Ona je sibila." Okrenuo je pogled opet ka njima. "Sad nije važno da li ćete vi to znati."
<BR>&nbsp;&nbsp;&nbsp;&nbsp;&nbsp;Džeruša je podigla obrve. "Sibila?" Vetar iz zaliva Šotouver dohvatio ju je ledenim kandžama. "Zašto - zašto bi to nama bilo važno?"
<BR>&nbsp;&nbsp;&nbsp;&nbsp;&nbsp;"Ma, hajde, inspektorko." Njegov glas bio je gorak koliko i taj vetar leden.
<BR>&nbsp;&nbsp;&nbsp;&nbsp;&nbsp;"Mi smo policija. Sprovodimo zakon" - laži, mala, samo laži - "a zakon štiti sibile, čak i na Tijamatu."
<BR>&nbsp;&nbsp;&nbsp;&nbsp;&nbsp;"Kao i mere? Kao što štiti čitav ovaj svet od napretka?"
<BR>&nbsp;&nbsp;&nbsp;&nbsp;&nbsp;Videla je da se Gundalinu ukrutio kao lovački pas koji je nanjušio plen. "Koliko dugo već živiš u ovdašnjim zabačenim područjima, građanine Ngenet?"
<BR>&nbsp;&nbsp;&nbsp;&nbsp;&nbsp;"Od rođenja", reče on, sa nekom vrstom ponosa. "Kao i moj otac, i moj deda... Ovo je moj rodni svet."
<BR>&nbsp;&nbsp;&nbsp;&nbsp;&nbsp;"I ne dopada ti se kako mi njime upravljamo?" Gundalinu je to pretvorio u izazivačku rečenicu, svađalačku.
<BR>&nbsp;&nbsp;&nbsp;&nbsp;&nbsp;"Dabome da mi se ne dopada! Pokušavate da zadavite budućnost ove planete, dozvoljavate da crv kao što je Starbak briše čizme sa vama, a za to vreme da masovno ubija nedužna stvorenja, samo zbog prohteva nekolicine odvratno bogatih kopilana koji nameravaju da žive večno. Terate sprdnju sa 'zakonom' i 'pravdom'..."
<BR>&nbsp;&nbsp;&nbsp;&nbsp;&nbsp;"Kao i ti, građanine." Gundalinu je stupio napred; videla je šta je sve dospelo u završne položaje i zabravilo se, u njegovoj glavi. "Inspektorko, čini se da je ovaj čovek umešan u kriminalne aktivnosti ozbiljnije od krijumčarenja. Mislim da treba da ga povedemo u grad..."
<BR>&nbsp;&nbsp;&nbsp;&nbsp;&nbsp;"I podignemo optužbu, koju? Da se ponašao kao nadmena budala?" Odmahnula je glavom. "Nemamo dokaze koji bi opravdali privođenje."
<BR>&nbsp;&nbsp;&nbsp;&nbsp;&nbsp;"Ali on je..." Gundalinu je odmahnuo rukom i nehotice zakačio Džerušu po ruci.
<BR>&nbsp;&nbsp;&nbsp;&nbsp;&nbsp;"Do vraga, naredniče, ja kažem da ga puštamo da ide!" Izgubila je iz vida njegovo iznenađeno lice, zaklonjeno kišom zvezdica koje je videla od bola. Žmirnula je i opet se usredsredila na Ngeneta. "Ali to ne znači da te puštam sasvim, Ngenet. Tvoje prisustvo ovde, i tvoj stav, dovoljno su sporni, da opravdavaju moj sledeći postupak: oduzimam ti dozvolu da voziš ovu letilicu. I zaplenjujem je. Mi ćemo je odvesti do grada." Mlazić znoja curio je niz njenu slepoočnicu, goruće leden.
<BR>&nbsp;&nbsp;&nbsp;&nbsp;&nbsp;"Ne možete to!" Ngenet se uspravio i istim pokretom odmakao od vrata letilice; stao je tako, da se sad nadnosio nad nju. "Ja sam državljanin Hegemonije..."
<BR>&nbsp;&nbsp;&nbsp;&nbsp;&nbsp;"I zato moraš da izvršavaš moja naređenja." Digla je glavu i uzvratila mu pogledom jednako besnim. "A po slobodnoj volji opredelio si se da budeš i državljanin Tijamata. Pa, ako to želiš, onda treba i da živiš kao Tijamatovac."
<BR>&nbsp;&nbsp;&nbsp;&nbsp;&nbsp;"Kako da upravljam mojom plantažom?"
<BR>&nbsp;&nbsp;&nbsp;&nbsp;&nbsp;"Kao i ma koji drugi Zimac. Upotrebljavaj brod, sarađuj sa trgovcima. Postići ćeš solidan uspeh, ako je to zaista sve za šta ti je letilica bila potrebna... Ili možda hoćeš, umesto toga, da pođeš u Karbankl sa nama, a tvoja plantaža da se elektronski pretraži, da se vidi imaš li ikakvu skrivenu krijumčarenu robu?" Posmatrala ga je kako se bori da ne kaže ništa, i bila je zadovoljna.
<BR>&nbsp;&nbsp;&nbsp;&nbsp;&nbsp;"U redu. Nosite vozilo. Ali prvo da iznesem moje stvari."
<BR>&nbsp;&nbsp;&nbsp;&nbsp;&nbsp;"To neće biti potrebno."
<BR>&nbsp;&nbsp;&nbsp;&nbsp;&nbsp;Pogledao ju je.
<BR>&nbsp;&nbsp;&nbsp;&nbsp;&nbsp;"Odbaciću te do tvoje plantaže pre nego što odvezem letilicu u Karbankl... Bi-Zi, ti vozi patrolna kući."
<BR>&nbsp;&nbsp;&nbsp;&nbsp;&nbsp;Gundalinu je klimnuo glavom; ona vide da se tim pokretom rastresa i deo njegovog razočaranja. "Da letim u tandemu sa tobom, inspektorko?"
<BR>&nbsp;&nbsp;&nbsp;&nbsp;&nbsp;"Ne. Ne verujem da će građanin Ngenet učiniti išta glupo. On na mene ne ostavlja impresiju da je glup čovek."
<BR>&nbsp;&nbsp;&nbsp;&nbsp;&nbsp;Ngenet načini neki zvuk koji nije bio baš pravi smeh.
<BR>&nbsp;&nbsp;&nbsp;&nbsp;&nbsp;"Mogli bismo krenuti." Mahnula je glavom prema patrolnim kolima, sumorno. Biće to dugo putovanje.
<BR>&nbsp;&nbsp;&nbsp;&nbsp;&nbsp;"Dobro. Vidimo se u Karbanklu, inspektorko." Gundalinu je salutirao i pošao.
<BR>&nbsp;&nbsp;&nbsp;&nbsp;&nbsp;Posmatrala je njegov ulazak u patrolna kola, i kako se dižu sa kamenog pločnika gata. Nebo se opet naoblačivalo; ona zadrhta jače. Karbankl bar ima centralno grejanje... odjednom je čeznula za dodirom toplog vetra mirisnog od cveća silife, za beskrajnim letnjim popodnevom njenog detinjstva na planeti Novosklon, ili Njuhejven, kako su je zvali. "Pa, građanine Ngenet..."
<BR>&nbsp;&nbsp;&nbsp;&nbsp;&nbsp;Ngenet je pružio ruku i njegova šaka se sklopila tačno oko njene povređene podlaktice, blago ali i čvrsto. Jauknula je, ukrućujući se od iznenađenja i iznenadne uzbunjenosti.
<BR>&nbsp;&nbsp;&nbsp;&nbsp;&nbsp;"A-ha." Digao je drugu šaku, gestom upozorenja. Pustio je njenu ruku i rekao: "Samo sam hteo da budem siguran. Ta Letnja cura te je povredila, inspektorko. Možda bi bilo dobro da mi dopustiš da to pogledam."
<BR>&nbsp;&nbsp;&nbsp;&nbsp;&nbsp;"Ma, nije to ništa. Upadaj." Sklonila je pogled od njega, stežući vilice.
<BR>&nbsp;&nbsp;&nbsp;&nbsp;&nbsp;Slegnuo je ramenima. "Slobodno budi mučenica, ako si za to raspoložena. Ali to me ne impresionira. Kao što si rekla, nisam glup čovek."
<BR>&nbsp;&nbsp;&nbsp;&nbsp;&nbsp;Uzvratila mu je pogled. "Radije ću da sačekam da odem kod doktora na kosmodromu."
<BR>&nbsp;&nbsp;&nbsp;&nbsp;&nbsp;"Ja sam kvalifikovani bolničar." Okrenuo se, pritisnuo šaku na jednu ploču koja je sačinjavala deo bočne strane letilice. Ploča se pomače, otvarajući jednu pregradu. Na slaboj svetlosti Džeruša nije videla šta je unutra. On je iz pregrade izvadio jednu torbu tamne boje, stavio je na tlo i otvorio. "Naravno" - digao je pogled osmehujući se ironično - "ti bi verovatno rekla da sam veterinar. Ali, dijagnostički alat je isti."
<BR>&nbsp;&nbsp;&nbsp;&nbsp;&nbsp;Namrštila se malo, ne razumevajući, ali je dozvolila da je on uzme za ruku i da pređe skenerom duž cele podlaktice.
<BR>&nbsp;&nbsp;&nbsp;&nbsp;&nbsp;"Hm." Pustio je njenu ruku. "Žbica je napukla. Staviću privremenu udlagu i daću ti nešto da bol popusti."
<BR>&nbsp;&nbsp;&nbsp;&nbsp;&nbsp;Stajala je ćutke dok je on nameštao i učvršćivao krutu cev udlage oko njene podlaktice. Pritisnuo je jedno malo, sunđerasto jastuče u dlan njene ruke bez rukavice; osetila je kako blaženo ništavilo gasi plamenove duž njene ruke, odahnula. "Hvala." Gledala je kako vraća torbu na mesto i zapitala se iznenada da li on nju vidi kao žensku koju je lako pridobiti. "Ti znaš da ovo neće promeniti moje stavove o ma čemu, Ngenet."
<BR>&nbsp;&nbsp;&nbsp;&nbsp;&nbsp;Sklopio je opet tu pregradu i rekao odbojno: "Nisam to ni očekivao. Posredno sam kriv za tvoju povredu; a to mi se ne dopada. Osim toga..." suočio se opet s njom, "valjda ti nešto i dugujem."
<BR>&nbsp;&nbsp;&nbsp;&nbsp;&nbsp;"Za šta?"
<BR>&nbsp;&nbsp;&nbsp;&nbsp;&nbsp;"Za to što si mi dala da odaberem manje od dva zla. Da je bilo kako je hteo onaj preterano revnosni narednik, mogao sam još da budem i proteran."
<BR>&nbsp;&nbsp;&nbsp;&nbsp;&nbsp;Osmehnula se slabo. "Ne ako nemaš šta da kriješ."
<BR>&nbsp;&nbsp;&nbsp;&nbsp;&nbsp;"Postoji li među nama iko ko zaista nema šta da krije, inspektorko Pala-Tion?" Oslobodio je bravu na vratima letilice. Posmatrao je Džerušu sa jednako slabim osmehom. "Ti, na primer?"
<BR>&nbsp;&nbsp;&nbsp;&nbsp;&nbsp;Obišla je oko letilice, sačekala da on otvori i ona druga vrata, ušla i smestila se pažljivo. "Imala - nemala, ti si poslednji koji će to znati, Ngenet." Pritegla je kaiševe preko sebe, jednom rukom.
<BR>&nbsp;&nbsp;&nbsp;&nbsp;&nbsp;Nije rekao ništa, ali je nastavio da se smeška dok je uključivao energetsku jedinicu. Odjednom nije bila tako sigurna da će Ngenet biti poslednji koji će znati.
</P></TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
