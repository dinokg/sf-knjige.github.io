<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>46.
<P>&nbsp;&nbsp;&nbsp;&nbsp;&nbsp;Džeruša se nagnu napred, preko radnog stola dežurnog oficira, istežući vrat, da bolje vidi odvođenje doktora K'sunha i njegovih saučesnika, nesuđenih počinitelja genocida, u zatvorski deo zgrade. Osveto slatka! U njenom osmehu nije bilo ničeg slatkog. Arienrodinu zaveru je razbila u zadnji čas; pošto nije mogla uhapsiti Arienrod samu, nahuškala je Letnjake na nju, a oni će je bezbedno čuvati do trenutka egzekucije. Možda ipak ima i nešto pravde u vaseljeni. "Zvezdošetna!"
<BR>&nbsp;&nbsp;&nbsp;&nbsp;&nbsp;Tor Zvezdošetna je pogleda kroz sve razređeniji zastor plavih uniformi koji su sami sebi čestitali; sedela je i pila jak čaj, pod Poluksovim budnim pogledom. Sad ustade sa klupe, priđe odlučnim koracima kroz grupu patrolaša, do tog stola. Džerušu je zabavljao i zanimao prizor tog dolaska. Torin pripijeni 'omotač za telo' je mnogo više otkrivao, nego skrivao njeno zdepasto telo; hodala je kao radnica sa dokova, nimalo ne mareći za poglede okolnih muškaraca. Kroz razmazanu šminku izranjalo je jedno obično, pragmatično lice; kosa mišje boje bila joj je grubo prekraćena na visini ušiju. Bogovi božji, pa tu, unutra, postoji jedno ljudsko biće. Džeruša se najednom seti da je jedan od muškaraca maločas odvedenih bio, po svemu sudeći, zaljubljen u to ljudsko biće. Zašto ne može dobro biti dobro, a zlo biti zlo... Zašto bar jednom ne može sve biti jednostavno? Muka mi je više od sivog. Ona otrese te misli sa sebe; ta žena joj je prišla. "Kako si?"
<BR>&nbsp;&nbsp;&nbsp;&nbsp;&nbsp;Tor slegnu ramenima, izgubi jedan nabor tkanine, pa ga opet navuče sebi na rame. "Valjda dobro. Mislim, ako se ima u vidu..." Pogleda ka prolazu koji je vodio ka zatvorskom delu zgrade.
<BR>&nbsp;&nbsp;&nbsp;&nbsp;&nbsp;"Dovoljno dobro da snimimo tvoje svedočenje?"
<BR>&nbsp;&nbsp;&nbsp;&nbsp;&nbsp;"A, sigurno." Tor uzdahnu. "Reklo bi se da neću moći lično da prisustvujem suđenju, a?" Podboči se pesnicama o kukove.
<BR>&nbsp;&nbsp;&nbsp;&nbsp;&nbsp;Suđenje će morati da bude na nekom drugom svetu. Džeruša se osmehnu, shvatajući tu ironiju. "Smatraj da, u tom smislu, imaš sreće. Dr K'sunh ima mnogo prijatelja i svi su tamo." Pokaza ka tavanici. Tor iskrivi lice. "Kad mi odemo sa Tijamata, bar ćeš biti bezbedna od njih. Tvoj iskaz će im naneti jednaku štetu kao i da si lično prisutna, pod uslovom da se snimi kako treba, oko čega ću se ja prokleto dobro potruditi, budi sigurna. Nadam se da ćemo moći da uvučemo i Izvora. Ako..." Zaćuta, jer u je u policijsku zgradu ulazila nova grupa nepoznatih ljudi. Ne, ne nepoznatih. Džeruša ustade, zagleda se, vide da i svi ostali zure.
<BR>&nbsp;&nbsp;&nbsp;&nbsp;&nbsp;"Pa... ej..."
<BR>&nbsp;&nbsp;&nbsp;&nbsp;&nbsp;"Arienrod?"
<BR>&nbsp;&nbsp;&nbsp;&nbsp;&nbsp;"Luno!" začu Džeruša svoj uzvik, začu kako odmah za njom i Tor uzvikuje to isto; nije bilo vremena za čuđenje. Vide iza devojke dvojicu robusnih Letnjaka, koji su nosili Gundalinuovo telo. "E jebi ga...!"
<BR>&nbsp;&nbsp;&nbsp;&nbsp;&nbsp;Luna je oklevala, videći da Džeruša izlazi iza stola dežurnog oficira i da nekoliko policajaca sa raznih strana polazi ka njoj.
<BR>&nbsp;&nbsp;&nbsp;&nbsp;&nbsp;"Ko je ovo?"
<BR>&nbsp;&nbsp;&nbsp;&nbsp;&nbsp;"Gundalinu!"
<BR>&nbsp;&nbsp;&nbsp;&nbsp;&nbsp;"Pa ja sam mislio da je on..."
<BR>&nbsp;&nbsp;&nbsp;&nbsp;&nbsp;"Je li mrtav?" Džeruša dohvati Lunu za rame, gubeći svaku tačku gledišta.
<BR>&nbsp;&nbsp;&nbsp;&nbsp;&nbsp;"Nije!" Džeruša, okrećući devojku ka sebi, vide na njenom licu veliku zabrinutost i ispusti je, iznenađeno. "Ali je bolestan, treba mu lekar." Lunina ruka pođe ka Gundalinuu, ali, nekako, ne uspe baš da ga dodirne.
<BR>&nbsp;&nbsp;&nbsp;&nbsp;&nbsp;"To ti nije bilo mnogo važno pre dva dana, a?" Džeruša pogleda pored Lune, vide kako mlitavo visi Gundalinuova glava, vide njegove sklopljene oči, znojavo, mršavo lice. Pokretima je pokazala dvojici svojih ljudi da preuzmu Gundalinua od Letnjaka. "U med-centar s njim; hitno. I to pažljivo, do vraga! On mi vredi više od dijamanata."
<BR>&nbsp;&nbsp;&nbsp;&nbsp;&nbsp;Odnesoše ga, pažljivo. Dvojica Letnjaka klimnuše glavom Luni, maltene se klanjajući, i iziđoše na ulicu. Luna nije pošla za njima, već ih je samo, kao i Gundalinua, ispratila pogledom. Na sebi je imala dugu zlatnu haljinu koju je nekako, negde, uspela da nabavi; čak i sada, kad joj je lice bilo uokvireno raščupanom kosom, njena sličnost sa Arienrod bila je zapanjujuća.
<BR>&nbsp;&nbsp;&nbsp;&nbsp;&nbsp;"A ti, Svetlohodna, ti si još uhapšena, ako se sećaš." Bogovi, ovo je previše za jedan dan. Diže ruku, pozivajući još jednog policajca.
<BR>&nbsp;&nbsp;&nbsp;&nbsp;&nbsp;Luna načini grimasu. "Nisam te zaboravila, komandantkinjo. Bi-Zi... inspektor Gundalinu... ja sam mu pobegla. On me je ponovo našao. Upravo me je privodio u stanicu, a onda je pao u nesvest." Sve je to izgovorila ne trepnvši nijednom.
<BR>&nbsp;&nbsp;&nbsp;&nbsp;&nbsp;"Ma šta mi reče?", kaza Džeruša vrlo tiho, vadeći lisice iz pojasa. "To je najžešće sranje koje sam ikada čula. Međutim, opredeliću se da poverujem, za Gundalinuovo dobro." Vide devojčino obeleženo grlo, seti se najednom da je to sibila. Gunđajući, vrati lisice na mesto, iza opasača. "Pretpostavljam da lisice nisu potrebne, sibilo. Ali ti nisi došla ovde da bi mi ispričala o Gundalinuu. Zašto si, pakla mu, došla?"
<BR>&nbsp;&nbsp;&nbsp;&nbsp;&nbsp;Luna se nasmeši kratko, ironično; taj izraz, koji je na njenom licu izgledao nepripadajuće, brzo nestade. "Došla sam zato što Kraljica hoće da izazove kugu da bi pobila sve Letnjake u gradu, a ja znam i ko će biti izvršilac."
<BR>&nbsp;&nbsp;&nbsp;&nbsp;&nbsp;"Zakasnila si." Džeruša je ovo propratila širokim osmehom samozadovoljnog trijumfa; smešila se sve dok nije primetila Luninu reakciju. "Ne - hoću reći, već smo to zaustavili. Uhapsili smo odgovorne i sad su kod nas, kao trajni gosti." Pokaza rukom ka zatvorskom krilu, rastapajući se u toplini osmeha Fortune.
<BR>&nbsp;&nbsp;&nbsp;&nbsp;&nbsp;"Već? Gotovo? Nisu...?" Luna pogleda ka ulazu u zgradu, zatim opet ka Džeruši, sva jadna, shvatajući da je žrtvovala svoju slobodu nizašta.
<BR>&nbsp;&nbsp;&nbsp;&nbsp;&nbsp;"Nisu. Letnjaci su bezbedni. Arienrod je pretrpela neuspeh, i sad se nalazi u kućnom pritvoru. Neće izmaći vašoj Thalasi." Jedan policajac joj je, u prolazu, čestitao; Džeruša mu klimnu glavom.
<BR>&nbsp;&nbsp;&nbsp;&nbsp;&nbsp;Lunino lice se trzalo kao da ni sama ne zna šta da oseća, kao da postoje neki slojevi znanja dublji nego što ona može dopreti. "Kako... uh... kako si saznala?" upita najzad, sa umornom rezignacijom.
<BR>&nbsp;&nbsp;&nbsp;&nbsp;&nbsp;"Slučajno; imala sam nehotičnu saradnju od strane..." Okrete se i pokaza rukom Tor Zvezdošetnu, koja je dotad stajala iza njenih leđa i prisluškivala.
<BR>&nbsp;&nbsp;&nbsp;&nbsp;&nbsp;"Ćao mala", reče Tor dižući šaku na pozdrav. Luna žmirnu, prepoznajući je. "Polukse! Ovamo da si došao."
<BR>&nbsp;&nbsp;&nbsp;&nbsp;&nbsp;"Persefono?" Luna se napola namršti videći Torino lice bez nadodatog 'šljašta', ne baš sasvim sigurna ko je to. Skrete pogled ka pol-robotu koji im se približavao.
<BR>&nbsp;&nbsp;&nbsp;&nbsp;&nbsp;"Zbog čega je uhapšena?" upita Tor, trzajući palcem ka Luni, pomalo uvređeno, možda preterano impresionirana svojom ulogom glavnog svedoka. "Nije protiv zakona glumiti Kraljicu, je l' tako? Bar ne protiv vaših zakona."
<BR>&nbsp;&nbsp;&nbsp;&nbsp;&nbsp;"Zavisi sa koliko uspeha glumiš", reče Džeruša. Prebaci težinu s noge na nogu. "Vas dve se znate?"
<BR>&nbsp;&nbsp;&nbsp;&nbsp;&nbsp;"Od danas. A to čoveku izgleda kao večnost." Tor pokuša, sa dosta truda, da se osmehne. "Poli, vidi šta je napravila od tvoje frizure... Dakle, rođako, šta se desilo? Nađe li ga? Izvuče li ga iz Palate? Vide li Kraljicu - i ona tebe?"
<BR>&nbsp;&nbsp;&nbsp;&nbsp;&nbsp;"Šta, bila si u Palati?" upita Džeruša. Providni zid službene optužbe opet pretvori ovu devojku u uhapšenicu. "Da se sretneš sa Kraljicom..."
<BR>&nbsp;&nbsp;&nbsp;&nbsp;&nbsp;Luna oseti tu promenu; obuze je novi prkos. "Da nađem mog rođaka!" Sva zajapurena u licu, pogleda Tor i klimnu glavom. "Ti znaš... ko sam, zar ne, komandante?" Opet usmeri svoju pažnju na Džerušu.
<BR>&nbsp;&nbsp;&nbsp;&nbsp;&nbsp;Džeruša klimnu glavom, ostajući, duhom, još i sad na izvesnoj udaljenosti. "Već odavno znam." Tor je, pored nje, gledala prazno.
<BR>&nbsp;&nbsp;&nbsp;&nbsp;&nbsp;"Svako je znao, samo ja ne", progunđa Luna gorko. "Ja sam saznala poslednja."
<BR>&nbsp;&nbsp;&nbsp;&nbsp;&nbsp;"Ja ne znam ni sad", reče Tor.
<BR>&nbsp;&nbsp;&nbsp;&nbsp;&nbsp;"Rek'o ti Gundalinu?"
<BR>&nbsp;&nbsp;&nbsp;&nbsp;&nbsp;"Ne. Arienrod." Luna uvrte jedan dugi pramen kose.
<BR>&nbsp;&nbsp;&nbsp;&nbsp;&nbsp;Džeruša se trže. "Videla si se s njom?"
<BR>&nbsp;&nbsp;&nbsp;&nbsp;&nbsp;"Da", gotovo šapatom. "Htela je da s njom delim... sve. Čak i Ukresa." Luna opet pocrvene; od gneva, ne od stida. "Htela je da zaboravim da sam verena za njega; i da sam Letnja; i sibila. A kad sam odbila, pokušala je da me ubije." Ogorčenje se pojača za jedan stepen. Džeruša se namršti, sve dublje iznenađena. Luna protrlja oči, zanjiha se; Džeruši pade na um kroz šta je sve ona prošla i koliki deo toga je bio za Gundalinuovo dobro.
<BR>&nbsp;&nbsp;&nbsp;&nbsp;&nbsp;"Sedi. Poluks, donesi nam čaja." Džeruša pokaza stražaru, koji je čekao, da ode, a Lunu dotače po laktu i uputi je ka jednoj klupi koja se pružala duž zida. Luna je pogleda iznenađeno; i sama Džeruša se iznenadi kako je postupila. Poluks poslušno ode putanjama službene aktivnosti. Tor uključi i sebe u ostatak tog poziva i dobaci za njim: "A i meni još jednu rundu, Poli."
<BR>&nbsp;&nbsp;&nbsp;&nbsp;&nbsp;"Kažeš, Arienrod pokušala da te likvidira?" reče Džeruša sedajući.
<BR>&nbsp;&nbsp;&nbsp;&nbsp;&nbsp;Luna se sruči u sedište, na izvesnoj udaljenosti od nje; a Tor se fluidno raširi po kraju klupe. "Rekla je plemićima da sam sibila, a oni su pokušali da me bace u Jamu."
<BR>&nbsp;&nbsp;&nbsp;&nbsp;&nbsp;Tor sede uspravno, zanemela - bar jednom.
<BR>&nbsp;&nbsp;&nbsp;&nbsp;&nbsp;"Njenu rođenu klonku?" Još dok je to izgovarala, Džeruša oseti kako njena neverica bledi. Da, to je ona Arienrod koju poznajem. Uništiti svakog protivnika.
<BR>&nbsp;&nbsp;&nbsp;&nbsp;&nbsp;"Ja nisam Arienrod!" Lunin glas je drhtao od siline poricanja. "Samo nosim njeno lice na sebi; to je sve." Prevuče šakom nadole preko lica, prstima kao kandžama, kao da hoće da ga sljušti sa sebe. "I to je njoj jasno."
<BR>&nbsp;&nbsp;&nbsp;&nbsp;&nbsp;Poluks se vrati i posluži sve tri čajem u velikim šoljama, konobarski korektno. Džeruša povuče gutljaj, dopuštajući da joj se žestoka vrelina čaja popne u glavu. Ovo bi mogao biti trik. Neka nova prevara. Ovo, ovaj njen dolazak ovamo. Ali ni na koji način se nije mogla dosetiti kakva bi namera mogla da stoji iza takve obmane.
<BR>&nbsp;&nbsp;&nbsp;&nbsp;&nbsp;"Pokušali su da te bace u rupu?" podstače je Tor, piljeći u Lunino grlo. "I šta je bilo?"
<BR>&nbsp;&nbsp;&nbsp;&nbsp;&nbsp;"Jama nije bila gladna." Luna je pila čaj. Neko čudno osećanje kretalo se preko njenog lica. Tor je izgledala kao da je nešto boli. "Došao je Bi-Zi - inspektor Gundalinu, sa Letnjacima, pa je naterao Zimce da me puste."
<BR>&nbsp;&nbsp;&nbsp;&nbsp;&nbsp;"Šta, ona drška od metle uz tebe bio je zaista policajac?" upita Tor.
<BR>&nbsp;&nbsp;&nbsp;&nbsp;&nbsp;"Bio je, svojevremeno", reče Džeruša. Osloni glavu, pokrivenu teškim šlemom, na zid. "Nadam se da će opet biti."
<BR>&nbsp;&nbsp;&nbsp;&nbsp;&nbsp;"Nijednog trenutka nije prestajao da želi da bude nešto drugo, ma šta", reče Luna tiho. "Ne daj mu da odustane, da sve odbaci. Ne daj mu da okrivljuje sebe za ono što se desilo." Brzo je gutala čaj.
<BR>&nbsp;&nbsp;&nbsp;&nbsp;&nbsp;"Ne mogu ja njega u tome da sprečim", reče Džeruša sa grimasom. "Ali ću obezbediti da ga niko drugi ne okrivljuje." Njegovu karijeru mogu da spasem; ali ne mogu da ga spasem od njega samog... niti od tebe. "Kaži mi", reče ona, dok se njeno neslaganje kristalizovalo u optužbu, "šta, za ime svih bogova, nalaziš u Starbaku, koljaču, ubico..."
<BR>&nbsp;&nbsp;&nbsp;&nbsp;&nbsp;"Ukres nije Starbak... nije više." Luna spusti praznu šolju na klupu, ali joj šolja zazveča na tacni kad je reč ubica sasvim ostvarila svoje dejstvo. "O merima nikad nije znao. Ali, ti znaš." Diže pogled, u kome se uviđanje već pretvaralo u podozrevanje.
<BR>&nbsp;&nbsp;&nbsp;&nbsp;&nbsp;Jer sam čula od tebe. Džeruša naglo skloni pogled. "Da. Tvoj prijatelj Ngenet mi je rekao - istinu o njima." Moj prijatelj Ngenet... koji je imao poverenja u tebe, i poverio mi saznanja o tebi. Ona strese glavom, time rastresajući i svoja pomešana osećanja.
<BR>&nbsp;&nbsp;&nbsp;&nbsp;&nbsp;"Ngenet?" Luna još jednom protrlja lice. "Morala si ti to znati i ranije. Svaka sibila zna tu istinu, ne možeš to poricati", reče, uključujući u tu optužbu i celu Hegemoniju. "Vi biste da kažnjavate Ukresa što je ubijao mere na imanju jednog van-Tijamatovca - što vas je poprskao krvlju, dok vi stojite postrani i gledate njihovo umiranje, a ruke ste pružili, prosite da vam se udeli voda života! Hoćete da me kaznite što znam istinu - a istina glasi, da vi kažnjavate moj svet zbog vaše krivice."
<BR>&nbsp;&nbsp;&nbsp;&nbsp;&nbsp;Tor je sedela i slušala, dobro raširenih ušiju, ali Džeruša nije ništa preduzimala da je se oslobodi. Nije čak pokušala ni da odgovori; samo je pipkala, hladnim prstima, hegemonijski grb na kopči svog kaiša. Tokom nekoliko dugih trenutaka, Luna ju je samo gledala, vrlo pažljivo. Džeruša se namršti. "Ja ne donosim zakone. Ja samo prisiljavam ljude da ih poštuju." Izgovarajući to, već je poželela da nije rekla ni toliko.
<BR>&nbsp;&nbsp;&nbsp;&nbsp;&nbsp;Razočarenje se pokaza u Luninim očima; ipak, nije navaljivala da razgovara dalje o toj temi. "Ukres nije Starbak! Nije bio Starbak u teritoriji Letnjaka; a sad kad Zima odlazi, nikakvog Starbaka više neće ni biti. Arienrod mu je to učinila, a on ju je pustio samo zato što... što je toliko ličila na mene." Lunin pogled ode negde drugde. Džeruša oseti trenutak saosećanja zbog devojčine iznenadne postiđenosti i zbunjenosti. Zagleda se u tri radijalna debela 'zraka' utetovirana ispod njenog grla. "Ukres mi je ispričao o njenoj zaveri", nastavi Luna. "Bili smo se zaputili ovamo, ali onda nas je uhvatila - nije mu bilo važno šta ćete vi uraditi njemu, ili meni, samo da se naš narod spase od uništenja." Ona opet diže pogled.
<BR>&nbsp;&nbsp;&nbsp;&nbsp;&nbsp;"Ako hoće da okaje poslednjih pet godina, biće potrebno više od toga. Imaće da okajava do kraja života." Izgovarajući te reči, Džeruša oseti ukus zmijskog otrova.
<BR>&nbsp;&nbsp;&nbsp;&nbsp;&nbsp;"Toliko ga mrziš?" Luna se namršti. "Zbog čega? Šta je on tebi ikad učinio nažao?"
<BR>&nbsp;&nbsp;&nbsp;&nbsp;&nbsp;"Čuj, Luno", reče Tor. "Svako u Karbanklu ima neki razlog da mrzi ili Ukresa Svetlohodnog ili Starbaka. To uključuje i mene."
<BR>&nbsp;&nbsp;&nbsp;&nbsp;&nbsp;"Znači da ste mu vi dali razlog da vas mrzi."
<BR>&nbsp;&nbsp;&nbsp;&nbsp;&nbsp;Džeruša skloni pogled. "A on nam je svima vratio stostruko."
<BR>&nbsp;&nbsp;&nbsp;&nbsp;&nbsp;Luna se nagnu napred. "Ali dugujete mu bar šansu da dokaže da sad više ne pripada Kraljici. Zna sve o Izvorovom planu - zar ne bi mogao svedočiti za vas? Zna on i druge stvari o Izvoru, stvari koje bi ti mogla da iskoristiš..."
<BR>&nbsp;&nbsp;&nbsp;&nbsp;&nbsp;"Na primer?" upita Džeruša, i protiv volje zainteresovana.
<BR>&nbsp;&nbsp;&nbsp;&nbsp;&nbsp;"Šta je bilo sa ranijim komandantom policije? Otrovali su ga, zar ne?"
<BR>&nbsp;&nbsp;&nbsp;&nbsp;&nbsp;Džeruša oseti da su joj usta klonula u otvoren položaj. "To je uradio Izvor?"
<BR>&nbsp;&nbsp;&nbsp;&nbsp;&nbsp;Luna klimnu glavom. "Za Kraljicu."
<BR>&nbsp;&nbsp;&nbsp;&nbsp;&nbsp;"Bogovi... o, bogovi, rado bih ovo imala na traci!" A jedna kopija da bude kod mene, da je puštam svako veče, da mi bude pesma uspavanka.
<BR>&nbsp;&nbsp;&nbsp;&nbsp;&nbsp;"Dovoljno rado, da odustaneš od optužbi protiv nas?"
<BR>&nbsp;&nbsp;&nbsp;&nbsp;&nbsp;Džeruša je opet usredsredila pogled na Lunu. Vide odlučnost, kako juri kao duboka i brza reka u tim čudnovatim očima; shvati najednom da je do ove tačke dovedena vezanih očiju - da se ova devojka i sad bori za život svog ljubavnika, i svoj. Dobro si naučila pravila civilizacije, devojko. Zameranje zbog toga borilo se da oživi u njoj, ali je odmah i umrlo: mrtvorođeno. Ona opet pogleda taj trolisni tetovaž. Vragova mu i paklova, koliko ću još dugo moći da mrzim to lice, nemajući nijedan dokaz da je ova zaslužila da se s njim rodi?
<BR>&nbsp;&nbsp;&nbsp;&nbsp;&nbsp;"Dozvolićeš mi da ga dovedem ovamo?" Luna napola ustade sa klupe, predviđajući Džerušinu kapitulaciju.
<BR>&nbsp;&nbsp;&nbsp;&nbsp;&nbsp;"To možda neće ići tako lako."
<BR>&nbsp;&nbsp;&nbsp;&nbsp;&nbsp;Luna opet sede, napeta tela. "Zašto ne?"
<BR>&nbsp;&nbsp;&nbsp;&nbsp;&nbsp;"Razglasila sam uz i niz Ulicu da je Starbak Ukres, čim sam to doznala. Letnjaci svakako već znaju ko je." Bilo bi licemerno kad 'ne bih znala' da sam želela da se baš tako desi. "Oni ga sad neće pustiti iz Palate."
<BR>&nbsp;&nbsp;&nbsp;&nbsp;&nbsp;"Pa, trebalo je da tamo bude sasvim bezbedan! Zato sam ga i ostavila u Palati!" Reči o ovom izneveravanju Luna je povikala, one su zaplovile vazduhom i lica se svud u sobi okrenuše da zure. Njene oči najednom postadoše staklaste: prozori stana u kome nema nikog. Džeruša se poče malo izmicati od nje, od zaraze. "Ne, ne!" Lunine ruke se stegoše u pesnice. "Ne možete vi njega da iskoristite, a onda pustite da umre! Ja sam sve ovo uradila za njega - znaš da sam zato doputovala. Ne za tebe, ne za Promenu... šta me briga za Promenu, ako ona znači da on mora da umre!" Njene reči imale su zvuk pretnje. "Ukres neće umreti sutra..."
<BR>&nbsp;&nbsp;&nbsp;&nbsp;&nbsp;"Pa, neko mora", reče Geja Džeruša nelagodno i neodlučno, pokušavajući da povuče Lunu natrag u realni svet. "Znam da je on tvoj ljubavnik, sibilo, ali Promena je nešto veće od ma čijih individualnih želja ili potreba. Ritual Promene je svetinja; ako Majka Mora ne dobije svog družbenika, one okupljene gomile će napraviti užas. Starbak mora da umre."
<BR>&nbsp;&nbsp;&nbsp;&nbsp;&nbsp;"Starbak mora da umre", ponovi Luna kao eho, ustajući polako. "Znam. Znam da mora." Prinese šaku glavi, a lice joj se izduži od bola; izgledala je kao da se bori protiv neke prinudne radnje. "Ali, ne mora Ukres! Komandante." Okrete se opet Džeruši, lica jednako napetog. "Hoćeš li mi pomoći da nađem prvog sekretara Sirusa? On mi je obećao..." ona se osmehnu iznenada, gotovo ironično, "... da će pomoći svom sinu ako bude imao ikakvu mogućnost da to učini. Pa, učiniće."
<BR>&nbsp;&nbsp;&nbsp;&nbsp;&nbsp;"Mogu da stupim u vezu s njim." Džeruša klimnu glavom. "Ali, hoću da znam zašto."
<BR>&nbsp;&nbsp;&nbsp;&nbsp;&nbsp;"Pa... prvo moram da se sastanem sa nekim." Luna obori pogled, vidno pokolebana. "Onda ću ti reći, a ti možeš reći njemu. Persefono, gde je sada Herni?"
<BR>&nbsp;&nbsp;&nbsp;&nbsp;&nbsp;Tor podiže obrve. "Pa valjda je još u kazinu... Tako mi svih bogova, mislim da sam i ja najzad razumela nešto u ovom razgovoru." Sa naklonošću se isceri Džeruši. "Eto, pa ti, plava, pukni od muke."
</P></TD></TR></TABLE>
<P class="next">
<A HREF=p48.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
