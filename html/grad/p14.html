<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>NAPOMENE UZ SEDMU PRIČU
<P>&nbsp;&nbsp;&nbsp;&nbsp;&nbsp;Pre nekoliko godina otkriven je jedan stari literarni odlomak. Očigledno je da je to nekada bilo obimno književno delo, i mada je otkriven samo jedan mali deo, ono nekoliko priča u njemu bilo je dovoljno da pokaže da je to niz basni o raznim članovima životinjskog bratstva. Priče su arhaične, i gledišta u njima i način njihovog kazivanja danas nam čudno zvuče. Izvestan broj naučnika koji su proučavali ove fragmente slaže sa sa Tižom da oni vrlo lako mogu biti nepsećeg porekla.
<BR>&nbsp;&nbsp;&nbsp;&nbsp;&nbsp;Njihov naslov je Ezop. Naslov ove priče je isto tako Ezop, a došao je do nas netaknut sa samom pričom iz maglovite davnine.
<BR>&nbsp;&nbsp;&nbsp;&nbsp;&nbsp;U čemu je, pitaju naučnici, značaj ovoga? Tiž, sasvim prirodno, veruje da je to još jedna karika u njegovoj teoriji da je ova legenda ljudskog porekla. Većina ostalih proučavalaca se ne slaže, ali do sada nisu istakli nikakvo objašnjenje umesto toga.
<BR>&nbsp;&nbsp;&nbsp;&nbsp;&nbsp;Tiž takođe ukazuje na ovu sedmu priču kao na dokaz da je ako nema istorijskog svedočanstva o postojanju čoveka, to stoga što je on namerno bio zaboravljen, zato što je uspomena na njega izbrisana da bi se obezbedilo nastavljanje pseće civilizacije u njenoj najčistijoj formi.
<BR>&nbsp;&nbsp;&nbsp;&nbsp;&nbsp;U ovoj priči psi su zaboravili čoveka. U ono nekoliko pripadnika ljudske vrste koji postoje među njima oni ne prepoznaju čoveka, već ta čudna stvorenja nazivaju starim prezimenom Vebster. Ali ta reč, Vebster, postala je zajednička umesto vlastite imenice. Psi o ljudima misle kao o vebsterima, dok Dženkins o njima još uvek misli sa velikim V.
<BR>&nbsp;&nbsp;&nbsp;&nbsp;&nbsp;"Šta su to ljudi?" pita Lupus, i Meda, kada pokuša da mu objasni, ne ume da kaže.
<BR>&nbsp;&nbsp;&nbsp;&nbsp;&nbsp;Dženkins u priči kaže da psi nikada ne smeju saznati za čoveka. U glavnom delu priče on nam opisuje korake koje je preduzeo da bi izbrisao uspomenu na čoveka.
<BR>&nbsp;&nbsp;&nbsp;&nbsp;&nbsp;Stare priče uz ognjište su nestale, kaže Dženkins. A u ovome Tiž vidi namernu zaveru zaborava, možda ne toliko altruističku kakvom je predstavlja Dženkins da bi sačuvao pseće dostojanstvo. Priče su izgubljene, kaže Dženkins, i moraju ostati izgubljene. Ali izgleda da nisu bile izgubljene.
<BR>&nbsp;&nbsp;&nbsp;&nbsp;&nbsp;Negde, u nekom dalekom kraju sveta, one su i dalje bile pripovedane, i tako su danas još uvek sa nama.
<BR>&nbsp;&nbsp;&nbsp;&nbsp;&nbsp;Ali ako su priče ostale, sam čovek je nestao, ili gotovo da je nestao. Divlji roboti i dalje su postojali, ali i oni su, ako su uopšte i bili nešto više od čiste mašte, sada nestali. Mutanti su se izgubili, a oni su od iste vrste kao i čovek. Ako je čovek postojao, verovatno su postojali i mutanti.
<BR>&nbsp;&nbsp;&nbsp;&nbsp;&nbsp;Cela polemika oko legende može se svesti na jedno pitanje: da li je čovek postojao? Ako, dok čita ove priče, čitalac bude zbunjen, onda je u odličnom društvu. I sami stručnjaci i naučnici koji su proveli život proučavajući legendu možda imaju više podataka, ali su isto tako zbunjeni kao i vi.
</P></TD></TR></TABLE>
<P class="next">
<A HREF=p15.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
