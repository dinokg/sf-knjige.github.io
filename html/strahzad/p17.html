<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>5.
<P>&nbsp;&nbsp;&nbsp;&nbsp;&nbsp;Ušavši u Kvašenje i Šmrkanje da se nađe sa svojim drugarom i saradnikom Nimom, Markju se iznenadio kada je video da je ovaj već tamo. Sudeći po Nimovim raširenim zenicama, tu je proveo najveći deo popodneva.
<BR>&nbsp;&nbsp;&nbsp;&nbsp;&nbsp;Markju reče: "Daješ mu ga do koske? Nešto se dogodilo?"
<BR>&nbsp;&nbsp;&nbsp;&nbsp;&nbsp;Nim odmahnu glavom. "Stari dobri Markju, stisnut k'o pesnica. Pre svega, uzmi da probaš Kovitušmrk. Ne leči od žeđi - u stvari, osušiće ti čitavu glavu - ali ti to uopšte neće biti važno."
<BR>&nbsp;&nbsp;&nbsp;&nbsp;&nbsp;Pokazalo se da je Kovitušmrk nekakav praškasti bućkuriš sa ukusom morskog oraščeta koji je ujedao kao da je progutao razljućenog insekta. Želeo je da bude srazmerno bistre glave dok ga Nim bude obaveštavao o korporativnoj politici i finansiranju. Posle toga može bez zadrške da se unebesi.
<BR>&nbsp;&nbsp;&nbsp;&nbsp;&nbsp;"Ovo ti se možda neće dopasti", reče Nim. "Tiče se Sibil."
<BR>&nbsp;&nbsp;&nbsp;&nbsp;&nbsp;"Sibil!" Pomalo nespokojno se nasmejao. "Kako si znao da..."
<BR>&nbsp;&nbsp;&nbsp;&nbsp;&nbsp;"Ti si mi rekao. Poslednji put kada smo ušmrkivali zajedno, sećaš se?"
<BR>&nbsp;&nbsp;&nbsp;&nbsp;&nbsp;"Oh." Te stvari su ga terale da brblja. Još gore, činile su da zaboravi da je brbljao.
<BR>&nbsp;&nbsp;&nbsp;&nbsp;&nbsp;"A nije ni državna tajna", Nim se iskezi.
<BR>&nbsp;&nbsp;&nbsp;&nbsp;&nbsp;"Toliko je očigledno?" Hteo je da bude siguran da Nim, koji je menjao žene kao donji veš, nije i sam bacio oko na Sibil. "Šta je s njom?"
<BR>&nbsp;&nbsp;&nbsp;&nbsp;&nbsp;"Pa, onaj ko osvoji premiju u koloseumu dobro će da se ovajdi."
<BR>&nbsp;&nbsp;&nbsp;&nbsp;&nbsp;"Nema problema", reče Markju. "Taj sam."
<BR>&nbsp;&nbsp;&nbsp;&nbsp;&nbsp;Nim provuče ruku kroz plavu kosu. "Nikako da odlučim šta više volim kod tebe, skromnost ili sposobnost da predvidiš budućnost. Skromnost. Mora biti da je to."
<BR>&nbsp;&nbsp;&nbsp;&nbsp;&nbsp;Markju slegnu ramenima. "I ona je dobra, priznajem."
<BR>&nbsp;&nbsp;&nbsp;&nbsp;&nbsp;"Ali ti si bolji."
<BR>&nbsp;&nbsp;&nbsp;&nbsp;&nbsp;"Srećniji. Dobio sam razum. Sibil su uvalili veru."
<BR>&nbsp;&nbsp;&nbsp;&nbsp;&nbsp;Nim ga počasti začuđenim izrazom lica i duboko udahnu. "Ne bih potcenjivao veru da sam na tvom mestu. Povezana je sa strašću, a to su dve stvari kojih još niko nije uspeo da se ratosilja."
<BR>&nbsp;&nbsp;&nbsp;&nbsp;&nbsp;"Nije ni potrebno. Strast vremenom sagori."
<BR>&nbsp;&nbsp;&nbsp;&nbsp;&nbsp;"Ali svetlost razuma ostaje večno da gori, je li?"
<BR>&nbsp;&nbsp;&nbsp;&nbsp;&nbsp;"Ako regenerišeš moždane ćelije, da."
<BR>&nbsp;&nbsp;&nbsp;&nbsp;&nbsp;Nim pogleda kroz svoju slamčicu da li mu je ostalo još i namignu Markjuu. "U tom slučaju ti taj mali savet nije ni potreban."
<BR>&nbsp;&nbsp;&nbsp;&nbsp;&nbsp;"Kakav savet? Nisam čuo nikakav savet."
<BR>&nbsp;&nbsp;&nbsp;&nbsp;&nbsp;Nim mljacnu jezikom. "Ako tvoje regenerisane moždane ćelije sadrže bar gram zdravog razuma, prestaćeš da pomažeš Sibil da poboljša svoju simulaciju. Ili, još bolje, nastavićeš da se pretvaraš da pomažeš i izvući korist iz onoga što ti pomaže. Ali ono što stvarno treba da uradiš jeste da potražiš načina da doskočiš i njoj i njenoj simulaciji. Ljudi pričaju da je fenomenalna."
<BR>&nbsp;&nbsp;&nbsp;&nbsp;&nbsp;"Video sam je."
<BR>&nbsp;&nbsp;&nbsp;&nbsp;&nbsp;"Deo nje. Misliš da ti je sve pokazala?"
<BR>&nbsp;&nbsp;&nbsp;&nbsp;&nbsp;"Pa, svaki dan smo radili na..."
<BR>&nbsp;&nbsp;&nbsp;&nbsp;&nbsp;"Ono što ti pokazuje jeste suženi sim. A noću oslobađa čitavu pseudo-psihu."
<BR>&nbsp;&nbsp;&nbsp;&nbsp;&nbsp;Markju se namršti. Znao je da je pomalo opijen kada je sa njom, omamljen feromonima, ali je to na drugoj strani nadoknadio. Zar nije? "Ne verujem da bi ona..."
<BR>&nbsp;&nbsp;&nbsp;&nbsp;&nbsp;"Mogla bi. Oni odozgo su je zapazili."
<BR>&nbsp;&nbsp;&nbsp;&nbsp;&nbsp;Markju oseti ubod ljubomore, ali je pazio da to ne pokaže. "Mmhmm. Hvala."
<BR>&nbsp;&nbsp;&nbsp;&nbsp;&nbsp;Nik povi glavu sa svojstvenom ironičnošću i reče: "Čak i ako ti to nije potrebno, bio bi budala da odbiješ."
<BR>&nbsp;&nbsp;&nbsp;&nbsp;&nbsp;"Kakva je nagrada, ako pobedim?"
<BR>&nbsp;&nbsp;&nbsp;&nbsp;&nbsp;"Ne nagrada, tupi stvore. Misliš da dosad nisam primetio da razgovaram sa robom ambicije? Moj savet."
<BR>&nbsp;&nbsp;&nbsp;&nbsp;&nbsp;Markju obilno ušmrka u obe nozdrve. "Budi siguran da ću ga imati na pameti."
<BR>&nbsp;&nbsp;&nbsp;&nbsp;&nbsp;"Ova stvar ima da bude krupna. Tebi se čini da je to posao samo za ovaj sektor, ali, veruj mi, ceo Trantor će gledati taj prenos."
<BR>&nbsp;&nbsp;&nbsp;&nbsp;&nbsp;"Još bolje", reče Markju, iako je u utrobi imao osećaj slobodnog pada. Živeti u istinskoj kulturnoj renesansi bilo je opasno. Mada je možda njegov osećaj praznine bio od stima.
<BR>&nbsp;&nbsp;&nbsp;&nbsp;&nbsp;"Hoću da kažem, Seldon i taj momak što ga prati kao pas, Amaril - misliš da su ti uvalili vruć krompir?"
<BR>&nbsp;&nbsp;&nbsp;&nbsp;&nbsp;Mark zagrize u stim pre nego što je odgovorio. "Ne, već zato što sam najbolji."
<BR>&nbsp;&nbsp;&nbsp;&nbsp;&nbsp;"I daleko niže od njih na društvenoj lestvici. Ti si, prijatelju moj, potrošna roba."
<BR>&nbsp;&nbsp;&nbsp;&nbsp;&nbsp;Markju zamišljeno klimnu glavom. "Imaću to u vidu."
<BR>&nbsp;&nbsp;&nbsp;&nbsp;&nbsp;Da li se on to ponavlja? Mora da je od stima.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Markju se tek dva dana kasnije setio Nimovog saveta, pošto je u restoranu kompanije čuo kako neko hvali Sibilin rad Hestoru, predsedniku Društva za artificijelno. Preskočio je ručak i vratio se na svoj sprat. Prolazeći pored Sibiline kancelarije na putu do svoje, namera mu je bila, pravdao se sebi, da joj prosledi pohvalu. Ali kada je otkrio da su njena vrata otključana, a kancelarija prazna, nije mogao da odoli iznenadnom iskušenju.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Pola sata kasnije, pomalo je poskočio kada je rekla "Markju!" sa vrata kancelarije. Rukom je popravila kosu, pokretom koji je on shvatio kao gest sujete, odavanje želje da se dopadne. "Mogu li da ti pomognem?"
<BR>&nbsp;&nbsp;&nbsp;&nbsp;&nbsp;Upravo je bio dovršio softversko povezivanje sa njenom kancelarijom, zahvaljujući kom će moći da prati njene razgovore sa klijentom, Bokerom. Koliko mu je bilo poznato, do tog trenutka mu je poveravala suštinu tih razgovora.
<BR>&nbsp;&nbsp;&nbsp;&nbsp;&nbsp;Argument mu je bio da će moći da joj predloži bolje načine da iziđe na kraj sa ponekad teškim Bokerom, ako bude prisutan kada je Boker tu. Ali to bi ugrozilo tajnost odnosa sa klijentom, koja je obično bila strogo pravilo. Ovo je, naravno, bila izuzetna situacija...
<BR>&nbsp;&nbsp;&nbsp;&nbsp;&nbsp;Slegnuo je ramenima. "Samo sam hteo da te vidim."
<BR>&nbsp;&nbsp;&nbsp;&nbsp;&nbsp;"Uspela sam da je bolje ustrojim. Oscilacije raspoloženja su joj ispod nula zapeta dva."
<BR>&nbsp;&nbsp;&nbsp;&nbsp;&nbsp;"Sjajno. Mogu da vidim?"
<BR>&nbsp;&nbsp;&nbsp;&nbsp;&nbsp;Da li joj je osmeh malo topliji nego inače? I dalje se ovo pitao kada je ušao u svoju kancelariju, pošto su proveli jedan sat podešavajući Jovanku. Sibil je zaista uradila dobar posao. Celovit, prefinjeno usklađen sa topografijom drevne ličnosti.
<BR>&nbsp;&nbsp;&nbsp;&nbsp;&nbsp;I sve to od juče? Smatrao je da je to nemoguće.
<BR>&nbsp;&nbsp;&nbsp;&nbsp;&nbsp;Vreme je da malo pronjuška po simprostoru.
</TD></TR></TABLE>
<P class="next">
<A HREF=p18.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
