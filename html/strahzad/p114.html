<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>14.
<P>&nbsp;&nbsp;&nbsp;&nbsp;&nbsp;Denil reče, šupljim glasom: "Moji agenti, moja sabraća... svi su mrtvi."
<BR>&nbsp;&nbsp;&nbsp;&nbsp;&nbsp;Robot je pogureno sedeo u Harijevom kabinetu. Dors je pokušavala da ga uteši. Hari je trljao oči, i dalje ošamućen od digitalnog stapanja. Stvari su se previše brzo dešavale, previše...
<BR>&nbsp;&nbsp;&nbsp;&nbsp;&nbsp;"Tik-takovi! Napali si moje, moje..." Denil nije mogao da nastavi.
<BR>&nbsp;&nbsp;&nbsp;&nbsp;&nbsp;"Gde?"
<BR>&nbsp;&nbsp;&nbsp;&nbsp;&nbsp;"Širom Trantora! Ti i ja, i još nekoliko drugih, samo smo mi preživeli..." Denil zakopa lice u šake.
<BR>&nbsp;&nbsp;&nbsp;&nbsp;&nbsp;Dors načini grimasu. "To mora da ima neke veze sa Lamurkom, njegovom smrću."
<BR>&nbsp;&nbsp;&nbsp;&nbsp;&nbsp;"Da, posredno."
<BR>&nbsp;&nbsp;&nbsp;&nbsp;&nbsp;Oba robota pogledaše Harija. Naslanjao se na sto, i dalje slab. Jedan dugi trenutak samo ih je posmatrao. "Bio je to deo šire... pogodbe."
<BR>&nbsp;&nbsp;&nbsp;&nbsp;&nbsp;"Kakve pogodbe?"
<BR>&nbsp;&nbsp;&nbsp;&nbsp;&nbsp;"Da se okonča pobuna tik-takova. Moji proračuni pokazali su da bi se brzo proširila kroz čitavo Carstvo. Sa kobnim posledicama."
<BR>&nbsp;&nbsp;&nbsp;&nbsp;&nbsp;"Pogodba?" Denil stisnu usne u dve tanke, blede linije.
<BR>&nbsp;&nbsp;&nbsp;&nbsp;&nbsp;Hari zatrepta; osećao je olovnu težinu krivice. "Koju nisam sasvim kontrolisao."
<BR>&nbsp;&nbsp;&nbsp;&nbsp;&nbsp;Dors ledeno reče: "Upotrebio si me, zar ne? Podaci koje je Denil slao, o položaju Lamurkovih pomagača, išli su kroz mene..."
<BR>&nbsp;&nbsp;&nbsp;&nbsp;&nbsp;"A ja sam ih prosledio do tik-takova, da", reče Hari ozbiljno. "Ne previše težak tehnički trik, kad imaš pomoć iz Mreže."
<BR>&nbsp;&nbsp;&nbsp;&nbsp;&nbsp;Denilove oči se suziše na ovu poslednju izjavu. Onda opusti lice i reče: "Tik-takovi su, dakle, ubili Lamurkove ljude. Znaš da ne bih dopustio takvo masovno ubistvo, čak ni da bih tebi pomogao."
<BR>&nbsp;&nbsp;&nbsp;&nbsp;&nbsp;Hari ozbiljno klimnu glavom. "Razumem ograničenja pod kojima deluješ. Zirotov zakon zahteva prilično visoke standarde, a moja sudbina na mestu prvog ministra ne bi opravdala takvo kršenje prvog zakona."
<BR>&nbsp;&nbsp;&nbsp;&nbsp;&nbsp;Denil je ošamućeno zurio u Harija. "I ti si ga zato zaobišao. Upotrebio si mene i moje robote kao tragače."
<BR>&nbsp;&nbsp;&nbsp;&nbsp;&nbsp;"Tačno. Tik-takovi su pratili tvoje robote. To su prilično ograničena stvorenja, lišena dubljih misli. Ali oni ne podležu prvom zakonu. Kada su jednom bili obavešteni na koga treba da udare, bilo je dovoljno da im dam znak kada."
<BR>&nbsp;&nbsp;&nbsp;&nbsp;&nbsp;"Znak... kada si počeo svoj govor", reče Dors. "Lamurkovi pomagači tada su sedeli ispred ekrana i gledali. Bilo ih je lako naći i već su bili obuzeti tvojim govorom."
<BR>&nbsp;&nbsp;&nbsp;&nbsp;&nbsp;Hari uzdahnu. "Baš tako."
<BR>&nbsp;&nbsp;&nbsp;&nbsp;&nbsp;"To nimalo ne liči na tebe, Hari", reče Dors.
<BR>&nbsp;&nbsp;&nbsp;&nbsp;&nbsp;"Već je i bilo vreme", reče Hari oštro. "Koliko su samo puta pokušavali da me ubiju. Na kraju bi i uspeli, čak i da nikada nisam postao prvi ministar."
<BR>&nbsp;&nbsp;&nbsp;&nbsp;&nbsp;Dors reče bez traga saosećanja: "Nikada ne bih očekivala od tebe tako hladno razmišljanje."
<BR>&nbsp;&nbsp;&nbsp;&nbsp;&nbsp;Hari je prazno pogleda. "Ni ja. Jedini razlog zbog koga sam se primorao na tako nešto jeste to što sam mogao da vidim budućnost - svoju budućnost - tako jasno."
<BR>&nbsp;&nbsp;&nbsp;&nbsp;&nbsp;Denilovo lice bilo je kovitlac osećanja, nešto što Hari nikada ranije nije video. "Ali moja sabraća - zašto njih? Ne mogu da shvatim. Zašto su oni morali da umru?"
<BR>&nbsp;&nbsp;&nbsp;&nbsp;&nbsp;"Moja pogodba", reče Hari, stisnutog grla. "Prevarili su me."
<BR>&nbsp;&nbsp;&nbsp;&nbsp;&nbsp;"Nisi znao da će roboti biti ubijeni?"
<BR>&nbsp;&nbsp;&nbsp;&nbsp;&nbsp;Hari tužno odmahnu glavom. "Ne. Trebalo je to da pogodim. Bilo je očigledno!" Pljesnuo se po glavi. "Kada su tik-takovi obavili moj posao, mogli su da pređu na posao za meme."
<BR>&nbsp;&nbsp;&nbsp;&nbsp;&nbsp;"Meme?" upita Denil.
<BR>&nbsp;&nbsp;&nbsp;&nbsp;&nbsp;"Sporazum... da se uradi šta?" upita oštro Dors.
<BR>&nbsp;&nbsp;&nbsp;&nbsp;&nbsp;"Da se okonča pobuna tik-takova." Hari pogleda Dors, izbegavajući Denilov pogled. "Moji proračuni pokazali su da bi se velikom brzinom proširila na Carstvo. Sa pogubnim posledicama."
<BR>&nbsp;&nbsp;&nbsp;&nbsp;&nbsp;Denil ustade. "Razumem tvoje pravo da donosiš odluke o ljudskim životima. Mi roboti ne možemo da dokučimo kako možete tako da razmišljate, ali mi i nismo načinjeni za to. Ipak, Hari - sklopio si sporazum sa silama koje ni sam ne razumeš."
<BR>&nbsp;&nbsp;&nbsp;&nbsp;&nbsp;"Nisam mogao da predvidim njihov sledeći potez." Hari se osećao jadno, ali je deo njega primetio da je Denil već shvatio šta su meme.
<BR>&nbsp;&nbsp;&nbsp;&nbsp;&nbsp;Dors nije. "Čiji potez?" upita.
<BR>&nbsp;&nbsp;&nbsp;&nbsp;&nbsp;"Drevnih", reče Hari. Ispričao joj je, preskačući neke činjenice. O svom skorašnjem istraživanju Mreže. O umovima-lavirintima koji obitavaju u tim digitalnim prostorima, hladnim i analitičkim u svojoj osveti.
<BR>&nbsp;&nbsp;&nbsp;&nbsp;&nbsp;"Oni potiču od nas robota?" prošapta Denil. "Posumnjao sam..."
<BR>&nbsp;&nbsp;&nbsp;&nbsp;&nbsp;"Uspeli su da se sakriju od vas u početku našeg osvajanja Galaksije. Ili bar tako tvrde." Hari skrenu pogled sa Dors, koja ga je i dalje posmatrala u nemom šoku.
<BR>&nbsp;&nbsp;&nbsp;&nbsp;&nbsp;Denil oprezno upita. "Gde su bili?"
<BR>&nbsp;&nbsp;&nbsp;&nbsp;&nbsp;"Ogromne strukture u galaktičkom središtu... video si ih?"
<BR>&nbsp;&nbsp;&nbsp;&nbsp;&nbsp;"Dakle, tamo su se te elektromagnetne pojave krile?"
<BR>&nbsp;&nbsp;&nbsp;&nbsp;&nbsp;"Neko vreme. Na Trantor su došli odavno, kada je Mreža postala dovoljno razvijena da bi mogla da ih hrani. Živeli su u zakucima naših digitalnih mreža. Dok se Mreža širila, i oni su. Sada su dovoljno snažni da udare. Možda bi čekali duže i nastavili da jačaju... da ih dva sima koja sam našao nisu izazvala."
<BR>&nbsp;&nbsp;&nbsp;&nbsp;&nbsp;Denil polako reče: "Ona dva sima sa Sarka: Jovanka i Volter."
<BR>&nbsp;&nbsp;&nbsp;&nbsp;&nbsp;"Znaš za njih?" upita hari.
<BR>&nbsp;&nbsp;&nbsp;&nbsp;&nbsp;"Ja... pokušao sam da otupim njihov uticaj. Ono što se dešava na Sarku loše utiče na Carstvo. Uposlio sam onog tipa Nima, ali se nije pokazao uspešan."
<BR>&nbsp;&nbsp;&nbsp;&nbsp;&nbsp;Hari se bledo nasmeši. "Srce mu nije bilo u tome. Dopadali su mu se ti simovi."
<BR>&nbsp;&nbsp;&nbsp;&nbsp;&nbsp;"Trebalo je da osetim to", reče Denil.
<BR>&nbsp;&nbsp;&nbsp;&nbsp;&nbsp;"Poseduješ izvesnu sposobnost da prozreš naša mentalna stanja, zar ne?" upita Hari.
<BR>&nbsp;&nbsp;&nbsp;&nbsp;&nbsp;"Vrlo ograničenu. U stvari, obrasci se lakše prepoznaju ako je subjekt imao neku dečju bolest, a kod Nima to nije bio slučaj. Ipak znam da ljudi vole da vide svoju vrstu reprodukovanu u nekom drugom medijumu."
<BR>&nbsp;&nbsp;&nbsp;&nbsp;&nbsp;Kao što su roboti? pomisli Hari. Zašto onda imamo zabrane protiv njih još od davnih vremena? Dors ih je posmatrala, svesna da pokušavaju da osete jedan drugog preko mračnog međuprostora.
<BR>&nbsp;&nbsp;&nbsp;&nbsp;&nbsp;Hari oprezno reče: "Meme-umovi su blokirali Nima kada je tragao za simovima u Mreži. Ali mi je sasvim dobro poslužio kada mi je trebala pomoć da se povežem sa Mrežom. Oslobodiću ga krivice, kada se ovo završi."
<BR>&nbsp;&nbsp;&nbsp;&nbsp;&nbsp;Denil hladno reče: "Ovi simovi i njihova vrsta - i dalje su opasni, Hari. Molim te da..."
<BR>&nbsp;&nbsp;&nbsp;&nbsp;&nbsp;"Ne brini, znam to. Izići ću s njima na kraj. U ovom trenutku me brinu meme-umovi."
<BR>&nbsp;&nbsp;&nbsp;&nbsp;&nbsp;"I kažeš da ti umovi mrze sve nas?" upita Dors polako, pokušavajući da shvati.
<BR>&nbsp;&nbsp;&nbsp;&nbsp;&nbsp;"Ljude? Da, ali ni blizu koliko tvoju vrstu, ljubavi."
<BR>&nbsp;&nbsp;&nbsp;&nbsp;&nbsp;"Nas?" Ona zatrepta.
<BR>&nbsp;&nbsp;&nbsp;&nbsp;&nbsp;"Roboti su im nekada davno veoma naškodili."
<BR>&nbsp;&nbsp;&nbsp;&nbsp;&nbsp;"Da!" reče Denil čvrsto. "Da bi zaštitili ljudsku vrstu."
<BR>&nbsp;&nbsp;&nbsp;&nbsp;&nbsp;"E, pa te drevne inteligencije mrze tvoju vrstu zbog njene okrutnosti. U vreme kada su flote robo-istraživača obavile posao, zatekli smo Galaksiju pogodnu za benigno naseljavanje." Hari uključi holo. "Evo slike koju sam doneo od meme-umova."
<BR>&nbsp;&nbsp;&nbsp;&nbsp;&nbsp;Preko sumračne ravnice kretala se linija žute boje. Oštri vetrovi gonili su je napred, i proždirala je visoke žbunove bujne trave. Plamen je hitao napred, proždirao i ponovo hitao napred. Sa bleštave linije napada dizao se uskovitlan, olovni dim.
<BR>&nbsp;&nbsp;&nbsp;&nbsp;&nbsp;"Prerijski požar", reče Hari. "Tako su robo-istraživači od pre dvadeset hiljada godina izgledali tim drevnim umovima."
<BR>&nbsp;&nbsp;&nbsp;&nbsp;&nbsp;"Spaljivali su Galaksiju?" upita Dors šuplje.
<BR>&nbsp;&nbsp;&nbsp;&nbsp;&nbsp;"Pripremali su je da bude bezbedna za njihove obožavane gospodare, ljude", reče Hari.
<BR>&nbsp;&nbsp;&nbsp;&nbsp;&nbsp;"Zbog ovoga", reče Denil, "žele osvetu. Ali zašto sada?"
<BR>&nbsp;&nbsp;&nbsp;&nbsp;&nbsp;"Konačno su sposobni za nju... i konačno su otkrili vas robote, i uspeli da vas razlikuju od tik-takova."
<BR>&nbsp;&nbsp;&nbsp;&nbsp;&nbsp;Denil ošamućeno upita: "Kako?"
<BR>&nbsp;&nbsp;&nbsp;&nbsp;&nbsp;"Kada su pronašli simove koje sam oživeo, idući po njihovom tragu, pronašli su mene, pa Dors. A zatim i tebe."
<BR>&nbsp;&nbsp;&nbsp;&nbsp;&nbsp;"U stanju su tako široko da pretražuju?" upita Dors.
<BR>&nbsp;&nbsp;&nbsp;&nbsp;&nbsp;Hari reče: "Sve digitalne informacije iz nadzornih kamera, tragača, mikro-naprava - oni ribare u tom moru."
<BR>&nbsp;&nbsp;&nbsp;&nbsp;&nbsp;"A ti si im pomogao", reče Denil.
<BR>&nbsp;&nbsp;&nbsp;&nbsp;&nbsp;"Za dobrobit Carstva, sklopio sam pogodbu sa njima."
<BR>&nbsp;&nbsp;&nbsp;&nbsp;&nbsp;Denil reče: "Prvo su ubili lamurkovce, pa su se okrenuli na moje robote. Nahuškavši po desetak tik-takova na svakog, savladali su ih."
<BR>&nbsp;&nbsp;&nbsp;&nbsp;&nbsp;"Sve nas?" prošapta Dors.
<BR>&nbsp;&nbsp;&nbsp;&nbsp;&nbsp;"Otprilike trećina je preživela." Denil dopusti sebi tvrd osmejak. "Mnogo smo sposobniji od tih... automata."
<BR>&nbsp;&nbsp;&nbsp;&nbsp;&nbsp;Hari tužno klimnu glavom. "Toga nije bilo u pogodbi. Iskoristili su me kao oruđe."
<BR>&nbsp;&nbsp;&nbsp;&nbsp;&nbsp;"Čini mi se da sve nas koriste." Denil kiselo pogleda Harija. "Na različite načine."
<BR>&nbsp;&nbsp;&nbsp;&nbsp;&nbsp;"Morao sam to da učinim, prijatelju Denile."
<BR>&nbsp;&nbsp;&nbsp;&nbsp;&nbsp;Dors je zurila u Harija. "Gotovo da te ne prepoznajem."
<BR>&nbsp;&nbsp;&nbsp;&nbsp;&nbsp;Hari blago reče: "Biti čovek ponekad je teže nego što izgleda."
<BR>&nbsp;&nbsp;&nbsp;&nbsp;&nbsp;Dors sevnu očima. "Ti tuđinci su poubijali pripadnike moje vrste!"
<BR>&nbsp;&nbsp;&nbsp;&nbsp;&nbsp;"Morao sam da pronađem rešenje..."
<BR>&nbsp;&nbsp;&nbsp;&nbsp;&nbsp;Ona reče: "Roboti, posebno oni humanoformni, jesu sluge, oni..."
<BR>&nbsp;&nbsp;&nbsp;&nbsp;&nbsp;"Ljubavi moja, ti si više ljudsko biće od ikoga koga poznajem."
<BR>&nbsp;&nbsp;&nbsp;&nbsp;&nbsp;"Ali... ubijanje!"
<BR>&nbsp;&nbsp;&nbsp;&nbsp;&nbsp;"Ionako bi došlo do toga. Te drevne meme nije bilo moguće zaustaviti." Hari uzdahnu i shvati koliko daleko je otišao. Bila je to moć, uzdignuta iznad svega, koja je videla svet kao ogromnu arenu, poprište beskrajnih dvoboja. Postao je deo toga i znao je da više nikada neće moći ponovo da bude bezazleni matistoričar.
<BR>&nbsp;&nbsp;&nbsp;&nbsp;&nbsp;Dors upita: "Kako si tako siguran? Mogao si da nas upozoriš, mogli smo da..."
<BR>&nbsp;&nbsp;&nbsp;&nbsp;&nbsp;"Već su znali ko ste. Da sam oklevao, napali bi vas dvoje, a onda bi pošli u lov na ostale."
<BR>&nbsp;&nbsp;&nbsp;&nbsp;&nbsp;Denil strogo upita. "Dakle... zbog nas?"
<BR>&nbsp;&nbsp;&nbsp;&nbsp;&nbsp;"Uspeo sam oboje da spasim. Deo pogodbe."
<BR>&nbsp;&nbsp;&nbsp;&nbsp;&nbsp;Denil popusti. "Onda... valjda... hvala ti."
<BR>&nbsp;&nbsp;&nbsp;&nbsp;&nbsp;Hari se zagleda u starog prijatelja, zamagljenog pogleda. "Ti... nosiš preveliko breme."
<BR>&nbsp;&nbsp;&nbsp;&nbsp;&nbsp;Denil klimnu glavom. "Uradio sam ono što se moralo i poslušao te."
<BR>&nbsp;&nbsp;&nbsp;&nbsp;&nbsp;Hari potvrdi. "Lamurk. Bio sam tamo. Tvoji insekti su ga spržili."
<BR>&nbsp;&nbsp;&nbsp;&nbsp;&nbsp;"Ili je bar tako izgledalo."
<BR>&nbsp;&nbsp;&nbsp;&nbsp;&nbsp;"Šta?" Hari se zaprepašćeno zagleda u Denila. Ovaj pritisnu dugme na zglobu šake i okrenu se prema vratima kabineta. Kroz njih uđe čovek neupadljve spoljašnjosti u smeđem radničkom kombinezonu, načas zastavši pred kontrolnim filterom.
<BR>&nbsp;&nbsp;&nbsp;&nbsp;&nbsp;"Naš gospodin Lamurk", reče Denil.
<BR>&nbsp;&nbsp;&nbsp;&nbsp;&nbsp;"To nije..." Hari tada opazi fine sličnosti. Nos je bio poravnat, obrazi popunjeni, kosa proređena i obojena, uši zalepljene za glavu. "Ali, video sam kad je umro!"
<BR>&nbsp;&nbsp;&nbsp;&nbsp;&nbsp;"I jesi. Naboj koji je primio privremeno ga je umrtvio, i da moji prerušeni stražari nisu počeli tretman na licu mesta, ne bi ni oživeo."
<BR>&nbsp;&nbsp;&nbsp;&nbsp;&nbsp;"Bio si u stanju da ga izvučeš iz toga?"
<BR>&nbsp;&nbsp;&nbsp;&nbsp;&nbsp;"Drevna veština."
<BR>&nbsp;&nbsp;&nbsp;&nbsp;&nbsp;"Koliko dugo čovek može da bude mrtav pre...?"
<BR>&nbsp;&nbsp;&nbsp;&nbsp;&nbsp;"Oko jedan sat, na niskim temperaturama. Morali smo da radmo mnogo brže", reče Denil odmereno.
<BR>&nbsp;&nbsp;&nbsp;&nbsp;&nbsp;"U skladu sa prvim zakonom", reče Hari.
<BR>&nbsp;&nbsp;&nbsp;&nbsp;&nbsp;"Malo slobodnije tumačenje. Lamurku nije bila naneta nikakva trajna ozleda. Sada će svoje sposobnosti posvetiti boljim ciljevima."
<BR>&nbsp;&nbsp;&nbsp;&nbsp;&nbsp;"Zašto bi?" Hari opazi da Lamurk nije progovorio ni reč. Čovek je pažljivo slušao, posmatrajući Denila, a ne Harija.
<BR>&nbsp;&nbsp;&nbsp;&nbsp;&nbsp;"Posedujem određenu pozitivnu moć uticaja na ljudski um. Jedan drevni robot po imenu Žiskar podario mi je ograničenu kontrolu nad složenim nervnim procesima čovekovog cerebralnog korteksa. Izmenio sam Lamurkove motivacije i oplevio neka sećanja."
<BR>&nbsp;&nbsp;&nbsp;&nbsp;&nbsp;"Koliko?" upita Dors sumnjičavo. Hari shvati da za nju Lamurk ostaje neprijatelj dok se ne dokaže da to nije.
<BR>&nbsp;&nbsp;&nbsp;&nbsp;&nbsp;Denil mahnu rukom. "Govori."
<BR>&nbsp;&nbsp;&nbsp;&nbsp;&nbsp;"Shvatam da sam grešio." Lamurk je govorio smirenim, iskrenim glasom, bez uobičajene žustrine. "Izvinjavam se, naročito vama, Hari. Ne mogu da se setim čime sam vas uvredio, ali žalim zbog toga. Od sad ću biti bolji."
<BR>&nbsp;&nbsp;&nbsp;&nbsp;&nbsp;"Ne nedostaju vam vaša sećanja?" upita ga Dors, tek da proveri.
<BR>&nbsp;&nbsp;&nbsp;&nbsp;&nbsp;"Nisu mi dragocena", reče Lamurk trezveno. "Koliko mogu da se setim, bio je to beskrajni lanac sitnih okrutnosti i nezasitnih ambicija. Malo je bilo dobrih trenutaka, pa zašto bih onda žalio što ih više nema? Sada ću biti bolja osoba."
<BR>&nbsp;&nbsp;&nbsp;&nbsp;&nbsp;Hari istovremeno oseti čuđenje i strah. "Ako si sposoban za ovako nešto, Denile, što se uopšte raspravljaš sa mnom? Treba samo da promeniš moje mišljenje!"
<BR>&nbsp;&nbsp;&nbsp;&nbsp;&nbsp;Denil mirno reče: "Ne bih se usudio. Ti se razlikuješ od drugih."
<BR>&nbsp;&nbsp;&nbsp;&nbsp;&nbsp;"Zbog psihoistorije? Je li to sve što te sprečava?"
<BR>&nbsp;&nbsp;&nbsp;&nbsp;&nbsp;"Da, to. Ali i zato što nisi imao zapaljenje mozga kada si bio mali. Zbog toga su moje veštine beskorisne. Na primer, nisam mogao da osetim tvoj plan da upotrebiš tik-takove protiv Lamurkove grupe, onomad kada smo se sreli na onom javnom mestu, kada sam ti obezbedio pomoć mojih robota."
<BR>&nbsp;&nbsp;&nbsp;&nbsp;&nbsp;"Ja... razumem." Za Harija je bilo poučno da sazna na koliko su tankoj niti visili njegovi planovi. Nedostajala je samo bolest u detinjstvu!
<BR>&nbsp;&nbsp;&nbsp;&nbsp;&nbsp;"Unapred se radujem svojim budućim zadacima", reče Lamurk ravno. "Novom životu."
<BR>&nbsp;&nbsp;&nbsp;&nbsp;&nbsp;"Kakvim zadacima?" upita Dors.
<BR>&nbsp;&nbsp;&nbsp;&nbsp;&nbsp;"Otići ću u zonu Benin, na mesto lokalnog upravnika. To je dužnost puna uzbudljivih izazova."
<BR>&nbsp;&nbsp;&nbsp;&nbsp;&nbsp;"Vrlo dobro", reče Denil odobravajuće.
<BR>&nbsp;&nbsp;&nbsp;&nbsp;&nbsp;Nešto u doslovnosti svega ovoga slalo je trnce niz Harijevu kičmu. Bila je to istinska moć, u rukama bezvremenog čarobnjaka.
<BR>&nbsp;&nbsp;&nbsp;&nbsp;&nbsp;"Tvoj Zirotov zakon na delu..."
<BR>&nbsp;&nbsp;&nbsp;&nbsp;&nbsp;"Neophodan je za psihoistoriju", reče Denil.
<BR>&nbsp;&nbsp;&nbsp;&nbsp;&nbsp;Hari nabra veđe. "Kako to?"
<BR>&nbsp;&nbsp;&nbsp;&nbsp;&nbsp;"Zirotov zakon je korolar prvog zakona, jer kako ljude sačuvati od zla, ako ne tako što će se čovečanstvo štititi i održavati u redu?"
<BR>&nbsp;&nbsp;&nbsp;&nbsp;&nbsp;Hari reče: "A samo sa valjanom teorijom budućnosti moguće je videti šta je zaista potrebno."
<BR>&nbsp;&nbsp;&nbsp;&nbsp;&nbsp;"Upravo tako. Još od vremena Žiskara mi roboti radili smo na takvoj teoriji i dobili smo samo grubi model. Zato ste, Hari, ti i tvoja teorija neophodni. Čak i tako, znao sam da sam za dlaku pogazio prvi zakon kada sam poslušao tvoja uputstva i upotrebio svoje robote da prate lamurkovce."
<BR>&nbsp;&nbsp;&nbsp;&nbsp;&nbsp;"Osetio si da nešto nije u redu?"
<BR>&nbsp;&nbsp;&nbsp;&nbsp;&nbsp;"Ultraotpor u pozitronskim kolima ispoljava se u otežanom stajanju i hodu, a zatim i u govoru. Sve se to pojavilo kod mene. Mora da sam osetio da će moji roboti biti posredno upotrebljeni za ubijanje ljudi. Žiskar je imao slične probleme sa prekoračenjem granice između prvog i Zirotovog zakona."
<BR>&nbsp;&nbsp;&nbsp;&nbsp;&nbsp;Dorsine usne drhtale su od jedva suspregnutih osećanja. "To znači da mi ostali zavisimo od vaše procene ravnoteže između ta dva temeljna zakona. Ja ne bih mogla da podnesem ono kroz šta ste vi prošli."
<BR>&nbsp;&nbsp;&nbsp;&nbsp;&nbsp;Trudeći se da ga uteši, Hari reče: "Nisi imao izbora, Denile. Doterao sam te do zida."
<BR>&nbsp;&nbsp;&nbsp;&nbsp;&nbsp;Denil pogleda Dors, dozvoljavajući da mu preko lica preleću sukobljene emocije. Bila je to simfonija patnje. "Zirotov zakon... tako dugo sam živeo sa njim... toliko milenijuma... pa ipak..."
<BR>&nbsp;&nbsp;&nbsp;&nbsp;&nbsp;"Ne postoji jasna protivurečnost", reče Hari blago, znajući da zalazi u krajnje osetljivu oblast. "Reč je o vrsti konceptualnog sukoba koji ljudski um ponekad mora da prebrodi."
<BR>&nbsp;&nbsp;&nbsp;&nbsp;&nbsp;Dors šapnu: "Ali mi to ne možemo, osim u krajnjoj opasnosti po našu stabilnost."
<BR>&nbsp;&nbsp;&nbsp;&nbsp;&nbsp;Denil obori glavu: "Kada sam izdao naređenja, um mi je preplavio neizdrživ bol, sažižuća plima koju sam jedva savladao."
<BR>&nbsp;&nbsp;&nbsp;&nbsp;&nbsp;Hari nekako procedi: "Stari moj druže, nisi imao izbora. Valjda su u vekovnom radu na dobrobiti ljudske vrste imao još takvih sukoba?"
<BR>&nbsp;&nbsp;&nbsp;&nbsp;&nbsp;Denil klimnu glavom. "Mnogo. I svaki put sam visio iznad bezdana."
<BR>&nbsp;&nbsp;&nbsp;&nbsp;&nbsp;"Ne smete se predati", reče Dors. "Vi ste najveći među nama. Još je mnogo toga pred vama."
<BR>&nbsp;&nbsp;&nbsp;&nbsp;&nbsp;Denil pogleda oboje kao da traži oproštaj. Na licu mu se pojavi nevesela nada. "Biće da je tako..."
<BR>&nbsp;&nbsp;&nbsp;&nbsp;&nbsp;Hari potvrdi njene reči, stegnutog grla. "Naravno. Bez tebe bi sve bilo izgubljeno. Moraš da izdržiš."
<BR>&nbsp;&nbsp;&nbsp;&nbsp;&nbsp;Denil se zagleda u beskraj, pa progovori hrapavim šapatom. "Moj rad... još nije dovršen... zato ne mogu... da se isključim. Biće da ovako izgleda... biti čovek... kada si rastrzan između dve krajnosti. Ipak, preda mnom još nije sve prazno. Doći će vreme kada će moj posao biti završen. Kada ću moći da se oslobodim ovih kidanja. Tada ću se suočiti da crnom prazninom... i to će biti dobro."
<BR>&nbsp;&nbsp;&nbsp;&nbsp;&nbsp;Emotivnost robotovih reči ostavi Harija nemog i tužnog. Dugo su njih troje sedeli zajedno u utihnuloj sobi. Lamurk je ostao da stoji, budan i bez reči.
<BR>&nbsp;&nbsp;&nbsp;&nbsp;&nbsp;A onda, ćutke, svako od njih ode svojim putem.
</TD></TR></TABLE>
<P class="next">
<A HREF=p115.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
