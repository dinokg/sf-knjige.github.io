<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>12.
<P>&nbsp;&nbsp;&nbsp;&nbsp;&nbsp;"Kada si se povukao?" upita Dors.
<BR>&nbsp;&nbsp;&nbsp;&nbsp;&nbsp;"Kada je Najveći prestao da me tuče... ovaj, Ja-pana."
<BR>&nbsp;&nbsp;&nbsp;&nbsp;&nbsp;Opuštali su se pored bazena, i Hariju se činilo da opojni mirisi šume bude u njemu potrebu da se vrati tamo, u doline prašine i krvi. Zadrhtao je i duboko udahnuo. Borba je bila tako zaokupljujuća da nije želeo da se povuče, uprkos bolu. Stapanje je imalo hipnotičko svojstvo.
<BR>&nbsp;&nbsp;&nbsp;&nbsp;&nbsp;"Znam kako se osećaš", reče ona. "Čovek se tako lako saživi sa njima. Ja sam napustila Šilu kada su se oni rabuni sasvim približili. Prilično zastrašujući prizor."
<BR>&nbsp;&nbsp;&nbsp;&nbsp;&nbsp;"Vado je rekao da i oni potiču sa Zemlje. Postoji dosta sličnosti u DNK. Ali istovremeno ima i tragova nedavnog intenzivnog genetskog mešetarenja koje je od njih načinilo grabljivice."
<BR>&nbsp;&nbsp;&nbsp;&nbsp;&nbsp;"Zašto bi naši preci želeli tako nešto?"
<BR>&nbsp;&nbsp;&nbsp;&nbsp;&nbsp;"Možda su pokušavali da otkriju nešto više o našem poreklu?"
<BR>&nbsp;&nbsp;&nbsp;&nbsp;&nbsp;Na njegovo iznenađenje, ona se nasmeja. "Nemaju svi ista interesovanja kao ti."
<BR>&nbsp;&nbsp;&nbsp;&nbsp;&nbsp;"Zašto, onda?"
<BR>&nbsp;&nbsp;&nbsp;&nbsp;&nbsp;"Šta misliš o tome da su koristili rabune u igri, za lov? Radi malo uzbuđenja?"
<BR>&nbsp;&nbsp;&nbsp;&nbsp;&nbsp;"Lov? Carstvo nikada nije bilo sklono tako nazadnom primitivizmu da bi..." Već je bio spreman da se upusti u malo predavanje o napretku čovečanstva kada je shvatio da više ne veruje u to. "Hm."
<BR>&nbsp;&nbsp;&nbsp;&nbsp;&nbsp;"Oduvek si smatrao ljude za umna bića. Nikakva psihoistorija neće biti delotvorna ako ne uzme u obzir našu animalnu stranu."
<BR>&nbsp;&nbsp;&nbsp;&nbsp;&nbsp;"Naši najteži gresi pripadaju samo nama, bojim se." Nije očekivao da će ga ovo iskustvo toliko potresti. Bila je to otrežnjujuća pomisao.
<BR>&nbsp;&nbsp;&nbsp;&nbsp;&nbsp;"Nije tačno. Genocid se događa i kod vukova i kod panova. Ubijanje je svima urođeno. Silovanje postoji i kod pataka i kod orangutana. Čak i mravi znaju za ratove i uzimanje robova. Vado kaže da panovi imaju podjednake izglede da budu ubijeni kao ljudi. Od svih dičnih ljudskih darova - govora, umetnosti, tehnologije i ostalog - ono koje je najverovatnije nasleđeno od životinja jeste genocid."
<BR>&nbsp;&nbsp;&nbsp;&nbsp;&nbsp;"Vidim da si dosta naučila od Vadoa."
<BR>&nbsp;&nbsp;&nbsp;&nbsp;&nbsp;"Bio je to dobar način da ga držim na oku."
<BR>&nbsp;&nbsp;&nbsp;&nbsp;&nbsp;"Bolje biti sumnjičav nego se kajati?"
<BR>&nbsp;&nbsp;&nbsp;&nbsp;&nbsp;"Naravno", reče ona bez oklevanja, ali nije odala ništa više.
<BR>&nbsp;&nbsp;&nbsp;&nbsp;&nbsp;"Pa, na svu sreću, čak i ako zaista jesmo superpanovi, carski poredak i komunikacije brišu razlike između njih i nas."
<BR>&nbsp;&nbsp;&nbsp;&nbsp;&nbsp;"Pa šta?"
<BR>&nbsp;&nbsp;&nbsp;&nbsp;&nbsp;"A to pomućuje duboki nagon za ubijanjem sopstvene vrste."
<BR>&nbsp;&nbsp;&nbsp;&nbsp;&nbsp;Ponovo se nasmejala, ali ga je to ovaj put pomalo razljutilo. "Nisi baš najbolje shvatio istoriju. Manje grupe se i dalje veoma rado ubijaju međusobno. U Zoni Strelca, za vreme vladavine Omara Mučitelja..."
<BR>&nbsp;&nbsp;&nbsp;&nbsp;&nbsp;"Slažem se, postoji veliki broj tragedija malih razmera. Ali u ravni gde psihoistorija dejstvuje, u populacionim razmerama od više hiljada milijardi..."
<BR>&nbsp;&nbsp;&nbsp;&nbsp;&nbsp;"Zbog čega si tako siguran da veliki brojevi predstavljaju zaštitu?" upita ona značajno.
<BR>&nbsp;&nbsp;&nbsp;&nbsp;&nbsp;"Do sada..."
<BR>&nbsp;&nbsp;&nbsp;&nbsp;&nbsp;"Carstvo je bilo u stagnaciji."
<BR>&nbsp;&nbsp;&nbsp;&nbsp;&nbsp;"U stanju reda, tačnije. Dinamičke ravnoteže."
<BR>&nbsp;&nbsp;&nbsp;&nbsp;&nbsp;"A ako se ta ravnoteža poremeti?"
<BR>&nbsp;&nbsp;&nbsp;&nbsp;&nbsp;"Pa... tada ću ostati bez argumenata."
<BR>&nbsp;&nbsp;&nbsp;&nbsp;&nbsp;Ona se osmehnu. "Što ti nimalo nije svojstveno."
<BR>&nbsp;&nbsp;&nbsp;&nbsp;&nbsp;"Sve dok ne budem imao pravu, delotvornu teoriju."
<BR>&nbsp;&nbsp;&nbsp;&nbsp;&nbsp;"Onu koja će dopustiti mogućnost opšteg genocida, ako moć Carstva oslabi."
<BR>&nbsp;&nbsp;&nbsp;&nbsp;&nbsp;Konačno je shvatio na šta je ciljala. "Hoćeš da kažeš da mi je zaista potrebna čovekova 'animalna priroda'."
<BR>&nbsp;&nbsp;&nbsp;&nbsp;&nbsp;"Bojim se da je tako. Obučavana sam da imam u vidu tu mogućnost."
<BR>&nbsp;&nbsp;&nbsp;&nbsp;&nbsp;Ovo ga je iznenadilo. "Kako to?"
<BR>&nbsp;&nbsp;&nbsp;&nbsp;&nbsp;"Ne delim tvoje mišljenje o ljudima. Spletkarenje, zavere, Šilina težnja da ugrabi više mesa za svoje mladunce, Ja-panova težnja da smeni Najvećeg - te stvari se događaju u Carstvu. Samo su bolje prikrivene."
<BR>&nbsp;&nbsp;&nbsp;&nbsp;&nbsp;"Pa?"
<BR>&nbsp;&nbsp;&nbsp;&nbsp;&nbsp;"Uzmimo na primer SpecEkspa Vadoa. Pre neko veče je pomenuo tvoj rad na 'teoriji istorije'."
<BR>&nbsp;&nbsp;&nbsp;&nbsp;&nbsp;"Pa?"
<BR>&nbsp;&nbsp;&nbsp;&nbsp;&nbsp;"Ko mu je rekao da radiš na tome?"
<BR>&nbsp;&nbsp;&nbsp;&nbsp;&nbsp;"Ne verujem da... ah, ti misliš da nas on ispipava?"
<BR>&nbsp;&nbsp;&nbsp;&nbsp;&nbsp;"On već zna."
<BR>&nbsp;&nbsp;&nbsp;&nbsp;&nbsp;"Možda mu je rekla upravnica za bezbednost, pošto se raspitala o meni kod akademskog potentata."
<BR>&nbsp;&nbsp;&nbsp;&nbsp;&nbsp;Zagonetno mu se osmehnula. "Volim tvoje beskrajno naivno viđenje sveta."
<BR>&nbsp;&nbsp;&nbsp;&nbsp;&nbsp;Kada je kasnije razmišljao o tome, nije mogao da odredi da li je to rekla kao kompliment.
</TD></TR></TABLE>
<P class="next">
<A HREF=p75.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
