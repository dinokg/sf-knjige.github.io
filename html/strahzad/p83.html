<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>21.
<P>&nbsp;&nbsp;&nbsp;&nbsp;&nbsp;Stanica je bila izgrađena na vrhu stenovitog brega. Strme jaruge davale su padinama izgled umornog, izboranog lica. Podnožje je bilo posuto žičastim žbunjem.
<BR>&nbsp;&nbsp;&nbsp;&nbsp;&nbsp;Ja-pan je soptao, uspinjući se sipkom, erozivnom zemljom. U očima pana noć je bila sablasna, treperav prizor bledozelenih i plavičastih senki. Breg je bio samo detalj velikog nagiba veličanstvene planine, ali panov vid nije bio dovoljno oštar da razazna daleke pojedinosti. Panovi su živeli u užem, ušuškanijem svetu.
<BR>&nbsp;&nbsp;&nbsp;&nbsp;&nbsp;Ispred sebe jasno je video svetlucajući goli zid koji je opasivao stanicu. Bio je širok, pet metara visok. I, sećao se toga iz turističkog obilaska mesta, po vrhu obezbeđen slomljenim staklom.
<BR>&nbsp;&nbsp;&nbsp;&nbsp;&nbsp;Iza sebe je čuo Šilu kako stenje, mučeći se uzbrdo. Rana na njenom boku učinila je da joj korak bude ukočen, a lice zgrčeno. Odbila je da se sakrije negde u podnožju. Oboje su bili na rubu iscrpljenosti, i njihovi panovi jedva su se vukli, i pored dva zastanka radi obroka od voća i larvi, i odmora.
<BR>&nbsp;&nbsp;&nbsp;&nbsp;&nbsp;Na njihovom oskudnom jeziku znakova, uz pomoć krivljenja lica i pisanja u prašini, 'razmotrili' su mogućnosti. Dva pana su ovde napolju bila ranjiva. Tako umorni i na nepoznatom terenu, nisu mogli da očekuju da će imati jednaku sreću kao sa rabunima.
<BR>&nbsp;&nbsp;&nbsp;&nbsp;&nbsp;Noć je bila najbolje vreme za prilazak stanici. Ko god je ovo smislio, neće čekati doveka. Od jutra su još dva puta morali da se kriju od letača. Zamisao da se jedan dan odmore činila se primamljiva i korisna, ali neka slutnja terala je Harija da žuri.
<BR>&nbsp;&nbsp;&nbsp;&nbsp;&nbsp;Vukao se uzbrdo, pazeći na elektronske alarme. Nije znao ništa o tim tehničkim stvarima. Mogao je samo da pazi na očigledno i da se nada da stanica nema alarme protiv mislećih uljeza.
<BR>&nbsp;&nbsp;&nbsp;&nbsp;&nbsp;Panov vid bio je oštar i bistar za bliske objekte u mutnoj svetlosti, ali nije ništa opazio.
<BR>&nbsp;&nbsp;&nbsp;&nbsp;&nbsp;Odabrao je tačku pored zida u senci drveća. Šilin dah je šištao kada ga je sustigla. Gledan odozdo, zid je izgledao ogroman. Nemoguće...
<BR>&nbsp;&nbsp;&nbsp;&nbsp;&nbsp;Zid je bio od uglačanog betona. Debeo ispust na vrhu činio je uspon još manje mogućim.
<BR>&nbsp;&nbsp;&nbsp;&nbsp;&nbsp;Šila pokaza prema mestu gde je drveće raslo bliže zidu. Panjevi u blizini zida pokazivali su da su graditelji mislili na mogućnost da životinje skoče na zid sa grana, ali su neka stabla bila dovoljno visoka i pružala su grane nekoliko metara od vrha zida.
<BR>&nbsp;&nbsp;&nbsp;&nbsp;&nbsp;Da li bi pan mogao da preskoči tu razdaljinu? Malo verovatno, naročito ako je bio umoran. Šila pokaza na njega, pa na sebe, pa ispruži ruke i načini pokret ljuljanja. Da li bi mogli da se zaljuljaju sa grane na zid?
<BR>&nbsp;&nbsp;&nbsp;&nbsp;&nbsp;Zagledao joj se u lice. Projektant svakako nije predvideo da bi dva pana mogla da sarađuju na ovaj način. Začkiljio je prema vrhu zida. Bio je previsok da se popnu preko njega, čak i kada bi mu Šila stala na ramena.
<BR>&nbsp;&nbsp;&nbsp;&nbsp;&nbsp;Da, pokaza.
<BR>&nbsp;&nbsp;&nbsp;&nbsp;&nbsp;Nekoliko trenutaka kasnije, dok su ga njene ruke držale za noge i dok se spremao da se otpusti sa svoje grane, već je mislio drugačije.
<BR>&nbsp;&nbsp;&nbsp;&nbsp;&nbsp;Ja-pan nije imao ništa protiv ovakvog vida vežbanja i bio je, u stvari, zadovoljan što se ponovo nalazi na drvetu. Ali Hariju je njegovo ljudsko rasuđivanje i dalje dovikivalo da stvar nema nikakvih izgleda da uspe. Prirodna veština pana bila je u sukobu sa ljudskom opreznošću.
<BR>&nbsp;&nbsp;&nbsp;&nbsp;&nbsp;Na svu sreću, nije imao vremena da se prepusti sumnji u sebe. Šila ga otrgnu sa grane. Počeo je da pada, pridržavan samo njenim rukama.
<BR>&nbsp;&nbsp;&nbsp;&nbsp;&nbsp;Sa nogama čvrsto omotanim oko jedne debele grane, počela je da ga njiše kao teg na uzici. Ljuljala ga je tamo-amo, povećavajući luk. Napred-nazad, gore-dole... osećao je centrifugalni pritisak u glavi. Za Ja-pana to nije bilo ništa naročito. Za Harija je to bio vrtoglavi svet kretnji od kojih je zastajao dah.
<BR>&nbsp;&nbsp;&nbsp;&nbsp;&nbsp;Brinuo ga je šum grančica koje su šuštale oko njega, a onda je zaboravio na to, jer mu je glava dosegla vrh zida.
<BR>&nbsp;&nbsp;&nbsp;&nbsp;&nbsp;Betonski ispust bio je zaobljen iznutra, tako da nikakva kuka nije mogla da pronađe oslonac.
<BR>&nbsp;&nbsp;&nbsp;&nbsp;&nbsp;Ponovo je propao naniže, zaletevši se glavom prema zemlji. Povrh zida svetlucale su gusto posute krhotine stakla. Veoma profesionalno.
<BR>&nbsp;&nbsp;&nbsp;&nbsp;&nbsp;Imao je taman toliko vremena da pomisli ove stvari, a tada je osetio da ga je pustila.
<BR>&nbsp;&nbsp;&nbsp;&nbsp;&nbsp;Poleteo je uvis, ruku ispruženih ispred sebe - i jedva se zakačio za ivicu. Da nije bilo tog ispusta, promašio bi.
<BR>&nbsp;&nbsp;&nbsp;&nbsp;&nbsp;Pustio je da mu telo tresne o zid. Noge mu zagrebaše po glatkoj površini, tražeći oslonac. Nekoliko prstiju se zakači. Napregnuvši mišiće, povukao je telo uvis... i preko. Nikada pre toga nije do kraja shvatio koliko je pan snažniji od čoveka. Nijednom čoveku ne bi uspelo da se nađe ovde.
<BR>&nbsp;&nbsp;&nbsp;&nbsp;&nbsp;Prebacio se na zid, posekavši ruku i unutrašnji deo noge na staklu. Bio je to osetljiv posao, uspraviti se na noge i pronaći mesto gde će moći da stoji.
<BR>&nbsp;&nbsp;&nbsp;&nbsp;&nbsp;Nalet likovanja. Mahnuo je Šili, nevidljivoj u krošnji.
<BR>&nbsp;&nbsp;&nbsp;&nbsp;&nbsp;Sada je sve zavisilo od njega. Iznenada je shvatio da su mogli da naprave neku vrstu užeta, od povezanih lijana. Tada bi mogao da je povuče gore. Dobra zamisao, ali zakasnela.
<BR>&nbsp;&nbsp;&nbsp;&nbsp;&nbsp;Nije bilo razloga da odlaže stvar. Imanje je bilo delimično vidljivo kroz drveće: gorelo je nekoliko svetala. Mrtva tišina. Čekali su da prođe otprilike polovina noći; u tome je mogao da se osloni samo na panov osećaj za doba noći.
<BR>&nbsp;&nbsp;&nbsp;&nbsp;&nbsp;Pogledao je naniže. Odmah ispred njegovih nožnih prstiju svetlucala je žilet-žica, uglavljena u beton. Pažljivo je prekoračio sjajne niti. Među krhotinama stakla bilo je mesta gde je moglo da se stane. Jedno drvo mu je zaklanjalo vidik, tako da je mogao da vidi malo toga u mutnoj svetlosti stanice. To je bar značilo da ne mogu da vide ni njega.
<BR>&nbsp;&nbsp;&nbsp;&nbsp;&nbsp;Da skoči? Previsoko. Stablo koje ga je skrivalo bilo je blizu, ali nije mogao da prodre pogledom u njegovu krošnju. Stajao je i razmišljao, ali mu ništa nije padalo na pamet. Šila je za to vreme čekala na njega, sama; mrzeo je pomisao da ju je ostavio tamo gde su je vrebale opasnosti koje nije mogao ni da zamisli.
<BR>&nbsp;&nbsp;&nbsp;&nbsp;&nbsp;Razmišljao je kao čovek, zaboravljajući da poseduje sposobnosti pana.
<BR>&nbsp;&nbsp;&nbsp;&nbsp;&nbsp;Kreći. Skočio je. Pod njim zakrckaše grančice, i on zaroni među senke. Grane su mu se zabadale u lice. Opazio je tamno obličje sa desne strane i izvio se u tom pravcu, zgrčivši noge, ispruženih ruku - i uhvatio se za granu. Šake mu se lako obaviše oko nje, i on shvati da je suviše tanka, suviše tanka...
<BR>&nbsp;&nbsp;&nbsp;&nbsp;&nbsp;Grana se odlomi. Prasak je bio kao udar groma u njegovim ušima. Poče da pada i ispusti granu. Leđa mu udariše u nešto tvrdo i on se prevrnu, mašući za osloncem. Prsti mu se zakačiše za debelu granu, i on se sledećeg trenutka zaljulja na njoj. Konačno ispusti vazduh iz pluća.
<BR>&nbsp;&nbsp;&nbsp;&nbsp;&nbsp;Lišće je šuštalo, grane se njihale. Ništa više.
<BR>&nbsp;&nbsp;&nbsp;&nbsp;&nbsp;Bio je na sredini stabla. U zglobovima mu se javljala čitava Galaksija bolova.
<BR>&nbsp;&nbsp;&nbsp;&nbsp;&nbsp;Hari se opusti i dozvoli Ja-panu da se sam spusti sa drveta. Napravio je priličnu buku skokom na drvo, ali na širokim travnjacima između njega i stanice nije bilo nikakvog vidljivog kretanja.
<BR>&nbsp;&nbsp;&nbsp;&nbsp;&nbsp;Pomislio je na Dors i poželeo da postoji način da joj javi da je unutra. Dok je mislio na nju, premeravao je pogledom udaljenost okolnog drveća, pamteći njihov raspored da bi mogao da pronađe put nazad ako bude morao hitro da se povuče.
<BR>&nbsp;&nbsp;&nbsp;&nbsp;&nbsp;Šta sad? Nije imao nikakav plan.
<BR>&nbsp;&nbsp;&nbsp;&nbsp;&nbsp;Hari blago potera Ja-pana, koji je bio nervozan i umoran, gotovo sasvim ravnodušan na komande, u trouglasto raspoređeno grmlje. Ja-panov um bio je kao olujno nebo, raskidano izlomljenim munjama. To nisu bile misli, već pre čvorovi emocija koji su se obrazovali i sevali oko krhkih zrnaca nemira. Hari strpljivo prizva umirujuće slike, osetivši kako se Ja-panovo disanje usporava, i u tom poslu zamalo da mu promakne šaptavi zvuk.
<BR>&nbsp;&nbsp;&nbsp;&nbsp;&nbsp;Grebanje noktiju na stazi od kamenih ploča. Nešto je jurilo prema njemu.
<BR>&nbsp;&nbsp;&nbsp;&nbsp;&nbsp;Pojavili su se iza trougla grmova. Čvorovi mišića, glatka koža, zdepaste noge koje su gutale preostalu razdaljinu. Bili su obučeni da pronađu i ubiju u tišini i bez upozorenja.
<BR>&nbsp;&nbsp;&nbsp;&nbsp;&nbsp;Ja-panu su ova čudovišta bila nepoznata, zastrašujuća. Ja-pan ustuknu u panici ispred dva leteća metka od mišića i kostiju. Crne usne bile su povučene sa belih zuba, iskeženih ispod izbezumljenih očiju.
<BR>&nbsp;&nbsp;&nbsp;&nbsp;&nbsp;Hari oseti kako se u Ja-panu nešto budi. Praiskonske, nagonske reakcije zaustaviše njegov uzmak, napeše mu telo. Vreme bežanja je prošlo. Kucnuo je čas za borbu.
<BR>&nbsp;&nbsp;&nbsp;&nbsp;&nbsp;Ja-pan zauze čvrst, uravnotežen položaj. Stvorovi će verovatno pokušati da ga ščepaju zubima za ruke, i zato ih je povukao unazad, i čučnuo da bi mu glava bila što niže.
<BR>&nbsp;&nbsp;&nbsp;&nbsp;&nbsp;Ja-pan je već imao posla sa četvoronožnim lovcima, negde duboko u predačkom pamćenju, i znao je da napadaju ispružene udove plena, i da hvataju za gušu. Psi su nameravali da ga obore i da mu pocepaju grlo, u vitalnim sekundama iznenađenja.
<BR>&nbsp;&nbsp;&nbsp;&nbsp;&nbsp;Napeli su se, svežnjevi hitrih žila, trčeći gotovo bok uz bok - i skočili.
<BR>&nbsp;&nbsp;&nbsp;&nbsp;&nbsp;U vazduhu, njihova moć reagovanja bila je ograničena. Bili su ranjivi.
<BR>&nbsp;&nbsp;&nbsp;&nbsp;&nbsp;Ja-pan diže obe ruke da uhvati prednje šape pasa.
<BR>&nbsp;&nbsp;&nbsp;&nbsp;&nbsp;Bacio se unazad, čvrsto držeći šape, ruku tik ispod čeljusti. Zalet je povukao tragače iznad njegove glave kada se prućio na leđa.
<BR>&nbsp;&nbsp;&nbsp;&nbsp;&nbsp;Ja-pan snažno povuče. Iznenadni trzaj odbaci pse napred. Nisu mogli da okrenu glavu prema njemu, da ga uhvate zubima za šake.
<BR>&nbsp;&nbsp;&nbsp;&nbsp;&nbsp;Skok, hvatanje, brz premet i trzaj - sve to kombinovano u centrifugalnom zamahu koji je odbacio tragače preko Ja-pana. Odleteli su iza njega uz bolno skarlikanje.
<BR>&nbsp;&nbsp;&nbsp;&nbsp;&nbsp;Ja-pan se premetnu preko glave i odbaci se sa ramena na noge. Začuo je težak udarac i škljocanje vilica. Psi su tresnuli u travu, nesposobni da se dočekaju na slomljene noge.
<BR>&nbsp;&nbsp;&nbsp;&nbsp;&nbsp;Požurio je za njima, pištavo dišući. Pokušavali su da se podignu, okrećući se na prelomljenim nogama da se suoče sa lovinom. Jedan od njih žestoko i prostački opsova. Drugi je ponavljao "Gaade... gaade..."
<BR>&nbsp;&nbsp;&nbsp;&nbsp;&nbsp;Životinje su se obrtale u beskrajnoj, čemernoj noći.
<BR>&nbsp;&nbsp;&nbsp;&nbsp;&nbsp;Skočio je, visoko, i doskočio im na glave. Njegova stopala nabiše im vratove u zemlju, i on oseti kako pucaju kosti. Pre nego što je zakoračio unazad da ih osmotri, znao je da su gotovi.
<BR>&nbsp;&nbsp;&nbsp;&nbsp;&nbsp;Ja-panova krv pevala je od radosti. Hari nikada ranije nije osetio to naježeno uzbuđenje, čak ni prilikom prvog stapanja, kada je Ja-pan ubio Tuđeg. Trijumf nad nepoznatim stvarima sa zubima i kandžama koje te napadnu u noći bio je najdublje, sažižuće zadovoljstvo.
<BR>&nbsp;&nbsp;&nbsp;&nbsp;&nbsp;Hari tu ništa nije učinio. Pobeda je potpuno pripadala Ja-panu.
<BR>&nbsp;&nbsp;&nbsp;&nbsp;&nbsp;Jedan dugi trenutak Hari se kupao u ushićenju na hladnom noćnom vazduhu, osećajući drhtaje ekstaze.
<BR>&nbsp;&nbsp;&nbsp;&nbsp;&nbsp;Um mu se polako razbistrio. Ta dva tragača nisu bila jedina. Ja-pan je imao sreće sa ova dva. To se više neće ponoviti.
<BR>&nbsp;&nbsp;&nbsp;&nbsp;&nbsp;Psi su bili upadljiva obličja na potkresanom travnjaku. Bilo je sigurno da će privući pažnju.
<BR>&nbsp;&nbsp;&nbsp;&nbsp;&nbsp;Ja-pan nije imao želju da ih dodirne. Smrt im je ispraznila creva, i osećao se prodoran zadah. Ostavili su trag na travi kada ih je odvukao u žbunje.
<BR>&nbsp;&nbsp;&nbsp;&nbsp;&nbsp;Vreme, vreme. Neko će primetiti da nema pasa i doći će da ih potraži.
<BR>&nbsp;&nbsp;&nbsp;&nbsp;&nbsp;Ja-pan je i dalje bio pun snage zbog pobede. Hari to iskoristi da ga natera da pretrči široki travnjak, od senke do senke. Ja-panovim venama strujala je energija. Hari je znao da je reč o trenutnom, žlezdanom zanosu, ispod koga je ležala potpuna iscrpljenost. Kada ga to prođe, Ja-pan će biti ošamućen, težak za upravljanje.
<BR>&nbsp;&nbsp;&nbsp;&nbsp;&nbsp;Svaki put kada bi zastao osvrtao se i pamtio orijentire. Možda će morati u trku da se vrati istim putem.
<BR>&nbsp;&nbsp;&nbsp;&nbsp;&nbsp;Bilo je pozno doba, i stanica je bila u mraku. U tehničkom delu, međutim, nekoliko prozora bacalo je svetlost koja je Ja-panu izgledala nemoguće blistava i neprirodna.
<BR>&nbsp;&nbsp;&nbsp;&nbsp;&nbsp;Dogegao se do njih i priljubio se uz zid. Ja-panova opčinjenost ovom citadelom bogolikih bića bila je jača od straha. Radoznalost ga natera da proviri kroz prozor. Pod jarkim osvetljenjem prostirala se velika prostorija koju je Hari poznavao od ranije. U njoj se, pre mnogo vekova, pridružio ostalim živopisno odevenim turistima pred polazak na izlet.
<BR>&nbsp;&nbsp;&nbsp;&nbsp;&nbsp;Hari pusti da ga panova radoznalost odvede do ugla, iza koga je znao da se nalaze vrata koja su vodila u dugačak hodnik. Na njegovo iznenađenje, vrata nisu bila zaključana. Ja-pan sa zaputi preko klizavih pločica hodnika, začuđeno proučavajući fosfornom bojom oslikane oznake na tavanici i zidovima, koje su zračile umirujućim sjajem boje slonovače.
<BR>&nbsp;&nbsp;&nbsp;&nbsp;&nbsp;Vrata jednog od ureda bila su otvorena. Hari natera Ja-pana da čučne i proviri iza dovratka. Unutra nije bilo nikoga. Bila je to prostrana soba sa policama koje su se dizale visoko prema zasvođenoj tavanici. To je značilo da su se kapsule za stapanje nalazile samo nekoliko vrata niže niz...
<BR>&nbsp;&nbsp;&nbsp;&nbsp;&nbsp;Škripanje đonova na pločicama natera ga da se okrene.
<BR>&nbsp;&nbsp;&nbsp;&nbsp;&nbsp;Iza njega je stajao SpecEksp Vado, sa uperenim oružjem.
<BR>&nbsp;&nbsp;&nbsp;&nbsp;&nbsp;Čovekovo lice izgledalo je neobično u toj hladnoj svetlosti, posmatrano kroz oči pana, golo i koščato. Izduženo, mršavo, nedokučivog izraza...
<BR>&nbsp;&nbsp;&nbsp;&nbsp;&nbsp;Hari oseti navalu strahopoštovanja u panu i pusti ga da pođe napred, tiho se oglašavajući. Ja-pan je osećao obožavanje, a ne strah.
<BR>&nbsp;&nbsp;&nbsp;&nbsp;&nbsp;Vado se ukoči, pomerajući cev ružnog oružja. Metalni škljocaj. Ja-pan podiže ruku u obrednom pozdravu panova, i Vado opali.
<BR>&nbsp;&nbsp;&nbsp;&nbsp;&nbsp;Udar obrnu Ja-pana oko ose. Sruši se na pod.
<BR>&nbsp;&nbsp;&nbsp;&nbsp;&nbsp;Vadoova usta se podrugljivo iskriviše. "Pametan profa, a? Nisi provalio alarm na vratima, a?"
<BR>&nbsp;&nbsp;&nbsp;&nbsp;&nbsp;Bol u Ja-panovom boku bio je oštar, parališući. Hari zaroni u bol i narastajući bes u Ja-panu, podstičući ga. Ja-pan se opipa i oseti da mu je pod rukom lepljivo. U panovim nozdrvama miris je podsećao na usijano gvožđe.
<BR>&nbsp;&nbsp;&nbsp;&nbsp;&nbsp;Vado je kružio okolo, mašući oružjem. "Ubio si me, uštvo kržljava. Upropastio si dobru opitnu životinju. Sada moram da odlučim šta da radim s tobom."
<BR>&nbsp;&nbsp;&nbsp;&nbsp;&nbsp;Hari dodade svoj bes povrh Ja-panove kipuće jarosti. Osetio je kako mu se grče moćni mišići ramena. Bol u boku iznenada se rasplamte. Ja-pan zastenja i skupi se na podu, pritiskajući šakom ranu.
<BR>&nbsp;&nbsp;&nbsp;&nbsp;&nbsp;Hari je držao glavu nisko, tako da pan nije mogao da vidi krv koja mu je sada tekla niz noge. Panovo telo napuštala je energija. Osećao je kako se telom polako razliva slabost.
<BR>&nbsp;&nbsp;&nbsp;&nbsp;&nbsp;Načuljio je uši na zvuk približavanja Vadoovih koraka. Ponovo se zgrčio od bola, ovaj put skupivši noge pod sobom.
<BR>&nbsp;&nbsp;&nbsp;&nbsp;&nbsp;"Izgleda da postoji samo jedno rešenje..." Hari začu škljocanje metala.
<BR>&nbsp;&nbsp;&nbsp;&nbsp;&nbsp;Sada. Oslobodio je svoj bes.
<BR>&nbsp;&nbsp;&nbsp;&nbsp;&nbsp;Ja-pan se pridiže na mišice i podvuče noge pod sebe. Nije bilo vremena da se uspravlja. Ja-pan se baci na Vadoa, iz čučnja.
<BR>&nbsp;&nbsp;&nbsp;&nbsp;&nbsp;Sićušno zrno zazvižda mu kraj glave. Pan tresnu postrance u Vadoa i prignječi ga uz zid. Čovekov miris bio je sirov i slan.
<BR>&nbsp;&nbsp;&nbsp;&nbsp;&nbsp;Hari izgubi kontrolu nad panom. Ja-pan odbi Vadoa o zid i udari ga obema rukama, punom snagom.
<BR>&nbsp;&nbsp;&nbsp;&nbsp;&nbsp;Vado pokuša da odbije udarac. Ja-pan odgurnu slabašne čovekove ruke u stranu. Vadoovi patetični pokušaji za njega su bili kao da uklanja paukovu mrežu.
<BR>&nbsp;&nbsp;&nbsp;&nbsp;&nbsp;Priklještio je Vadoa i naleteo masivnim ramenom na čovekove grudi. Oružje pade na pločice.
<BR>&nbsp;&nbsp;&nbsp;&nbsp;&nbsp;Ja-pan se ponovo i ponovo bacao na čovekovo telo.
<BR>&nbsp;&nbsp;&nbsp;&nbsp;&nbsp;Silina, moć, radost.
<BR>&nbsp;&nbsp;&nbsp;&nbsp;&nbsp;Zakrckaše kosti. Vadoova glava polete unazad, udari u zid, i telo mu omlitavi.
<BR>&nbsp;&nbsp;&nbsp;&nbsp;&nbsp;Ja-pan zakorači unazad i Vado se sroza na pod. Radost.
<BR>&nbsp;&nbsp;&nbsp;&nbsp;&nbsp;Na ivicama vidokruga zujale su mu plavo-bele mušice.
<BR>&nbsp;&nbsp;&nbsp;&nbsp;&nbsp;Dalje. Bilo je to sve što je Hari uspeo da progura kroz zavesu emocija koja je zaklonila panov um.
<BR>&nbsp;&nbsp;&nbsp;&nbsp;&nbsp;Hodnik se zaljulja. Hari natera pana da se tetura dalje, šepajući postrance.
<BR>&nbsp;&nbsp;&nbsp;&nbsp;&nbsp;Niz hodnik. Svaki korak je boleo. Dvoja vrata, troja. Ovde? Zaključano. Sledeća vrata. Svet se nekako sporije kretao.
<BR>&nbsp;&nbsp;&nbsp;&nbsp;&nbsp;Vrata se otvoriše. Predsoblje koje je prepoznao. Ja-pan nalete na stolicu i jedva se održa na nogama.
<BR>&nbsp;&nbsp;&nbsp;&nbsp;&nbsp;Hari naredi panovim plućima da ubrzano dišu. Vazduh očisti njegov vid od tame koja se prikradala, ali su plavo-bele mušice i dalje bile tu, nestrpljivo zujeći okolo, u još gušćim rojevima.
<BR>&nbsp;&nbsp;&nbsp;&nbsp;&nbsp;Pritisnu kvaku poslednjih vrata. Zaključana. Hari prizva preostalu snagu u panu. Silina, moć, radost.
<BR>&nbsp;&nbsp;&nbsp;&nbsp;&nbsp;Ja-pan nalete ramenom na vrata. Izdržala su. Ponovo. Pa još jednom, oštar bol - i vrata se sa treskom otvoriše.
<BR>&nbsp;&nbsp;&nbsp;&nbsp;&nbsp;Bilo je to pravo mesto. Centar za stapanje. Ja-pan se zatetura između redova kapsula. Hod niz prolaz, između nizova kontrolnih tabli, trajao je večnost. Hari je morao da se usredsredi na svaki korak, na svaki dodir nogu sa podom. Ja-panovo vidno polje se ljuljalo jer mu se glava klatila na ramenima koja kao da su bila od vode.
<BR>&nbsp;&nbsp;&nbsp;&nbsp;&nbsp;Ovde. Njegova kapsula.
<BR>&nbsp;&nbsp;&nbsp;&nbsp;&nbsp;Dorsin tik-tak bio je spreman za njega. Primetio ga je kako prilazi i prilepio se za ploču, zaklonivši glavne komande.
<BR>&nbsp;&nbsp;&nbsp;&nbsp;&nbsp;Ja-pan se nagnu nad tik-takovom kontrolnom pločicom. Počeo je da pritiska dugmad, prisećajući se ulazne šifre.
<BR>&nbsp;&nbsp;&nbsp;&nbsp;&nbsp;Ja-panovi prsti bili su suviše široki. Nisu mogli da pritiskaju dugmad jedno po jedno.
<BR>&nbsp;&nbsp;&nbsp;&nbsp;&nbsp;Soba puna bezbojne svetlosti počela je da se ispunjava maglom. Naterao je Ja-pana da ponovo pokuša sa šifrom, ali su zdepasti prsti pritiskali nekoliko dugmadi odjednom.
<BR>&nbsp;&nbsp;&nbsp;&nbsp;&nbsp;Plavo-bele mušice rojile su mu se u uglovima očiju. Ja-panove šake su očajnički ubadale dugmad.
<BR>&nbsp;&nbsp;&nbsp;&nbsp;&nbsp;Misli. Hari pogleda okolo. Ja-pan neće još dugo izdržati. U blizini je bio radni sto sa podlogom za pisanje i olovkom.
<BR>&nbsp;&nbsp;&nbsp;&nbsp;&nbsp;Da ostavi poruku? Valjda će je naći pravi ljudi...
<BR>&nbsp;&nbsp;&nbsp;&nbsp;&nbsp;Naterao je Ja-pana da otetura do stola i uzme olovku. Ideja mu sinu kada se okrenuo da napiše: POTREBNO MI JE...
<BR>&nbsp;&nbsp;&nbsp;&nbsp;&nbsp;Okrenuo se i odvukao se nazad do kapsule. Usredsredi se.
<BR>&nbsp;&nbsp;&nbsp;&nbsp;&nbsp;Držeći olovku među prstima, pritisnu jedno dugme. Bez teškoća je pogodio ono koje je želeo. Plave mušice su mu igrale pred očima.
<BR>&nbsp;&nbsp;&nbsp;&nbsp;&nbsp;Sada je bilo teško setiti se pristupne šifre. Morao je da se priseća broj po broj. Ubod, pa opet i još jednom... i bilo je učinjeno. Crveno svetlo postade zeleno.
<BR>&nbsp;&nbsp;&nbsp;&nbsp;&nbsp;Zapetljao je oko ručki. Poklopac kapsule se podiže.
<BR>&nbsp;&nbsp;&nbsp;&nbsp;&nbsp;Unutra je ležao Hari Seldon, spokojno sklopljenih očiju.
<BR>&nbsp;&nbsp;&nbsp;&nbsp;&nbsp;Komande za slučaj opasnosti. Sećao ih se iz prvih instrukcija.
<BR>&nbsp;&nbsp;&nbsp;&nbsp;&nbsp;Potražio je na površini od uglačanog čelika i pronašao ploču sa strane. Ja-pan je ošamućeno zurio u besmislene simbole.
<BR>&nbsp;&nbsp;&nbsp;&nbsp;&nbsp;Hari je i sam imao problema da pročita natpise. Slova su igrala i stapala se.
<BR>&nbsp;&nbsp;&nbsp;&nbsp;&nbsp;Pronašao je nekoliko dugmadi i servo-komande. Ja-panove ruke su sada bile još neveštije. Tek posle tri uboda olovkom uspelo mu je da aktivira program za oživljavanje. Svetla pređoše iz zelene u azurnu boju.
<BR>&nbsp;&nbsp;&nbsp;&nbsp;&nbsp;Ja-pan iznenada sede na hladni pod. Plavo-bele mušice su mu zujale svuda u glavi i sada su pokušavale da ujedu. Usisao je hladni i suvi vazduh, ali u njemu nije bilo okrepe...
<BR>&nbsp;&nbsp;&nbsp;&nbsp;&nbsp;Tada, bez prelaza, shvati da gleda u tavanicu. Ležeći na leđima. Svetiljke su tamo gore tamnele. Onda potpuno utrnuše.
</TD></TR></TABLE>
<P class="next">
<A HREF=p84.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
