<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>18.
<P>&nbsp;&nbsp;&nbsp;&nbsp;&nbsp;Sibil je nemirno sedela pored monsinjora Bokera u Velikom koloseumu. Nalazili su se u blizini carskih Vrtova, i činilo se da iznad svega lebdi atmosfera važnosti.
<BR>&nbsp;&nbsp;&nbsp;&nbsp;&nbsp;Nikako nije uspevala da prestane da lupka prstima po kolenima, iako je bila zauzela svoje najbolje svečano držanje. Usred prigušenog žagora četiri stotine hiljada gledalaca, nespokojno je očekivala pojavljivanje Device i Voltera na gigantskom ekranu.
<BR>&nbsp;&nbsp;&nbsp;&nbsp;&nbsp;Civilizacija, pomislila je, ume da bude pomalo dosadna. Vreme provedeno sa simovima otvorilo joj je oči za silu, zamamni elektricitet, mračne prošlosti. Ljudi su u ta vremena vodili ratove, klali se međusobno, a sve to - navodno - zbog ideala.
<BR>&nbsp;&nbsp;&nbsp;&nbsp;&nbsp;Ali sada, u okrilju Carstva, čovečanstvo je postalo mekušno. Umesto krvavih bitaka, tako delotvorno konačnih, vodili su se 'žestoki' trgovinski ratovi i priređivale se sportske igrarije. I odnedavno u modi, rasprave.
<BR>&nbsp;&nbsp;&nbsp;&nbsp;&nbsp;Ovaj sudar simova, razglašen svuda po Trantoru, gledaće se u više od dvadeset milijardi domova. Osim toga, prenos će biti emitovan širom Carstva, dokle god dopire mreža škripavih tunela u prostor-vremenu. Sirova energija preistorijskih simova nije se mogla poreći; i sama ju je osećala, u ubrzanom pulsu.
<BR>&nbsp;&nbsp;&nbsp;&nbsp;&nbsp;Bilo je dovoljno nekoliko intervjua i kratkih prikazivanja simova da pobudi zanimanje gledalaca 3D-a. Oni koji su pominjali vekovne zakone i zabrane bili su nadvikani. Vazduh je pucketao od gladi za novim. Niko nije očekivao da će se ta rasprava naduvati u ovo.
<BR>&nbsp;&nbsp;&nbsp;&nbsp;&nbsp;A ovo bi moglo lako da se proširi. U roku od nekoliko nedelja, Džunin bi mogao da zapali ceo Trantor za renesansu.
<BR>&nbsp;&nbsp;&nbsp;&nbsp;&nbsp;Osvrnula se oko sebe da pogleda predsednika i ostale iz rukovodstva Društva za artificijelno, koji su raspoloženo ćaskali među sobom.
<BR>&nbsp;&nbsp;&nbsp;&nbsp;&nbsp;Da bi pokazao svoju neutralnost, predsednik je sedeo između Sibil i Markjua... koji nisu progovorili jedno sa drugim još od poslednjeg sastanka.
<BR>&nbsp;&nbsp;&nbsp;&nbsp;&nbsp;Pored Markjua je sa druge strane sedeo njegov klijent, predstavnik skeptika, i čitao program; do njega je sedeo Nim. Monsinjor Boker lako gurnu Sibil laktom. "Kažite mi da me oči varaju", reče.
<BR>&nbsp;&nbsp;&nbsp;&nbsp;&nbsp;Sibil otprati njegov pogled do jednog od redova daleko u pozadini, gde je neko ko je ličio na mehanočoveka sedeo pored žive devojke. Samo su zvanični mehanički prodavci i biletari imali pristup na stadion.
<BR>&nbsp;&nbsp;&nbsp;&nbsp;&nbsp;"Verovatno njen sluga", reče Sibil.
<BR>&nbsp;&nbsp;&nbsp;&nbsp;&nbsp;Sibili su manje smetali sitni prekršaji pravila nego monsinjoru Bokeru, koji je postao posebno razdražljiv otkako je na 3D procurila vest da Društvo za artificijelno zastupa istovremeno i čuvare i skeptike. Na svu sreću, vest je puštena prekasno da bi bilo koja od strana mogla nešto da preduzme.
<BR>&nbsp;&nbsp;&nbsp;&nbsp;&nbsp;"Mehanoposluzi je zabranjen pristup", primeti monsinjor Boker.
<BR>&nbsp;&nbsp;&nbsp;&nbsp;&nbsp;"Možda je devojka invalid", reče Sibil da bi ga smirila. "Možda joj treba neko da je vodi."
<BR>&nbsp;&nbsp;&nbsp;&nbsp;&nbsp;"Ta stvar ionako neće razumeti šta se događa", reče Markju, obraćajući se monsinjoru Bokeru. "Veoma su ograničene. Samo gomila modula za donošenje odluka."
<BR>&nbsp;&nbsp;&nbsp;&nbsp;&nbsp;"Upravo zato mu nije mesto ovde", odvrati monsinjor Boker.
<BR>&nbsp;&nbsp;&nbsp;&nbsp;&nbsp;Markju pritisnu rukohvat stolice i naočigled njih položi opkladu na Volterovu pobedu.
<BR>&nbsp;&nbsp;&nbsp;&nbsp;&nbsp;"U životu nije dobio na klađenju", reče Sibil monsinjoru Bokeru. "Nema glavu za matematiku."
<BR>&nbsp;&nbsp;&nbsp;&nbsp;&nbsp;"Ma nemoj?" dobaci Markju, nagnuvši se napred da se prvi put obrati Sibil. "Zašto se onda ti ne kladiš na onu za koju su tvoja ljupka usta tako puna hvale?"
<BR>&nbsp;&nbsp;&nbsp;&nbsp;&nbsp;"Imam tačno proračunatu verovatnoću ishoda ove stvari", reče ona ukočeno.
<BR>&nbsp;&nbsp;&nbsp;&nbsp;&nbsp;"Ti koja ne znaš da rešiš ni običnu integralnu jednačinu", frknu Markju podrugljivo.
<BR>&nbsp;&nbsp;&nbsp;&nbsp;&nbsp;Njoj se raširiše nozdrve. "Hiljadu, a ne jednu."
<BR>&nbsp;&nbsp;&nbsp;&nbsp;&nbsp;"Čisto licemerje", reče Markju, "kad se uzme u obzir koliko si plaćena za ovaj projekt."
<BR>&nbsp;&nbsp;&nbsp;&nbsp;&nbsp;"Isto koliko i ti", reče Sibil.
<BR>&nbsp;&nbsp;&nbsp;&nbsp;&nbsp;"Hoćete li prestati vas dvoje", reče Nim.
<BR>&nbsp;&nbsp;&nbsp;&nbsp;&nbsp;"Znaš šta", reče Markju, "uložiću celokupan honorar za projekt na Volterovu pobedu, ako ti uložiš svoj na onu tvoju anahronističku Devicu."
<BR>&nbsp;&nbsp;&nbsp;&nbsp;&nbsp;"Hej", reče Nim. "Hej."
<BR>&nbsp;&nbsp;&nbsp;&nbsp;&nbsp;Predsednik se sračunato obrati Markjuovom klijentu, skeptiku. "Ovaj produktivni takmičarski duh je, u stvari, i zaslužan što je Društvo za artificijelno postalo vodeći planetni snabdevač veštačkim inteligencijama." Zatim se udvorno okrenu njegovom takmacu, Bokeru. "Nastojimo da..."
<BR>&nbsp;&nbsp;&nbsp;&nbsp;&nbsp;"Primam opkladu!" uzviknu Sibil.
<BR>&nbsp;&nbsp;&nbsp;&nbsp;&nbsp;Njen rad sa Devicom ubedio ju je da i iracionalno mora da ima svoje mesto u jednačini čovečanstva. Ostala je ubeđena u to otprilike koliko traju tri brza treptaja, a onda je počela da sumnja.
</TD></TR></TABLE>
<P class="next">
<A HREF=p31.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
