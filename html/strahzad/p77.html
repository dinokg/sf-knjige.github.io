<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>15.
<P>&nbsp;&nbsp;&nbsp;&nbsp;&nbsp;Ljudi su stigli brzo, uz tresak i grmljavinu.
<BR>&nbsp;&nbsp;&nbsp;&nbsp;&nbsp;On i Šila već su se neko vreme krili u šumi. Na Harijevo navaljivanje, udaljili su se nekoliko klika od grupe. Ja-pan i Šila pokazivali su sve veći nemir zbog odvajanja od grupe. Zubi su im cvokotali, o oči nemirno šarale na svaki sumnjiv pokret. Ovo je bilo prirodno, jer su izdvojeni panovi bili ranjiviji.
<BR>&nbsp;&nbsp;&nbsp;&nbsp;&nbsp;Spuštanje ljudi bilo je samo razlog više za to.
<BR>&nbsp;&nbsp;&nbsp;&nbsp;&nbsp;Opasnost, pokaza Hari, podigavši ruku iza uha da ukaže na buku pridošlica.
<BR>&nbsp;&nbsp;&nbsp;&nbsp;&nbsp;Šila pokaza. Kuda ići?
<BR>&nbsp;&nbsp;&nbsp;&nbsp;&nbsp;Tamo.
<BR>&nbsp;&nbsp;&nbsp;&nbsp;&nbsp;Energično je odmahnula glavom. Ostati ovde. Uhvate nas.
<BR>&nbsp;&nbsp;&nbsp;&nbsp;&nbsp;Bila je u pravu, ali ne onako kako je mislila. Hari je prekinu, vrteći glavom. Opasnost. Nikada nisu nameravali da prenose složene misli znacima, i sada su se osećali sputano, nesposobni da izraze svoja strahovanja.
<BR>&nbsp;&nbsp;&nbsp;&nbsp;&nbsp;Hari pređe rukom preko grla kao da seče nožem. Šila se namršti.
<BR>&nbsp;&nbsp;&nbsp;&nbsp;&nbsp;On se sagnu i natera Ja-pana da uzme štap. Nikada nije uspeo da upotrebi Ja-pana da nešto napiše, ali ga je sada potreba primoravala na to. Polako je vodio grube šake da škrabaju slova. Konačno mu pođe za rukom da u mekoj crnici ispiše ŽELE NAS MRTVE.
<BR>&nbsp;&nbsp;&nbsp;&nbsp;&nbsp;Šila je izgledala zaprepašćeno. Dors je verovatno smatrala da je nemogućnost da se povuku bila nekakva privremena greška. Ali trajala je suviše dugo za to.
<BR>&nbsp;&nbsp;&nbsp;&nbsp;&nbsp;Bučno, bezobzirno sletanje potvrdilo je njegove slutnje. Obična istraživačka ekipa ne bi toliko uznemirila životinje. I niko ne bi došao ovamo po njih. Popravljali bi uređaj za stapanje, gde je bio stvarni problem.
<BR>&nbsp;&nbsp;&nbsp;&nbsp;&nbsp;DRŽE NAS OVDE, UBIJU PANOVE, TO UBIJE NAS. POSLE KAŽU TO URADILE ŽIVOTINJE?
<BR>&nbsp;&nbsp;&nbsp;&nbsp;&nbsp;Imao je bolje argumente da potkrepi svoje gledište. Lagano množenje znakova u Vadoovom ponašanju. Sumnje, u najmanju ruku, u upravnicu. Dorsin tik-tak će je sprečiti da premosti komande za zatvaranje njihovih kapsula za stapanje i da po signalu pronađe Ja-pana i Šilu.
<BR>&nbsp;&nbsp;&nbsp;&nbsp;&nbsp;Zato su morali da pođu na teren. Ako udese da njih dvoje umru 'nesrećnim slučajem', stopljeni sa panovima, to bi moglo da bude dovoljno ubedljivo da izbegnu istragu.
<BR>&nbsp;&nbsp;&nbsp;&nbsp;&nbsp;Pridošli ljudi bavili su se svojim bučnim poslovima. Ali već samo njihovo prisustvo bilo je dovoljan dokaz o njihovim namerama. Šiline oči se suziše, istureno čelo namršti.
<BR>&nbsp;&nbsp;&nbsp;&nbsp;&nbsp;U Dors se ponovo probudila braniteljka. Kuda? - pokaza Šila.
<BR>&nbsp;&nbsp;&nbsp;&nbsp;&nbsp;Nije imao znak za tako opštu ideju, te naškraba štapom DALJE. Nije, zapravo, ni imao plan.
<BR>&nbsp;&nbsp;&nbsp;&nbsp;&nbsp;PROVERIĆU, ispisa ona u prašini.
<BR>&nbsp;&nbsp;&nbsp;&nbsp;&nbsp;Pošla je prema zvucima ljudi koji su se razvijali u dolini ispod njih. Za panove su ti zvuci bili nepodnošljivo bučni. Hari nije nameravao da je ispusti iz vida. Odmahnula mu je da se vrati, ali on zavrte glavom i nastavi da je prati.
<BR>&nbsp;&nbsp;&nbsp;&nbsp;&nbsp;Žbunje im je pružalo zaklon kada su ušli u vidokrug ljudi. Nekoliko stotina metara dalje, obrazovali su liniju za pretraživanje čestara. Okruživali su područje gde su se nalazili panovi. Zašto?
<BR>&nbsp;&nbsp;&nbsp;&nbsp;&nbsp;Hari zažmiri. Panov vid nije bio prilagođen za daljinu. Ljudi su nekada bili lovci, i to im se moglo prepoznati u očima.
<BR>&nbsp;&nbsp;&nbsp;&nbsp;&nbsp;Sada su gotovo svima, već sa četrdeset godina, bili potrebna pomagala za vid. To je značilo ili da je civilizacija bila škodljiva za oči ili da ljudi u preistoriji možda nisu živeli dovoljno dugo da bi ih problemi sa vidom ostavljali bez ulova. Obe mogućnosti bile su otrežnjujuće.
<BR>&nbsp;&nbsp;&nbsp;&nbsp;&nbsp;Dva pana posmatrala su ljude kako se dozivaju, i Hari u središtu grupe opazi Vadoa. Svi ljudi i žene nosili su oružje.
<BR>&nbsp;&nbsp;&nbsp;&nbsp;&nbsp;Ispod svog straha on oseti nešto silovito i mračno.
<BR>&nbsp;&nbsp;&nbsp;&nbsp;&nbsp;Ja-pan je drhtao, posmatrajući ljude, i u njegovom umu rastao je nekakav neobičan zanos. Ljudi su izgledali nemoguće visoki u treperavoj daljini, i kretali su se sa gordom, opuštenom elegancijom.
<BR>&nbsp;&nbsp;&nbsp;&nbsp;&nbsp;Hari je lebdeo povrh bujice osećanja, braneći se od njenog snažnog uticaja. Strahopoštovanje prema tim dalekim, uspravnim prilikama poticalo je iz tame panove prošlosti.
<BR>&nbsp;&nbsp;&nbsp;&nbsp;&nbsp;Čudio se tome sve dok nije malo razmislio. Zar ljudi nisu, kao pametnija i moćnija bića, uzgajali i obučavali životinje? Većina vrsta bila je poput panova, uslovljena evolucijom da živi i dela u hijerarhiji dominacije. Strahopoštovanje je bilo prilagodljivo.
<BR>&nbsp;&nbsp;&nbsp;&nbsp;&nbsp;Kada bi sreli ljude sa njihovom visinom i strahotnim moćima, sposobne da kažnjavaju i nagrade - da presuđuju, doslovno, o životu i smrti - u njima se budilo nešto poput religijskog zanosa. Nejasnog, ali snažnog.
<BR>&nbsp;&nbsp;&nbsp;&nbsp;&nbsp;Iznad tog toplog, tropskog osećanja lebdelo je osećanje zadovoljstva zbog samog postojanja. Njegov pan bio je srećan kao pan, čak i u društvu očito nadmoćnijih i umnijih bića. Kakva ironija, pomisli Hari.
<BR>&nbsp;&nbsp;&nbsp;&nbsp;&nbsp;Njegov pan upravo je pobio još jednu prividno obeležje ljudi: njihovu samosvesnu nadmoć zbog činjenice da su jedine životinje svesne svoje nadmoći.
<BR>&nbsp;&nbsp;&nbsp;&nbsp;&nbsp;Otrgao se od svojih apstrakcija. Kako je to bilo ljudski, baviti se svakojakim mislima čak i u smrtnoj opasnosti.
<BR>&nbsp;&nbsp;&nbsp;&nbsp;&nbsp;NE MOGU DA NAS NAĘU POMOĆU ELEKTRONIKE, nažvrljao je u pesku.
<BR>&nbsp;&nbsp;&nbsp;&nbsp;&nbsp;MOŽDA KRATAK DOMET, napisa ona.
<BR>&nbsp;&nbsp;&nbsp;&nbsp;&nbsp;Prvi hici nateraše ih da poskoče.
<BR>&nbsp;&nbsp;&nbsp;&nbsp;&nbsp;Ljudi su pronašli njihovu grupu panova. Krici straha mešali su se da reskim, grubim lavežom blastera.
<BR>&nbsp;&nbsp;&nbsp;&nbsp;&nbsp;Ići. Mi idemo, pokaza on.
<BR>&nbsp;&nbsp;&nbsp;&nbsp;&nbsp;Šila klimnu glavom, i njih dvoje se žurno odšunjaše. Ja-pan je drhtao.
<BR>&nbsp;&nbsp;&nbsp;&nbsp;&nbsp;Pan je bio duboko prestrašen, ali i tužan, i vukao je noge, kao da mu se ne napušta blizina ljudi.
</TD></TR></TABLE>
<P class="next">
<A HREF=p78.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
