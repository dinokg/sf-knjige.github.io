<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>11.
<P>&nbsp;&nbsp;&nbsp;&nbsp;&nbsp;Kada je tri sata kasnije izišao iz Liceja, Hari se malo povodio u hodu. Rasprava je i dalje bila u punom jeku, ali mu je bio potreban predah. Jedan niži ministar za međuodnose u sektoru ponudio mu je da ga odvede do okrepljujućih kupki, što je on sa zahvalnošću prihvatio.
<BR>&nbsp;&nbsp;&nbsp;&nbsp;&nbsp;"Ne znam koliko ću još moći ovo da izdržim", reče.
<BR>&nbsp;&nbsp;&nbsp;&nbsp;&nbsp;"Morate se navići na dosadu", reče ministar veselo.
<BR>&nbsp;&nbsp;&nbsp;&nbsp;&nbsp;"Možda ću i da zbrišem."
<BR>&nbsp;&nbsp;&nbsp;&nbsp;&nbsp;"Ne, dođite - osvežite se!"
<BR>&nbsp;&nbsp;&nbsp;&nbsp;&nbsp;Njegova ceremonijalna odora, obavezna u Liceju, bila je tesna i oznojena. Ukrašena kopča pojasa usecala mu se u stomak. Bila je krupna i kitnjasta, sa hromiranim prijemnikom za njegov ceremonijalni položaj, i koristila se samo prilikom glasanja.
<BR>&nbsp;&nbsp;&nbsp;&nbsp;&nbsp;Ministar je čavrljao o Lamurkovom napadu na Harija, koji se ovaj trudio da prenebregne. Ali je uprkos tome morao da ustane da se odbrani i objasni neke svoje postupke. Trudio se da odgovara kratko i jasno, iako je to bilo sasvim nesvojstveno stilu koji je vladao u Liceju. Ministar mu je učtivo saopštio da misli da je to bila greška.
<BR>&nbsp;&nbsp;&nbsp;&nbsp;&nbsp;Prošli su kroz osveživač, iz koga su padali plavi jonski mlazevi. Hari je bio zahvalan za to što je pod tušem razgovor bio nemoguć, i dopustio je elektrostatičkom vetru da ga masira sve dok se to nije pretvorilo u erotska milovanja; članovi doma očigledno su voleli da im poroci budu pri ruci.
<BR>&nbsp;&nbsp;&nbsp;&nbsp;&nbsp;Ministar je otišao dalje, u potrazi za nekom svojom zabavom, lica ozarenog iščekivanjem. Hari je više voleo da ne sazna šta ga očekuje dalje, i prešao je u ćeliju sa parom. Opustio se, razmišljajući, dok je ploča boje đumbira čistila njegovu komoru: elementarno bioodržavanje. Mišići su mu se istezali dok je razmišljao o ponoru između sebe i profesionalaca u Liceju.
<BR>&nbsp;&nbsp;&nbsp;&nbsp;&nbsp;Za Harija je ljudsko znanje predstavljalo neartikulisano iskustvo bezimenog mnoštva ljudi, a ne službeno učenje izvikane elite. Istorija je pokazivala da tržišta preslikavaju težnje i ideje većine. Ove su obično bile istinitije od grandioznih zamisli koje je proizvodila nadarenost i mudrost manjine. Ali carsku logiku zanimalo je da li je postupak delotvoran, a ne da li je isplativ ili uopšte koristan.
<BR>&nbsp;&nbsp;&nbsp;&nbsp;&nbsp;Zaista nije znao kako da razgovara sa tim ljudima. Vešti verbalni obrti i izbegavanje odgovora danas su ga dobro služili, ali to nije moglo da traje unedogled.
<BR>&nbsp;&nbsp;&nbsp;&nbsp;&nbsp;Ova premišljanja su ga zanela. Prenuvši se, shvatio je da je vreme da se vrati.
<BR>&nbsp;&nbsp;&nbsp;&nbsp;&nbsp;Izišavši iz osveživača, skrenuo je sa najkraće putanje, koja je bila zakrčena funkcionerima, prošao kroz akustične zastore i ušao u malu prolaznu dvoranu, pomažući se mapama palate. Već je desetak puta upotrebio Dorsin čip, uglavnom da bi pratio brze, nejasne rasprave u domu. Mikrolaserom ispisana 3-D mapa na njegovoj mrežnjači okretala se kada bi pomerio pogled, podešavajući perspektivu. Ovde gotovo da nije bilo nikog od osoblja; većina je dežurala ispred Liceja.
<BR>&nbsp;&nbsp;&nbsp;&nbsp;&nbsp;Hari stiže do kraja hodnika i u prolazu pogleda Lionov kip. Dželatov nož bio je nestao.
<BR>&nbsp;&nbsp;&nbsp;&nbsp;&nbsp;Zašto bi neko...?
<BR>&nbsp;&nbsp;&nbsp;&nbsp;&nbsp;Okrenuo se i požurio u pravcu iz kog je došao.
<BR>&nbsp;&nbsp;&nbsp;&nbsp;&nbsp;Pre nego što je stigao do akustičnih zastora, iz njihovog beličastog sjaja iskorači neki čovek. Na njemu nije bilo ničeg neobičnog osim što je kružio pogledom, da bi ga konačno zaustavio na Hariju.
<BR>&nbsp;&nbsp;&nbsp;&nbsp;&nbsp;Rastojanje između njih dvojice bilo je oko trideset metara. Hari se okrenu, pretvarajući se da se divi barokno dekorisanim zidovima, i poče da se udaljava. Začu škripanje čovekovih čizama iza sebe.
<BR>&nbsp;&nbsp;&nbsp;&nbsp;&nbsp;Možda je paranoičan, a možda i nije. Treba samo da stigne do mesta gde ima ljudi, i sve će nestati, uveravao je sebe. Koraci iza njega postadoše bučniji, bliži.
<BR>&nbsp;&nbsp;&nbsp;&nbsp;&nbsp;Okrenuo se i skrenuo u bočni hodnik. Ispred njega se nalazila ceremonijalna prostorija. Koraci se ubrzaše. Hari lagano zakaska preko kružne odaje i utrča u drevno predvorje. Tamo nije bilo nikoga.
<BR>&nbsp;&nbsp;&nbsp;&nbsp;&nbsp;Na dnu dugačkog hodnika ugleda dva čoveka koji kao da su bili zaneti neobaveznim razgovorom. Pošao je prema njima, ali obojica zaćutaše i zagledaše se u njega. Jedan od njih posegnu u džep, izvadi komunikator i poče da govori u njega.
<BR>&nbsp;&nbsp;&nbsp;&nbsp;&nbsp;Hari uzmaknu nazad, pronađe bočni prolaz i potrča tamo.
<BR>&nbsp;&nbsp;&nbsp;&nbsp;&nbsp;Šta je sa kamerama za nadzor? Bilo ih je čak i u palati. Jedna se nalazila na kraju hodnika, ali je na objektivu imala nekakav neobičan poklopac. Prikazuje lažnu sliku, pade mu na pamet.
<BR>&nbsp;&nbsp;&nbsp;&nbsp;&nbsp;Prastari delovi okoline Liceja bili su ne samo nepopularni već i pusti. Protrčao je kroz još jednu ekstravagantu ceremonijalnu prostoriju. Zvuk čizama je pristizao za njim. Okrenuo se na desnu stranu i ugledao ljude na dnu dugačke kose platforme.
<BR>&nbsp;&nbsp;&nbsp;&nbsp;&nbsp;"Hej!" dreknu. Niko ne pogleda u njegovom pravcu. Sinu mu da se nalaze iza zvučnog zastora. Pođe prema njima.
<BR>&nbsp;&nbsp;&nbsp;&nbsp;&nbsp;Iz niše u zidu iskorači čovek i prepreči mu put. Bio je visok i vitak, i uputio se prema Hariju sa mišićavom lakoćom. Kao i ostali, nije progovorio ni reč, niti je ičim drugim privlačio pažnju na sebe. Jednostavno je pošao prema Hariju.
<BR>&nbsp;&nbsp;&nbsp;&nbsp;&nbsp;Hari skrenu levo i pređe u trk. Napred su se nalazili osveživači; napravio je krug - i obreo se u pravcu iz koga je došao. Tamo je bilo sveta. Samo da stigne do njih.
<BR>&nbsp;&nbsp;&nbsp;&nbsp;&nbsp;Jedan dugačak hodnik vodio je pravo prema osveživačima. Uputio se njim, i na polovini puta ugledao grupu od tri žene koje su stajale i razgovarale u jednoj ukrasnoj niši. Usporio je, a one prekinuše razgovor. Bile su odevene u prepoznatljive uniforme osoblja. Verovatno su radile u kupatilima.
<BR>&nbsp;&nbsp;&nbsp;&nbsp;&nbsp;Okrenule su se prema njemu. Delovale su zatečeno. Zaustio je da nešto kaže, ali tada najbliža žena zakorači napred i zgrabi za nadlakticu.
<BR>&nbsp;&nbsp;&nbsp;&nbsp;&nbsp;Pokušao je da se otrgne. Bila je jaka. Nacerila se ostalima i rekla: "Upao nam je pravo u..."
<BR>&nbsp;&nbsp;&nbsp;&nbsp;&nbsp;Trgnuo je ruku i oslobodio se stiska. Od trzaja je izgubila ravnotežu, i on to iskoristi da je gurne na druge dve žene. Jedna od njih zamahnu nogom prema njemu. Iskrenula je kuk da postigne jači zamah, ali joj je zasmetala drugarica, tako da je udarac bio prekratak, završivši u prazno.
<BR>&nbsp;&nbsp;&nbsp;&nbsp;&nbsp;Hari se okrenu i potrča. Žene su očigledno bile dobro izvežbane, i nije imao mnogo izgleda da se probije pored njih. Pojurio je niz dugačak hodnik. Kada se posle nekoliko koraka usudio da pogleda unazad, vide da sve tri stoje gde su bile i gledaju za njim.
<BR>&nbsp;&nbsp;&nbsp;&nbsp;&nbsp;Ovakvo ponašanje bilo je neobično, i on uspori, razmišljajući. Te žene i muškarci nisu imali nameru da ga napadnu, već samo da mu preseku put.
<BR>&nbsp;&nbsp;&nbsp;&nbsp;&nbsp;U ovim hodnicima lako se moglo dogoditi da naiđe neki prolaznik. Hteli su da ga usmere u neki izolovaniji deo palate.
<BR>&nbsp;&nbsp;&nbsp;&nbsp;&nbsp;Hari pozva svoju mapu palate. Crvena tačka pokazivala je njegov položaj na tlocrtu. Ugledao je dva bočna prolaza, malo napred, pre završetka hodnika - iz kojih se u tom trenutku pojaviše dva muškarca, ruku prekrštenih na grudima.
<BR>&nbsp;&nbsp;&nbsp;&nbsp;&nbsp;I dalje je imao dva puta za uzmak. Skrenuo je levo u uzan prolaz sa drevnim poveljama.
<BR>&nbsp;&nbsp;&nbsp;&nbsp;&nbsp;Na njegov prolazak povelje počeše da se pale jedna za drugom i započeše svoje priče o značajnim događajima i velikim pobedama, pokopanim ispod nanosa vekovne ravnodušnosti. 3-D projekcije prikazivale su raskošne spektakle dok je trčao pored njih. Zvonki glasovi pozivali su ga da sasluša njihove besede. Već je otežano disao, nastojeći da usredsredi misli.
<BR>&nbsp;&nbsp;&nbsp;&nbsp;&nbsp;Stiže do ukrštanja hodnika. Projurio je kroz njega i opazio ljude kako se približavaju s desne strane.
<BR>&nbsp;&nbsp;&nbsp;&nbsp;&nbsp;Šmugnuo je u bočni izlaz sa kliznim vratima, ispod memorijalnog muzeja Cara Elinora IV, i pojurio prema nizu vrata koja je prepoznao. Bile su to kabine osveživača, iza vrata blede boje obeleženih samo brojevima. Ministar za međuodnose u sektoru pokazao mu ih je kao najpogodnije za privatne sastanke.
<BR>&nbsp;&nbsp;&nbsp;&nbsp;&nbsp;Da bi stigao do najbližih vrata, morao je da pređe omanji trg. Sa desne strane pojavi se čovek koji bez reči potrča prema njemu. Hari oproba prva vrata; bila su zaključana. Sledeća takođe. Čovek ga je bio gotovo sustigao. Ručica na trećim vratima se okrenu i on upade unutra.
<BR>&nbsp;&nbsp;&nbsp;&nbsp;&nbsp;Bila su to obična vrata na šarkama. On naleže na njih da ih zatvori. Čovek teško udari u vrata i provuče ruku unutra. Hari se svom težinom baci na vrata. Čovek je čvrsto držao sa spoljne strane, zaglavivši nogu između vrata i dovratka.
<BR>&nbsp;&nbsp;&nbsp;&nbsp;&nbsp;Hari snažno gurnu. Procep između vrata i dovratka se smanji, zarobivši čovekovu ruku.
<BR>&nbsp;&nbsp;&nbsp;&nbsp;&nbsp;Njegov protivnik bio je snažan. Zastenjao je, nalegao sa svoje strane i procep se ponovo proširio.
<BR>&nbsp;&nbsp;&nbsp;&nbsp;&nbsp;Hari se nasloni leđima na vrata i odgurnu se nogama. Nije imao ništa čime bi se pomogao, a ometala ga je i smešna ceremonijalna odora koju je nosio. U kabini nije bilo ničega pogodnog da se zaglave vrata ili da se upotrebi kao oružje.
<BR>&nbsp;&nbsp;&nbsp;&nbsp;&nbsp;Posegnuo je za kopčom pojasa. U ruci mu se nađe drevni stilus za glasanje. Uze ga je u desnu ruku i pritisnu na vrata, a onda ga prihvati levom rukom i nemilosrdno zari u čovekovu šaku.
<BR>&nbsp;&nbsp;&nbsp;&nbsp;&nbsp;Stilus je bio izrezbaren i kitnjast, ali se sužavao u oštar šiljak. Hari ubode šaku između trećeg i četvrtog zgloba. Svom snagom.
<BR>&nbsp;&nbsp;&nbsp;&nbsp;&nbsp;Iz jedne od manjih arterija šiknu krv. Kratki pulsirajući mlazevi poprskaše vrata, jarkocrveni. Čovek jeknu "Ah!" i pusti vrata.
<BR>&nbsp;&nbsp;&nbsp;&nbsp;&nbsp;Hari zalupi vrata i zapetlja oko brave. Škljocnuše magnetni zasuni. Dahćući, okrenuo se da osmotri kabinu.
<BR>&nbsp;&nbsp;&nbsp;&nbsp;&nbsp;Kabina je bila jedna od najudobnijih i prostrana. Dve komore osveživača, ležaj sa podešavanjem visine, obilne zalihe sredstava za okrepljenje. Nekoliko okana sa toplom parom - gde su se, prema govorkanju, dešavali raskalašni ljubavni susreti. Na suprotnom zidu, ugao sa spravama za vežbanje i usko, takođe obično prozorsko okno, koje je gledalo na popločano dvorište, nasuto peskom. Bilo je podsetnik na vremena kada je brz uzmak bio najbolji način da se čovek oslobodi neželjenog društva.
<BR>&nbsp;&nbsp;&nbsp;&nbsp;&nbsp;Hari začu prigušeno klik na vratima. Pretpostavio je da su spolja prilepili depolarizator, da otključa magnetne brave. Okrenuo se da osmotri uski prozor.
</TD></TR></TABLE>
<P class="next">
<A HREF=p50.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
