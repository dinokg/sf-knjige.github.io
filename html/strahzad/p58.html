<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>7.
<P>&nbsp;&nbsp;&nbsp;&nbsp;&nbsp;Kada su zidovi njene odaje počeli da se tope i urušavaju, Jovanka Orleanka znala je da mora nešto da preduzme.
<BR>&nbsp;&nbsp;&nbsp;&nbsp;&nbsp;Onaj nepodnošljivi Volter uspeo je da je ubedi da ostane tu, zasužnjena. Još jedna njegova nepodnošljiva osobina bilo je to što je često bio u pravu. Ali ovo...
<BR>&nbsp;&nbsp;&nbsp;&nbsp;&nbsp;Sumporna isparenja ujedoše joj nozdrve. Demoni! Provlačili su se kroz procepe koje su pravili u elastičnim zidovima. Narandžasta svetlost koja je gorela iza njih osvetljavala je ružne crte lica i oštre noseve.
<BR>&nbsp;&nbsp;&nbsp;&nbsp;&nbsp;Zamahnula je svojim britkim čelikom. Oni popadaše. Na čelu joj izbi znoj i poče da se probija dalje. "Neka vas nema, demoni!" opijeno je uskliknula. Delovati... pravi raj, posle onolikog čekanja.
<BR>&nbsp;&nbsp;&nbsp;&nbsp;&nbsp;Rascepila je zidove svog utočišta. Iza ju je čekalo još demona, okupanih narandžastom bojom. Skočila je preko njih, u neomeđeni prostor od tačaka, sa koordinatama koje su se pružale u daljinu, do nedokučivog kraja svega.
<BR>&nbsp;&nbsp;&nbsp;&nbsp;&nbsp;Potrčala je. Mala, kevtava stvorenja izobličenih glava i buljavih, zlih očiju dadoše se u poteru za njom.
<BR>&nbsp;&nbsp;&nbsp;&nbsp;&nbsp;Dok je zveckala u svom oklopu, osećala je da poseže napred, usisavajući okrepljujuće materije pravo iz vazduha. Ovo je mogla biti samo Božja pomoć! Ova pomisao uli joj snagu.
<BR>&nbsp;&nbsp;&nbsp;&nbsp;&nbsp;Nekakva čudna stvorenja naleteše na nju. Ona ih saseče u prolazu. Njen mač, njena istina... Pažljivo se zagledala u njega, i pomnost pogleda povuče je naniže u prefinjenu arhitekturu blistavog okna. Bilo je to mnoštvo sićušnih... naredbi... koje su je branile.
<BR>&nbsp;&nbsp;&nbsp;&nbsp;&nbsp;Usporila je, ošamućena. Oklop, znoj, mač... sve su to bile... metafore, dođe joj reč, nepozvana. Bili su to simboli nevidljivih programa, algoritmi koji su vodili borbu.
<BR>&nbsp;&nbsp;&nbsp;&nbsp;&nbsp;Ništa nije bilo stvarno. A opet, i više nego stvarno, jer je sve to bilo deo nje. Nje. Njenog Ja.
<BR>&nbsp;&nbsp;&nbsp;&nbsp;&nbsp;Značenja su je tukla kao grad. Čudno neko Čistilište. Iako je njena bitka možda bila samo puka alegorija, nekakva prozračno tanka, svilasta, lažna stvar, bila je izatkana rukom Gospodnjom, i zato je bila Istinita.
<BR>&nbsp;&nbsp;&nbsp;&nbsp;&nbsp;Trupkala je dalje, odlučno isturene vilice. Ova stvorenja bila su... simulacije, 'simovi', parabole istinitog. Neka; postaraće se da dobiju ono što im sledi. Drugo nije mogla.
<BR>&nbsp;&nbsp;&nbsp;&nbsp;&nbsp;Neki simovi prikazivali su se kao stvari - auto-kočije koje govore, treperave plave zgrade, hrastove stolice i stolovi koji su se prostački parili kao stoka. Levo od nje, čitava zdela neba raspoluti se u ludački osmeh. Ovo se pokazalo kao bezopasno; usta od vazduha nisu mogla da je pojedu, iako su ova dovikivala odjekujuća začikavanja. Bili su to, čak i ovde, obični skupovi naredbi, dekor, zaključila je.
<BR>&nbsp;&nbsp;&nbsp;&nbsp;&nbsp;Tada ugleda, u obliku kovitlanja treperavog oblaka, neku slatku muziku. Spokojno plavo nebo ispuni se lepršavim trakama nalik na jata ptica, iako nijedna nije bila šira od linije. Kao udarci čekića, smenjivali su se sunce i kiša, dok je taj lokalni svet bleskao iz jednog vremena u drugo, a timpani i trube odjekivali u savršenom skladu.
<BR>&nbsp;&nbsp;&nbsp;&nbsp;&nbsp;Simovi nisu morali da budu... primatskog lika, reč se obrazovala u njenom umu kao Božjim proviđenjem. Primatsko je, na neki način, bilo i ljudsko.
<BR>&nbsp;&nbsp;&nbsp;&nbsp;&nbsp;Sa tim brzim silogizmom, prema njoj se obruši, raširenih širokih, kožastih krila, džinovsko telo Postanka - evolucije koja se stapala sa indeksom spremnosti, dok je kao britva zasecala u poreklo vrsta - i od te ogromne, oštrokljune ptice ona poče da beži.
<BR>&nbsp;&nbsp;&nbsp;&nbsp;&nbsp;Sada je i njen um jurio uporedo sa telom. Noge su brzale. Glasovi su je dozivali. Ne glasovi svetaca, već gnusni zahtevi đavola.
<BR>&nbsp;&nbsp;&nbsp;&nbsp;&nbsp;Osećala je kako joj nešto krcka pod nogama. Srebro. Dragulji. Sve se drobilo pod njenim stopalima. Te stvari su bile ukopane u čudno tlo od tačaka i linija, rešetku koja se gubila u Tvorčevoj večnosti.
<BR>&nbsp;&nbsp;&nbsp;&nbsp;&nbsp;Sagnula se i pokupila nekoliko predmeta. Blago. Kada je privila srebrni pehar uz sebe, ovaj se pretopi u nju. Osetila je udar energije, kao da je probala šećer. Bokovi i ramena ispuniše joj se snagom. Ponovo je potrčala, skupljajući fini nakit, ukrašene posude i statuete. Svaka od tih stvari je na neki način činila bogatijom.
<BR>&nbsp;&nbsp;&nbsp;&nbsp;&nbsp;Pred njom iznikoše kamene zidine, zaprečivši joj put. Ona se probi kroz ove prepreke, znajući samo verom da su lažne. Da, pronaći će Voltera. Znala je da je on u opasnosti.
<BR>&nbsp;&nbsp;&nbsp;&nbsp;&nbsp;Sa neba su padale žabe, rasprskavajući se kao kapi kiše. Predskazanje, pretnja neke demonske sile. Pojurila je dalje, ne obraćajući pažnju na njih, prema nedostižnom obzorju geometrijske oštrine.
<BR>&nbsp;&nbsp;&nbsp;&nbsp;&nbsp;Čitavo ovo suludo Čistilište ima nekakam smisao, i njih dvoje će ga otkriti. Tako joj Neba!
</TD></TR></TABLE>
<P class="next">
<A HREF=p59.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
