<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>6.
<P>&nbsp;&nbsp;&nbsp;&nbsp;&nbsp;Markju je napeto slušao kako neutralni glas Meka 500 izveštava o najnovijem ispadu kompjuterskog virusa.
<BR>&nbsp;&nbsp;&nbsp;&nbsp;&nbsp;Teška žetelačka oprema otkazala je na četrdeset šest globalnih tačaka. Još su pristizali izveštaji o novim slučajevima. Nastojeći da utvrde obrazac u nenormalnosti, vlasti Trantora pozvale su tik-takove za opravke iz regionalnih servisnih stanica. Umesto da popravljaju opremu, poređali bi se ispred neispravnih tik-takova i počeli da zapevaju na nekom mučnom jeziku koji njihovi programeri nikada pre nisu čuli.
<BR>&nbsp;&nbsp;&nbsp;&nbsp;&nbsp;Posle doslovno istovetnih incidenata u mnogim slojevima trantorske zajednice, ispitani primerci tik-takova pokazali su haotična programska ustrojstva. Ili su bar izgledala haotično. Ali kako su nasumične greške mogle da izazovu jednako ponašanje?
<BR>&nbsp;&nbsp;&nbsp;&nbsp;&nbsp;Lingvisti su proučavali taj govor, tražeći sličnosti sa poznatim jezicima. NIKAKVA sličnost nije bila pronađena.
<BR>&nbsp;&nbsp;&nbsp;&nbsp;&nbsp;Markju zatrese glavom, proučavajući pristigle podatke. "Ovo je neko prokleto ludilo", promrmlja. Njegovi sim-ekrani rojili su se slikama nalik na uskovitlano opalo lišće.
<BR>&nbsp;&nbsp;&nbsp;&nbsp;&nbsp;"Ugroženo je celokupno svetsko snabdevanje hranom. Umesto svežeg voća, bljutavo staro povrće!" Sa gađenjem je odmerio činiju supe od planktona pored lakta. "Smučilo mi se!"
<BR>&nbsp;&nbsp;&nbsp;&nbsp;&nbsp;Bilo je dovoljno teško kriti se. Dovoljno teško. Nim ih je zavrnuo. Bilo mu je sasvim dovoljno što nije mogao da pronađe Jovanku i Voltera.
<BR>&nbsp;&nbsp;&nbsp;&nbsp;&nbsp;"Ne mogu više da jedem ovo kartonsko đubre!" Počistio je činiju sa stola, polivši pod njihove sirotinjske kocke.
<BR>&nbsp;&nbsp;&nbsp;&nbsp;&nbsp;Volter je posmatrao Markjua kako besno baca nedovršeni obrok u smeće. Naučio je da se prikrade u komunikacione mreže drugih, iako je, da bi se uvukao, bilo potrebno da se na izvestan način stisne, a to ga je nerviralo. Zbog nečega mu je bilo lakše da dokuči tvrdi, stvarni svet nego ovo hladno, apstraktno okruženje.
<BR>&nbsp;&nbsp;&nbsp;&nbsp;&nbsp;Volter je posmatrao Markjua u dve istovremene ravni: čovekovu sliku, sedeći u svom sim-auditorijumu, i kroz mnoge veze koje je Markju imao sa svetom podataka.
<BR>&nbsp;&nbsp;&nbsp;&nbsp;&nbsp;U ovima je ubrzo sagledao Trantor onako kako ga je Markju video, u svom njegovom sjaju i bedi. Bio je to zaokupljujući doživljaj, kao da se istovremeno nalazi na nekoliko mesta. Osećao je, takođe (ili je verovao da oseća), dubinu čovekove brige.
<BR>&nbsp;&nbsp;&nbsp;&nbsp;&nbsp;Mogao je da ga posmatra obrtanjem njegove sopstvene holo-rešetke. Slušajući Markjuovo nedostojno cviljenje, mogao je istovremeno da preuzima, iz njegove neiscprne baze podataka, izveštaje o nedavnim ispadima tik-takova i, ispod toga, pozadinu, filtrovanu kroz mikroprograme, datog trenutka.
<BR>&nbsp;&nbsp;&nbsp;&nbsp;&nbsp;Saznao je da se kilovat sunčeve svetlosti po kvadratnom metru uhvaćene na Trantoru pretvarao u hranu na prostranim foto-farmama - u suštini, uzgajajući velike, sive plaštove neprivlačne materije na krovovima sveta-grada - ali su glavni izvor energije ipak bile toplotne pumpe koje su krotile živu magmu u jezgru. Prizor je bio upečatljiv: gorgonski tik-takovi radili su sa rubinski usijanom masom (kako nepriličan naziv za te mamutske mašine) - ali nikako nije uspevao da pronađe uzrok tih poremećaja koji su besneli kao oluje preko višeslojnih prostranstava Trantora.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Zanimala ga je politika, omiljena igra bezbrojnih mediokriteta. Da li da se zadrži, da prouči probleme Trantora? Ne; nužda ga je gonila dalje.
<BR>&nbsp;&nbsp;&nbsp;&nbsp;&nbsp;Mora da poradi na sebi. Ovo je značilo da obavi kućne poslove, kako je to zvala njegova ostarela majka. E, da je veštica sada mogla da ga vidi, kako izvršava nezamislive zadatke u lavirintu izvan poimanja.
<BR>&nbsp;&nbsp;&nbsp;&nbsp;&nbsp;Odjednom oseti žaoku sećanja - bol, oštru čežnju za vremenom i mestom koje za njega nije bilo više od prašine na vetru... na nekom svetu kome su ovi ljudi zametnuli trag. Zemlja, izgubljena! Kako su mogli da dozvole takvu sramotu?
<BR>&nbsp;&nbsp;&nbsp;&nbsp;&nbsp;Kuvajući od nemoćnog besa, Volter se baci na posao. Tokom čitavog života, dok je pisao svoje komade i gomilao bogatstvo, Volter je imao pribežište u svom radu.
<BR>&nbsp;&nbsp;&nbsp;&nbsp;&nbsp;Da učita svoje podloge - to mu je bio posao. Čudan izraz.
<BR>&nbsp;&nbsp;&nbsp;&nbsp;&nbsp;Negde unutar njega, jedan od agenata ušao je u trag specijalizovanim programima koji su umeli da uobliče njegov unutrašnji kontekst. Morao je to da učini, iako mu je na teksturi izbijao znoj, a mišići se nevoljno grčili, odupirući se... čemu? Nije video ništa.
<BR>&nbsp;&nbsp;&nbsp;&nbsp;&nbsp;Podelio je zadatke. Deo njega znao je šta se zaista dogodilo, iako je Volter-jezgro osećao samo fizički napor.
<BR>&nbsp;&nbsp;&nbsp;&nbsp;&nbsp;Njegovo misleće Ja osećalo je proces do pojedinosti. Džeparenjem programskog vremena iz mašinskih baza dobio je potajno izvršene rutine. Trik je mogao da prođe samo do sledeće kontrole programa, kada će njegova sitna krađa biti otkrivena - a zatim i ispitana, i potera pokrenuta, sa kaznom koja je sledila tragom krvoslednika.
<BR>&nbsp;&nbsp;&nbsp;&nbsp;&nbsp;Da bi ovo izbegao, raširio se na N platformi, razbacanoj širom Trantora, gde je N bio broj obično veći od deset hiljada. Kada bi sićušni elementi sima osetili približavanje psa-čuvara, mogli su da napuste tu platformu. Potprogram mu je objasnio da je to stopa koji je obrnuto srazmerna zauzetoj radnoj memoriji - iako je svesti-jezgru ovo objašnjenje bilo prilično nejasno.
<BR>&nbsp;&nbsp;&nbsp;&nbsp;&nbsp;Spoljašnjost se polako obrazovala oko njega.
<BR>&nbsp;&nbsp;&nbsp;&nbsp;&nbsp;Već je mogao da nazre grane drveta kako šušte na povetarcu, postepeno se uobličavajući... sve zahvaljujući nekolicini giga-blokova prostora koji su ostali otvoreni prilikom trenutnog protokola prijave kada su se gargantuanski računovodstveni programi pomerili na nivou bankovnih transakcija.
<BR>&nbsp;&nbsp;&nbsp;&nbsp;&nbsp;Krpljenje svesti u celinu načinjenu od elemenata Ja bilo je posao koji je ostavljao mikroserverima. Zamišljao je sebe kao čoveka načinjenog od mrava. Koji je, izdaleka, možda delovao uverljivo. Izbliza je to već bilo pitanje.
<BR>&nbsp;&nbsp;&nbsp;&nbsp;&nbsp;Ali onaj koji se pitao bio je sam čovek od mrava.
<BR>&nbsp;&nbsp;&nbsp;&nbsp;&nbsp;Njegova sopstvena utrobna svest o sebi... je li i ona bila postojana kao stena, puki sklop brojki? Ili mozaik od deset hiljada ad hoc pravila, u združenom dejstvu? Je li postojao odgovor bolji od drugih?
<BR>&nbsp;&nbsp;&nbsp;&nbsp;&nbsp;Bio je u šetnji. Izuzetno mu je prijala.
<BR>&nbsp;&nbsp;&nbsp;&nbsp;&nbsp;Ovaj grad, utvrdio je, činilo je samo nekoliko ulica i pozadina. Dok je šetao jednom od avenija, pojedinosti su počinjale da slivaju jedna u drugu, i uskoro više nije mogao da hoda po vazduhu, zgusnutom kao melasa. Nije imao kuda.
<BR>&nbsp;&nbsp;&nbsp;&nbsp;&nbsp;Okrenuo se i zagledao u prividno stvarni svet. Kako je ovo bilo izvedeno?
<BR>&nbsp;&nbsp;&nbsp;&nbsp;&nbsp;Njegove oči bile su simulirane do najsitnijih pojedinosti, sve do pojedinačnih ćelija, štapića i kupa koje su različito reagovale na svetlost. Program je pratio zrake svetlosti od njegove mrežnjače do spoljašnjeg 'sveta', suprotno nego što je bilo u stvarnosti, da bi proračunao ono što je mogao da vidi. Kao i samo oko, obrađivalo je najfinije pojedinosti u središtu slike, nijansirajući prema uprošćenijim na njenim rubovima. Predmeti izvan vidokruga mogli su da bacaju odsjaj ili senku u vidno polje, tako da je program morao i njih grubo da proračunava. Čim bi skrenuo pogled, fine kapi rose na raskošnoj ruži utapale su se u tupi blok pozadine.
<BR>&nbsp;&nbsp;&nbsp;&nbsp;&nbsp;Svestan ovoga, nekoliko puta je pokušao da naglo okrene glavu i zatekne program nespreman, da osmotri sivi svet nezgrapnih kvadrata i mrlja - i nijednom nije uspeo. Slike su se smenjivale brzinom ne većom od dvadeset dva kadra u sekundi; sim je mogao sa lakoćom da se vrati u tako širokoj kriški vremena.
<BR>&nbsp;&nbsp;&nbsp;&nbsp;&nbsp;"Ah, Njutne!" doviknu Volter začaranim prolaznicima koji su beskrajno kružili svojim kao maramica tankim ulicama. "Poznavao si optiku, ali ja sada - samim postavljanjem pitanja - mogu da dokučim svetlost dublje nego ti!"
<BR>&nbsp;&nbsp;&nbsp;&nbsp;&nbsp;Njutn se stvori na kaldrmi, mršavog lica, modro-crnog od besa. "Mučio sam se eksperimentišući, bavio se matematikom, diferencijalima, putanjama zraka..."
<BR>&nbsp;&nbsp;&nbsp;&nbsp;&nbsp;"A kod mene sve to..." Volter se radosno nasmeja, zadivljen prisustvom takvog genija, "... radi u pozadini!"
<BR>&nbsp;&nbsp;&nbsp;&nbsp;&nbsp;Njutn se svečano pokloni... i nestade.
<BR>&nbsp;&nbsp;&nbsp;&nbsp;&nbsp;Volteru sinu da nema potrebe da mu vid bude bolji od normalnog. Isto je važilo za sluh - simovane bubne opne reagovale su na izračunato širenje akustičnih talasa. Njegovo Ja bilo je veoma ekonomično.
<BR>&nbsp;&nbsp;&nbsp;&nbsp;&nbsp;Njutn se ponovo pojavi (potprogram koji se ispoljavao kao vizuelno pomagalo?). Izgledao je začuđeno. "Kakav je osećaj biti matematička konstrukcija?"
<BR>&nbsp;&nbsp;&nbsp;&nbsp;&nbsp;"Kakav god poželim da bude."
<BR>&nbsp;&nbsp;&nbsp;&nbsp;&nbsp;"Takve slobode su nezaslužene." Njutn zamljacka jezikom.
<BR>&nbsp;&nbsp;&nbsp;&nbsp;&nbsp;"Tačno. Takva je, dakle, bila milost Božja."
<BR>&nbsp;&nbsp;&nbsp;&nbsp;&nbsp;"Ono nisu bogovi."
<BR>&nbsp;&nbsp;&nbsp;&nbsp;&nbsp;"Za ovakve kao što smo mi, kakva je razlika?"
<BR>&nbsp;&nbsp;&nbsp;&nbsp;&nbsp;Njutn frknu. "Francuzi! Kad biste naučili da budete malo manje nadmeni."
<BR>&nbsp;&nbsp;&nbsp;&nbsp;&nbsp;"Za to bi bilo potrebno da upišem viši univerzitet od ovoga."
<BR>&nbsp;&nbsp;&nbsp;&nbsp;&nbsp;Puritanska grimasa. "Dovoljna bi bila lekcija i šiba."
<BR>&nbsp;&nbsp;&nbsp;&nbsp;&nbsp;"Ne iskušavajte me predigrom, gospodine."
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Odjednom oseti potres, kao da mu se poremetila ravnoteža. Reč univerzitet probudila je kovitlac u njemu... i Prisustvo. Došlo je kao crni klin, zjapeća pukotina u tesnom prostoru koji je otvorio ogromne čeljusti i iskezio mu se... kao plenu.
<BR>&nbsp;&nbsp;&nbsp;&nbsp;&nbsp;Naučnicima su potrebna sredstva, dok su matistoričarima, za divno čudo, dovoljne pisaljka i gumica. A filozofima ne treba čak ni gumica.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Grlo mu se stegnu od zebnje. Oseti kako ga obuzima užas.
<BR>&nbsp;&nbsp;&nbsp;&nbsp;&nbsp;Preskok, trzaj, brzanje zamagljenih predmeta oko njega kao da se sunovratio kočijom u ponor...
<BR>&nbsp;&nbsp;&nbsp;&nbsp;&nbsp;I sledećeg trenutka je drhtao kao neki slinavi školarac, iščekujući zadovoljstva koja je odlaganje učinilo još zamamnijim.
<BR>&nbsp;&nbsp;&nbsp;&nbsp;&nbsp;madam La Scientiste! Ovde!
<BR>&nbsp;&nbsp;&nbsp;&nbsp;&nbsp;Pomisliti je značilo imati: njen ured se stvori oko njega.
<BR>&nbsp;&nbsp;&nbsp;&nbsp;&nbsp;Dugo je u sebi krio prolaznu žudnju prema ovom praktičnom stvorenju, igračici elegantnih gavota među nedokučivim brojevima... a oko njega sve je bilo opipljivo i čvrsto, tako snažno stvarno.
<BR>&nbsp;&nbsp;&nbsp;&nbsp;&nbsp;Kako je mogla ona, stvarna osoba, da se pojavi u simulaciji? Zapitao se ovo, ali tek na kratak, nepotpun sekund. Udahnuo je njeno mirisno prisustvo. Znojavi dlanovi dograbiše njenu kosu, trljajući raskošne vlasi između nestrpljivih prstiju. "Konačno", dahnu on u toplu školjku njenog uha. Počeo je pomno da misli o apstraktnim stvarima, ne bi li odložio sopstveno zadovoljstvo (siguran znak kavaljerstva) i sačekao njeno...
<BR>&nbsp;&nbsp;&nbsp;&nbsp;&nbsp;"Gubim svest!" jeknu ona.
<BR>&nbsp;&nbsp;&nbsp;&nbsp;&nbsp;"Nemojte još, molim vas?" Da li svi naučnici tako žure?
<BR>&nbsp;&nbsp;&nbsp;&nbsp;&nbsp;"Je li to ono što želite, da se izgubite?" upita ona.
<BR>&nbsp;&nbsp;&nbsp;&nbsp;&nbsp;"Ah, da, u pažljivo odabranim postupcima iz strasti, ali, ali..."
<BR>&nbsp;&nbsp;&nbsp;&nbsp;&nbsp;"Onda ste i vi od vrste koja se vuče po blatu i uživa ubijajući?"
<BR>&nbsp;&nbsp;&nbsp;&nbsp;&nbsp;"Šta? Molim vas, madam, držite se teme!"
<BR>&nbsp;&nbsp;&nbsp;&nbsp;&nbsp;"I kako saznajete prava imena zvezda?" upita ona hladno.
<BR>&nbsp;&nbsp;&nbsp;&nbsp;&nbsp;Nepriličnost sebičnosti pokazala se već sledećeg trenutka - jer, dok se u slatkoj drhtavici približavao rubu najvećeg zadovoljstva datog bićima kadrim da osećaju, vrtoglavo brz prelaz odnese sve to bestraga...
<BR>&nbsp;&nbsp;&nbsp;&nbsp;&nbsp;...i zameni ushit najcrnjim jadom.
<BR>&nbsp;&nbsp;&nbsp;&nbsp;&nbsp;Tople obline madaminog tela ispod njega pretvoriše se u grube prečage lestvica, duboko usečene u njegova leđa. Zglobovi šaka i stopala bili su oguljeni od užadi kojima je bio vezan za lestvice.
<BR>&nbsp;&nbsp;&nbsp;&nbsp;&nbsp;Nad njim je lebdeo sasušen čovek, čije je ptičje koščato telo bilo potpuno sakriveno u naborima grube monaške halje. Srp njegovog nosa pojačavao je lice kao u jastreba, a to su činili i nokti, tako dugački i povijeni da su podsećali na kandže. Među njima je držao komadiće drveta... i gurao ih u Volterove nozdrve.
<BR>&nbsp;&nbsp;&nbsp;&nbsp;&nbsp;Volter pokuša da okrene glavu. Bila je uhvaćena u gvozdenu stegu. Pokušao je da progovori - da zainteresuje svog inkvizitora za razumnije metode ispitivanja - ali su njegova usta, nasilno otvorena gvozdenim prstenom, mogla samo da krkljaju.
<BR>&nbsp;&nbsp;&nbsp;&nbsp;&nbsp;Fino satkana pamučna tkanina u njegovim ustima prizivala je mnogo više asocijacija nego drvo u njegovom nosu, na težinu njegove muke. Volter bez reči bio je kao Samson bez kovrdža, Aleksandar bez mača, Platon bez Ideja, Don Kihot bez mašte, Don Žuan bez žena... i fra Toma de Torkvemada bez jeretika, bez apostata, bez nevernika kao što je bio Volter.
<BR>&nbsp;&nbsp;&nbsp;&nbsp;&nbsp;Jer ovo jeste bio Torkvemada. A on se nalazio u Paklu.
</TD></TR></TABLE>
<P class="next">
<A HREF=p58.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
