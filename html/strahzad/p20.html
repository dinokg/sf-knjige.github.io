<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>8.
<P>&nbsp;&nbsp;&nbsp;&nbsp;&nbsp;"Nemam želju da vidim mršavog gospodina sa perikom. On misli da je bolji od svih drugih", saopšti Devica čarobnici po imenu Sibila.
<BR>&nbsp;&nbsp;&nbsp;&nbsp;&nbsp;"Istina je, ali..."
<BR>&nbsp;&nbsp;&nbsp;&nbsp;&nbsp;"Mnogo mi je prijatnije sa mojim glasovima."
<BR>&nbsp;&nbsp;&nbsp;&nbsp;&nbsp;"On je potpuno očaran vama", reče madam La Sorcire.
<BR>&nbsp;&nbsp;&nbsp;&nbsp;&nbsp;"Nalazim da je teško verovati u to." Ali nije uspela da suspregne osmeh.
<BR>&nbsp;&nbsp;&nbsp;&nbsp;&nbsp;"Oh, istina je. Zatražio je od Markjua, njegovog obnovitelja, da mu da novi lik. Živeo je, znate, osamdeset četiri godine."
<BR>&nbsp;&nbsp;&nbsp;&nbsp;&nbsp;"Izgleda još stariji." Zaključila je da perika, ljubičasta traka i somotske pantalone izgledaju smešno na sasušenoj smokvi od čoveka.
<BR>&nbsp;&nbsp;&nbsp;&nbsp;&nbsp;"Markju je odlučio da učini da izgleda kao kada su mu četrdeset dve godine. Volela bih da ga vidite."
<BR>&nbsp;&nbsp;&nbsp;&nbsp;&nbsp;Devica razmisli o tome. Monsinjor Arue bio bi daleko manje odbojan ako bi... "Da li je monsinjor imao drugog krojača kada je bio mlađi?"
<BR>&nbsp;&nbsp;&nbsp;&nbsp;&nbsp;"Hmmm, to bi moglo da se sredi."
<BR>&nbsp;&nbsp;&nbsp;&nbsp;&nbsp;"Ne idem u kafanu sa ovim."
<BR>&nbsp;&nbsp;&nbsp;&nbsp;&nbsp;Podigla je svoje lance, prisetivši se krznenog ogrtača kojim ju je sam kralj ogrnuo prilikom krunisanja u Ruanu. Pomislila je da ga zatraži, ali se predomislila. Na suđenju su digli veliku prašinu oko tog ogrtača, optužujući je da su joj demoni usadili ljubav prema raskoši, ona koja je, pre nego što je osvojila kraljevu naklonost onog dana kada se pojavila na dvoru, nosila samo kožnu košulju na goloj koži. Njeni tužitelji, primetila je, nosili su crnu svilu i somot i zaudarali su na parfem.
<BR>&nbsp;&nbsp;&nbsp;&nbsp;&nbsp;"Učiniću šta mogu", obeća madam La Sorcire, "ali morate da obećate da nećete reći monsinjoru Bokeru. Ne dopada mu se da se družite sa neprijateljem, ali ja mislim da će vam to koristiti. Izoštriće vam duh za veliku raspravu."
<BR>&nbsp;&nbsp;&nbsp;&nbsp;&nbsp;Nastade prekid - pad, meki oblaci - za koji je Devica verovala da je bio nesvestica. Kada se prizvala sebi - tvrde, hladne površine, iznenadni oštri mlazevi smeđe, zelene boje - sedela je, ponovo, u krčmi 'Kod dva crva', okružena gostima koji kao da nisu bili svesni njenog prisustva.
<BR>&nbsp;&nbsp;&nbsp;&nbsp;&nbsp;Oklopljena bića raznosila su poslužavnike i uklanjala posuđe, jureći između gostiju. Potražila je pogledom garcon-a i opazila ga zagledanog u kuvaricu kose boje meda, koja se pretvarala da ga ne primećuje. Garcon-ova žudnja podsećala je Devicu na to kako se ona sama zagledala u kipove svete Katarine i svete Margarite, koje su se obe odrekle ljubavi muškaraca, ali su usvojile njihov izgled, zarobljene između dva sveta, svete pasije gore i zemaljske strasti dole. Baš kao što je bilo ovde, sa grubim žargonom mašina i brojki, mada je znala da je reč o predvorju čistilišta, mestu između dva sveta.
<BR>&nbsp;&nbsp;&nbsp;&nbsp;&nbsp;Sakrila je osmeh kada je pojavio monsinjor Arue. Na glavi je imao tamnu, nenapudranu periku, ali je i dalje izgledao dosta vremešan - otprilike kao njen otac Žak Dars, sa trideset jednom ili dve. Ramena su mu se savijala pod velikim bremenom knjiga koje je nosio. Samo je dva puta imala prilike da vidi knjige, tokom suđenja; iako su se sasvim razlikovale od ovih, trgnula se od sećanja na njihovu moć.
<BR>&nbsp;&nbsp;&nbsp;&nbsp;&nbsp;"Alors", reče Monsinjor Arue, odloživši knjige ispred nje. "Četrdeset dva toma. Moja Odabrana dela. Nepotpuna, ali..." - osmehnuo se - "...za sada će morati da posluže. Nešto nije u redu?"
<BR>&nbsp;&nbsp;&nbsp;&nbsp;&nbsp;"Rugate mi se? Znate da ne umem da čitam."
<BR>&nbsp;&nbsp;&nbsp;&nbsp;&nbsp;"Znam. Garcon 213-ADM će te naučiti."
<BR>&nbsp;&nbsp;&nbsp;&nbsp;&nbsp;"Ne želim da učim. Sve knjige izuzev Biblije đavolskog su porekla."
<BR>&nbsp;&nbsp;&nbsp;&nbsp;&nbsp;Monsinjor Arue baci ruke uvis i poče da psuje, žestoko, koristeći neke njoj nejasne izraze, nalik na one koje su koristili vojnici kada bi zaboravili da je ona u blizini. "Moraš da naučiš da čitaš. Znanje je moć."
<BR>&nbsp;&nbsp;&nbsp;&nbsp;&nbsp;"Ęavo mora da zna mnogo", reče ona, pazeći da ne dodirne knjige.
<BR>&nbsp;&nbsp;&nbsp;&nbsp;&nbsp;Monsinjor Arue se u očajanju okrenu čarobnici - koja je prividno sedela za jednim od obližnjih stolova - i reče: "Vac! Zar ne možete ničemu da je naučite?" Zatim se ponovo okrenu njoj: "Kako ćeš se diviti mojoj oštroumnosti ako ne umeš da čitaš?"
<BR>&nbsp;&nbsp;&nbsp;&nbsp;&nbsp;"Nemam nikakve koristi od toga."
<BR>&nbsp;&nbsp;&nbsp;&nbsp;&nbsp;"Ha! Da si umela da čitaš, razbucala bi one idiote koji su te poslali na lomaču."
<BR>&nbsp;&nbsp;&nbsp;&nbsp;&nbsp;"Sve učeni ljudi", reče ona. "Poput vas."
<BR>&nbsp;&nbsp;&nbsp;&nbsp;&nbsp;"Ne, pucellette, ni nalik na mene. Nimalo nalik na mene." Ustuknula je od knjige koju je pružio prema njoj kao da je zmija otrovnica. Cereći se, protrljao je knjigu svuda po sebi i garcon-u, koji je sada stajao pored stola. "Bezopasna je... vidiš?"
<BR>&nbsp;&nbsp;&nbsp;&nbsp;&nbsp;"Zlo je često nevidljivo", reče ona.
<BR>&nbsp;&nbsp;&nbsp;&nbsp;&nbsp;"Monsinjor je u pravu", reče joj garcon. "Najbolji među nama su oni koji čitaju."
<BR>&nbsp;&nbsp;&nbsp;&nbsp;&nbsp;"Da si bila pismena", reče monsinjor Arue, "znala bi da tvoji inkvizitori nisu imali nikakvo pravo da ti sude. Bila si ratni zarobljenik, uzet u borbi. Tvoj engleski zarobljivač nije imao zakonsko pravo da dopusti da tvoje verske poglede ispituju francuski inkvizitori i akademici. Pretvarala si se da veruješ da tvoji glasovi dolaze od Boga..."
<BR>&nbsp;&nbsp;&nbsp;&nbsp;&nbsp;"Pretvarala!" uzviknu ona.
<BR>&nbsp;&nbsp;&nbsp;&nbsp;&nbsp;"...a on se pretvarao da veruje da su demonski. Englezi su suviše tolerantni da bi bilo koga spalili na lomači. Takve oblike zabave ostavljaju našim zemljacima, Francuzima."
<BR>&nbsp;&nbsp;&nbsp;&nbsp;&nbsp;"Bili su toliko tolerantni", reče Devica, "da su me predali biskupu od Bovea, tvrdeći da sam veštica." Pogledala je u stranu, nevoljna da mu dopusti da joj pilji u oči. "Možda i jesam. Izdala sam svoje glasove."
<BR>&nbsp;&nbsp;&nbsp;&nbsp;&nbsp;"Glasovi savesti, ništa više. I nehrišćanin Sokrat ih je čuo. Svi ih čujemo. Ali nije razumno žrtvovati život zbog njih, ako ništa drugo zato što svojim uništenjem uništavamo i njih." Zamišljeno je sisao zube. "Pravilno odgojeni ljudi ih izdaju bez razmišljanja."
<BR>&nbsp;&nbsp;&nbsp;&nbsp;&nbsp;"A mi, ovde?" prošapta ona.
<BR>&nbsp;&nbsp;&nbsp;&nbsp;&nbsp;Stisnuo je oči. "One... Druge? Naučnike?"
<BR>&nbsp;&nbsp;&nbsp;&nbsp;&nbsp;"Oni nisu stvarni."
<BR>&nbsp;&nbsp;&nbsp;&nbsp;&nbsp;"Nešto kao demoni, misliš? Ne znam, ipak govore o razumu. Čak su osnovali republiku analize."
<BR>&nbsp;&nbsp;&nbsp;&nbsp;&nbsp;"Tvrde da jesu, ali i pored toga traže od nas da predstavljamo ono što oni nemaju."
<BR>&nbsp;&nbsp;&nbsp;&nbsp;&nbsp;"Hoćeš da kažeš da ih smatraš beskrvnima." Volter iskrivi usta, zamislivši se nad njenim rečima.
<BR>&nbsp;&nbsp;&nbsp;&nbsp;&nbsp;"Mislim da čujemo iste 'naučnike', što znači da smo oboje na istom iskušenju."
<BR>&nbsp;&nbsp;&nbsp;&nbsp;&nbsp;"Ja slušam glasove kao što su njihovi", reče Volter kao da se brani. "Ali isto tako znam kada da okrenem glavu od bezumnih saveta."
<BR>&nbsp;&nbsp;&nbsp;&nbsp;&nbsp;"Možda su monsinjorovi glasovi blagi", upade garcon. "Tako da ih je lakše prenebregnuti."
<BR>&nbsp;&nbsp;&nbsp;&nbsp;&nbsp;"Dozvolila sam - duhovnicima! - da me prisile da priznam da su moji glasovi delo nečastivog", reče Devica, "iako sam sve vreme znala da su božanski. Zar to nije demonski čin? Veštičji?"
<BR>&nbsp;&nbsp;&nbsp;&nbsp;&nbsp;"Slušaj!" Monsinjor Arue je stegnu za mišice. "Ne postoje veštice. Jedini demoni u tvom životu bili su oni što su te poslali na lomaču. Zatucane svinje, svi odreda! Izuzev tvog engleskog tamničara, koji se pravio da veruje da si veštica i tako povukao lukav politički potez. Kada je izgorelo tvoje ruho, njegove sluge skinule su tvoje telo sa lomače da bi pokazali narodu i inkvizitorima da si zaista žena, koja je, makar i zbog toga što je uzurpirala prava koja pripadaju muškarcima, zaslužila svoju sudbinu."
<BR>&nbsp;&nbsp;&nbsp;&nbsp;&nbsp;"Ućutite, molim vas!" reče ona. Činilo joj se da oseća uljasti miris dima, iako je monsinjor Arue naredio garcon-u da svuda po kafani postavi znake ZABRANJENO PUŠENJE - i opazila je da se, odjednom, nalaze u kafani, a ne više u bašti kao ranije. Prostorija se gibala i okretala oko nje. "Vatra", reče ona. "Plameni jezici..."
<BR>&nbsp;&nbsp;&nbsp;&nbsp;&nbsp;"Sad je dosta", reče čarobnica. "Zar ne vidite da je uzrujavate? Ostavite je na miru!"
<BR>&nbsp;&nbsp;&nbsp;&nbsp;&nbsp;Ali monsinjor Arue nije hteo da se okane. "Pregledali su tvoje stidne delove pošto ti je odeća izgorela - nisi to znala, je li? - isto kao što su učinili ranije, da bi proverili da li si devica kao što tvrdiš. I pošto su zadovoljili svoju pohotu u ime svetosti, vratili su te na lomaču i spalili tvoje kosti do pepela. Eto kako su ti se tvoji zemljaci odužili što si zastupala njihovog kralja! Za tvoju borbu da Francuska zauvek pripada Francuzima. A kada su te spalili, posle nekog vremena održali su saslušanje, objavili glasine da ti srce nije sagorelo u plamenu i naprečac te proglasili za nacionalnu heroinu, Spasiteljku Francuske. Ne bi me iznenadilo da su te do sada kanonizovali i da te slave kao sveticu."
<BR>&nbsp;&nbsp;&nbsp;&nbsp;&nbsp;"To je bilo 1924. godine", reče La Sorcire. Iako joj je taj slučajni broj bio poznat, Jovanka nije shvatala o čemu je reč. Anđeosko otkrovenje?
<BR>&nbsp;&nbsp;&nbsp;&nbsp;&nbsp;Bujica monsinjorove poruge bučala joj je u ušima.
<BR>&nbsp;&nbsp;&nbsp;&nbsp;&nbsp;"Velika korist za nju", reče monsinjor čarobnici.
<BR>&nbsp;&nbsp;&nbsp;&nbsp;&nbsp;"Taj datum bio je u propratnoj beleški", reče La Sorcire, glasom koji je bio u iskaznoj intonaciji. "Mada ne posedujemo koordinate da odredimo šta znače ti brojevi. Ovo je 12.026. godina galaktičke ere."
<BR>&nbsp;&nbsp;&nbsp;&nbsp;&nbsp;Sažižuća logika pokretala je usijani vazduh. Vreo vetar zamaglio je skup posmatrača oko lomače.
<BR>&nbsp;&nbsp;&nbsp;&nbsp;&nbsp;"Vatra", zastenja Devica. Vukući prstima pancirni okovratnik ne bi li došla do vazduha, ona pobeže u hladovitu tamu zaborava.
</TD></TR></TABLE>
<P class="next">
<A HREF=p21.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
