<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>1.
<P>&nbsp;&nbsp;&nbsp;&nbsp;&nbsp;Hari Seldon je stajao sam u liftu, razmišljajući.
<BR>&nbsp;&nbsp;&nbsp;&nbsp;&nbsp;Vrata lifta se otvoriše. Neka žena upita ide li lift gore ili dole. Zanet mislima, on odgovori: "Da." Njen iznenađeni pogled pokaza mu da je njegov odgovor zbog nečega bio pogrešan. Tek kada su se vrata zatvorila ispred njenog zbunjenog lica, on shvati da je pitala u kom smeru, a ne da li radi.
<BR>&nbsp;&nbsp;&nbsp;&nbsp;&nbsp;Imao je običaj da pazi da tačno izrazi ono što misli; svet nije.
<BR>&nbsp;&nbsp;&nbsp;&nbsp;&nbsp;Ušao je u svoj kabinet, i dalje tek delimično svestan sveta oko sebe, i pre nego što je stigao da sedne za sto u vazduhu se rascveta Klionov 3-D lik. Car nije mario za filterske programe.
<BR>&nbsp;&nbsp;&nbsp;&nbsp;&nbsp;"Toliko me je obradovalo kada sam čuo da si se vratio sa odmora!" sijao je Klion.
<BR>&nbsp;&nbsp;&nbsp;&nbsp;&nbsp;"Zadovoljstvo je moje, sire." Šta hoće?
<BR>&nbsp;&nbsp;&nbsp;&nbsp;&nbsp;Hari odluči da mu ne ispriča sve što se dogodilo. Denil je insistirao na ćutanju. Hari je tek ovog jutra, posle krivudave putanje od tunela do tunela, dozvolio čak i carskim specijalcima da doznaju za njegovo prisustvo.
<BR>&nbsp;&nbsp;&nbsp;&nbsp;&nbsp;"Bojim se da si stigao u teškom trenutku", namršti se Klion. "Lamurk je dao na glasanje u gornjem domu svoju kandidaturu za prvog ministra."
<BR>&nbsp;&nbsp;&nbsp;&nbsp;&nbsp;"Koliko glasova može da dobije?"
<BR>&nbsp;&nbsp;&nbsp;&nbsp;&nbsp;"Dovoljno da ne mogu da prenebregnem volju doma. Biću prisiljen da ga postavim, iako to ne želim."
<BR>&nbsp;&nbsp;&nbsp;&nbsp;&nbsp;"Žao mi je zbog toga, sire." A srce mu je, u stvari, radosno zakucalo.
<BR>&nbsp;&nbsp;&nbsp;&nbsp;&nbsp;"Pokušao sam da ga sprečim, ali..." Namešten uzdah. Klion je grizao svoju punu donju usnu. Da li se to ponovo ugojio? Ili je ubrzana dijeta na Panukopiji izmenila Harijev način posmatranja? Sada mu je većina Trantorijanaca izgledala punačka. "A tu je i neprijatno pitanje Sarka i tamošnje Nove Renesanse. Zbrka se povećava. Da li to može da se prenese na druge svetove u njihovoj zoni? Jesi li to ispitao?"
<BR>&nbsp;&nbsp;&nbsp;&nbsp;&nbsp;"U tančine."
<BR>&nbsp;&nbsp;&nbsp;&nbsp;&nbsp;"Služeći se psihoistorijom?"
<BR>&nbsp;&nbsp;&nbsp;&nbsp;&nbsp;Hari odluči da veruje svom nagonskom osećanju. "Tamo će doći do nemira."
<BR>&nbsp;&nbsp;&nbsp;&nbsp;&nbsp;"Siguran si?"
<BR>&nbsp;&nbsp;&nbsp;&nbsp;&nbsp;Nije bio, ali... "Predlažem vam da učinite nešto protiv toga."
<BR>&nbsp;&nbsp;&nbsp;&nbsp;&nbsp;"Lamurk se zalaže za Sark. Kaže da će to doneti novi prosperitet."
<BR>&nbsp;&nbsp;&nbsp;&nbsp;&nbsp;"Želi da se preko ove krize dokopa položaja."
<BR>&nbsp;&nbsp;&nbsp;&nbsp;&nbsp;"Otvoreno neslaganje sa moje strane u ovom osetljivom trenutku ne bi bilo... politički mudro."
<BR>&nbsp;&nbsp;&nbsp;&nbsp;&nbsp;"Čak i ako on stoji iza pokušaja da mi oduzmu život?"
<BR>&nbsp;&nbsp;&nbsp;&nbsp;&nbsp;"Avaj, nema dokaza za to. Kao i uvek, postoji nekoliko grupa kojima bi odgovaralo tvoje..." Klion se nelagodno nakašlja.
<BR>&nbsp;&nbsp;&nbsp;&nbsp;&nbsp;"Nevoljno povlačenje?"
<BR>&nbsp;&nbsp;&nbsp;&nbsp;&nbsp;Klionova usta su se nesigurno krivila. "Car je otac večito problematične porodice."
<BR>&nbsp;&nbsp;&nbsp;&nbsp;&nbsp;Ako je čak i Car počeo na prstima da zaobilazi Lamurka, stvari su zaista loše stajale. "Zar ne možete da razmestite eskadre za brzu intervenciju za slučaj da se ukaže potreba?"
<BR>&nbsp;&nbsp;&nbsp;&nbsp;&nbsp;Klion klimnu glavom. "To ću da uradim. Ali ako gornji dom bude izglasao Lamurka, biću nemoćan da išta učinim protiv tako značajnog i, ovaj, zanimljivog sveta kao što je Sark."
<BR>&nbsp;&nbsp;&nbsp;&nbsp;&nbsp;"Verujem da će se nemiri proširiti čitavom zonom Sarka."
<BR>&nbsp;&nbsp;&nbsp;&nbsp;&nbsp;"Stvarno? Šta mi savetuješ da preduzmem protiv Lamurka?"
<BR>&nbsp;&nbsp;&nbsp;&nbsp;&nbsp;"Nevešt sam u politici, sire. Znate da je tako."
<BR>&nbsp;&nbsp;&nbsp;&nbsp;&nbsp;"Besmislica. Imaš psihoistoriju!"
<BR>&nbsp;&nbsp;&nbsp;&nbsp;&nbsp;Hari je i dalje imao neprijatnosti zbog teorije, čak i sa Klionom. Da bi psihoistorija bila delotvorna, glas o njoj nikako nije smeo da se proširi u javnost, jer bi je svako koristio. Ili bi bar pokušao.
<BR>&nbsp;&nbsp;&nbsp;&nbsp;&nbsp;Klion nastavi: "Ono tvoje rešenje za problem terorista... savršeno deluje. Upravo smo pogubili stotog Morona."
<BR>&nbsp;&nbsp;&nbsp;&nbsp;&nbsp;Hari zadrhta, misleći na izgubljene živote zbog jedne jedine njegove prolazne misli. "Ovaj... sitnica, sire."
<BR>&nbsp;&nbsp;&nbsp;&nbsp;&nbsp;"Onda primeni svoje proračune na stvar dalitskog sektora, Hari. Mnogo su digli glavu. Svi su, ovih dana."
<BR>&nbsp;&nbsp;&nbsp;&nbsp;&nbsp;"A zone sa dalitskim uticajem u Galaksiji?"
<BR>&nbsp;&nbsp;&nbsp;&nbsp;&nbsp;"Podržavaju lokalne Dalite u domovima. Opet pitanje predstavljanja. Plan koji sledimo na Trantoru biće primenjen širom Galaksije. Tačnije, u predstavljanju zona."
<BR>&nbsp;&nbsp;&nbsp;&nbsp;&nbsp;"Pa, ako većina smatra..."
<BR>&nbsp;&nbsp;&nbsp;&nbsp;&nbsp;"Ah, dragi moj Hari, i dalje imaš matistoričarsko slepilo. Istoriju ne određuje ono što ljudi misle, već ono što osećaju."
<BR>&nbsp;&nbsp;&nbsp;&nbsp;&nbsp;Zatečen - jer mu se ova primedba učinila tačna - Hari je mogao samo da kaže: "Ako je tako, sire."
<BR>&nbsp;&nbsp;&nbsp;&nbsp;&nbsp;"Mi - ti i ja, Hari - treba da presudimo u ovoj stvari."
<BR>&nbsp;&nbsp;&nbsp;&nbsp;&nbsp;"Poradiću na tome, sire."
<BR>&nbsp;&nbsp;&nbsp;&nbsp;&nbsp;Kako je omrznuo sam zvuk te reči! Presuditi je moglo da znači i ubiti. Presude su zaista imale duh malih ubistava. Uvek je neko gubio.
<BR>&nbsp;&nbsp;&nbsp;&nbsp;&nbsp;Hari je sada znao zbog čega nije sazdan za takve stvari. Ako mu je koža zaista bila tako tanka, onda je bio suviše sklon empatiji prema drugima, njihovim stavovima i osećanjima. To ga je sprečavalo da donosi odluke za koje je znao da su samo delimično ispravne i da će nekome naneti bol.
<BR>&nbsp;&nbsp;&nbsp;&nbsp;&nbsp;Sa druge strane, morao je da se odupre ličnoj potrebi da bude voljen. Rođenog političara bi to navelo da govori da misli na druge, a zapravo bi brinuo o tome šta oni misle o njemu - jer je, negde u dubini nedokučive psihe, potrebno biti omiljen. A usput i korisno da bi se ostalo na položaju.
<BR>&nbsp;&nbsp;&nbsp;&nbsp;&nbsp;Klion mu iznese još problema. Hari je izbegavao i vrdao koliko je mogao. Kada je Klion zatim naprasno prekinuo razgovor, znao je da nije zadovoljan. Nije imao prilike da razmisli o ovome, jer u kabinet uđe Jugo.
<BR>&nbsp;&nbsp;&nbsp;&nbsp;&nbsp;"Tako mi je drago što si se vratio!" Jugo se široko osmehivao. "Problem Dala zaista zaslužuje da mu posvetiš pažnju..."
<BR>&nbsp;&nbsp;&nbsp;&nbsp;&nbsp;"Dosta!" Hari nije mogao da isprazni svoju uzrujanost pred Carem, i Jugo mu je naišao kao poručen. "Dosta politike. Pokaži mi koliko si napredovao u istraživanju."
<BR>&nbsp;&nbsp;&nbsp;&nbsp;&nbsp;"Uh, u redu."
<BR>&nbsp;&nbsp;&nbsp;&nbsp;&nbsp;Jugo je izgledao pokunjeno, i Hari smesta zažali što je bio tako nagao. Jugo se uzvrteo da pripremi svoje najnovije prikaze podataka. Hari zatrepta: na trenutak kao da je u Jugovoj žurbi prepoznao kretnje panova.
<BR>&nbsp;&nbsp;&nbsp;&nbsp;&nbsp;Slušao ga je, misleći na dva koloseka. I ovo kao da mu je lakše išlo posle Panukopije.
<BR>&nbsp;&nbsp;&nbsp;&nbsp;&nbsp;Širom Carstva javljale su se zaraze. Zašto?
<BR>&nbsp;&nbsp;&nbsp;&nbsp;&nbsp;Brzi prevoz između svetova išao je na ruku bolestima. Ljudi su bili kao velike Petrijeve posude. Drevne boljke i nova pošasti pojavljivale su se oko dalekih zvezda. Ovo je predstavljalo prepreku za ujedinjenje zona; još jedan skriveni činilac.
<BR>&nbsp;&nbsp;&nbsp;&nbsp;&nbsp;Bolesti su ispunjavale ekološku nišu, i čovečanstvo je, za neke od njih, bilo udoban kutak. Antibiotici su potiskivali infekcije, koje su potom mutirale i vraće se, još zaraznije. Čovečanstvo i mikrobi predstavljali su zanimljiv sistem, jer su obe strane hitro uzvraćale udarce.
<BR>&nbsp;&nbsp;&nbsp;&nbsp;&nbsp;Lekovi su se brzo prenosili kroz sistem tunela, ali i nosioci bolesti. Čitav problem, otkrio je Jugo, mogao se opisati metodom poznatim kao 'marginalna stabilnost', gde su bolesti i ljudi bili u lomnoj, nikad stabilnoj ravnoteži. Velike pošasti bile su retke, ali su manje postale redovno stanje. Podložnost je rasla, a inventivna nauka je uspevala da je ublaži u rasponu od jednog pokolenja. Ova oscilacija zračno se širila na druge ljudske institucije, trgovinu i kulturu. Uz složeno udvajanje pojmova u jednačinama, video je kako se pomaljaju obrasci, sa jednom tužnom posledicom.
<BR>&nbsp;&nbsp;&nbsp;&nbsp;&nbsp;Čovekov životni vek u 'prirodnim' civilizovanim uslovima - dakle, život u gradovima i naseljima - imao je podjednako 'prirodne' granice. Dok je nekolicina živela i po sto pedeset godina, većina je umirala mnogo pre stote. Neprestana tuča novih obolenja starala se za to. Pred besom biologije nikada nije bilo trajnog zaklona. Ljudi su živeli u osetljivoj ravnoteži sa mikroorganizmima, u beskrajnoj borbi bez konačnog pobednika.
<BR>&nbsp;&nbsp;&nbsp;&nbsp;&nbsp;"Kao što je slučaj sa ovom pobunom tik-takova", dovrši Jugo.
<BR>&nbsp;&nbsp;&nbsp;&nbsp;&nbsp;Hari se prenu. "Šta?"
<BR>&nbsp;&nbsp;&nbsp;&nbsp;&nbsp;"Liči na virus. Mada ne znam šta je širi."
<BR>&nbsp;&nbsp;&nbsp;&nbsp;&nbsp;"Po Trantoru?"
<BR>&nbsp;&nbsp;&nbsp;&nbsp;&nbsp;"To je žarište, izgleda. I u drugim zonama imaju nevolje sa tik-takovima."
<BR>&nbsp;&nbsp;&nbsp;&nbsp;&nbsp;"Odbijaju da skupljaju letinu?"
<BR>&nbsp;&nbsp;&nbsp;&nbsp;&nbsp;"Aha. Neki tik-takovi, uglavnom novi modeli, 590-ke i viši brojevi - tvrde da je nemoralno jesti druga živa bića."
<BR>&nbsp;&nbsp;&nbsp;&nbsp;&nbsp;"Blagi Bože."
<BR>&nbsp;&nbsp;&nbsp;&nbsp;&nbsp;Hari se seti doručka. Čak i posle egzotike Panukopije, mršava ponuda autokuhinje bila je šok za njega. Hrana je na Trantoru uvek morala da se kuva, melje ili miksira. Voće je zbog toga bilo u obliku sosa ili pekmeza. Na njegovo iznenađenje, doručak kao da je stigao pravo sa zemlje. Pitao se da li su namirnice uopšte bile oprane - i kako da se uveri u to. Trantorijanci nisu voleli da ih jelo podseća na prirodu.
<BR>&nbsp;&nbsp;&nbsp;&nbsp;&nbsp;"Odbijaju čak i da rade u pećinama", reče Jugo.
<BR>&nbsp;&nbsp;&nbsp;&nbsp;&nbsp;"Ali to je neophodno!"
<BR>&nbsp;&nbsp;&nbsp;&nbsp;&nbsp;"Niko ne može da ih popravi. Ušla u njih neka tik-takovska meme."
<BR>&nbsp;&nbsp;&nbsp;&nbsp;&nbsp;"Kao ove zaraze koje proučavaš."
<BR>&nbsp;&nbsp;&nbsp;&nbsp;&nbsp;Hari je bio užasnut stepenom Trantorovog srozavanja u samo nekoliko meseci. On i Dors ušunjali su se uz Denilovu pomoć na Striling, u prljave, otpacima prekrivene hodnike sa neispravnim fosfornim osvetljenjem i liftovima u kvaru. A sad i ovo.
<BR>&nbsp;&nbsp;&nbsp;&nbsp;&nbsp;Jugov želudac iznenada zakrča. "Uh, izvini. Ljudi prvi put posle tolikih vekova moraju da rade u pećinama! I to bez ikakvog praktičnog iskustva. Svi osim plemstva su na ograničenim sledovanjima."
<BR>&nbsp;&nbsp;&nbsp;&nbsp;&nbsp;Hari je godinama ranije pomogao Jugu da pobegne od rada u vrućini rudnika. U ogromnim odajama, drvo i celuloza automatski su prelazili iz solarnih komora u rezervoare sa razređenom kiselinom. Prolazak kroz duboke reke kiseline hidrolizovao ih je u glukozu. Sada su, umesto tik-takova, ljudi morali da mešaju rastvore i melju fosfatne stene u kašu sa strogo propisanim odnosom sastojaka. Dodavanjem pripremljenih organskih materija, dobijale su se mnogobrojne vrste kvasaca i njihovih derivata.
<BR>&nbsp;&nbsp;&nbsp;&nbsp;&nbsp;"Car mora nešto da preduzme!" reče Jugo.
<BR>&nbsp;&nbsp;&nbsp;&nbsp;&nbsp;"Ili ja", reče Hari. Ali šta?
<BR>&nbsp;&nbsp;&nbsp;&nbsp;&nbsp;"Ljudi govore da treba da se otarasimo svih tik-takova, ne samo serije pet stotina, i da sve radimo sami."
<BR>&nbsp;&nbsp;&nbsp;&nbsp;&nbsp;"Bez njih bismo bili prinuđeni da dovlačimo namirnice preko čitave Galaksije hiperbrodovima i kroz tunele - što je besmisleno, Trantor će pasti."
<BR>&nbsp;&nbsp;&nbsp;&nbsp;&nbsp;"Hej, pa valjda možemo bolje od tik-takova."
<BR>&nbsp;&nbsp;&nbsp;&nbsp;&nbsp;"Dragi moj Jugo, to je ono što ja zovem eho-nomija. Ponavljaš opšte prihvaćene mudrosti. Čovek mora da ima u vidu širu sliku. Trantorijanci nisu isti oni ljudi koji su izgradili ovaj svet. Ovi su mekši."
<BR>&nbsp;&nbsp;&nbsp;&nbsp;&nbsp;"Nismo ništa manje jaki i pametni od muškaraca i žena koji su izgradili Carstvo!"
<BR>&nbsp;&nbsp;&nbsp;&nbsp;&nbsp;"Oni nisu boravili u zatvorenom prostoru."
<BR>&nbsp;&nbsp;&nbsp;&nbsp;&nbsp;"Stara dalitska izreka." Jugo se iskezi. "Ako ti se ne dopada šira slika, primeni pseću logiku na život. Budi mažen, često jedi, budi voljen i voli, puno spavaj i sanjaj o svetu bez povodaca."
<BR>&nbsp;&nbsp;&nbsp;&nbsp;&nbsp;Hari se i protiv svoje volje nasmeja. Ali je znao da mora nešto da učini, i to što pre.
</TD></TR></TABLE>
<P class="next">
<A HREF=p102.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
