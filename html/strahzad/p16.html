<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>4.
<P>&nbsp;&nbsp;&nbsp;&nbsp;&nbsp;Pokušala je da ne obraća pažnju na čarobnicu po imenu Sibila, koja se hvalisala da je njena stvoriteljka - kao da još neko osim kralja nebeskog može da polaže pravo na tako nešto. Nije joj se govorilo ni sa kim. Događaji su se sustizali - grozničavo, gusto, zagušujuće nizanje. Njena bolom prožeta, daveća smrt i dalje se vila oko nje.
<BR>&nbsp;&nbsp;&nbsp;&nbsp;&nbsp;Na magarećoj kapi - onoj što su joj je stavili na obrijanu glavu tog dana punog ognja, najmračnijeg, ali i najslavnijeg dana njenog kratkog života - njeni 'zločini' bili su ispisani svetim pismom: Heretica, Relapsa, Apostata, Idolater. Crne reči, koje će uskoro goreti.
<BR>&nbsp;&nbsp;&nbsp;&nbsp;&nbsp;Učeni kardinali i biskupi sa nečistog, Englezima naklonjenog pariskog univerziteta, i oni iz Crkve - Hristove neveste na zemlji! - predali su njeno živo telo vatri. I to samo zato što je izvršavala volju Gospodnju - da veliki i jedini kralj postane izvršilac Njegove volje u Francuskoj. Zbog ovoga, odbili su da prime kraljevu otkupninu, poslali su je na lomaču. Šta bi tek učinili ovoj čarobnici koja je sebe zvala Sibila... koja je, kao i ona, obitavala među muškarcima, nosila muško ruho i pripisivala sebi moći veće i od samih Tvorčevih?
<BR>&nbsp;&nbsp;&nbsp;&nbsp;&nbsp;"Odlazite, molim vas", promrmlja. "Moram imati tišinu da bih čula svoje glasove."
<BR>&nbsp;&nbsp;&nbsp;&nbsp;&nbsp;Ali ni La Sorcire niti bradati muškarac po imenu Boker - koji je nestvarno podsećao na namrgođene patrijarhe sa kupolaste tavanice velikog hrama u Ruanu - nisu hteli da je ostave na miru.
<BR>&nbsp;&nbsp;&nbsp;&nbsp;&nbsp;Molila ih je: "Ako morate da govorite, obratite se monsinjoru Arueu. On to jedva čeka."
<BR>&nbsp;&nbsp;&nbsp;&nbsp;&nbsp;"Sveta Device, Ružo Francuske", reče bradati, "da li je zaista Francuska bila tvoj svet?"
<BR>&nbsp;&nbsp;&nbsp;&nbsp;&nbsp;"Moje stanište na svetu", reče Jovanka.
<BR>&nbsp;&nbsp;&nbsp;&nbsp;&nbsp;"Tvoja planeta, misliš?"
<BR>&nbsp;&nbsp;&nbsp;&nbsp;&nbsp;"Planete su na nebu. Ja bejah sa zemlje."
<BR>&nbsp;&nbsp;&nbsp;&nbsp;&nbsp;"Hteo sam da kažem... oh, nije važno." Bezvučno se obratio ženi, Sibili - "Sa zemlje? Farmeri? Da li je moguće da su preistorijski ljudi bili baš toliko zatucani?" - očigledno ne znajući da ona poznaje čitanje sa usana, trik koji je savladala da bi dokučila domunđavanja crkvenih sudija.
<BR>&nbsp;&nbsp;&nbsp;&nbsp;&nbsp;Jovanka reče: "Znam onoliko koliko je dovoljno za moju službu na svetu."
<BR>&nbsp;&nbsp;&nbsp;&nbsp;&nbsp;Boker se ukoči, a onda žurno nastavi. "Molim te da me saslušaš. Naš cilj je pravedan. Sudbina svetih zavisi od toga hoćemo li uspeti da preobratimo dovoljan broj zabludelih. Ako želimo da očuvamo telo čovečanstva, kao i vekovne tradicije našeg identiteta, moramo da pobedimo sekularni skepticizam."
<BR>&nbsp;&nbsp;&nbsp;&nbsp;&nbsp;Pokušala je da mu okrene leđa, ali ju je zvečeća težina njenih lanaca omela u tome. "Dajte mi mira. Iako ne ubih nikoga, vojevala sam mnogo bitaka da bih osigurala pobedu jedinog velikog kralja Francuske. Predsedavala sam njegovom krunisanju u Rimsu. Raniše me u bici zbog njega."
<BR>&nbsp;&nbsp;&nbsp;&nbsp;&nbsp;Podigla je podlaktice - jer se sada nalazila u groznoj ćeliji u Ruanu, ruku i nogu u lancima. Sibila je rekla da će je ovo obuzdati, da će joj biti od koristi na neki način. Kao anđeo, Sibila je svakako bila u pravu. Boker poče da je preklinje, ali Jovanka prikupi snagu da odgovori. "Ljudi znaju kako sam bila nagrađena za muke. Nikada više neću ratovati."
<BR>&nbsp;&nbsp;&nbsp;&nbsp;&nbsp;Monsinjor Boker se okrenu čarobnici. "Ovo je svetogrđe, držati jednu sveticu u lancima. Zar ne možeš da je prebaciš na neko mesto pobožne smirenosti? U neku katedralu?"
<BR>&nbsp;&nbsp;&nbsp;&nbsp;&nbsp;"Kontekst. Simovima je potreban kontekst", reče La Sorcire bezvučno. Jovanka otkri da je u stanju da čita sa usana sa jasnoćom koju nikada ranije nije uspela da postigne. Možda je ovo Čistilište, u skladu sa svojom svrhom, pojačavalo čula.
<BR>&nbsp;&nbsp;&nbsp;&nbsp;&nbsp;Monsinjor Boker mljacnu jezikom. "Zadivljen sam onim što si postigla, ali ako ne budete mogli da je privolite da sarađuje, kakvu korist imamo od nje?"
<BR>&nbsp;&nbsp;&nbsp;&nbsp;&nbsp;"Niste je videli na vrhuncu njenih moći. Onih nekoliko istorijskih izvora koje smo uspeli da odgonetnemo tvrde da je bila 'opčinjavajuća' pojava. Moramo to da probudimo u njoj."
<BR>&nbsp;&nbsp;&nbsp;&nbsp;&nbsp;"Možete li da je malo smanjite? Nemoguće je razgovarati sa džinom."
<BR>&nbsp;&nbsp;&nbsp;&nbsp;&nbsp;Zaprepašćena Devica smanji se na dve trećine pređašnje visine.
<BR>&nbsp;&nbsp;&nbsp;&nbsp;&nbsp;Monsinjor Boker je izgledao zadovoljno. "Velika Jovanko, pogrešno si shvatila prirodu rata koji je pred nama. Nebrojeni milenijumi prošli su od tvog odlaska na nebo. Ti..."
<BR>&nbsp;&nbsp;&nbsp;&nbsp;&nbsp;Devica se uspravi na stolici. "Recite mi samo jedno. Kralj Francuske, da li je to potomak Henrija, iz engleske kuće Lankastera? Ili je to Valoa, potomak velikog i jedinog kralja Šarla?"
<BR>&nbsp;&nbsp;&nbsp;&nbsp;&nbsp;Monsinjor Boker zatrepta, zamislivši se. "Ja... Mislim da se može reći da smo mi, čuvari vere oca nebeskog, kako se zove partija čiji sam poslanik, na neki način potomci tvog Šarla."
<BR>&nbsp;&nbsp;&nbsp;&nbsp;&nbsp;Devica se osmehnu. Znala je da njeni glasovi dolaze sa neba, iako su biskupi govorili drugačije. Odrekla ih se tek kada su je odveli na groblje Senuen, i to samo u strahu od vatre. Bila je u pravu što je porekla svoje pokajanje, dva dana posle toga; neuspeh Lankastera da pripoje Francusku to joj je potvrdio. Ako monsinjor Boker govori u ime potomaka kuće Valoa, uprkos očigledno prostom poreklu, ona će ga saslušati.
<BR>&nbsp;&nbsp;&nbsp;&nbsp;&nbsp;"Produžite", reče ona.
<BR>&nbsp;&nbsp;&nbsp;&nbsp;&nbsp;Monsinjor Boker objasni da će mesto na kome se nalazila uskoro održati referendum. (Posle izvesnog dogovaranja sa La Sorcire, obavestio je Jovanku da mesto u suštini može da smatra Francuskom.) Glavna borba vodiće se između dve najveće stranke, čuvara i skeptika. Obe stranke pristale su da se održi velika rasprava, između dvojice verbalnih duelista koji će pokušati da odgovore na ključno pitanje.
<BR>&nbsp;&nbsp;&nbsp;&nbsp;&nbsp;"Kakvo pitanje?" upita oštro Devica.
<BR>&nbsp;&nbsp;&nbsp;&nbsp;&nbsp;"Da li treba proizvoditi mehanička bića obdarena veštačkom inteligencijom. Ako treba, da li im treba dati puno pravo građanstva, sa svim pratećim pravima?"
<BR>&nbsp;&nbsp;&nbsp;&nbsp;&nbsp;Devica slegnu ramenima. "Je li to neka šala? Samo aristokrate i plemići uživaju prava."
<BR>&nbsp;&nbsp;&nbsp;&nbsp;&nbsp;"Više nije tako, iako, naravno, imamo klasni sistem. Sada svi imaju ista prava."
<BR>&nbsp;&nbsp;&nbsp;&nbsp;&nbsp;"I seljaci kao ja?" upita Devica. "I mi?"
<BR>&nbsp;&nbsp;&nbsp;&nbsp;&nbsp;Monsinjor Boker, sa licem uskomešanim od prenaglašenih grimasa, okrenu se La Sorcire. "Zar moram sve sam?"
<BR>&nbsp;&nbsp;&nbsp;&nbsp;&nbsp;"Hteli ste je takvu kakva jeste", reče La Sorcire. "Ili, tačnije, kakva je bila."
<BR>&nbsp;&nbsp;&nbsp;&nbsp;&nbsp;Monsinjor Boker je sledeća dva minuta naklapao o nečemu što je nazvao promena koncepta. Ovaj pojam očigledno je značio teološki sukob o prirodi mehaničkog bivstva. Jovanki se odgovor činio očigledan, ali ona je bila samo žena sa njive, a ne umetnik reči.
<BR>&nbsp;&nbsp;&nbsp;&nbsp;&nbsp;"Zašto ne pitate vašeg kralja, ili nekog od njegovih savetnika? Ili nekog od vaših učenih ljudi?"
<BR>&nbsp;&nbsp;&nbsp;&nbsp;&nbsp;Monsinjor Boker nabra usnu i prezrivo počisti vazduh rukom. "Naše vođe su nule! Slabići! Misaoni otirači!"
<BR>&nbsp;&nbsp;&nbsp;&nbsp;&nbsp;"Ali svakako..."
<BR>&nbsp;&nbsp;&nbsp;&nbsp;&nbsp;"Ti, koja dolaziš iz vremena strasti, to ne možeš ni da zamisliš. Vatrenost i strast danas se smatraju za neukus, prošlu modu. Želeli smo da pronađemo umove sa nekadašnjim žarom..."
<BR>&nbsp;&nbsp;&nbsp;&nbsp;&nbsp;"Oh ne!" Vatra, plamen koji joj liže...
<BR>&nbsp;&nbsp;&nbsp;&nbsp;&nbsp;Trebalo je nekoliko trenutaka da joj se disanje smiri i da počne ponovo da sluša, drhteći.
<BR>&nbsp;&nbsp;&nbsp;&nbsp;&nbsp;Velika rasprava između vere i razuma trebalo je da se održi u Koloseumu sektora Džunin, pred auditorijumom od četiri stotine hiljada duša. Devica i njen protivnik pojaviće se u obliku holograma, trideset puta uvećani. Posle toga će svaki građanin dati svoj glas o pitanju.
<BR>&nbsp;&nbsp;&nbsp;&nbsp;&nbsp;"Glas?" upita Devica.
<BR>&nbsp;&nbsp;&nbsp;&nbsp;&nbsp;"Hteli ste je neiskvarenu", reče La Sorcire. "Eto vam je."
<BR>&nbsp;&nbsp;&nbsp;&nbsp;&nbsp;Devica je nemo slušala, prisiljena da svakog minuta apsorbuje čitave milenijume. Kada je monsinjor Boker zaćutao, ona reče: "Moja slava, iako kratkotrajna, jeste u borbi, nikada u raspravi. Svakako vam je poznata moja sudbina."
<BR>&nbsp;&nbsp;&nbsp;&nbsp;&nbsp;Monsinjor Boker bolno iskrivi lice. "Nepoznanice prošlosti! Oko tvoje, ovaj, ličnosti imamo samo oskudni istorijski okvir... ništa više od toga. Ne znamo mesto gde si živela, ali znamo i najsitniju pojedinost o događajima posle tvoje..."
<BR>&nbsp;&nbsp;&nbsp;&nbsp;&nbsp;"Smrti. Možete slobodno govoriti o tome. Pomirila sam se s njom, kao što bi trebalo da učini svaka hrišćanska devojka, kada sam shvatila da se nalazim u Čistilištu. A znam i ko ste vas dvoje."
<BR>&nbsp;&nbsp;&nbsp;&nbsp;&nbsp;La Sorcire oprezno upita. "Ovaj... znaš?"
<BR>&nbsp;&nbsp;&nbsp;&nbsp;&nbsp;"Anđeli! Prikazujete mi se kao običan svet, da biste umirili moje strahove. Znači, imate zadatak za mene. Iako podrazumeva i bezbožna dela, to je ipak Božja misija."
<BR>&nbsp;&nbsp;&nbsp;&nbsp;&nbsp;Monsinjor Boker polako zaklima glavom, pogledavši prema La Sorcire. "Iz rita podataka koje lepršaju oko tvoje ličnosti uspeli smo da saznamo da su te na saslušanjima održanim dvadeset šest godina posle tvoje smrti oslobodili krivice. Tvoje sudije javno su se pokajale zbog načinjene greške. Nazvali su te, u najdubljem poštovanju, La Rose de la Loire."
<BR>&nbsp;&nbsp;&nbsp;&nbsp;&nbsp;Ona zatrepta od iznenadnih suza. "Pravda... Da sam bila vična raspravi, još tada bih ubedila svoje ispitivače - one Englezima naklonjene propovednike sa pariskog univerziteta! - da nisam veštica."
<BR>&nbsp;&nbsp;&nbsp;&nbsp;&nbsp;Monsinjor Boker izgledao je dirnuto. "Čak i u preistoriji su umeli da prepoznaju prisustvo svete sile."
<BR>&nbsp;&nbsp;&nbsp;&nbsp;&nbsp;Devica se vedro nasmeja. "Gospod je na strani Sina svoga, kao i svetaca i mučenika. Ali to ne znači da su bili pošteđeni nepravde i smrti."
<BR>&nbsp;&nbsp;&nbsp;&nbsp;&nbsp;"U pravu je", reče La Sorcire. "Čak i svetovi i Galaksije dele sudbinu čovekovu."
<BR>&nbsp;&nbsp;&nbsp;&nbsp;&nbsp;"Potrebna si svima nama, Božjim ljudima", molio je monsinjor Boker. "Postali smo suviše slični našim mašinama. Jedina svetinja nam je podmazan rad svakog našeg dela. Znamo da ćeš se zagriženo posvetiti ovom pitanju, ali i prostodušno i iskreno. To je sve što tražimo od tebe."
<BR>&nbsp;&nbsp;&nbsp;&nbsp;&nbsp;Devica oseti zamor. Trebala joj je samoća, kao i vreme da se posveti mislima. "Moram da se posavetujem sa glasovima. Hoće li biti samo jedno ili više pitanja o kojima će biti potrebno da govorim?"
<BR>&nbsp;&nbsp;&nbsp;&nbsp;&nbsp;"Samo jedno."
<BR>&nbsp;&nbsp;&nbsp;&nbsp;&nbsp;Inkvizitori su bili mnogo zahtevniji. Postavili su mnogo pitanja, na desetine, ponekad bezbroj puta ponavljajući ista. Tačni odgovori kod Poatjea na drugom mestu bi se pokazali pogrešni. Lišena hrane, vode, počinka, izmučena prinudnim odlaskom na groblje, iscrpljena zamornom propovedi koju su je prisilili da sluša i u smrtnom strahu od ognja, nije izdržala njihovo ispitivanje.
<BR>&nbsp;&nbsp;&nbsp;&nbsp;&nbsp;"Ima li arhanđel Mihajlo dugačku kosu?" "Da li je Sveta Margarita zdepasta ili mršava?"
<BR>&nbsp;&nbsp;&nbsp;&nbsp;&nbsp;"Jesu li oči Svete Katarine smeđe ili plave boje?"
<BR>&nbsp;&nbsp;&nbsp;&nbsp;&nbsp;Podvalili su joj da glasovima svetih duša pripiše telesna svojstva. Onda su je bezočno osudili za poistovećivanje svetog duha sa grešnom puti.
<BR>&nbsp;&nbsp;&nbsp;&nbsp;&nbsp;Bila je to najcrnja pokvarenost. A u Čistilištu su je mogla čekati još gora iskušenja. Zato nije mogla da bude sigurna hoće li se ovaj Boker pokazati kao prijatelj ili dušmanin.
<BR>&nbsp;&nbsp;&nbsp;&nbsp;&nbsp;"Šta je to?" upitala je. "To pitanje na koje hoćete da odgovorim?"
<BR>&nbsp;&nbsp;&nbsp;&nbsp;&nbsp;"Postoji sveopšta saglasnost da inteligencije koje je čovek stvorio poseduju neku vrstu mozga. Pitanje na koje želimo da odgovoriš jeste da li imaju i dušu."
<BR>&nbsp;&nbsp;&nbsp;&nbsp;&nbsp;"Samo Svemogući ima moć da stvori dušu."
<BR>&nbsp;&nbsp;&nbsp;&nbsp;&nbsp;Monsinjor Boker se osmehnu. "Mi čuvari se potpuno slažemo sa tobom. Za razliku od nas, njihovih tvoraca, veštačke inteligencije nemaju dušu. To su obične mašine. Mehanički sklopovi sa elektronski programiranim mozgovima. Samo čovek ima dušu."
<BR>&nbsp;&nbsp;&nbsp;&nbsp;&nbsp;"Ako već znate odgovor na pitanje, šta ću vam ja?"
<BR>&nbsp;&nbsp;&nbsp;&nbsp;&nbsp;"Da ubediš druge! Prvo neopredeljene u sektoru Džunin, pa Trantor i na kraju Carstvo!"
<BR>&nbsp;&nbsp;&nbsp;&nbsp;&nbsp;Devica se zamisli. I njeni ispitivači znali su odgovore na pitanja kojima su je mučili. Monsinjor Boker joj se činio iskren, ali su takvi bili i oni koji su je proglasili za vešticu. Monsinjor Boker joj je unapred rekao odgovor, sa kojim bi se svako razuman složio. Ipak, nije mogla da bude sigurna u njegove namere. Čak ni raspeće koje je zamolila sveštenika da drži uzdignuto nad njom nije predstavljalo zaštitu od uljastog dima, ujedajućeg plamena...
<BR>&nbsp;&nbsp;&nbsp;&nbsp;&nbsp;"Pa?" upita monsinjor Boker. "Hoće li Sveta Ruža pristati da bude naš zatočnik?"
<BR>&nbsp;&nbsp;&nbsp;&nbsp;&nbsp;"Ovi ljudi koje treba da ubedim, jesu li i oni potomci Šarla, velikog i jedinog kralja, iz kuće Valoa?"
</TD></TR></TABLE>
<P class="next">
<A HREF=p17.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
