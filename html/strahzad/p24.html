<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>12.
<P>&nbsp;&nbsp;&nbsp;&nbsp;&nbsp;Markju stisnu sadržaj pakovanja u nos i sačeka da počne da deluje.
<BR>&nbsp;&nbsp;&nbsp;&nbsp;&nbsp;"Toliko težak?" Nim pokaza mehanokonobarici u Kvašenju i Šmrkanju da donese još jedno.
<BR>&nbsp;&nbsp;&nbsp;&nbsp;&nbsp;"Volter", progunđa Markju. Stigao je do vrha uzleta stima, i um mu je sada bio oštriji i nekako istovremeno usporeniji. Nikada nije uspeo da provali kako je to moguće. "Trebalo bi da bude moja tvorevina, ali bar polovinu vremena imam utisak da sam ja njegova."
<BR>&nbsp;&nbsp;&nbsp;&nbsp;&nbsp;"On je samo gomila brojeva."
<BR>&nbsp;&nbsp;&nbsp;&nbsp;&nbsp;"Sigurno, ali... Jednom sam prisluškivao kako njegov podsvesni agent za oblikovanje rečenica sastavlja gomilu stvari u smislu 'volja je duša' - održavanje ličnog imidža, rekao bih."
<BR>&nbsp;&nbsp;&nbsp;&nbsp;&nbsp;"Mogla bi da bude i filozofija."
<BR>&nbsp;&nbsp;&nbsp;&nbsp;&nbsp;"Što se volje tiče, sigurno je da je poseduje. Da li to znači da sam stvorio biće sa dušom?"
<BR>&nbsp;&nbsp;&nbsp;&nbsp;&nbsp;"Greška u kategoriji", reče Nim. "Izvodiš 'dušu' iz agenata. To je kao kad pokušaš da u jednom skoku iz atoma dobiješ kravu."
<BR>&nbsp;&nbsp;&nbsp;&nbsp;&nbsp;"Taj sim upravo pravi takav skok."
<BR>&nbsp;&nbsp;&nbsp;&nbsp;&nbsp;"Ako želiš da shvatiš kravu, ne tražiš kravlje atome."
<BR>&nbsp;&nbsp;&nbsp;&nbsp;&nbsp;"Tačno, tražiš 'izvedenu vrednost'. Standardna teorija."
<BR>&nbsp;&nbsp;&nbsp;&nbsp;&nbsp;"Ovaj sim je predvidljiv, sine. Zapamti to. Ti si taj koji ga kroji, sve dok ga ne očistiš od nelinearnih elemenata koje ne možeš da kontrolišeš."
<BR>&nbsp;&nbsp;&nbsp;&nbsp;&nbsp;Markju klimnu glavom. "On je... Drugačiji. Tako je moćan."
<BR>&nbsp;&nbsp;&nbsp;&nbsp;&nbsp;"Pa, nije tek tako simovan, tamo negde u mračnom dobu. Očekivao si otirač? Nekoga ko ti neće praviti glavobolje? Za njega predstavljaš vlast - protiv koje se celog života borio."
<BR>&nbsp;&nbsp;&nbsp;&nbsp;&nbsp;Markju provuče prste kroz talasastu kosu. "Naravno, ako ne pronađem nelinearno ustrojstvo ne mogu da izdvojim..."
<BR>&nbsp;&nbsp;&nbsp;&nbsp;&nbsp;"...nazovi to volja ili duša i obriši ga." Nim oštro pljesnu po stolu, zbog čega ga žena za susednim stolom iznenađeno pogleda.
<BR>&nbsp;&nbsp;&nbsp;&nbsp;&nbsp;Markju ga osmotri podrugljivim, skeptičnim pogledom. "Sistem nije potpuno predvidljiv."
<BR>&nbsp;&nbsp;&nbsp;&nbsp;&nbsp;"Zato aktiviraj tragača za obrascima. Pošalji ga da traži unazad. Pritegni sub-agente, sveži sve persone koje ne možeš da doteraš u red. Hej, pa ti si izmislio one algoritme kognitivne prisile. Najbolji si u tome."
<BR>&nbsp;&nbsp;&nbsp;&nbsp;&nbsp;Markju klimnu glavom. A šta ako je to kao kad seciraš mozak tražeći podsvest? Duboko je udahnuo i izbacio dah prema zasvođenoj tavanici gde su puštali besmisleni zabavni program, verovatno za one ufiksane namrtvo. "Bilo kako bilo, nije reč samo o njemu." Pogledao je Nima u oči. "Povezao sam se sa Sibilinom kancelarijom. Prisluškujem njene sastanke sa Bokerom."
<BR>&nbsp;&nbsp;&nbsp;&nbsp;&nbsp;Nim ga pljesnu po ramenu. "Dobra ideja!"
<BR>&nbsp;&nbsp;&nbsp;&nbsp;&nbsp;Markju se nasmeja. Prijatelj ostaje prijatelj, čak i kad napraviš glupost. "To nije sve."
<BR>&nbsp;&nbsp;&nbsp;&nbsp;&nbsp;Nim se nagnu napred, dečački radoznao.
<BR>&nbsp;&nbsp;&nbsp;&nbsp;&nbsp;"Mislim da sam preterao", reče Markju.
<BR>&nbsp;&nbsp;&nbsp;&nbsp;&nbsp;"Uhvatili su te!"
<BR>&nbsp;&nbsp;&nbsp;&nbsp;&nbsp;"Ma, ne. Znaš kakva je Sibil. Ne sumnja čak ni u neprijatelje, a kamoli u prijatelje."
<BR>&nbsp;&nbsp;&nbsp;&nbsp;&nbsp;"Spletkarenje joj nije jača strana."
<BR>&nbsp;&nbsp;&nbsp;&nbsp;&nbsp;"Nisam siguran ni da je moja", reče Markju.
<BR>&nbsp;&nbsp;&nbsp;&nbsp;&nbsp;"Hmmm." Nim mu uputi prepreden pogled, poluzatvorenih očiju. "Pa... šta si još uradio?"
<BR>&nbsp;&nbsp;&nbsp;&nbsp;&nbsp;Markju uzdahnu. "Poboljšao sam Voltera. Ubacio sam mu program za unakrsno učenje da zaceli njegove unutrašnje sukobe, da mu pomogne da ih pomiri."
<BR>&nbsp;&nbsp;&nbsp;&nbsp;&nbsp;Nim raširi oči. "Rizično."
<BR>&nbsp;&nbsp;&nbsp;&nbsp;&nbsp;"Hteo sam da vidim šta je um poput njegovog sposoban da uradi. Kada ću ponovo imati priliku?"
<BR>&nbsp;&nbsp;&nbsp;&nbsp;&nbsp;"I, kako se osećaš u vezi s tim?"
<BR>&nbsp;&nbsp;&nbsp;&nbsp;&nbsp;Markju munu Nima u rame da sakrije postiđenost.
<BR>&nbsp;&nbsp;&nbsp;&nbsp;&nbsp;"Kvarno. Sibil i ja smo se dogovorili da to ne radimo."
<BR>&nbsp;&nbsp;&nbsp;&nbsp;&nbsp;"Za veru nije potrebno previše pameti."
<BR>&nbsp;&nbsp;&nbsp;&nbsp;&nbsp;"I sam sam se setio tog izgovora."
<BR>&nbsp;&nbsp;&nbsp;&nbsp;&nbsp;"Šta onaj tip Seldon misli o svemu ovome?"
<BR>&nbsp;&nbsp;&nbsp;&nbsp;&nbsp;"Ovaj... nismo mu rekli."
<BR>&nbsp;&nbsp;&nbsp;&nbsp;&nbsp;"Ah."
<BR>&nbsp;&nbsp;&nbsp;&nbsp;&nbsp;"Sam je želeo da bude tako! Da mu ruke ostanu čiste,"
<BR>&nbsp;&nbsp;&nbsp;&nbsp;&nbsp;Nim klimnu. "Šta je urađeno, urađeno je. Kako je sim to podneo?"
<BR>&nbsp;&nbsp;&nbsp;&nbsp;&nbsp;"Uzdrmalo ga je. Velike oscilacije u neuralnim mrežama."
<BR>&nbsp;&nbsp;&nbsp;&nbsp;&nbsp;"Ali mu je sad bolje?"
<BR>&nbsp;&nbsp;&nbsp;&nbsp;&nbsp;"Izgleda. Mislim da se reintegrisao."
<BR>&nbsp;&nbsp;&nbsp;&nbsp;&nbsp;"Tvoj klijent zna za to?"
<BR>&nbsp;&nbsp;&nbsp;&nbsp;&nbsp;"Da, skeptici su svi za to. Mislim da tu neće biti problema."
<BR>&nbsp;&nbsp;&nbsp;&nbsp;&nbsp;"Stvarno si se bavio istraživanjem na njemu", reče Nim. "To je korisno za struku. Značajno."
<BR>&nbsp;&nbsp;&nbsp;&nbsp;&nbsp;"Zašto onda osećam da bi mi dobro došlo jedno desetak šmrkova?" Pokazao je palcem prema moronskom filmu na tavanici. "Da me tresnu, pa da i ja mislim da je ono gore strava stvar?"
</TD></TR></TABLE>
<P class="next">
<A HREF=p25.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
