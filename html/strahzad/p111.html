<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>11.
<P>&nbsp;&nbsp;&nbsp;&nbsp;&nbsp;Hari je čekao u predvoruju gornjeg doma. Kroz jednosmerno providne zidove video je veliki amfiteatar.
<BR>&nbsp;&nbsp;&nbsp;&nbsp;&nbsp;Delegati su nervozno čavrljali. Ovi muškarci i žene u zvaničnim odorama bili su primetno zabrinuti. S druge strane, upravljali su sudbinama biliona života, zvezda i spiralnih krakova.
<BR>&nbsp;&nbsp;&nbsp;&nbsp;&nbsp;Već je i sam Trantor bio zaprepašćujući po svojoj veličini. Naravno, Trantor je, sa svojom etničkom šarolikošću, bio ogledalo Galaksije. I Carstvo i ova planeta posedovali su složene veze, sasvim nenamerne podudarnosti, nasumične paralele, osetljive međuzavisnosti. Oboje se prostiralo daleko iza obzorja složenosti bilo koje osobe ili računara.
<BR>&nbsp;&nbsp;&nbsp;&nbsp;&nbsp;Suočeni sa izluđujućom složenošću, ljudi su težili da pronađu tačku zasićenja. Ovladavali su lakšim međuodnosima, koristili lokalne veze i pravila. Ova su zatim gurali sve dok ne bi stigli do zida složenosti koji je bio previše debeo i visok da bi bio savladan. Tu bi se zaustavili i vratili se panolikom ponašanju. domunđavali bi se, savetovali i, na kraju, kockali.
<BR>&nbsp;&nbsp;&nbsp;&nbsp;&nbsp;Gornji dom je zujao kao košnica, na vrhuncu uzbuđenja. Novi činilac u vladajućem haosu mogao je da ih odmami na savim novu orbitu. Bilo je vreme da im se pokaže put. Tako je bar govorila njegova intuicija, izoštrena na Panukopiji.
<BR>&nbsp;&nbsp;&nbsp;&nbsp;&nbsp;...A posle toga, reče sebi, moći će da se vrati na problem oblikovanja Carstva...
<BR>&nbsp;&nbsp;&nbsp;&nbsp;&nbsp;"Nadam se da znaš šta radiš", reče Klion, pošto je bučno umarširao u predvorje. Njegov ceremonijalni ogrtač omotavao ga je skerletom, a perjem ukrašeni šešir bio je tirkizna fontana. Hari potisnu kikot. Nikada se neće navići na svečanu odeću.
<BR>&nbsp;&nbsp;&nbsp;&nbsp;&nbsp;"Srećan sam što bar ja mogu da se pojavim u svojoj radnoj odeći, sire."
<BR>&nbsp;&nbsp;&nbsp;&nbsp;&nbsp;"Nemaš pojma koliko si srećan. Nervozan?"
<BR>&nbsp;&nbsp;&nbsp;&nbsp;&nbsp;Hari je bio iznenađen kada je utvrdio da uopšte ne oseća napetost, s obzirom na to da je prilikom poslednjeg pojavljivanja na ovom mestu zamalo bio ubijen. "Ne, sire."
<BR>&nbsp;&nbsp;&nbsp;&nbsp;&nbsp;"Pre ovakvih događanja uvek se opuštam posmatranjem nekog velikog umetničkog dela." Klion mahnu rukom i ceo jedan zid predvorja ispuni se svetlošću.
<BR>&nbsp;&nbsp;&nbsp;&nbsp;&nbsp;Prikazivao je klasičnu temu trantorske škole: Proždiranje voća, bez sumnje iz serije Beti Aktonije. Prvo je to bio paradajaz koji su jele gusenice. Onda su se gusenicama hranile bogomoljke. Na kraju, tarantule i žabe žvakale su bogomoljke. Jedan od kasnijih Aktonijinih radova, Proždiranje dece, prvo je prikazao koćenje pacova. Mladunce su zatim hvatali i proždirali različiti mesožderi, neki čak veoma krupni.
<BR>&nbsp;&nbsp;&nbsp;&nbsp;&nbsp;Hari je poznavao teoriju. Sve je ovo poticalo od stečenog ubeđenja Trantorijanaca da je divljina ružno mesto, nasilno i besmisleno. Red i humanost postojali su samo u gradovima. Većina sektora imala je u jelovniku puno prikrivenih prirodnih materija. Sada je pobuna tik-takova i to otežala.
<BR>&nbsp;&nbsp;&nbsp;&nbsp;&nbsp;"Morali smo da pređemo na gotovo potpuno sintetičku hranu", reče Klion odsutno. "Trantor sada hrane dvadeset agri-svetova, preko improvizovane dopremne linije hiperbrodova. Zamisli to! To, naravno, ne važi i za palatu."
<BR>&nbsp;&nbsp;&nbsp;&nbsp;&nbsp;"Neki sektori gladuju", reče Hari. Želeo je da kaže Klionu za mnoštvo izukrštanih niti, ali je tada stigla carska pratnja.
<BR>&nbsp;&nbsp;&nbsp;&nbsp;&nbsp;Lica, buka, svetlost, ogromni zaobljeni amfiteatar -
<BR>&nbsp;&nbsp;&nbsp;&nbsp;&nbsp;Hari je slušao odjekujuće formalnosti i pokušavao da odmeri težinu mesta na kome se nalazio. Bilo je staro više milenijuma, zidova prekrivenih istorijskim memorijalnim pločama, natopljeno tradicijom i uzvišenošću...
<BR>&nbsp;&nbsp;&nbsp;&nbsp;&nbsp;A već sledećeg trenutka stajao je i govorio, uopšte se ne sećajući kada se popeo do visokog podijuma. Preplavljivala ga je sila pogleda uperenih u njega. Deo njega prepoznao je panovsko osećanje: uzbuđenje zbog toga što na njega obraćaju pažnju. Politički tipovi bili su prirodni ovisnici od toga. Ali, na svu sreću, ne i Hari Seldon. Duboko je udahnuo i počeo.
<BR>&nbsp;&nbsp;&nbsp;&nbsp;&nbsp;"Dozvolite da govorim o trnu u našoj živoj rani: problemu predstavljanja. Ovo telo favorizuje manje nastanjene sektore, dok Spiralni dom na isti način favorizuje manje nastanjene svetove. Ovo je razlog što su Daliti, kako ovde tako i u svojim zonama širom Galaksije, nezadovoljni. Uprkos tome, moramo da udružimo sve raspoložive snage da bismo se suočili sa nagomilanim krizama: Sarkom, tik-takovima, nemirima."
<BR>&nbsp;&nbsp;&nbsp;&nbsp;&nbsp;Duboko je udahnuo. "Šta možemo da učinimo? Svi sistemi predstavljanja imaju svoje propratne pojave. Prilažem domu zvaničnu teoremu, proverenu, koja dokazuje ovu činjenicu. Preporučujem da je date matematičarima na proveru."
<BR>&nbsp;&nbsp;&nbsp;&nbsp;&nbsp;Suvo se osmehnuo, setivši se da preleti pogledom po auditorijumu. "Ne verujte političaru na reč, čak i ako pomalo poznaje matematiku." Smeh je bio prijatna injekcija za njegovo samopouzdanje. "Svaki sistem glasanja ima neželjene posledice i mane. Pitanje nije da li treba da budemo demokratični, već kako. Otvoren, eksperimentalan pristup potpuno je u skladu sa nepokolebljivim opredeljenjem za demokratiju."
<BR>&nbsp;&nbsp;&nbsp;&nbsp;&nbsp;"Daliti to nisu!" doviknu neko. Mrmljanje odobravanja.
<BR>&nbsp;&nbsp;&nbsp;&nbsp;&nbsp;"Jesu!" smesta uzvrati Hari. "Ali moramo da ih dovedemo na svoj teren, tako što ćemo saslušati njihove žalbe!"
<BR>&nbsp;&nbsp;&nbsp;&nbsp;&nbsp;Klicanje, ukanje. Vreme je za reflektivni pasaž, procenio je. "Naravno, oni koji imaju koristi od određenog stanja zaogrću se plaštom demokratije, izgovorene sa velikim D."
<BR>&nbsp;&nbsp;&nbsp;&nbsp;&nbsp;Gunđanje plemićke struje - predvidljivo. "A to čine i njihovi protivnici! Istorija nas uči..." Zastao je da pusti da se kroz skup proširi neznatno talasanje, iščekivanje na podignutim licima - Da li je konačno trenutak da govori o psihoistoriji? - da bi razvejao njihove nade, spokojno nastavivši: "...da su takvi ogrtači najrazličitijih krojeva i da svi imaju zakrpe.
<BR>&nbsp;&nbsp;&nbsp;&nbsp;&nbsp;Imali smo mnogo manjina, od koji su mnoge bile raštrkane među velikim i malim sektorima. A u razmerama galaktičke spirale, među zonama različitog uticaja. Takve grupe nikada nisu dobro predstavljene u našoj politici ako predstavnike biramo na osnovu većine glasova u svakom sektoru ili zoni."
<BR>&nbsp;&nbsp;&nbsp;&nbsp;&nbsp;"Trebalo bi da budu srećni i sa onim što imaju!" uzviknu jedan uvaženi član.
<BR>&nbsp;&nbsp;&nbsp;&nbsp;&nbsp;"Dozvolićete da se ne složim sa tim. Moramo da menjamo stvari - to od nas zahteva istorija!"
<BR>&nbsp;&nbsp;&nbsp;&nbsp;&nbsp;Vika, pljesak. Dalje. "Stoga predlažem novo pravilo. Ako sektor ima šest zastupničkih mesta, ne treba ga deliti na šest celina. Umesto toga, svakom glasaču treba dati šest glasova. On ili ona će tada moći da rasporede glasove među kandidatima - da ih podele među njima, ili da ih daju samo jednom kandidatu. Na taj način, združene manjine mogu da dobiju predstavnika ako glasaju zajedno."
<BR>&nbsp;&nbsp;&nbsp;&nbsp;&nbsp;Neobična tišina. Hari pusti da reči dobiju na težini. Denil je bio jasan: Hari je morao pažljivo da odabere trenutak za sve. Uprkos tome, nije znao u kom pravcu će se okrenuti vetar.
<BR>&nbsp;&nbsp;&nbsp;&nbsp;&nbsp;"Ovo pravilo nema veze sa etničkim ili bilo kojim drugim uticajem. Grupe mogu da ostvare ciljeve samo ako se zaista ujedine. Njihovi sledbenici moraju da glasaju u skladu sa tim u privatnosti svojih glasačkih mesta. Nikakav demagog ne može to da kontroliše.
<BR>&nbsp;&nbsp;&nbsp;&nbsp;&nbsp;"Ako budem postavljen za prvog ministra, proglasiću ovo pravilo važećim širom Velike Spirale!"
<BR>&nbsp;&nbsp;&nbsp;&nbsp;&nbsp;Eto - k'o prstom na dugme. (Čudna stara izreka - šta li im je bilo to dugme?) Napustio je podijum usred iznenadnog, zaglušujućeg pljeska.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Hari je oduvek osećao da, kao što je njegova majka imala običaj da kaže, "ako čovek ima veličine u sebi, ona se ne ispoljava u trenutku drame već u dnevniku njegovog svakodnevnog rada." Ovo je obično upotrebljavala kada bi Hari zapostavio kućne poslove u korist udžbenika matematike.
<BR>&nbsp;&nbsp;&nbsp;&nbsp;&nbsp;Sada je bio svedok obrnutog: veličine nametnute kroz dramu.
<BR>&nbsp;&nbsp;&nbsp;&nbsp;&nbsp;Kada su se ponovo našli u velikom predvorju, pustio je da ga vuku od grupice do grupice oštrookih delegata, od kojih je svaki imao neko pitanje. Svi su očekivali da će ih ubeđivati da glasaju za njega.
<BR>&nbsp;&nbsp;&nbsp;&nbsp;&nbsp;Namerno to nije činio. Umesto toga razgovarao je o tik-takovima i Sarku. I čekao.
<BR>&nbsp;&nbsp;&nbsp;&nbsp;&nbsp;Kao što je običaj zahtevao, Klion je bio otišao ranije. Grupe su se ljubopitljivo sjatile oko Harija.
<BR>&nbsp;&nbsp;&nbsp;&nbsp;&nbsp;"Kakva će biti politika prema Sarku?"
<BR>&nbsp;&nbsp;&nbsp;&nbsp;&nbsp;"Karantin."
<BR>&nbsp;&nbsp;&nbsp;&nbsp;&nbsp;"Ali tamo sada vlada haos!"
<BR>&nbsp;&nbsp;&nbsp;&nbsp;&nbsp;"Moramo sačekati da sagori."
<BR>&nbsp;&nbsp;&nbsp;&nbsp;&nbsp;"To je okrutno! Vi pesimistički pretpostavljate..."
<BR>&nbsp;&nbsp;&nbsp;&nbsp;&nbsp;"Gospodine, 'pesimist' je pojam koji su izmislili optimisti da bi opisali realiste."
<BR>&nbsp;&nbsp;&nbsp;&nbsp;&nbsp;"Izbegavate da izvršite svoju dužnost, puštajući da nemiri..."
<BR>&nbsp;&nbsp;&nbsp;&nbsp;&nbsp;"Ja upravo stižem sa Sarka. A vi?"
<BR>&nbsp;&nbsp;&nbsp;&nbsp;&nbsp;Ovakvim razgovorima izbegao je prljavi posao prikljupljanja glasova. Naravno, i dalje je zaostajao za Lamurkom. Ipak, činilo se da se gornjem domu više dopao njegov nepristrasni predlog u pogledu Dalita nego Lamurkov zagriženi.
<BR>&nbsp;&nbsp;&nbsp;&nbsp;&nbsp;A njegova tvrda linija prema Sarku zaradila mu je poštovanje. Neki, koji su ga smatrali za mekušnog akademika, bili su iznenađeni. Sa druge strane, u njegovom glasu bilo je istinske brige za Sark; Hari je mrzeo nered i znao je šta bi Sark doneo Galaksiji.
<BR>&nbsp;&nbsp;&nbsp;&nbsp;&nbsp;Naravno, nije bio toliko naivan da veruje da novi sistem predstavljanja može da izmeni sudbinu Carstva. Ali mogao je njegovu...
<BR>&nbsp;&nbsp;&nbsp;&nbsp;&nbsp;Hari je pretpostavljao, uprkos sve jačim dokazima u korist suprotnog, da se od svih odraslih ljudi traži ozbiljan rad i visoki standardi, da je život težak i nemilosrdan, da su greške i sramota nepopravljive. Carska politika kao da je bila protivdokaz tome, ali je upravo počinjao, dok su se svuda oko njega vodile žive rasprave...
<BR>&nbsp;&nbsp;&nbsp;&nbsp;&nbsp;Carski glasnik donese mu poruku da Lamurk želi da razgovara sa njim.
<BR>&nbsp;&nbsp;&nbsp;&nbsp;&nbsp;"Gde?" prošapta Hari.
<BR>&nbsp;&nbsp;&nbsp;&nbsp;&nbsp;"Napolju, van palate."
<BR>&nbsp;&nbsp;&nbsp;&nbsp;&nbsp;"Odgovara mi."
<BR>&nbsp;&nbsp;&nbsp;&nbsp;&nbsp;Tačno kako je Denil predvideo. Čak ni Lamurk nije smeo da povuče još jedan potez unutar palate, posle prethodnog neuspeha.
</TD></TR></TABLE>
<P class="next">
<A HREF=p112.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
