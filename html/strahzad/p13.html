<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>1.
<P>&nbsp;&nbsp;&nbsp;&nbsp;&nbsp;Jovanka Orleanka se probudila iz sna boje ambre. Milovao ju je svež povetarac, čudni zvuci su odjekivali. Pre nego što je progledala, začula je...
<BR>&nbsp;&nbsp;&nbsp;&nbsp;&nbsp;...i odjednom je sedela negde na otvorenom. Zapažala je jednu po jednu stvar, kao da ih nešto u njoj prebrojava.
<BR>&nbsp;&nbsp;&nbsp;&nbsp;&nbsp;Blag vazduh. Ispred nje, glatki okrugli sto.
<BR>&nbsp;&nbsp;&nbsp;&nbsp;&nbsp;Pripijena uz nju, uznemirujuća bela stolica. Njeno sedište, tako različito od onih u njenom rodnom selu, Domremiju, nije bilo rukom istesano od drveta. Njegova glatka klizavost bestidno se prilagođavala njenim oblinama. Ona pocrvene.
<BR>&nbsp;&nbsp;&nbsp;&nbsp;&nbsp;Neznanci. Jedan, dvojica, trojica... Stvoriše se niotkuda pred njom.
<BR>&nbsp;&nbsp;&nbsp;&nbsp;&nbsp;Pokrenuli su se. Neobičan svet. Nije umela da razlikuje muškarce od žena, osim kod onih čije su pantalone i tunike ocrtavale intimne delove. Prizor je bio još gori od onoga koji je videla u Kinonu, na raspusnom dvoru velikog i jedinog Kralja.
<BR>&nbsp;&nbsp;&nbsp;&nbsp;&nbsp;Razgovarali su među sobom. Činilo se da su nesvesni nje, iako je mogla da ih čuje kako ćaskaju u pozadini, tako jasno kao što je povremeno čula one svoje glasove. Slušala je dovoljno dugo da zaključi da ono što govore, budući da se nije odnosilo na svetost ili Francusku, očigledno nije vredno pažnje.
<BR>&nbsp;&nbsp;&nbsp;&nbsp;&nbsp;Buka. Spolja. Kraj njih je mrmljajući prolazila gvozdena reka kočija bez zaprege. Ovo ju je iznenadilo... a onda se to osećanje zbog nečega izgubilo.
<BR>&nbsp;&nbsp;&nbsp;&nbsp;&nbsp;Pogled daleko, sa izoštravanjem na...
<BR>&nbsp;&nbsp;&nbsp;&nbsp;&nbsp;Bisernu izmaglicu koja je skrivala udaljene tornjeve od slonovače. Magla je činila da podsećaju na crkve koje se tope.
<BR>&nbsp;&nbsp;&nbsp;&nbsp;&nbsp;Gde se to našla?
<BR>&nbsp;&nbsp;&nbsp;&nbsp;&nbsp;Vizija, možda u nekoj vezi sa njenim milim glasovima. Da li ovakva priviđenja mogu da budu sveta?
<BR>&nbsp;&nbsp;&nbsp;&nbsp;&nbsp;Čovek za obližnjim stolom nije nikako mogao biti svetac. Jeo je kajganu - kroz slamčicu.
<BR>&nbsp;&nbsp;&nbsp;&nbsp;&nbsp;Niti ta žena - bludno, bestidno, tašto nuđenje boka, butina i grudi pogledima. Neki od neznanaca pili su vino iz prozirnih pehara kakve nije videla ni na kraljevskom dvoru.
<BR>&nbsp;&nbsp;&nbsp;&nbsp;&nbsp;Drugi su se, činilo joj se, hranili iz lebdećih oblaka - nežnih, uskomešanih, penastih izmaglica. Jedna od njih, sa snažnim mirisom govedine i loarskog sosa, prođe pored nje. Ona udahnu... i već sledećeg trenutka se oseti kao da je obedovala.
<BR>&nbsp;&nbsp;&nbsp;&nbsp;&nbsp;Je li ovo raj? Mesto gde se apetit zadovoljava bez rada i napora?
<BR>&nbsp;&nbsp;&nbsp;&nbsp;&nbsp;Ali ne. Večna nagrada nije mogla biti tako, tako... putena. I uznemirujuća. I sramotna.
<BR>&nbsp;&nbsp;&nbsp;&nbsp;&nbsp;Vatra koju su neki od neznanaca usisavali u usta iz trščica... uznemiravala ju je. Oblak dima koji je lebdeo prema njoj potera ptice panike iz njenih grudi, iako nije osećala miris dima, niti joj je pekao oči ili sušio grlo.
<BR>&nbsp;&nbsp;&nbsp;&nbsp;&nbsp;Vatra, vatra! mislila je, dok joj je srce panično tuklo. Šta se...?
<BR>&nbsp;&nbsp;&nbsp;&nbsp;&nbsp;Ugledala je biće načinjeno od grudnog oklopa kako joj prilazi sa poslužavnikom punim hrane i pića... otrov od neprijatelja, bez sumnje, dušmana Francuske! pomislila je u uskipelom strahu - i smesta posegnula za mačem.
<BR>&nbsp;&nbsp;&nbsp;&nbsp;&nbsp;"Odmah dolazim", reče stvar od oklopa, prolazeći pored nje prema susednom stolu. "Malo strpljenja, ipak imam samo četiri ruke."
<BR>&nbsp;&nbsp;&nbsp;&nbsp;&nbsp;Krčma, pomisli ona. Bila je to nekakva krčma, iako se činilo da ljudi oko nje nemaju gde da sede. I da... prisetila se... trebalo je da se sretne sa nekim... kavaljerom?
<BR>&nbsp;&nbsp;&nbsp;&nbsp;&nbsp;Sa onim tamo: visokim, mršavim starcem... mnogo starijim od Žaka Darsa, njenog oca... jedinim osim nje koji je bio odeven dolično.
<BR>&nbsp;&nbsp;&nbsp;&nbsp;&nbsp;Nešto u vezi sa njegovom odorom podsetilo ju je na one gizdavce na dvoru velikog i jedinog Kralja. Kosa mu je bila veoma ukovrdžana, a njena belina bila je u jakom kontrastu sa ljubičastom trakom oko čovekovog vrata. Nosio je nabrani čipkani okovratnik, dugačak kaput od smeđeg satena sa šarenim cvećem i crvene somotske pantalone, bele dokolenice i cipele od jelenske kože.
<BR>&nbsp;&nbsp;&nbsp;&nbsp;&nbsp;Bezvezni, tašti aristokrat, pomislila je. Kicoš navikao na kočije, koji ne bi umeo ni da se popne na konja, a kamoli da se bori u svetom ratu.
<BR>&nbsp;&nbsp;&nbsp;&nbsp;&nbsp;Ali dužnost je sveta obaveza. Ako joj je kralj Šarl naredio da pođe u napad, ona će napasti.
<BR>&nbsp;&nbsp;&nbsp;&nbsp;&nbsp;Ustala je. Njena oklopna košulja bila je začuđujuće laka. Jedva da je osećala pripojasane zaštitne kožne ploče napred i na leđima, kao i dve metalne ploče na rukama koje su ostavljale slobodne laktove da bi mogla da zamahuje mačem. Niko nije obraćao ni najmanju pažnju na zveckanje i klopotanje njenog oklopa.
<BR>&nbsp;&nbsp;&nbsp;&nbsp;&nbsp;"Jeste li vi kavaljer sa kojim treba da se sastanem? Monsinjor Arue?"
<BR>&nbsp;&nbsp;&nbsp;&nbsp;&nbsp;"Ne zovi me tako", obrecnu se on. "Arue je ime moga oca... ime jednog autoritarnog čistunca, a ne moje. Godinama me niko nije tako zvao."
<BR>&nbsp;&nbsp;&nbsp;&nbsp;&nbsp;Izbliza nije izgledao tako star. Prevarila ju je njegova bela kosa, koja je, sada je to videla, bila veštačka, napudrana perika, privezana ljubičastom trakom ispod njegove brade.
<BR>&nbsp;&nbsp;&nbsp;&nbsp;&nbsp;"Kako onda da vas zovem?" Potisnula je prezrive epitete za ovog kicoša, grube reči naučene od drugova po oružju, koje su joj sada dolazile na jezik posredstvom demona, ali ne i dalje.
<BR>&nbsp;&nbsp;&nbsp;&nbsp;&nbsp;"Pesnik, tragičar, istoričar." Nagnuo se napred i sa nestašnim migom šapnuo: "Samog sebe nazvah Volter. Slobodni mislilac. Kralj filozofa."
<BR>&nbsp;&nbsp;&nbsp;&nbsp;&nbsp;"Osim Kralja Nebeskog i Sina Njegovog, još samo jednog čoveka nazivam kraljem. Šarla VII, iz kuće Valoa. A vas ću zvati Arue sve dok mi moj kraljevski gospodar ne naredi drugačije."
<BR>&nbsp;&nbsp;&nbsp;&nbsp;&nbsp;"Draga moja pucelle, tvoj Šarl je mrtav."
<BR>&nbsp;&nbsp;&nbsp;&nbsp;&nbsp;"Nije!"
<BR>&nbsp;&nbsp;&nbsp;&nbsp;&nbsp;On baci pogled prema bešumnim kočijama koje su nevidljive sile terale niz ulicu. "Sedi, sedi. Mnogo drugih stvari više nema, takođe. 'De, pomozi mi da privučem pažnju onog smešnog konobara."
<BR>&nbsp;&nbsp;&nbsp;&nbsp;&nbsp;"Poznajete me?" Pod uticajem svojih glasova, odbacila je očevo ime da bi se nazvala La Pucelle, Bezgrešna.
<BR>&nbsp;&nbsp;&nbsp;&nbsp;&nbsp;"Vrlo dobro te poznajem. Ne samo zato što si živela nekoliko vekova pre mene, već i zato što sam o tebi napisao dramu. A imam i neobična sećanja o tome da sam sa tobom već govorio, na nekim senovitim mestima." Zatresao je glavom, zamišljen. "Osim moje odeće - divna je, n'est ce pas? - i tebe, ništa drugo mi nije poznato na ovom mestu. Ti i ulica, mada moram da primetim da si mlađa nego što sam očekivao, a ulica... hmmm... izgleda šira, ali starija. Konačno su se nakanili da je popločaju."
<BR>&nbsp;&nbsp;&nbsp;&nbsp;&nbsp;"Ja, ovaj, ne mogu da dokučim..."
<BR>&nbsp;&nbsp;&nbsp;&nbsp;&nbsp;Pokazao je prema znaku koji je nosio naziv krčme - Aux Deux Magots. "Gospođica Lekuvre, poznata glumica, mada jednako znana i kao moja ljubavnica." Zatreptao je. "Ti crveniš... kako je to slatko."
<BR>&nbsp;&nbsp;&nbsp;&nbsp;&nbsp;"Ne znam ništa o tim stvarima." Pa dodade sa više od prizvuka ponosa. "Devica sam."
<BR>&nbsp;&nbsp;&nbsp;&nbsp;&nbsp;On iskrivi lice. "Nije mi jasno kako neko može da bude ponosan na tako neprirodno stanje."
<BR>&nbsp;&nbsp;&nbsp;&nbsp;&nbsp;"A meni nije jasno kako možete tako da se oblačite."
<BR>&nbsp;&nbsp;&nbsp;&nbsp;&nbsp;"Moji krojači će biti smrtno uvređeni! Ali dozvolićeš mi, draga moja pucelle, ipak si ti ta koja svojim upornim oblačenjem u muško lišava civilizaciju jednog od njenih najbezazlenijih zadovoljstava."
<BR>&nbsp;&nbsp;&nbsp;&nbsp;&nbsp;"Upornost koju sam skupo platila", odvrati ona, prisetivši se kako su je biskupi mučili zbog muške odeće, sa istom zagriženošću kao kada su je ispitivali o njenim božanskim glasovima.
<BR>&nbsp;&nbsp;&nbsp;&nbsp;&nbsp;Kao da bi u besmislenoj odeći koju su morale da nose pripadnice njenog pola uspela da porazi onog engleskog udvoricu, vojvodu od Orleana! Ili da povede tri hiljade vitezova u pobedu kod Žargoa i Monga na Loari, Božensija i Pataja, kroz čitavo jedno leto slavnih osvajanja, kada, vođena glasovima, nije mogla da pogreši.
<BR>&nbsp;&nbsp;&nbsp;&nbsp;&nbsp;Potisnula je nezvane suze. Nalet sećanja...
<BR>&nbsp;&nbsp;&nbsp;&nbsp;&nbsp;Poraz... A onda se spustila krvavocrvena tama izgubljenih bitaka, prigušujući njene glasove, dok su oni kod pristalica Engleza, njenih neprijatelja, postali snažniji.
<BR>&nbsp;&nbsp;&nbsp;&nbsp;&nbsp;"Nema potrebe da se vređamo", reče monsinjor Arue, nežno joj potapšavši ploču na kolenu. "Iako mi je tvoja odeća odvratna, životom bih branio tvoje pravo da se oblačiš kako hoćeš. Ili svlačiš." Odmerio je gotovo prozirnu gornju odeću gazdarice krčme koja je prošla blizu njih.
<BR>&nbsp;&nbsp;&nbsp;&nbsp;&nbsp;"Gospodine..."
<BR>&nbsp;&nbsp;&nbsp;&nbsp;&nbsp;"Pariz ipak nije izgubio svoju ljubav prema lepoti. Bledo voće bogova, slažeš se?"
<BR>&nbsp;&nbsp;&nbsp;&nbsp;&nbsp;"Ne, ne slažem se. Najveća vrlina žene jeste čednost... kao i kod muškarca. Naš gospod je bio čedan, kao i naši sveci i sveštenici."
<BR>&nbsp;&nbsp;&nbsp;&nbsp;&nbsp;"Čedni sveštenici!" Prevrnuo je očima. "Šteta što nisi bila u školi koju me je otac naterao da pohađam kao dečak. Mogla bi da kažeš par reči jezuitima, koji su svakog dana kršili svoj zavet o čednosti."
<BR>&nbsp;&nbsp;&nbsp;&nbsp;&nbsp;"Ja... ne mogu da verujem..."
<BR>&nbsp;&nbsp;&nbsp;&nbsp;&nbsp;"A šta je s njim?" Volter je gledao preko njene glave, pokazujući prema četvororukom stvorenju na točkovima koje se kretalo prema njima. "Takvo stvorenje mora biti čedno. Da li to znači i da je Bogu drago?"
<BR>&nbsp;&nbsp;&nbsp;&nbsp;&nbsp;"Hrišćanstvo, pa i sama Francuska, utemeljeni su na..."
<BR>&nbsp;&nbsp;&nbsp;&nbsp;&nbsp;"Da je čednost bila poštovana u Francuskoj onoliko koliko su je propovedali, naša rasa bi izumrla."
<BR>&nbsp;&nbsp;&nbsp;&nbsp;&nbsp;Stvorenje na točkovima se zaustavi pored njihovog stola. Na grudima mu je bilo odštampano nešto što je verovatno bilo njegovo ime: garcon 213-ADM. Dubokim glasom, jasnim kao u bilo kog čoveka, ono reče: "Žurka u kostimima, a? Nadam se da nećete zakasniti zbog mene. Naši mehanički imaju neke probleme."
<BR>&nbsp;&nbsp;&nbsp;&nbsp;&nbsp;Odmerilo je drugog tik-taka koji je pronosio tanjire sa hranom - plavušu sa kosom boje meda, skupljenom u mrežu, približno čovekolikog izgleda. Demon?
<BR>&nbsp;&nbsp;&nbsp;&nbsp;&nbsp;Devica se ukoči. Trzavi pogled stvorenja, iako je bio mehanički, podsećao ju je na način na koji su njeni tamničari zurili u nju. Ponižena, odbacila je žensku odeću koju su je inkvizitori primorali da nosi. Obukavši ponovo mušku odeću, prezirno je pokazala tamničarima gde im je mesto. Bio je to jedan od trenutaka kojih se rado sećala.
<BR>&nbsp;&nbsp;&nbsp;&nbsp;&nbsp;Kuvarica zauze dostojanstveno držanje, ali je pri tom doterivala mrežu za kosu i uputila smešak garconu 213-ADM pre nego što je odvratila pogled. Jovanka nije shvatala prizor. Prihvatila je postojanje mehaničkih bića na tom čudnom mestu, ne pitajući se o njihovom značenju. Ovo je verovatno bilo jedno od usputnih ispoljavanja Božjeg proviđenja. Ali usputno ili ne, bilo je čudno.
<BR>&nbsp;&nbsp;&nbsp;&nbsp;&nbsp;Monsinjor Arue pruži ruku i dodirnu najbližu hvataljku mehanočoveka, čijem se sklopu Devica i protiv svoje volje divila. Kada bi takvo stvorenje moglo da sedi na konju, u borbi bi bilo nepobedivo. Mogućnosti...
<BR>&nbsp;&nbsp;&nbsp;&nbsp;&nbsp;"Gde se nalazimo?" upita monsinjor Arue. "Ili bi trebalo da pitam kada? Imam prijatelje na visokim mestima..."
<BR>&nbsp;&nbsp;&nbsp;&nbsp;&nbsp;"I na niskim", reče mehanočovek dobroćudno.
<BR>&nbsp;&nbsp;&nbsp;&nbsp;&nbsp;"...i zahtevam puno objašnjenje gde se nalazimo, i šta se događa."
<BR>&nbsp;&nbsp;&nbsp;&nbsp;&nbsp;Mehanočovek slegnu dvema slobodnim hvataljkama, dok su druge dve postavljale sto. "Kako mehanoposlužitelj sa onoliko razuma koliko je potrebno da obavlja svoj posao može da poduči jednog gospodina, ljudsko biće, o dubokim tajnama simprostora? Jesu li gospodin i gospođica odlučili šta će poručiti?"
<BR>&nbsp;&nbsp;&nbsp;&nbsp;&nbsp;"Niste nam doneli jelovnik", reče monsinjor Arue.
<BR>&nbsp;&nbsp;&nbsp;&nbsp;&nbsp;Mehanočovek pritisnu dugme ispod stola. Dva pljosnata svitka, ugrađena u sto, zatreperiše, sa svetlećim slovima. Devica kratko ciknu od oduševljenja - a zatim, u odgovor na monsinjorov prekorni pogled, poklopi šakom usta. Njeni seljački maniri neprestano su je brukali.
<BR>&nbsp;&nbsp;&nbsp;&nbsp;&nbsp;"Genijalno", reče monsinjor Arue, pritiskajući dugme dok je razgledao donju stranu ploče stola. "Kako ovo radi?"
<BR>&nbsp;&nbsp;&nbsp;&nbsp;&nbsp;"Nisam programiran da znam. Moraćete da pitate mehanoelektričara."
<BR>&nbsp;&nbsp;&nbsp;&nbsp;&nbsp;"Koga?"
<BR>&nbsp;&nbsp;&nbsp;&nbsp;&nbsp;"Uz dužno poštovanje, gospodine, čekaju me drugi gosti. Programiran sam da uzmem porudžbinu."
<BR>&nbsp;&nbsp;&nbsp;&nbsp;&nbsp;"Šta ćete vi uzeti, draga moja?" upita je monsinjor Arue.
<BR>&nbsp;&nbsp;&nbsp;&nbsp;&nbsp;Ona obori pogled, postiđena. "Poručite i za mene", reče.
<BR>&nbsp;&nbsp;&nbsp;&nbsp;&nbsp;"A da, sasvim sam zaboravio."
<BR>&nbsp;&nbsp;&nbsp;&nbsp;&nbsp;"Šta ste zaboravili?" upita mehanočovek.
<BR>&nbsp;&nbsp;&nbsp;&nbsp;&nbsp;"Moja pratilja je nepismena. Ne zna da čita. Ali kao da sam i ja, s obzirom na to koliko razumem ovaj jelovnik."
<BR>&nbsp;&nbsp;&nbsp;&nbsp;&nbsp;Taj očigledno učeni čovek, znači, nije umeo da protumači jelovnik kuće. Jovanki je to bilo simpatično, usred mećave samih bizarnosti.
<BR>&nbsp;&nbsp;&nbsp;&nbsp;&nbsp;Mehanočovek poče da objašnjava, ali mu Volter upade u reč.
<BR>&nbsp;&nbsp;&nbsp;&nbsp;&nbsp;"Oblak-hrana? Elektronska kuhinja?" Iskrivio je lice. "Onda mi donesite ono što smatrate da je najbolje za veliku glad i žeđ. Šta preporučujete za device-isposnice... tanjir zemlje, možda? Sa čašom sirćeta da zaliju jelo?"
<BR>&nbsp;&nbsp;&nbsp;&nbsp;&nbsp;"Donesite mi parče hleba", reče Devica sa ledenim dostojanstvom. "I malu činiju vina da okvasim hleb."
<BR>&nbsp;&nbsp;&nbsp;&nbsp;&nbsp;"Vina!" reče monsinjor Arue. "Tvoji glasovi dozvoljavaju vino? Mais quelle scandale! Ako se pročuje da piješ vino, šta će reći sveštenici na nikakav primer koji pružaš budućim svecima Francuske?"
<BR>&nbsp;&nbsp;&nbsp;&nbsp;&nbsp;Okrenuo se mehanočoveku. "Donesite joj čašu vode, malu." Kada je garcon 213-ADM povukao, monsinjor Arue doviknu za njim: "I neka hleb bude sama kora! Buđava, ako može!"
</TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
