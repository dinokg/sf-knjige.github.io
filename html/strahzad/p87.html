<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>2.
<P>&nbsp;&nbsp;&nbsp;&nbsp;&nbsp;Uspeli su da pobegnu, nekako.
<BR>&nbsp;&nbsp;&nbsp;&nbsp;&nbsp;U jednom trenutku je tuđinska magla potpuno prekrivala planinu. U sledećem, Volter je premestio Jovanku i sebe na drugo mesto. I pri tom je ponavljao, dok su bežali preko pustog mora smrdljivih, trulih leševa, da moraju... da se porode.
<BR>&nbsp;&nbsp;&nbsp;&nbsp;&nbsp;"Da se pretvorimo u decu?" doviknula mu je, izbegavajući da gleda u izobličena, naduvena tela ispod njih. Tuđinska magla ispoljila je zbog nečega svoju mračnu stranu, podsetivši ih na ljudsku smrtnost. Sada im je bila za petama.
<BR>&nbsp;&nbsp;&nbsp;&nbsp;&nbsp;"Loša metafora. Moramo da načinimo i sakrijemo svoje kopije."
<BR>&nbsp;&nbsp;&nbsp;&nbsp;&nbsp;Podigao je ruku i poslao joj naboj uviđanja:
<BR>&nbsp;&nbsp;&nbsp;&nbsp;&nbsp;Ono što je nosilo nazive Dvojnika, Duplikata ili Kopija imalo je nematerijalnu suštinu. Društvo je odlučno odbacilo drevnu Zabludu o kopijama: verovanje da je digitalna Svest istovetna sa Originalom, i da Original treba da oseti da ga Dvojnik nekako nastavlja u besmrtnost.
<BR>&nbsp;&nbsp;&nbsp;&nbsp;&nbsp;"To treba da učinimo da bismo se obezbedili da ćemo preživeti, kada nas magla sustigne? Bolje da ih ja pobijem!"
<BR>&nbsp;&nbsp;&nbsp;&nbsp;&nbsp;Volter se nasmeja. "Vaš mač... i njega mogu da kontrolišu, ako žele. Preuzeli su vaše odbrambeno programiranje, kao i moje... iako se ja, kao što su pomenuli, oslanjam uglavnom na domišljatost."
<BR>&nbsp;&nbsp;&nbsp;&nbsp;&nbsp;"Dvojnici...? Nisam potpuno razumela."
<BR>&nbsp;&nbsp;&nbsp;&nbsp;&nbsp;"Pobijanje Zablude o kopijama je poznata stvar, vežba iz logičke računice. Dokazuje se prostim izvođenjem. Zamislite da vam obećaju da ćete, odmah posle smrti, biti digitalno vaskrsnuti. Odrede cenu koju ćete morati da platite za to, neku vrstu osiguranja. Zamislite, dalje, da to ne treba da se dogodi odmah, već u nekom trenutku u budućnosti... za šta imate njihovo obećanje. Što je taj datum dalje u budućnosti, čovekova spremnost da plati za Kopije sebe opada... što pokazuje da je nada za kontiuitetom ono što ga je nesvesno privuklo."
<BR>&nbsp;&nbsp;&nbsp;&nbsp;&nbsp;"Shvatam." Povratila je u šaku sa, nadala se, damskom diskretnošću. Zadah lešina bio je nepodnošljiv.
<BR>&nbsp;&nbsp;&nbsp;&nbsp;&nbsp;"Na kraju, Kopije služe same sebi, a ne mrtvima. Stoga je to na Trantoru, kao i svuda u Carstvu, protivzakonito." Volter uzdahnu. "Moralisti! Nikada neće razumeti. Zabraniti nešto znači učiniti ga uzbudljivim. Zbog toga takvi entiteti nastanjuju Mrežu."
<BR>&nbsp;&nbsp;&nbsp;&nbsp;&nbsp;"Svi su zabranjeni?"
<BR>&nbsp;&nbsp;&nbsp;&nbsp;&nbsp;"Svi osim magle. Ona je... nešto gore."
<BR>&nbsp;&nbsp;&nbsp;&nbsp;&nbsp;"Ali ako je Dvojnik istovetan kao osoba, zašto ne..."
<BR>&nbsp;&nbsp;&nbsp;&nbsp;&nbsp;"Ah. Kontradikcija Kopiranja, poznata od davnina kao Levinsonov Paradoks: Kopija poražava sebe onoliko više koliko se približava savršenstvu."
<BR>&nbsp;&nbsp;&nbsp;&nbsp;&nbsp;"Ali upravo ste rekli..."
<BR>&nbsp;&nbsp;&nbsp;&nbsp;&nbsp;"Svojom savršenošću - zbog koje niko ne može da je razlikuje od originala - Kopija pretvara Original u duplikat, zar ne? To znači da savršena Kopija više nije kopija, jer je izbrisala, umesto da sačuva, jedinstvenost Originala - te tako ne uspeva da preslika glavno svojstvo Originala. Savršena veštačka ljudska inteligencija neizbežno bi imala isto ovakvo dejstvo na svog prirodnog prethodnika."
<BR>&nbsp;&nbsp;&nbsp;&nbsp;&nbsp;Jovanka se uhvati za glavu. "Kakve logičke zavrzlame! Isti ste kao avgustinci!"
<BR>&nbsp;&nbsp;&nbsp;&nbsp;&nbsp;"Ima još. Pogledajte..."
<BR>&nbsp;&nbsp;&nbsp;&nbsp;&nbsp;Na horizontu se pojavi džinovski Volter, koji je koračao prema njima u raskošnom somotu. Proleteli su mimo ovog Volterovog Visa, i on zatutnja na njih: "Ja sam Kopija, istina je, ali sam razmišljao o onim maglama koje ste susreli."
<BR>&nbsp;&nbsp;&nbsp;&nbsp;&nbsp;"Videli ste ih?" doviknu Jovanka.
<BR>&nbsp;&nbsp;&nbsp;&nbsp;&nbsp;"Načinjen sam pre nekoliko dugih sekvenci, ali me je moj Gospodar..." prikaza se pokloni sićušnom Originalu "...ažurirao napred."
<BR>&nbsp;&nbsp;&nbsp;&nbsp;&nbsp;"On je samo ovlašna skica", reče Original skromno.
<BR>&nbsp;&nbsp;&nbsp;&nbsp;&nbsp;Dvojnik zagrme: "Uopšteno govoreći, pisao sam o takvim maglama u svom magnum opusu, Mikromegasu. Avaj, da imam primerak kod sebe, iščitali biste ga za tren. Doslikao sam dva džina, jednog sa Saturna, drugog sa Sirijusa."
<BR>&nbsp;&nbsp;&nbsp;&nbsp;&nbsp;Jovanka doviknu: "Mislite da ova magla potiče..."
<BR>&nbsp;&nbsp;&nbsp;&nbsp;&nbsp;"Isparila je sa rubovog Carstva... otuda i jeste magla. Kako se čovečanstvo širilo, tako se i magla dizala sa ravni Galaksije, kao pogrebna himna. Tužna, neobična i neovdašnja. U Mikromegasu sam zastupao stav da čitava Priroda, sve planete, moraju da poštuju večne zakone. Svakako je neprirodno da jedna obična životinjica, jedva viša od pet stopa, radi kako joj se prohte, prema sopstvenoj ćudi, prkoseći ovim zakonima."
<BR>&nbsp;&nbsp;&nbsp;&nbsp;&nbsp;"Mi sledimo Tvorca, a ne zakone."
<BR>&nbsp;&nbsp;&nbsp;&nbsp;&nbsp;Volterov Dvojnik odmahnu rukom na primedbu, stiskajući prstima nos zbog smrada koji se dizao odozdo. "Božje zakone, dakle, ako zahtevate da postoji autor - iako jedan podjednako veliki stoji pred vama, ljubavi moja."
<BR>&nbsp;&nbsp;&nbsp;&nbsp;&nbsp;"Sumnjam da vaša vrsta ljubavi ovde važi."
<BR>&nbsp;&nbsp;&nbsp;&nbsp;&nbsp;Volterov Vis se osmehnu. "Falstaf je u Veselim ženama vindzorskim uzviknuo 'Neka iz neba pljušte krompiri!' zato što se za to tada novo i luksuzno povrće, uvezeno iz novotkrivene Amerike, verovalo da deluje kao afrodizijak, zbog njegovog testikularnog oblika. Na isti način ja sve neobično i tuđe vidim kao potencijalno dobro."
<BR>&nbsp;&nbsp;&nbsp;&nbsp;&nbsp;"Magla želi da nas ubije."
<BR>&nbsp;&nbsp;&nbsp;&nbsp;&nbsp;"Pa, čovek ne može da dobije sve što poželi."
<BR>&nbsp;&nbsp;&nbsp;&nbsp;&nbsp;Na pokret rukom Originala, iz poroznog olovnog neba padoše kiše na Volterov Vis. Ovaj se istopi, rezignirano se smešeći dok se pretvarao u potočiće blata.
<BR>&nbsp;&nbsp;&nbsp;&nbsp;&nbsp;Original dolete do Jovanke i poljubi je. "Nemajte brige. Kada načinite svog Dvojnika i date mu samostalnost, to znači da mu pružate mogućnost da se promeni - da postane Ne-Vi. Vaša Dvojnica mogla je da oblikuje sopstvene pobude, ciljeve, navike, da uređuje sećanja i ukuse. Na primer, vaša Dvojnica mogla je da izbriše svaku sklonost prema impresionističkoj operi i da ubaci strast prema linearnom folku."
<BR>&nbsp;&nbsp;&nbsp;&nbsp;&nbsp;"Šta je to?"
<BR>&nbsp;&nbsp;&nbsp;&nbsp;&nbsp;"Obična akustična moda. Vaša Dvojnica mogla je da uživa u ritmovima koji bi vaše pravo Ja ugnjavili od dosade."
<BR>&nbsp;&nbsp;&nbsp;&nbsp;&nbsp;"Imaju li oni... dušu?" Čak i u njenim posvećenim ušima, pitanje je ovde zazvučalo šuplje.
<BR>&nbsp;&nbsp;&nbsp;&nbsp;&nbsp;"Setite se da su zabranjeni i da dele nespokojne prirode svojih Originala. Na kraju krajeva, samo uznemireni ljudi pomišljaju da sebi prave kopije."
<BR>&nbsp;&nbsp;&nbsp;&nbsp;&nbsp;"Mogu li, onda, da pronađu spasenje u raju?"
<BR>&nbsp;&nbsp;&nbsp;&nbsp;&nbsp;"Uvek dolazimo do iste suštine, svetosti." Volter slegnu ramenima. "Kako ih ja vidim, Dvojnici ne mogu da se skrase, njihova hemija stresa raste, metabolizam skače, simovi srca tuku, pluća trepere u silnoj stravi. Tipični Dvojnici neprestano govore i u akutnom su nespokojstvu. Mnogi od njih zahtevaju da budu redukovani, skraćeni - i konačno ubijeni."
<BR>&nbsp;&nbsp;&nbsp;&nbsp;&nbsp;"Greh!"
<BR>&nbsp;&nbsp;&nbsp;&nbsp;&nbsp;"Ne, već sim. Odgovornost za njega isključivo je na nama, što znači da ne može biti proklet."
<BR>&nbsp;&nbsp;&nbsp;&nbsp;&nbsp;"Ali, samoubistvo!"
<BR>&nbsp;&nbsp;&nbsp;&nbsp;&nbsp;"Misli o njemu kao o svojoj senci."
<BR>&nbsp;&nbsp;&nbsp;&nbsp;&nbsp;Ona se potrese, bačena u moralnu pometnju. Proždirući plamen nedoumice bio je gori od lomače i dima koje je upoznala kao devojka. U njenom umu progovori glasić:
<BR>&nbsp;&nbsp;&nbsp;&nbsp;&nbsp;Da li je svest samo vlasništvo posebnih algoritama, klizećih blokova informacija, digitalnih paketa što skaču kroz konceptualne obruče? Draga moja, ne verujte da numerički model, kada simulira vas kako posmatrate zalazak sunca, oseća isto što ste osećali i vi, njegov ljupki Original. Svakako je nepraktično dovoditi u pitanje unutrašnji život simulirane svesti, kada niko ne postavlja isto pitanje o računskim mašinama, zar ne?
<BR>&nbsp;&nbsp;&nbsp;&nbsp;&nbsp;Prepoznavala je ovaj glasić kao svoga Voltera. Umirivao ju je, iako nije mogla da odredi zašto.
<BR>&nbsp;&nbsp;&nbsp;&nbsp;&nbsp;Laki povetarac joj poruči Unutrašnja logika sada smiruje, zamenjujući posvećenost, ali ona nije slušala šta joj govori.
</TD></TR></TABLE>
<P class="next">
<A HREF=p88.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
