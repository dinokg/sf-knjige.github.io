<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>9.
<P>&nbsp;&nbsp;&nbsp;&nbsp;&nbsp;"Taj izlet će vredeti makar i samo zato da se malo maknemo iz Strilinga", reče Jugo.
<BR>&nbsp;&nbsp;&nbsp;&nbsp;&nbsp;Ušli su u stanicu gravipada, praćeni neizbežnim specijalcima koji su se trudili da neupadljivo hodaju okolo. Harijevom oku bili su jednako neupadljivi kao pauci na tanjiru sa hranom.
<BR>&nbsp;&nbsp;&nbsp;&nbsp;&nbsp;"Tu si u pravu", reče Hari. Na Strilingu su mogli da ga nađu članovi visokog saveta, grupe za pritisak mogle su da prodru u privremenu privatnost matematičkog odeljenja, i, naravno, svakog časa je u vazduhu mogao da se pojavi Carev lik. U pokretu je bio bezbedan.
<BR>&nbsp;&nbsp;&nbsp;&nbsp;&nbsp;"Dobra veza dolazi za dva zapeta šest minuta", pročita Jugo na mrežnjačnom pisaču, gledajući sasvim ulevo. Hari nikada nije voleo te sprave, ali to je bio zgodan način čitanja - u ovom slučaju, reda vožnje gravipada - koji je ostavljao ruke slobodne. Jugo je vukao dve torbe. Hari je ponudio da pomogne, ali je Jugo rekao da je reč o 'porodičnom nakitu' i da ne može da ga poveri drugom.
<BR>&nbsp;&nbsp;&nbsp;&nbsp;&nbsp;Ne usporavajući korak, prošli su kroz optički čitač koji je proverio plan sedenja, naplatio karte sa njihovih računa i obavestio autoprogramiranje povećanog opterećenja. Hari je bio pomalo zanesen nekim još neukroćenim matematičkim idejama, pa ga je njihovo propadanje iznenadilo.
<BR>&nbsp;&nbsp;&nbsp;&nbsp;&nbsp;"Opaa", reče, hvatajući se za naslone za ruke. Pad je bio signal koji je bio u stanju da prekine i najdublju meditaciju. Upitao se koliko dugo već postoji taj osećaj, a onda ponovo obrati pažnju na Juga, koji je predano opisivao dalitsku zajednicu gde je trebalo da ručaju.
<BR>&nbsp;&nbsp;&nbsp;&nbsp;&nbsp;"I dalje premišljaš o tim političkim stvarima?"
<BR>&nbsp;&nbsp;&nbsp;&nbsp;&nbsp;"O pitanju predstavljanja? Ne dam crno ispod nokta za unutrašnja trvenja, podele i tako to. A opet, matematički posmatrano, to je prava zagonetka."
<BR>&nbsp;&nbsp;&nbsp;&nbsp;&nbsp;"Meni izgleda prilično jednostavno", reče Jugo sa primetnom, iako učtivom, oštrinom. "Daliti su predugo izvlačili deblji kraj."
<BR>&nbsp;&nbsp;&nbsp;&nbsp;&nbsp;"Zato što imaju glas samo jednog sektora?"
<BR>&nbsp;&nbsp;&nbsp;&nbsp;&nbsp;"Tako je... a samo na Dalu nas ima četiri stotine miliona."
<BR>&nbsp;&nbsp;&nbsp;&nbsp;&nbsp;"I još više na drugim mestima."
<BR>&nbsp;&nbsp;&nbsp;&nbsp;&nbsp;"Prokleto tačno. Prema statistici na Trantoru, zastupljenost Dalita je samo nula-šest-osam zastupljenosti ostalih."
<BR>&nbsp;&nbsp;&nbsp;&nbsp;&nbsp;"A širom Galaksije..."
<BR>&nbsp;&nbsp;&nbsp;&nbsp;&nbsp;"Ista stvar! Imamo svoju zonu, istina, ali osim u galaktičkom nižem savetu, zgurani smo na malo."
<BR>&nbsp;&nbsp;&nbsp;&nbsp;&nbsp;Jugo se od veselog i pričljivog drugara naprečac pretvorio u ozbiljnu i namrštenu osobu. Hari nije želeo da se izlet pretvori u prepirku. "Statistika traži opreznost, Jugo. Seti se starog vica o tri statističara u lovu na patke..."
<BR>&nbsp;&nbsp;&nbsp;&nbsp;&nbsp;"A patke su...?"
<BR>&nbsp;&nbsp;&nbsp;&nbsp;&nbsp;"Ptice za lov, poznate na nekim svetovima. Prvi je pucao metar iznad mete, drugi metar ispod, a treći, videvši to, uzviknu: 'Pogodili smo je!'"
<BR>&nbsp;&nbsp;&nbsp;&nbsp;&nbsp;Jugo se nasmeja, pomalo po dužnosti. Hari se trudio da posluša Dorsin savet o ophođenju sa ljudima, koristeći više humor, a manje logiku. Sam Car mu je rekao da mu je incident sa Lamurkom doneo pozitivne poene u medijima, pa čak i u visokom savetu.
<BR>&nbsp;&nbsp;&nbsp;&nbsp;&nbsp;Dors se, opet, činila neobično imuna i na smeh i na logiku; incident sa feritnim jezgrima uneo je napetost u njihovu vezu. Hariju je sada bilo jasno da je i ovo bio jedan od razloga zbog kojih je tako spremno prihvatio Jugov predlog da provedu dan izvan Strilinga. Dors je morala da održi dva časa i nije mogla da pođe. Gunđala je zbog toga, ali je na kraju priznala da će specijalci verovatno biti sasvim sposobni da ga zaštite. Ukoliko sam ne učini nešto 'budalasto'.
<BR>&nbsp;&nbsp;&nbsp;&nbsp;&nbsp;Jugo je bio uporan. "U redu, ali su i sudovi okrenuti protiv nas."
<BR>&nbsp;&nbsp;&nbsp;&nbsp;&nbsp;"Dal je danas najveći sektor. Vremenom ćete imati sopstvene sudove."
<BR>&nbsp;&nbsp;&nbsp;&nbsp;&nbsp;"Da, ali nemamo vremena. Nadglasavaju nas blokovi."
<BR>&nbsp;&nbsp;&nbsp;&nbsp;&nbsp;Hari je osećao duboku odbojnost prema uobičajenoj kružnoj logici političkih rasprava, i zato je pokušao da utiče na matematičara u Jugu. "Sva sudska tela podložna su blokovskoj kontroli, druškane. Pretpostavimo da sud čini jedanaest sudija. U tom slučaju koheziona grupa od šestorice može odlučujuće da utiče na svaku presudu. Mogu da se potajno sastanu i dogovore se da ih obavezuje mišljenje većine u okviru grupe, i da zatim glasaju kao blok u grupi od jedanaestorice."
<BR>&nbsp;&nbsp;&nbsp;&nbsp;&nbsp;Jugova usta se nervozno iskriviše. "Vrhovni sud ima jedanaest članova... je l' to tvoja poenta?"
<BR>&nbsp;&nbsp;&nbsp;&nbsp;&nbsp;"To je opšte načelo. Čak i manji savezi mogu da uspeju. Pretpostavimo da se četvorica članova vrhovnog suda tajno sastanu i dogovore da poštuju ishod svog unutrašnjeg glasanja. Tada bi glasali kao blok unutar prvobitnog saveza šestorice. Tada bi četvorica odlučivali o ishodu glasanja jedanaestorice."
<BR>&nbsp;&nbsp;&nbsp;&nbsp;&nbsp;"Bogamu, stvar je crnja nego što sam mislio", reče Jugo.
<BR>&nbsp;&nbsp;&nbsp;&nbsp;&nbsp;"Hteo sam da ti pokažem da se bilo koji konačni broj predstavnika može kontrolisati. To je opšta teorema o metodu."
<BR>&nbsp;&nbsp;&nbsp;&nbsp;&nbsp;Jugo klimnu glavom, a onda poče, na Harijev užas, da niže nepravde i poniženja naneta Dalitima od strane vladajuće većine u sudu, oba saveta, direktoratu diktata...
<BR>&nbsp;&nbsp;&nbsp;&nbsp;&nbsp;Beskrajna zaposlenost vladanja. Kakva gnjavaža!
<BR>&nbsp;&nbsp;&nbsp;&nbsp;&nbsp;Hari shvati da je njegov način razmišljanja sasvim različit od Jugovih grozničavih proračunavanja i još različitiji od Lamurkove lukavosti. Kako onda da se nada da će opstati kao prvi ministar? Zašto Car to ne primećuje?
<BR>&nbsp;&nbsp;&nbsp;&nbsp;&nbsp;Klimnuo je glavom, navukao masku pažljivog slušaoca i pustio da ga zidne panorame umire. I dalje su se spuštali niz dugačku cikloidalnu krivulju gravitacionog pada.
<BR>&nbsp;&nbsp;&nbsp;&nbsp;&nbsp;Naziv je ovaj put sasvim odgovarao. Dugolinijska putovanja na Trantoru obično su se obavljala ispod Trantora, duž krivulje koja je njihovom vozilu dozvoljavala da uroni ispod same sile teže, obešeno o magnetna polja, samo za debljinu prsta daleko od zidova cevi. U propadanju kroz mračni vakuum nije bilo prozora. Umesto njih, zidovi su umirivali svaki strah od pada.
<BR>&nbsp;&nbsp;&nbsp;&nbsp;&nbsp;Zrela tehnologija bila je neprimetna, jednostavna, tiha, smišljeno prepoznatljiva, čak prijateljska... a njeno korišćenje bilo je očigledno kao upotreba čekića, efekti prijemčivi kao 3-D. Ona i korisnik međusobno su se podučavali.
<BR>&nbsp;&nbsp;&nbsp;&nbsp;&nbsp;On i Jugo nađoše se u šumi. Mnogi žitelji Trantora živeli su među drvećem, stenjem i oblacima, kao njihovi daleki preci. Efekti nisu bili stvarni, ali nije ni bilo potrebno da budu. Sada smo mi divljina, pomisli Hari. Ljudi su oblikovali lavirinte Trantora da bi zadovoljili svoje duboko usađene potrebe, tako da se oko uma osećalo kao da lebdi kroz neki park. Tehnologija se pojavljivala samo kada je bila pozvana, nalik na čudotvorne duhove.
<BR>&nbsp;&nbsp;&nbsp;&nbsp;&nbsp;"Čuj, kako bi bilo da ovo isključim?" Jugovo pitanje prekinu njegovo razmišljanje.
<BR>&nbsp;&nbsp;&nbsp;&nbsp;&nbsp;"Drveće?"
<BR>&nbsp;&nbsp;&nbsp;&nbsp;&nbsp;"Aha, otvoren prostor, znaš."
<BR>&nbsp;&nbsp;&nbsp;&nbsp;&nbsp;Hari klimnu glavom i Jugo uključi prizor tržnog centra gde nije bilo velikih rastojanja. Mnogi Trantorijanci plašili su se otvorenog prostora, čak i kada je bio samo na slici.
<BR>&nbsp;&nbsp;&nbsp;&nbsp;&nbsp;Njihova putanja se poravnala i uskoro su počeli da se penju. Hari oseti kako ga teža pritiska u sedište, koje se spremno ugibalo. Znao je da se kreću velikom brzinom, ali to se nije moglo dokazati. Lako pulsiranje magnetnog ždrela postepeno je povećavalo brzinu dok su se dizali, nadoknađujući neznatne gubitke. Samo putovanje uopšte nije trošilo energiju: sila teže je prvo davala, a zatim uzimala svoje.
<BR>&nbsp;&nbsp;&nbsp;&nbsp;&nbsp;Kada su izbili u Karmondijanski sektor, njegovi specijalci se zbiše oko njega. Ovo više nije bilo elitno univerzitetsko okruženje. Oko njih je bilo malo zgrada kojima su se videla pročelja, tako da je dizajn bio usredsređen na unutrašnji prizor: isturene padine, vazdušasti ogranci, visoki stubovi od obrađenog metala i žilavih vlakana. Ali je usred ove vedre arhitekture tekla reka ljudi, uzburkana i mutna, gnevna kao bujica potopa.
<BR>&nbsp;&nbsp;&nbsp;&nbsp;&nbsp;Na visećoj biciklističkoj stazi iznad njihovih glava, neprekidna struja biciklista vukla je lake prikolice. Natrpane u njihovom tesnom teretnom prostoru bile su kabaste kućne sprave, vlažno komađe mesa, sanduci i roba na gomili, na putu do obližnjih potrošača. Restorani su bili tek nešto više od grejne ploče okružene majušnim stolovima i stolicama, stisnutim na pločnicima. Brice su obavljali svoj posao nasred pločnika, radeći na jednom kraju mušterije dok su joj prosjaci za sitninu masirali stopala.
<BR>&nbsp;&nbsp;&nbsp;&nbsp;&nbsp;"Izgleda... živo", reče Hari diplomatski kada je osetio miris dalitske kuhinje.
<BR>&nbsp;&nbsp;&nbsp;&nbsp;&nbsp;"Aha, zar nije sjajno?"
<BR>&nbsp;&nbsp;&nbsp;&nbsp;&nbsp;"Mislio sam da je poslednji Car zabranio prosjačenje i ulične prodavce."
<BR>&nbsp;&nbsp;&nbsp;&nbsp;&nbsp;"Jeste." On se iskezi. "Ali Daliti to ne zarezuju. Preselili smo previše ljudi u ovaj sektor. 'Ajde da nešto klopnemo."
<BR>&nbsp;&nbsp;&nbsp;&nbsp;&nbsp;Još je bilo rano, ali su ipak ručali u jednom restoranu gde se jelo stojeći, privučeni mirisima. Hari je probao 'bombarder', koji mu se migoljio u ustima, da bi zatim eksplodirao u nekakav dimljeni, tamni ukus koji nije mogao da prepozna, ostavivši na kraju gorkoslatki ukus u ustima. Njegovi specijalci su izgledali nespokojno, stojeći okolo usred bučne gomile. Bili su naviknuti na mnogo otmenije okruženje.
<BR>&nbsp;&nbsp;&nbsp;&nbsp;&nbsp;"Ovde je stvarno živo", primeti Jugo. Njegovi maniri su se vratili u radničke dane, kada je govorio punim ustima.
<BR>&nbsp;&nbsp;&nbsp;&nbsp;&nbsp;"Daliti imaju dar za širenje", reče Hari diplomatski. Njihova stopa rađanja terala ih je u druge sektore, gde su njihove veze sa Dalom bile izvor novih ulaganja. Hariju se dopadala njihova neumorna energičnost; podsećala ga je na malobrojne gradove na Helikonu.
<BR>&nbsp;&nbsp;&nbsp;&nbsp;&nbsp;Pravio je model čitavog Trantora, pokušavajući da ga upotrebi kao umanjenu kopiju Carstva. Najveći deo ovog napretka poticao je od nepromenljive konvencionalne mudrosti. Većina ekonomista shvatala je novac kao jednostavno vlasništvo - osnovnu, linearnu strukturu moći. Ali Hari je otkrio da je novac tečnost, neuhvatljiva i brza, u neprestanom protoku iz ruke u ruku, koja podmazuje trenutak razmene. Carski analitičari greškom su posmatrali promenljivi tok kao statički brojilac.
<BR>&nbsp;&nbsp;&nbsp;&nbsp;&nbsp;Dovršili su obrok, i Jugo ga je ugurao u površinsku čauru. Pošli su zamršenom putanjom, kroz buku, mirise i gužvu. Uređeni saobraćaj ovde je bio poražen. Umesto da prolaze kroz nivoe u jednom smeru, lokalne ulice granale su se pod oštrim i nelogičnim uglovima, a samo retko pod pravim uglom. Činilo se da Jugo raskrsnice posmatra kao bezobrazna ometanja.
<BR>&nbsp;&nbsp;&nbsp;&nbsp;&nbsp;Neko vreme su velikom brzinom jurili sasvim blizu zgrada, gotovo se češući o njih, a onda se vozilo zaustavilo, i izišli su da pođu pešice pokretnom stazom. Specijalci su išli odmah iza njih, i Hari se odjednom nađe usred haosa. Zahvatio ih je oblak dima, čiji je ljuti zadah terao Harija na povraćanje.
<BR>&nbsp;&nbsp;&nbsp;&nbsp;&nbsp;Kapetan specijalaca mu doviknu: "Držite se nisko!" Onda doviknu svojim ljudima da pripreme anamorfin. Specijalcima se odjednom u rukama nađe prava šuma oružja.
<BR>&nbsp;&nbsp;&nbsp;&nbsp;&nbsp;Dim je izbledeo fosforne svetiljke na tavanicama. Kroz mračnu izmaglicu Hari opazi zid ljudi koji se probijao prema njemu. Izišli su iz bočnih uličica i ulaza i činilo se da svi zajedno idu na njega. Specijalci ispališe rafal u gomilu. Nekoliko ljudi se sruši. Kapetan baci nekakav sud i iz njega pokulja oblak gasa. Dobro je procenio razdaljinu; strujanje vazduha ponese dim, umesto prema Hariju, u gomilu.
<BR>&nbsp;&nbsp;&nbsp;&nbsp;&nbsp;Ali anamorfin nije bio dovoljan da ih zaustavi. Dve žene protrčaše pored Harija, noseći komade kaldrme iščupane iz pločnika. Treća osoba, muškarac, zamahnu nožem prema Hariju. Tada još Dalita nasrnu na specijalce, i Hari konačno razabra šta viču: bio je to neartikulisani gnev na tik-takove.
<BR>&nbsp;&nbsp;&nbsp;&nbsp;&nbsp;Njihov bes bio mu je toliko besmislen da mu se isprva učinilo da ih nije dobro razumeo. Ovo mu je odvuklo pažnju, i kada je ponovo osmotrio situaciju, vide da je kapetan oboren i da čovek sa nožem ide prema njemu.
<BR>&nbsp;&nbsp;&nbsp;&nbsp;&nbsp;Bilo je sasvim nejasno kakve veze ovo ima sa tik-takovima, ali nije imao vremena za bilo šta drugo osim da zakorači u stranu i ritne napadača u koleno.
<BR>&nbsp;&nbsp;&nbsp;&nbsp;&nbsp;Nekakva boca bolno ga pogodi u rame i razbi se na pločniku. Neki čovek zavrte nekoliko puta lancem oko glave, pa zamahnu prema Hariju. Dole. Lanac prozvižda iznad njega i Hari se baci na čoveka i obori ga. Padoše zajedno i povukoše još dvojicu, u gomilu koja je psovala i razmenjivala udarce pesnicama. Hari dobi udarac u stomak.
<BR>&nbsp;&nbsp;&nbsp;&nbsp;&nbsp;Prevrnuo se i zasoptao, hvatajući vazduh, i na samo nekoliko metara od sebe jasno video kako čovek ubija drugog dugačkim, izvijenim nožem.
<BR>&nbsp;&nbsp;&nbsp;&nbsp;&nbsp;Ubod, zasek, ubod. Prizor se odvijao bez zvuka, kao u snu. Hari zastenja, potresen, u svetu gde se sve oko njega kretalo usporeno. Znao je da bi trebalo da deluje odlučno, ali je ono što je video bilo tako užasno...
<BR>&nbsp;&nbsp;&nbsp;&nbsp;&nbsp;...a sledećeg trenutka našao se na nogama, ne sećajući se kako se to dogodilo, rvući se sa čovekom koji se dugo nije okupao.
<BR>&nbsp;&nbsp;&nbsp;&nbsp;&nbsp;Tada njegov protivnik nestade, usisan u komešanje gomile.
<BR>&nbsp;&nbsp;&nbsp;&nbsp;&nbsp;Još jedan iznenadni preskok - i oko njega se obreše specijalci. Svuda okolo na pločniku ležala su beživotna tela ljudi. Drugi su se držali za okrvavljene glave. Galama, udarci...
<BR>&nbsp;&nbsp;&nbsp;&nbsp;&nbsp;Nije imao vremena da odredi kakvo oružje je ostavilo ovakve posledice, jer su ga specijalci već vukli dalje zajedno sa Jugom, i čitav incident ostade iza njih kao 3-D program, osmotren i nestrpljivo preskočen.
<BR>&nbsp;&nbsp;&nbsp;&nbsp;&nbsp;Kapetan je insistirao da se vrate na Striling. "Ili, još bolje, u palatu."
<BR>&nbsp;&nbsp;&nbsp;&nbsp;&nbsp;"Ovo se nije dogodilo zbog nas", reče Hari kada su se popeli na pokretnu traku.
<BR>&nbsp;&nbsp;&nbsp;&nbsp;&nbsp;"U to ne možemo da budemo sigurni, ser."
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Hari je odbacio sve predloge da prekinu putovanje. Nemiri su očigledno počeli posle nekakvog kvara tik-takova.
<BR>&nbsp;&nbsp;&nbsp;&nbsp;&nbsp;"Neko je optužio Dalite da su izazvali kvar", primeti Jugo. "Zato su se naši ljudi pobunili, i stvari su se, ovaj, malo otele."
<BR>&nbsp;&nbsp;&nbsp;&nbsp;&nbsp;Svuda oko njih videla su se uzbuđena i zajapurena lica, raširenih i nemirnih očiju. On se odjednom priseti očeve suve opaske: Nikada ne potcenjuj moć dosade.
<BR>&nbsp;&nbsp;&nbsp;&nbsp;&nbsp;U ljudskom delanju, impulsivna reakcija predstavlja olakšanje za dugotrajnu dosadu. Setio se kako su dve žene tukle jednu od aveti, mlateći pesnicama po mršavom, belolikom čoveku kao da je obična interaktivna mašina za vežbanje. Najobičnija fobija od sunčeve svetlosti značila je da ovaj pripada omrznutim Drugima, i to je za njih bilo dovoljno opravdanje da se okome na njega.
<BR>&nbsp;&nbsp;&nbsp;&nbsp;&nbsp;Ubistvo je jedan od osnovnih nagona. Čak i oni najcivilizovaniji osećaju iskušenje da se predaju trenucima besa. Ali većina se ipak odupirala tome i uspevala da sačuva kontrolu. Civilizacija je odbrana od sirove moći prirode.
<BR>&nbsp;&nbsp;&nbsp;&nbsp;&nbsp;Ovo je bila ključna promenljiva, koju ekonomisti, sa svojim bruto proizvodom po glavi stanovnika, ili teoretičari sa svojim reprezentativnim koeficijentima, ili izučavaoci društva sa svojim bezbednosnim pokazateljima, nikada nisu uzeli u obzir.
<BR>&nbsp;&nbsp;&nbsp;&nbsp;&nbsp;"Moraću i to da imam u vidu", progunđao je za sebe.
<BR>&nbsp;&nbsp;&nbsp;&nbsp;&nbsp;"Šta to?" upita Jugo. I on je još bio uzrujan.
<BR>&nbsp;&nbsp;&nbsp;&nbsp;&nbsp;"Osnovne stvari kao što je ubistvo. Svi se toliko bavimo ekonomijom i politikom na Trantoru, iako su iskonske stvari kao ovaj incident, dugoročno posmatrano, možda važnije."
<BR>&nbsp;&nbsp;&nbsp;&nbsp;&nbsp;"Statistika zločina će i to obuhvatiti."
<BR>&nbsp;&nbsp;&nbsp;&nbsp;&nbsp;"Ne, ono što želim da uhvatim jeste nagon. Kako to objašnjava dublja kretanja u ljudskoj kulturi? Dovoljno je teško baviti se Trantorom - džinovskim ekspres-loncem u koji je natrpano četrdeset milijardi duša. Znamo da nešto nedostaje zato što ne možemo da nateramo psihoistorijske jednačine da se slože."
<BR>&nbsp;&nbsp;&nbsp;&nbsp;&nbsp;Jugo se zamisli. "Hteo sam da kažem da nam je potrebno više podataka."
<BR>&nbsp;&nbsp;&nbsp;&nbsp;&nbsp;Hari oseti staru, poznatu osujećenost. "Ne, osećam to. Postoji nešto suštinsko, a mi ne možemo da otkrijemo šta je to."
<BR>&nbsp;&nbsp;&nbsp;&nbsp;&nbsp;Jugov izraz lica govorio je da sumnja u to, ali tada naiđe njihov disk za silazak. Prošli su koncentrični niz kružnih pločnika, usporavajući, i našli se na širokom trgu. Tamo se na visokim vazdušnim oknima, vitkim stubovima koji su se na vrhu širili u urede, dizala impresivna građevina. Sunčeva svetlost tekla je niz izvajane površine zgrade koje su svedočile o uloženom novcu: Društvo za artificijelno.
<BR>&nbsp;&nbsp;&nbsp;&nbsp;&nbsp;Recepcija ih je usisala u odaju koja je bila raskošnija od bilo čega na Strilingu. "Al' im je sobica", reče Jugo, podsmešljivo nakrenuvši glavu.
<BR>&nbsp;&nbsp;&nbsp;&nbsp;&nbsp;Hari je shvatio ovu uobičajenu akademsku opasku. Tehnički radnici izvan univerzitetskog sistema više su zarađivali i najčešće radili u boljim uslovima. Njemu takve stvari nikada nisu smetale. Ideja o univerzitetima kao uzvišenim citadelama izbledela je sa opadanjem moći Carstva, a on i inače nije video nikakav razlog za raskoš, pogotovu sa Carem kome je bila toliko draga.
<BR>&nbsp;&nbsp;&nbsp;&nbsp;&nbsp;Osoblje Društva za artificijelno odredilo je sebi zajednički naziv A2 i činilo se veoma inteligentno. Hari je prepustio Jugu da vodi razgovor dok su sedeli za velikim stolom od lakiranog pseudodrveta; i dalje je sav treperio zbog malopređašnjeg nasilja. Zavalio se u stolicu i zabavio se razgledanjem okruženja, vraćajući se kao i obično u mislima na nove fasete koje su mogle biti značajne za psihoistoriju.
<BR>&nbsp;&nbsp;&nbsp;&nbsp;&nbsp;Teorija je već imala razrađene odnose između tehnologije, akumulacije kapitala i radne snage, ali se pokazalo da je najvažniji pokretač bilo znanje. Otprilike polovina ekonomskog rasta bila je posledica kvaliteta informacija, otelovljenog u poboljšanim mašinama, stručnosti i efikasnosti gradnje.
<BR>&nbsp;&nbsp;&nbsp;&nbsp;&nbsp;To je bilo sasvim u redu... ali je Carstvo upravo u tome počelo da popušta. Inovativni zamah nauke polako je zamro. Carski univerziteti proizvodili su dobre inženjere, ali ne i inovatore. Velike znalce, ali malo pravih naučnika. Ovo je uticalo na druge tokove vremena.
<BR>&nbsp;&nbsp;&nbsp;&nbsp;&nbsp;Samo nezavisni poslovi kao što je bio ovaj, razmišljao je, produžavali su zamah koji je tako dugo nosio Carstvo napred. Ali to je bilo divlje cveće, često pogaženo pod čizmama carske politike i inertnosti.
<BR>&nbsp;&nbsp;&nbsp;&nbsp;&nbsp;"Doktore Seldon?" upita glas pored njega, prenuvši ga iz razmišljanja. On klimnu glavom.
<BR>&nbsp;&nbsp;&nbsp;&nbsp;&nbsp;"Imamo li i vaše odobrenje?"
<BR>&nbsp;&nbsp;&nbsp;&nbsp;&nbsp;"Ovaj, za šta?"
<BR>&nbsp;&nbsp;&nbsp;&nbsp;&nbsp;"Da upotrebimo ovo." Jugo ustade i podiže dve torbe na sto. Otvori ih i otkri dva feritna jezgra.
<BR>&nbsp;&nbsp;&nbsp;&nbsp;&nbsp;"Simovi sa Sarka, gospodo."
<BR>&nbsp;&nbsp;&nbsp;&nbsp;&nbsp;Hari zinu. "Mislio sam da ih je Dors..."
<BR>&nbsp;&nbsp;&nbsp;&nbsp;&nbsp;"Razbila? I ona je tako mislila. Tog dana sam upotrebio dva stara, bezvredna jezgra."
<BR>&nbsp;&nbsp;&nbsp;&nbsp;&nbsp;"Znao si da će..."
<BR>&nbsp;&nbsp;&nbsp;&nbsp;&nbsp;"Ta dama je vredna poštovanja... brza je i preduzimljiva." Jugo slegnu ramenima. "Pretpostavio sam da bi mogla da bude pomalo... isprovocirana."
<BR>&nbsp;&nbsp;&nbsp;&nbsp;&nbsp;Hari se osmehnu. Odjednom mu je postalo jasno da je potiskivao stvarni bes na Dors zbog njenog samoglavog čina. Sada ga je oslobodio u navali zdravog smeha. "Divno! Supruga ili ne, postoje neke granice."
<BR>&nbsp;&nbsp;&nbsp;&nbsp;&nbsp;Smejao se tako silno da su mu potekle suze. Smeh se proširio za stolom, i Hari shvati da se oseća bolje nego nedeljama pre toga. Na trenutak su gnjavaža na univerzitetu, ministarske brige, i sve drugo... bili zaboravljeni.
<BR>&nbsp;&nbsp;&nbsp;&nbsp;&nbsp;"Onda, znači, imamo vašu dozvolu, doktore Seldon? Da upotrebimo simove?" mladi čovek pored njega ponovi pitanje.
<BR>&nbsp;&nbsp;&nbsp;&nbsp;&nbsp;"Naravno, mada će biti potrebno da imam stalan uvid zbog nekih mojih, ovaj, istraživačkih potreba. Hoće li to biti moguće, gospodine...?"
<BR>&nbsp;&nbsp;&nbsp;&nbsp;&nbsp;"Markju Hofti. Biće nam čast, gospodine, ako budete mogli da posvetite malo vremena projektu. Učiniću sve..."
<BR>&nbsp;&nbsp;&nbsp;&nbsp;&nbsp;"I ja." Sa njegove druge strane ustade jedna mlada žena. "Sibil", reče i pruži mu ruku. Oboje su izgledali sposobno, uredno i delotvorno. Harija je začudio njihov pogled, koji je bio pun divljenja prema njemu. Na kraju krajeva, bio je samo matematičar, kao i oni.
<BR>&nbsp;&nbsp;&nbsp;&nbsp;&nbsp;Onda se ponovo nasmeja, od srca, neobično oslobođajućim smehom. Upravo mu je palo na pamet kako bi izgledalo kada bi rekao Dors za jezgra podataka.
</TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
