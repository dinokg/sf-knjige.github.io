<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>13. MAMAC ZVEZDANOG SEMENA
<P>&nbsp;&nbsp;&nbsp;&nbsp;&nbsp;"Trebalo je da kleče", požali se Luis. "To me je zbunilo. A u prevodu se stalno ponavljalo 'graditelj' tamo gde je trebalo da stoji 'bog'."
<BR>&nbsp;&nbsp;&nbsp;&nbsp;&nbsp;"Bog?"
<BR>&nbsp;&nbsp;&nbsp;&nbsp;&nbsp;"Oni su inženjere Prstenastog sveta poistovetili sa bogovima. Trebalo je da uočim tišinu. Tanja mu niko sem sveštenika nije proizveo nikakav zvuk! Svi su se ponašali kao da su slušali staru litaniju. Sem što sam ja stalno davao pogrešne odgovore."
<BR>&nbsp;&nbsp;&nbsp;&nbsp;&nbsp;"Religija. Baš uzbudljivo! Ali nije trebalo da se nasmeješ", reče ozbiljno Tilin lik na interkomu. "Niko se ne smeje u crkvi, čak ni turisti."
<BR>&nbsp;&nbsp;&nbsp;&nbsp;&nbsp;Leteli su ispod sve bleđeg odlomka podnevnog sunca. Prstenasti svet se pomaljao iznad sebe u obliku sjajnih plavih odsečaka, koji su iz časa u čas postajali sve oštriji i svetliji.
<BR>&nbsp;&nbsp;&nbsp;&nbsp;&nbsp;"U tom trenutku mi je bilo smešno", reče Luis. "Još mi je smešno. Zaboravili su da žive na prstenu. Misle da je to luk."
<BR>&nbsp;&nbsp;&nbsp;&nbsp;&nbsp;Zvučni nalet probi sonični nabor. Na trenutak je ličilo na uragan, a zatim naglo prestade. Prešli su brzinu zvuka. Zignamuklikklik je iščezavao iz njih. Gradu se nikada neće pružiti prilika da se osveti demonima. Verovatno ih nikada više neće videti.
<BR>&nbsp;&nbsp;&nbsp;&nbsp;&nbsp;"I izgleda kao luk", reče Tila.
<BR>&nbsp;&nbsp;&nbsp;&nbsp;&nbsp;"Tačno. Nije trebalo da se smejem. Mada smo imali sreće. No. Možemo da zaboravimo na greške", reče Luis. "Sve što treba da učinimo u bilo kojoj situaciji jeste da se vinemo u vazduh. Ovde niko ne može da nas dohvati."
<BR>&nbsp;&nbsp;&nbsp;&nbsp;&nbsp;"Neke greške ipak ne smemo zaboraviti", reče Govornik-Životinjama.
<BR>&nbsp;&nbsp;&nbsp;&nbsp;&nbsp;"Smešno je da ti tako govoriš." Luis se nesvesno počeša po nosu, koji mu je utrnuo poput komada drveta. Biće izlečen pre nego što prestane dejstvo anestetika.
<BR>&nbsp;&nbsp;&nbsp;&nbsp;&nbsp;On odluči. "Nesuse?"
<BR>&nbsp;&nbsp;&nbsp;&nbsp;&nbsp;"Tamo dole sam nešto shvatio. Tvrdio si da si lud zato što ispoljavaš hrabrost. Je li tako?"
<BR>&nbsp;&nbsp;&nbsp;&nbsp;&nbsp;"Kako si uviđavan, Luise. Tvoj fin način izražavanja..."
<BR>&nbsp;&nbsp;&nbsp;&nbsp;&nbsp;"Budi ozbiljan. Ti i svi ostali lutkari došli ste do pogrešne pretpostavke. Lutkar se instinktivno okreće da pobegne od opasnosti. Je li tako?"
<BR>&nbsp;&nbsp;&nbsp;&nbsp;&nbsp;"Jeste, Luise."
<BR>&nbsp;&nbsp;&nbsp;&nbsp;&nbsp;"E, vidiš, nije. Lutkar instinktivno odbija opasnost. On time oslobađa zadnju nogu za akciju. To kopito je ubojito oružje, Nesuse."
<BR>&nbsp;&nbsp;&nbsp;&nbsp;&nbsp;Lutkar se okrenuo na prednjim kopitama i ritnuo se stražnjom nogom, sve u jednom pokretu. Glave su mu bile okrenute pozadi i široko razmaknute, seti se Luis, da bi se cilj našao u trouglu. Nesus je čoveku preciznim udarcem izbio srce kroz smrskanu kičmu.
<BR>&nbsp;&nbsp;&nbsp;&nbsp;&nbsp;"Nisam mogao da trčim", reče on. "Tako bih se udaljio od vozila, a to bi bilo opasno."
<BR>&nbsp;&nbsp;&nbsp;&nbsp;&nbsp;"Ali ti se nisi zaustavio da bi o tome razmislio", reče Luis. "Učinio si to instinktivno. Automatski si okrenuo leđa neprijatelju. Okrenuo i udario. Razumni lutkar se upušta u borbu, a ne beži. Ti nisi lud."
<BR>&nbsp;&nbsp;&nbsp;&nbsp;&nbsp;"Grešiš, Luise. Većina lutkara beži od opasnosti."
<BR>&nbsp;&nbsp;&nbsp;&nbsp;&nbsp;"Ali..."
<BR>&nbsp;&nbsp;&nbsp;&nbsp;&nbsp;"Većina je uvek razumna, Luise."
<BR>&nbsp;&nbsp;&nbsp;&nbsp;&nbsp;Životinja iz krda! Luis odustade. On podiže pogled da bi posmatrao kako nestaje i poslednji delić sunca.
<BR>&nbsp;&nbsp;&nbsp;&nbsp;&nbsp;Neke greške ipak ne smemo zaboraviti...
<BR>&nbsp;&nbsp;&nbsp;&nbsp;&nbsp;Ali Govornik mora da je mislio na nešto drugo kada je to rekao. Na šta?
<BR>&nbsp;&nbsp;&nbsp;&nbsp;&nbsp;U zenit je nahrupio prsten crnih pravougaonika. Onaj koji je zaklanjao sunce bio je uokviren bisernim sjajem korone. Plavi Prstenasti svet obrazovao je parabolični luk povrh sveta, koji je stajao naspram neba poprskanog zvezdama.
<BR>&nbsp;&nbsp;&nbsp;&nbsp;&nbsp;Ličilo je na tvorevinu koju je neko dete, premalo da bi znalo šta radi, sazdalo od delova kompleta 'Napravi sam'.
<BR>&nbsp;&nbsp;&nbsp;&nbsp;&nbsp;Kada su napustili Zignamuklikklik, Nesus je bio za upravljačem. Kasnije je flotu predao Govorniku. Leteli su cele noći. A onda, povrh njihovih glava svetliji sjaj duž jedne ivice glavnog pravougaonika najavi skoro svitanje.
<BR>&nbsp;&nbsp;&nbsp;&nbsp;&nbsp;Za vreme proteklih časova Luis je pronašao način da dokuči prave razmere Prstenastog sveta.
<BR>&nbsp;&nbsp;&nbsp;&nbsp;&nbsp;Posredi je bila Markatorova projekcija planete Zemlje - jednostavna, pravougaona školska mapa koja visi na zidu - ali na kojoj je polutar označen u razmeri jedan prema jedan. Takva karta bi lako mogla da se napravi u obliku reljefa, tako da bi neko ko bi stajao blizu polutara imao utisak da stoji na stvarnoj Zemlji. Ali trebalo bi iscrtati četrdeset takvih karata, čije bi se ivice dodirivale, da bi se obujmila širina Prstenastog sveta.
<BR>&nbsp;&nbsp;&nbsp;&nbsp;&nbsp;Takva jedna mapa bila bi po površini veća od Zemlje. Ukoliko bi se ona prenela na topografiju Prstenastog sveta a zatim za trenutak odvratio pogled, bilo bi je veoma teško ponovo pronaći.
<BR>&nbsp;&nbsp;&nbsp;&nbsp;&nbsp;Mogli bi se izvesti neki još lepši trikovi nego što je taj, ako bi se posedovalo oruđe kojim je oblikovan Prstenasti svet. Podudarni slani okeani, po jedan na svakoj strani Prstena, od kojih je svaki veći od bilo kog sveta u ljudskom svemiru. Kontinenti su, uostalom predstavljali samo velika ostrva. Cela Zemlja bi se mogla preneti na jedan takav okean i još bi preostalo mesta.
<BR>&nbsp;&nbsp;&nbsp;&nbsp;&nbsp;"Nije trebalo da se nasmejem", reče Luis u sebi. Dugo mi je bilo potrebno da dokučim razmere ovoga... artefakta. Zašto li sam očekivao civilizovanije domoroce?
<BR>&nbsp;&nbsp;&nbsp;&nbsp;&nbsp;Nesus je to već ranije shvatio. Prošle noći kada su prvi put ugledali luk, Nesus je zavikao i pokušao da se sakrije.
<BR>&nbsp;&nbsp;&nbsp;&nbsp;&nbsp;"Oh, šta tanj..." No, sada kada su greške mogli da ostavljaju za sobom brzinom od hiljadu dve stotine milja na čas, to više nije bilo važno.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Uskoro je Govornik pozvao Luisa i predao mu upravu nad flotom. Luis je upravljao dok je Govornik spavao.
<BR>&nbsp;&nbsp;&nbsp;&nbsp;&nbsp;Zora je stigla brzinom od sedam hiljada milja u sekundi.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Linija koja razdvaja dan od noći naziva se graničnik. Graničnik na Zemlji može se videti sa Meseca; vidljiv je i sa orbite; ali ne može se videti sa Zemljine površine.
<BR>&nbsp;&nbsp;&nbsp;&nbsp;&nbsp;Sve prave linije koje su delile svetlo od tame na luku Prstenastog sveta bile su graničnici.
<BR>&nbsp;&nbsp;&nbsp;&nbsp;&nbsp;Od pravca okretanja linija graničnika kretala se prema floti letcikla. Protezala se od zemlje do neba, od beskraja luke do beskraja sa naspramne, desne strane. Približavala se kao izvesna sudbina, pokretni zid suviše veliki da bi se mogao zaobići.
<BR>&nbsp;&nbsp;&nbsp;&nbsp;&nbsp;A onda je stigla. Blistava korona iznad njihovih glava, koja se rasprsla kada je senkoviti kvadrat pri svom povlačenju otkrio ivicu solarnog diska. Luis je zamišljeno posmatrao noć sa svoje leve strane, dan sa desne i senku graničnika kako se gubi u daljini beskrajne ravnice. Luis Vu, turista, prisustvovao je čudnom rađanju dana.
<BR>&nbsp;&nbsp;&nbsp;&nbsp;&nbsp;Daleko na desnoj strani, izvan mesta gde se zemlja pretvarala u izmaglicu, oštri obrisi jednog planinskog vrha stadoše da se otelovljuju pri dnevnoj svetlosti.
<BR>&nbsp;&nbsp;&nbsp;&nbsp;&nbsp;"Božja pesnica", reče Luis Vu, uživajući u prijatnom kotrljanju tog zvuka u ustima. Kakav naziv za planinu! Ali naročito, kakav naziv za najveću planinu na svetu!
<BR>&nbsp;&nbsp;&nbsp;&nbsp;&nbsp;Kao običan čovek, Luis Vu je osećao kako ga prožima bol. Ako uskoro ne opruži telo, zglobovi će mu se zamrznuti u sedećem položaju i on se više nikada neće pomeriti. Pored toga, cigle koje je uzimao kao obroke sve više su po ukusu podsećale na - prave cigle. A povrh svega nos mu je još bio delimično utrnut. A slavine za kafu i dalje ni od kuda. Ali kao turista, Luis Vu se kraljevski zabavljao.
<BR>&nbsp;&nbsp;&nbsp;&nbsp;&nbsp;Uzmimo na primer lutkarev refleks bežanja. Niko nikada nije posumnjao da bi to mogao biti i borbeni refleks. Niko sem Luisa Vua.
<BR>&nbsp;&nbsp;&nbsp;&nbsp;&nbsp;Tu je, dalje, mamac zvezdanog semena - odveć poetična stvarčica da bi se mogla prenebregnuti. Jednostavno sredstvo, pronađeno pre mnogo hiljada godina, rekao je Nesus. A nijednom lutkaru nikada nije palo na pamet da ga pomene, sve do juče.
<BR>&nbsp;&nbsp;&nbsp;&nbsp;&nbsp;Ali lutkari su bili krajnje nepoetični.
<BR>&nbsp;&nbsp;&nbsp;&nbsp;&nbsp;Da li su lutkari znali zašto brodovi Spoljnih prate zvezdano seme? Da li su se naslađivali znanjem? Ili su saznali tu tajnu, a potom je zauvek odbacili kao nevažnu za stvari od životne važnosti.
<BR>&nbsp;&nbsp;&nbsp;&nbsp;&nbsp;Nesus nije bio priključen u sistem interkoma. Verovatno je spavao. Luis mu je uputio stalni signal, tako da će lutkar ugledati svetlost na tabli i pozvati ga kada se probudi.
<BR>&nbsp;&nbsp;&nbsp;&nbsp;&nbsp;Da li je znao?
<BR>&nbsp;&nbsp;&nbsp;&nbsp;&nbsp;Zvezdano seme: bića bez razuma koja se roje u jezgru galaksije. Metabolizam im je bio solarni feniks, a hranili su se razređenim vodonikom iz međuzvezdanog prostora. Kretali su se pomoću fotonskog jedra, ogromnog i veoma reflektivnog, kojim se upravljalo kao padobranom. Migracija zvezdanog semena radi polaganja jaja obično se odvijala od galaktičke ose do ivica međugalaktičkog prostora, da bi potom usledio povratak bez jaja. Mladunče koje se izleže iz zvezdanog semena mora samo pronaći put kući, jašući na fotonskom vetru, prema toplom središtu bogatom vodonikom.
<BR>&nbsp;&nbsp;&nbsp;&nbsp;&nbsp;Gde je odlazilo zvezdano semenje, tamo su odlazili i Spoljni.
<BR>&nbsp;&nbsp;&nbsp;&nbsp;&nbsp;Zašto su Spoljni pratili zvezdano semenje? Čudno pitanje, mada poetično.
<BR>&nbsp;&nbsp;&nbsp;&nbsp;&nbsp;Možda i nije bilo tako čudno. U prošlosti, negde oko sredine prvog ljudsko-kzinskog rata, zvezdano seme je išlo u cik, umesto u cak. Prateći ga, brod Spoljnih prošao je pored Proksiona. Zadržao se tu dovoljno dugo da bi na Uspesmo prodao hiperpogonsku skretnicu.
<BR>&nbsp;&nbsp;&nbsp;&nbsp;&nbsp;Ali isto je tako mogao da odluta u kzinski umesto u ljudski svemir.
<BR>&nbsp;&nbsp;&nbsp;&nbsp;&nbsp;Da nisu lutkari u to vreme proučavali kzine?
<BR>&nbsp;&nbsp;&nbsp;&nbsp;&nbsp;"Tanj! Eto do čega dolazi kada pustim mašti na volju. Potrebna mi je disciplina."
<BR>&nbsp;&nbsp;&nbsp;&nbsp;&nbsp;Ali zar nisu? Naravno da jesu. Nesus im je tako rekao. Lutkari su proučavali kzine, jer ih je zanimalo da li ih je moguće bezbedno zatrti. A onda je ljudsko-kzinski rat rešio njihov problem. Brod Spoljnih je zalutao u ljudski svemir da bi na Uspesmo prodao hiperpogonsku skretnicu, dok se armada kzina primicala sa suprotne strane. Kada su ljudski brodovi dobili hiperpogonsku skretnicu, kzini više nisu predstavljali nikakvu opasnost ni za Zemljane ni za lutkare.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;"Ne bi se usudili", reče Luis za sebe. Bio je zaprepašćen.
<BR>&nbsp;&nbsp;&nbsp;&nbsp;&nbsp;"Da je Govornik ikada..." Ali ta pretpostavka bila je još gora.
<BR>&nbsp;&nbsp;&nbsp;&nbsp;&nbsp;"Eksperimentisanje sa selektivnim uzgajanjem", reče Luis. "Nema nikakve pravde u selektivnom uzgajanju. Ali oni su nas iskoristili. Nas su iskoristili!"
<BR>&nbsp;&nbsp;&nbsp;&nbsp;&nbsp;"Da", reče Govornik-Životinjama.
<BR>&nbsp;&nbsp;&nbsp;&nbsp;&nbsp;U trenutku Luis pomisli da mu se pričinilo. Zatim ugleda Govornikov poluprovidni, umanjeni lik na vrhu signalne table. Ostavio je otvoren interkom.
<BR>&nbsp;&nbsp;&nbsp;&nbsp;&nbsp;"Tanj mu muka! Prisluškivao si!"
<BR>&nbsp;&nbsp;&nbsp;&nbsp;&nbsp;"Nisam namerno, Luise. Zaboravio sam da isključim svoj interkom."
<BR>&nbsp;&nbsp;&nbsp;&nbsp;&nbsp;"Oh." Prekasno, Luis se seti kako mu se Govornik iskezio mada je izgledalo da je suviše udaljen da bi čuo Nesusovo objašnjenje o mamcu zvezdanog semena. Seti se da kzin poseduje uši lovca-mesojeda. Seti se da refleksni smešak kod kzina služi da bi se zubi oslobodili za borbu.
<BR>&nbsp;&nbsp;&nbsp;&nbsp;&nbsp;"Pomenuo si selektivno uzgajanje", reče Govornik.
<BR>&nbsp;&nbsp;&nbsp;&nbsp;&nbsp;"Samo sam..." promrmlja Luis.
<BR>&nbsp;&nbsp;&nbsp;&nbsp;&nbsp;"Lutkari su sukobili naše vrste da bi ograničili širenje kzina. Posedovali su mamac zvezdanog semena. Iskoristili su ga da bi brod Spoljnih doveli u vaš svemir i tako osigurali pobedu ljudi. Nazvao si to eksperimentom selektivnog uzgajanja."
<BR>&nbsp;&nbsp;&nbsp;&nbsp;&nbsp;"Slušaj, to je vrlo riskantan lanac pretpostavki. Kad bi se ti samo smirio..."
<BR>&nbsp;&nbsp;&nbsp;&nbsp;&nbsp;"Ali obojica smo sledili taj lanac."
<BR>&nbsp;&nbsp;&nbsp;&nbsp;&nbsp;"Hm."
<BR>&nbsp;&nbsp;&nbsp;&nbsp;&nbsp;"Nisam znao da li da odmah započnem raspravu sa Nesusom ili da sačekam da prethodno izvršimo glavni zadatak, to jest da napustimo Prstenasti svet. Sada kada ti je poznata situacija, nemam izbora."
<BR>&nbsp;&nbsp;&nbsp;&nbsp;&nbsp;"Ali..." zausti Luis, ali odmah zatvori usta. Sirena bi ga ionako ućutkala. Govornik je pustio signal za uzbunu.
<BR>&nbsp;&nbsp;&nbsp;&nbsp;&nbsp;Sirena je zvučala kao mehanički vrisak nekog manijaka, subsoničan, supersoničan i neskladno bolan zvuk. Nesus uspe da nadjača signal, vičući: "Da? Da?"
<BR>&nbsp;&nbsp;&nbsp;&nbsp;&nbsp;Govornik gromovito odgovori. "U ratu ste bili uz neprijatelja! Vaš čin je ravan objavi rata protiv Patrijaršije!"
<BR>&nbsp;&nbsp;&nbsp;&nbsp;&nbsp;Tila se uključila na vreme da čuje poslednje reči. Luis uhvati njen pogled i zavrte glavom. Ne mešaj se.
<BR>&nbsp;&nbsp;&nbsp;&nbsp;&nbsp;Lutkareve glave se podigoše kao dve zmije da bi pokazale koliko su zaprepaštene. Glas mu je kao i uvek bio jednoličan. "O čemu govoriš?"
<BR>&nbsp;&nbsp;&nbsp;&nbsp;&nbsp;"O prvom ratu sa ljudima. O mamcu zvezdanog semena. O hiperpogonskoj skretnici Spoljnih."
<BR>&nbsp;&nbsp;&nbsp;&nbsp;&nbsp;Trouglasta glava nestade sa vidika. Luis vide kako jedan srebrnasti letcikl napušta formaciju i bi mu jasno da je to Nesus.
<BR>&nbsp;&nbsp;&nbsp;&nbsp;&nbsp;Nije bio jako zabrinut. Druga dva letcikla izgledala su poput srebrnih mušica; toliko su bili udaljeni i razdvojeni. Da je borba započeta na zemlji, neko bi mogao biti ozbiljno povreden. A šta se moglo dogoditi ovde gore? Lutkarev letcikl mora da je bio brži od Govornikovog. Nesus se sigurno, pobrinuo za to. Morao je biti siguran da bi, u slučaju potrebe, mogao umaći kzinu.
<BR>&nbsp;&nbsp;&nbsp;&nbsp;&nbsp;Ali lutkar nije bežao. On je kružio oko Govornikovog 'cikla.
<BR>&nbsp;&nbsp;&nbsp;&nbsp;&nbsp;"Ne želim da te ubijem", reče Govornik-Životinjama.
<BR>&nbsp;&nbsp;&nbsp;&nbsp;&nbsp;"Ako nameravaš da napadneš iz vazduha, nemoj da zaboraviš da je domet tvog taspa možda manji od dometa Slejverovog zraka za kopanje. SNARL!"
<BR>&nbsp;&nbsp;&nbsp;&nbsp;&nbsp;Bojni poklič kzina ledio je krv u žilama. Luisovi mišići se ukočiše kao da ima tetanus. Samo je nejasno bio svestan činjenice da se srebrna tačka odvojila od Govornikovog 'cikla.
<BR>&nbsp;&nbsp;&nbsp;&nbsp;&nbsp;Ali opazio je Tilin pogled i otvorena usta kojima je iskazivala svoje divljenje.
<BR>&nbsp;&nbsp;&nbsp;&nbsp;&nbsp;"Nemam nameru da te ubijem", reče mirnije Govornik-Životinjama. "Ali želim neke odgovore, Nesuse. Znamo da je tvoja vrsta u stanju da upravlja zvezdanim semenjem."
<BR>&nbsp;&nbsp;&nbsp;&nbsp;&nbsp;"Da", reče Nesus. Njegov 'cikl se gubio prema luci neverovatnom brzinom. Divlji mir tuđinaca bio je samo varka. Luisu Vuu se samo pričinilo, jer nije mogao da odgonetava izraze na njihovim licima a i zato što tuđinci nisu mogli da se izražavaju na međunarodnom kao ljudi.
<BR>&nbsp;&nbsp;&nbsp;&nbsp;&nbsp;Nesus je bežao da spase život, ali kzin nije napustio svoje mesto u formaciji. On reče: "Hoću odgovore, Nesuse."
<BR>&nbsp;&nbsp;&nbsp;&nbsp;&nbsp;"Tačno si pogodio", reče lutkar. "Naša traganja za sigurnim načinima istrebljenja opasnih mesojeda kzina pokazala su da tvoja vrsta poseduje visoki potencijal i da nam prema tome možete biti od koristi. Preduzeli smo korake da od vas napravimo vrstu koja će moći da održava miroljubive odnose sa tuđim rasama. Naši metodi su bili posredni i veoma pouzdani."
<BR>&nbsp;&nbsp;&nbsp;&nbsp;&nbsp;"Veoma. Nesuse, nisam srećan."
<BR>&nbsp;&nbsp;&nbsp;&nbsp;&nbsp;"Nisam ni ja", reče Luis Vu. Nije mu promakla čijenica da oba tuđinca i dalje razgovaraju na međunarodnom. Mogli su da se izoluju od ljudi, pribegavši Junakovom jeziku. No, kako izgleda, više su voleli da uključe i ljude - što je bilo sasvim ispravno, jer rasprava se ticala i Luisa Vua.
<BR>&nbsp;&nbsp;&nbsp;&nbsp;&nbsp;"Iskoristili ste nas", reče on. "Iskoristili ste i nas isto tako temeljito kao i kzine."
<BR>&nbsp;&nbsp;&nbsp;&nbsp;&nbsp;"Ali na našu štetu", primeti Govornik.
<BR>&nbsp;&nbsp;&nbsp;&nbsp;&nbsp;"Prilično ljudi bilo je ubijeno u ljudsko-kzinskim ratovima."
<BR>&nbsp;&nbsp;&nbsp;&nbsp;&nbsp;"Luise, skini mu se s grbače!" Tila Braun se uključi u bitku. "Tanj, da nije bilo lutkara, svi bismo bili robovi kzina! Sprečili su kzine da unište našu civilizaciju!"
<BR>&nbsp;&nbsp;&nbsp;&nbsp;&nbsp;Govornik se nasmeši i reče: "I mi smo imali civilizaciju."
<BR>&nbsp;&nbsp;&nbsp;&nbsp;&nbsp;Lutkarev lik bio je nem, nalik na nekog duha, na jednookog pitona koji je lebdeo spreman za napad. Druga usta su verovatno upravljala 'ciklom, koji je do sada već dobro odmakao.
<BR>&nbsp;&nbsp;&nbsp;&nbsp;&nbsp;"Lutkari su nas iskoristili", reče Luis Vu. "Iskoristili su nas kao oruđe, oruđe za obrađivanje kzina."
<BR>&nbsp;&nbsp;&nbsp;&nbsp;&nbsp;"Ali uspelo je!" ponovo se umeša Tila.
<BR>&nbsp;&nbsp;&nbsp;&nbsp;&nbsp;Zvuk koji se tada začuo ličio je na hrkanje, tiho i preteće režanje. No, do sada su svi već dobro upoznali Govornikov način osmehivanja.
<BR>&nbsp;&nbsp;&nbsp;&nbsp;&nbsp;"Uspelo je!" planu Tila. "Vi ste sada miroljubiva vrsta, Govorniče. U stanju ste da se složite..."
<BR>&nbsp;&nbsp;&nbsp;&nbsp;&nbsp;"Umukni, čoveče!"
<BR>&nbsp;&nbsp;&nbsp;&nbsp;&nbsp;"Sa sebi ravnima", završi ona velikodušno. "Niste napali druge vrste ima već..."
<BR>&nbsp;&nbsp;&nbsp;&nbsp;&nbsp;Kzin pokaza modifikovanu Slejverovu alatku za kopanje i nastavi da je drži pred interkomom da bi Tila mogla da je vidi. Ona iznenada umuknu.
<BR>&nbsp;&nbsp;&nbsp;&nbsp;&nbsp;"Mogli smo to biti mi", reče Luis.
<BR>&nbsp;&nbsp;&nbsp;&nbsp;&nbsp;Privukao im je pažnju. "Mogli smo to biti i mi," ponovi on. "Da su lutkari poželeli da uzgajaju ljude zbog neke naše osobine...", on zastade.
<BR>&nbsp;&nbsp;&nbsp;&nbsp;&nbsp;"Oh", reče Tila. "Naravno."
<BR>&nbsp;&nbsp;&nbsp;&nbsp;&nbsp;Lutkar nije reagovao.
<BR>&nbsp;&nbsp;&nbsp;&nbsp;&nbsp;Tila se pomeri pod Luisovim pogledom. "Šta je bilo, Luise? Luise?"
<BR>&nbsp;&nbsp;&nbsp;&nbsp;&nbsp;"Izvini. Nešto mi je palo na pamet... Nesuse, ispričaj nam. Ispričaj nam o Zakonima Plodnosti."
<BR>&nbsp;&nbsp;&nbsp;&nbsp;&nbsp;"Luise, jesi li poludeo?"
<BR>&nbsp;&nbsp;&nbsp;&nbsp;&nbsp;"Uuuurrr", reče Govornik-Životinjama. "I sam bih na to došao da je bilo vremena. Nesuse?"
<BR>&nbsp;&nbsp;&nbsp;&nbsp;&nbsp;"Da", reče Nesus.
<BR>&nbsp;&nbsp;&nbsp;&nbsp;&nbsp;Lutkarev 'cikl predstavljao je samo srebrnu tačku, koja se sve više udaljavala prema luci. Gotovo da se gubio naspram veće, maglovitije svetle tačke koja se nalazila ispred njega i čija je udaljenost nadmašala sve razdaljine na Zemlji. Ali lutkarev lik na interkomu bio je još nepromenjen; neverovatno je glupo izgledala ta pljosnata trouglasta lobanja i klimave, prihvatne usne. Nikako nije odavao utisak opasne osobe.
<BR>&nbsp;&nbsp;&nbsp;&nbsp;&nbsp;"Umešali ste prste i u zemaljske Zakone Plodnosti."
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Volimo ljude. Verujemo ljudima. Uspešno smo saradivali s ljudima. Nama ide u prilog da ohrabrimo ljude, jer će oni sigurno pre nas stići do Malog Oblaka."
<BR>&nbsp;&nbsp;&nbsp;&nbsp;&nbsp;"Divno. Volite nas. Pa?"
<BR>&nbsp;&nbsp;&nbsp;&nbsp;&nbsp;"Tragali smo za načinom da vas genetički poboljšamo. Ali šta je trebalo da poboljšamo? Inteligenciju, ne. To vam nije jaka strana. Kao ni osećaj za samoočuvanje, ni dugovečnost, ni nadarenost za borbu."
<BR>&nbsp;&nbsp;&nbsp;&nbsp;&nbsp;"Tako ste odlučili da nas učinite srećnim", reče Luis. I poče da se smeje.
<BR>&nbsp;&nbsp;&nbsp;&nbsp;&nbsp;Tila tada shvati. Oči joj se razrogačiše i užasnuše. Pokuša da nešto kaže, ali začu se samo skičanje.
<BR>&nbsp;&nbsp;&nbsp;&nbsp;&nbsp;"Naravno", reče Nesus. "Molim te prestani da se smeješ. Luise. Naša odluka je imala smisla. Vaša vrsta je bila neverovatno srećna. Vaša istorija predstavlja niz za dlaku izbegnutih katastrofa kao što su atomski rat među vrstama, zagađenje planete industrijskim otpacima, ekološki poremećaji, sudari sa opasno velikim asteroidima, nestabilnosti vašeg blago promenjivog sunca, pa čak i eksplozija Jezgra, koju ste otkrili pukim slučajem. Luise, zašto se još smeješ?"
<BR>&nbsp;&nbsp;&nbsp;&nbsp;&nbsp;Luis se i dalje smejao, posmatrajući Tilu. Tila je porumenela od srdžbe. Lutala je pogledom kao da traži mesto da se sakrije. Nije prijatno saznati da si deo genetskog eksperimenta.
<BR>&nbsp;&nbsp;&nbsp;&nbsp;&nbsp;"I na taj način smo izmenili zemaljske Zakone Plodnosti. Bilo je začuđujuće lako. Naše povlačenje iz poznatog svemira izazvalo je krah na berzi. Ekonomske manipulacije uništile su nekoliko članova Odbora za Plodnost. Neke od njih smo podmitili, ostale ucenili zatvorom za dužnike, a zatim smo obelodanili korupciju u Odboru za Plodnost što je dovelo do promena. Bio je to strašno skup poduhvat, ali sasvim pouzdan i delimično uspešan. Mogli smo da uvedemo Lutriju za Pravo rođenja. Želeli smo da stvorimo rod neobično srećnih ljudi."
<BR>&nbsp;&nbsp;&nbsp;&nbsp;&nbsp;"Čudovište!" zavika Tila. "Čudovište!"
<BR>&nbsp;&nbsp;&nbsp;&nbsp;&nbsp;Govornik odloži Slejverovu alatku za kopanje i reče: "Tila, nisi se bunila kada si čula da su lutkari manipulisali nasleđem moje vrste. Želeli su da stvore pokornog kzina. Zbog toga su nas razmnožavali kao što biolog razmnožava sdite ubijajući defektne, zadržavajući ostale. Bilo ti je drago što je taj zločin išao u prilog tvojoj vrsti. Sada se žališ. Zašto?"
<BR>&nbsp;&nbsp;&nbsp;&nbsp;&nbsp;Tila, koja je plakala od besa, isključi se iz interkoma.
<BR>&nbsp;&nbsp;&nbsp;&nbsp;&nbsp;"Pokorni kzin", ponovi Govornik. "Želeli ste da stvorite pokornog kzina, Nesuse. Ako smatraš da ste stvorili pokornog kzina, dođi i uveri se."
<BR>&nbsp;&nbsp;&nbsp;&nbsp;&nbsp;Lutkar nije odgovorio. Negde daleko ispred flote, srebrnasta tačka njegovog 'cikla postala je suviše mala da bi se mogla razabrati.
<BR>&nbsp;&nbsp;&nbsp;&nbsp;&nbsp;"Ne želiš da se ponovo pridružiš floti? Ali kako da te zaštitim od ove nepoznate zemlje ako se ne vratiš pod okrilje flote? No, ne krivim te. Dobro je što si oprezan", reče kzin. Izvukao je kao igla oštre i blago zakrivljene kandže. "Vaš pokušaj da stvorite srećnog čoveka takođe je bio promašaj."
<BR>&nbsp;&nbsp;&nbsp;&nbsp;&nbsp;"Ne", reče Nesus kroz interkom. "Stvorili smo srećne ljude. Ali nisam bio u stanju da ih pronađem za ovu zlosrećnu ekspediciju. Bili su isuviše srećni."
<BR>&nbsp;&nbsp;&nbsp;&nbsp;&nbsp;"Igrali ste se bogova našim vrstama. Ne pokušavaj da nam se ponovo pridružiš."
<BR>&nbsp;&nbsp;&nbsp;&nbsp;&nbsp;"Ostaću u vezi preko interkoma."
<BR>&nbsp;&nbsp;&nbsp;&nbsp;&nbsp;Govornikova slika iščeznu.
<BR>&nbsp;&nbsp;&nbsp;&nbsp;&nbsp;"Luise, Govornik me je isključio", reče Nesus. "Ako i budem želeo nešto da mu poručim, moraću preko tebe."
<BR>&nbsp;&nbsp;&nbsp;&nbsp;&nbsp;"Dobro", reče Luis i isključi ga. Gotovo u istom trenutku upali se svetiljka na mestu gde se nalazila utvarna lutkareva glava. Lutkar je želeo da razgovara.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Tanj s njim.
<BR>&nbsp;&nbsp;&nbsp;&nbsp;&nbsp;Kasnije toga dana prešli su jedno more veličine Sredozemnog. Luis se malo spustio da bi bolje osmotrio predeo, a onda primeti da ga ostali 'cikli prate. Znači da je još predvodio flotu, uprkos činjenici da niko nije razgovarao s njim.
<BR>&nbsp;&nbsp;&nbsp;&nbsp;&nbsp;Cela obala predstavljala je jedan grad, koji je bio u ruševinama. Sem što je imao dokove ni po čemu se nije razlikovao od Zignamuklikklika. Luis se nije spustio. Ovde ništa nisu mogli saznati.
<BR>&nbsp;&nbsp;&nbsp;&nbsp;&nbsp;Nakon toga zemljište je postepeno i postojano počelo da se uzdiže sve dok se u ušima nije oglasio prasak, a senzori za pritisak sasvim opali. Zelene površine zameni smeđe šipražje, zatim visoka pustinjska tundra, pa milje i milje golih stena, a zatim...
<BR>&nbsp;&nbsp;&nbsp;&nbsp;&nbsp;Duž pet stotina milja stražnjeg grebena planinskog vrha, vetrovi su sastrugali žbunje, zemlju i stenu. Nije ostalo ništa osim otkrivene kičme temeljnog materijala Prstena, poluprovidnog sivkastog i groznog.
<BR>&nbsp;&nbsp;&nbsp;&nbsp;&nbsp;Nemarno održavanje! Nijedan inženjer Prstenastog sveta ne bi to dozvolio. Znači da je civilizacija Prstenastog sveta odavno počela da odumire. Proces mora da je ovde započet, ogoljivanjem obronaka pročelja i to na mestima na koja niko nije zalazio...
<BR>&nbsp;&nbsp;&nbsp;&nbsp;&nbsp;Daleko ispred flote, u pravcu u kome je Nesus otišao, na panorami se primećivala veoma sjajna mrlja. Prema slobodnoj proceni, nalazila se na udaljenosti od trideset do pedeset hiljada milja. Ogromna sjajna mrlja velika poput Australije.
<BR>&nbsp;&nbsp;&nbsp;&nbsp;&nbsp;Daljnji delovi ogoljenog poda Prstena? Prazne, svetle oblasti prstenaste osnove pomaljale su se kroz nekada plodno tle, tle koje odumire, suši se i nestaje kada prestanu da teku reke. Propast Zignamuklikklika i krah sveopšteg energetskog sistema mora da su predstavljali poslednji stadijum tog sloma.
<BR>&nbsp;&nbsp;&nbsp;&nbsp;&nbsp;Koliko to već traje? Deset hiljada godina?
<BR>&nbsp;&nbsp;&nbsp;&nbsp;&nbsp;Duže?
<BR>&nbsp;&nbsp;&nbsp;&nbsp;&nbsp;"Tanj! Želeo bih da s nekim porazgovaram o tome. Možda je važno." Luis je mrko posmatrao predeo.
<BR>&nbsp;&nbsp;&nbsp;&nbsp;&nbsp;Vreme je proticalo drugačije kada se sunce uvek nalazilo čoveku pravo iznad glave. Jutro i popodne bili su potpuno istovetni. Orijentacija je ispadala nepouzdana. Stvarnost se činila manje stvarnom. Bilo je to, pomisli Luis, kao trenutak vremena proveden na putu između prenosnih kabina.
<BR>&nbsp;&nbsp;&nbsp;&nbsp;&nbsp;Baš tako. Nalazili su se između prenosnih kabina - one na Lažovu i one na zidnom obodu. Samo su sanjali da lete iznad ravne sive zemlje u trouglu između letcikla.
<BR>&nbsp;&nbsp;&nbsp;&nbsp;&nbsp;Leteli su prema luci kroz zamrznuto vreme.
<BR>&nbsp;&nbsp;&nbsp;&nbsp;&nbsp;Koliko je dugo prošlo od kada niko ni sa kim nije razgovarao? Protekli su sati od kada je Luis signalizirao Tili da želi da razgovara s njom. Malo kasnije signalizirao je i Govorniku. Svetiljke iznad njihovih signalnih tabli ostale su zanemarene, isto kao što je Luis zanemarivao svetiljku na svojoj tabli.
<BR>&nbsp;&nbsp;&nbsp;&nbsp;&nbsp;"Dosta s tim", reče iznenada Luis i otvori interkom.
<BR>&nbsp;&nbsp;&nbsp;&nbsp;&nbsp;Upao je u neverovatan izliv orkestarske muzike pre nego što ga je lutkar primetio. Tada... "Moramo se pobrinuti da se ekspedicija ponovo ujedini bez prolivanja krvi", reče Nesus. "Imaš li kakav predlog, Luise?"
<BR>&nbsp;&nbsp;&nbsp;&nbsp;&nbsp;"Da. Nije učtivo početi razgovor iz sredine."
<BR>&nbsp;&nbsp;&nbsp;&nbsp;&nbsp;"Izvinjavam se, Luise. Hvala ti što si odgovorio na moj poziv. Kako si?"
<BR>&nbsp;&nbsp;&nbsp;&nbsp;&nbsp;"Usamljen i besan, a za sve to si ti kriv. Niko ne želi da priča sa mnom."
<BR>&nbsp;&nbsp;&nbsp;&nbsp;&nbsp;"Mogu li ti pomoći?"
<BR>&nbsp;&nbsp;&nbsp;&nbsp;&nbsp;"Možda. Da li si imao neke veze sa promenom Zakona Oplodnje?"
<BR>&nbsp;&nbsp;&nbsp;&nbsp;&nbsp;"Predvodio sam projekat."
<BR>&nbsp;&nbsp;&nbsp;&nbsp;&nbsp;Luis frknu. "To je loš odgovor. Možeš postati prva žrtva retroaktivne kontrole rađanja! Tila nikada neće progovoriti sa mnom."
<BR>&nbsp;&nbsp;&nbsp;&nbsp;&nbsp;"Nije trebalo da joj se smeješ."
<BR>&nbsp;&nbsp;&nbsp;&nbsp;&nbsp;"Znam. Znaš šta me najviše plaši u celoj stvari? Nije to tvoja nepravična sebičnost", reče Luis. "Činjenica je da možeš da donosiš tako velike odluke, a onda, iz čista mira, uradiš nešto tako glupo kao, kao..."
<BR>&nbsp;&nbsp;&nbsp;&nbsp;&nbsp;"Može li Tila Braun da nas čuje?"
<BR>&nbsp;&nbsp;&nbsp;&nbsp;&nbsp;"Ne, naravno da ne može. Tanj s tobom, Nesuse! Znaš li šta si joj učinio?"
<BR>&nbsp;&nbsp;&nbsp;&nbsp;&nbsp;"Ako si znao da će joj ego biti toliko povređen, zašto si započeo razgovor o tome?"
<BR>&nbsp;&nbsp;&nbsp;&nbsp;&nbsp;Luis zastenja. Rešio je problem koji ga je zaokupljao i smesta je obznanio rešenje. Nikad ga ne bi dokučio, nikada mu ne bi palo na pamet da je rešenje bilo bolje skriveno. Naprosto, nije razmišljao u tom pravcu.
<BR>&nbsp;&nbsp;&nbsp;&nbsp;&nbsp;Lutkar upita: "Da li si razmišljao o načinu da ponovo ujediniš ekspediciju?"
<BR>&nbsp;&nbsp;&nbsp;&nbsp;&nbsp;"Da", reče Luis i isključi se.
<BR>&nbsp;&nbsp;&nbsp;&nbsp;&nbsp;Neka se lutkar malo znoji zbog toga.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Zemljište se spustilo i ponovo postalo zeleno.
<BR>&nbsp;&nbsp;&nbsp;&nbsp;&nbsp;Prešli su još jedno more i veliku trouglastu deltu neke reke. Ali rečno korito je bilo suvo, kao i delta. Promene struje vetrova mora da su presušile izvor.
<BR>&nbsp;&nbsp;&nbsp;&nbsp;&nbsp;Kada se Luis nisko spustio, postade mu jasno da su svi slučajni, vijugavi kanali koji su obrazovali deltu bili trajno izdubljeni u zemljištu. Umetnici Prstenastog sveta nisu želeli da dozvole reci sama da iskopa kanale. I bili su u pravu; tle na Prstenastom svetu nije bilo dovoljno duboko. Bio je neophodan veštački zahvat.
<BR>&nbsp;&nbsp;&nbsp;&nbsp;&nbsp;Ali prazni kanali bili su ružni. Luis napući usne u znak neslaganja i nastavi let.
</TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
