<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>22.
<P>&nbsp;&nbsp;&nbsp;&nbsp;&nbsp;Dieda se vratila u Šumsku kuću sredinom maja, nešto više od četiri godine otkako je otišla u izgnanstvo u Eriu. Dan je bio sunčan, i Eilan ju je primila u bašti, nadajući se da će im manje zvaničnma okolina olakšati sastanak, ali ipak je zamolila Kaileju da ostane sa njom. Kad se na vratnicama pojavila Dieda, Eilan je sela malo uspravnije, sa velom preko ramena, a Kaileja je požurila da je pozdravi.
<BR>&nbsp;&nbsp;&nbsp;&nbsp;&nbsp;"Dieda, dete moje, baš se radujem što te vidim. Toliko dugo je prošlo..." Svečano su se zagrlile, prislanjajući obraz uz obraz. Dieda je nosila široku odeždu od belog platna, u irskom stilu, bogato izvezenu, sa plavim ogrtačem kakve nose bardovi, oivičenim zlatom i sa zlatnom kopčom. Njena kosa, povezana vezenom trakom, padala je sva u uvojcima, ali, uprkos svečanoj odeći, držala se napeto.
<BR>&nbsp;&nbsp;&nbsp;&nbsp;&nbsp;"Oh, zaboravila sam kako je ovde mirno..." rekla je Dieda, osvrćući se po jedrim lejama nane i srebrnastim žbunićima lavande gde su pčele zujale po crvenim cvetićima.
<BR>&nbsp;&nbsp;&nbsp;&nbsp;&nbsp;"Bojim se da ćemo ti zaista biti dosadne posle svih onih prinčeva i kraljeva u Eriu." Eilan je jedva progovorila.
<BR>&nbsp;&nbsp;&nbsp;&nbsp;&nbsp;"To je lepa zemlja, svakako, i svi veoma cene pevače i pesnike i sve vrste svirača, ali posle nekog vremena počne da ti nedostaje domovina."
<BR>&nbsp;&nbsp;&nbsp;&nbsp;&nbsp;"Ponela si naglasak Eriua sa sobom, dete moje", primetila je Kaileja. "Kako je lepo ponovo čuti tu muziku!"
<BR>&nbsp;&nbsp;&nbsp;&nbsp;&nbsp;Sad više niko ko nas čuje da govorimo neće moći da nas pobrka, pomislila je Eilan. Nije se radilo samo o naglasku, nego o dubini i rasponu glasa. Diedin glas je oduvek bio prijatan, ali sada ga je koristila kao dobro podešen instrument. Čak i ružne stvari izgovorene takvim glasom lakše se opraštaju.
<BR>&nbsp;&nbsp;&nbsp;&nbsp;&nbsp;"Imala sam dovoljno vremena da ga steknem", rekla je Dieda i pogledala Eilan. "Činilo mi se da sam odsutna pola života."
<BR>&nbsp;&nbsp;&nbsp;&nbsp;&nbsp;Eilan je klimnula. I ona se osećala kao da je stotinu godina starija od devojke koju je Lianon pre pet godina odabrala za naslednicu. Ali na Diedinim usnama primetila je izraz mrzovolje. Da li je i dalje ljuta što su je poslali odavde?
<BR>&nbsp;&nbsp;&nbsp;&nbsp;&nbsp;"Proteklo je dovoljno vremena da primimo desetak novih devojaka", mirno je rekla Eilan. "Mnogo obećavaju - mislim da će većina položiti zavete."
<BR>&nbsp;&nbsp;&nbsp;&nbsp;&nbsp;Dieda ju je pogledala. "A šta si smislila za mene?"
<BR>&nbsp;&nbsp;&nbsp;&nbsp;&nbsp;"Nauči te devojke svemu što možeš od veština koje si stekla!" Eilan se nagnula napred. "Ne mislim samo na himne koje će ulepšati naše svečanosti, nego na drevno znanje, na znanje o bogovima i junacima."
<BR>&nbsp;&nbsp;&nbsp;&nbsp;&nbsp;"Sveštenicima se to neće dopasti."
<BR>&nbsp;&nbsp;&nbsp;&nbsp;&nbsp;"Njih niko neće pitati", rekla je Eilan. Dieda je raširila oči. "U poslednje vreme poglavari kupuju latinske tutore svojim sinovima i uče ih da recituju Vergilija i da vole italijanska vina. Čine sve što mogu da pretvore naše muškarce u Rimljane, ali ne mare šta rade žene. Poslednje utočište stare mudrosti našeg naroda možda je upravo ovde, u Vernemetonu, i ne želim da to sasvim nestane!"
<BR>&nbsp;&nbsp;&nbsp;&nbsp;&nbsp;"Stvari su se prilično promenile za vreme mog odsustva." Dieda se prvi put nasmešila. Potom je uperila pogled u nešto iza Eilan, i izraz lica joj se promenio.
<BR>&nbsp;&nbsp;&nbsp;&nbsp;&nbsp;Prema njima dolazio je Gaven, sa dadiljom za petama. Eilan je grčevito stegla pesnice pod naborima vela, savlađujući želju da pruži ruke i zagrli ga.
<BR>&nbsp;&nbsp;&nbsp;&nbsp;&nbsp;"Mesečeva gospo! Mesečeva gospo!" povikao je dečko, a onda se naglo zaustavio i zagledao se u Diedu. "Ti nisi Mesečeva gospa!" rekao je sa prebacivanjem.
<BR>&nbsp;&nbsp;&nbsp;&nbsp;&nbsp;"Nisam više", odgovorila je Dieda uz čudan osmeh.
<BR>&nbsp;&nbsp;&nbsp;&nbsp;&nbsp;"Ova gospa je naša rođaka Dieda", rekla je Eilan, suvih usta. "Peva lepo kao ptice."
<BR>&nbsp;&nbsp;&nbsp;&nbsp;&nbsp;Dečko ih je nekoliko trenutaka naizmenično posmatrao, mršteći se. Oči su mu bile iste promenljive boje lešnika kao Eilanine, ali kosa mu je bila crna i kovrdžava kao očeva, i kada odraste imaće isto široko čelo kao on.
<BR>&nbsp;&nbsp;&nbsp;&nbsp;&nbsp;"Izvini, Gospo", rekla je Lia zadihano kad je sustigla dečaka i ščepala ga za ruku. "Pobegao mi je!"
<BR>&nbsp;&nbsp;&nbsp;&nbsp;&nbsp;Gavenu je počela da drhti donja usna i Eilan je poznala taj znak, pa je dala znak dadilji da ga ostavi. Izgleda da smo ga razmazile, pomislila je, ali on je tako mali, i tako brzo ću ga izgubiti!
<BR>&nbsp;&nbsp;&nbsp;&nbsp;&nbsp;"Jesi li hteo da me vidiš, mili?" blago je upitala. "Sada ne mogu da se igram, ali ako dođeš predveče poći ćemo da hranimo pastrmke dole u Svetom kladencu. Jesi li sad zadovoljan?"
<BR>&nbsp;&nbsp;&nbsp;&nbsp;&nbsp;Gaven je ozbiljno klimnuo. Pružila je ruku da ga pomiluje po obrazu, i ostala je bez daha kad se on nasmešio i kad mu se pojavila jamica na obrazu. Potom je, brzo kao što je i došao, otrčao do dadilje i pružio joj ruku da ga odvede. Kad je otišao, dan kao da je izgubio sjaj.
<BR>&nbsp;&nbsp;&nbsp;&nbsp;&nbsp;"To je dete?" upitala je Dieda u potpunoj tišini. Kad je Eilan klimnula, u njenim plavim očima planuo je bes. "Luda si što ga držiš ovde! Ako ga otkriju, sve smo propale! Zar sam provela četiri godine u izgnanstvu da bi ti uživala i u materinstvu i u počastima Vrhovne sveštenice?"
<BR>&nbsp;&nbsp;&nbsp;&nbsp;&nbsp;"On ne zna da sam mu ja mati", jedva je šapnula Eilan.
<BR>&nbsp;&nbsp;&nbsp;&nbsp;&nbsp;"Ali možeš da ga viđaš! Nisu ga ubili, a nisu ni tebe! To duguješ meni, Sveta Mesečeva gospo Vernemetona!" Dieda je počela da korača gore-dole, podrhtavajući kao struna na harfi.
<BR>&nbsp;&nbsp;&nbsp;&nbsp;&nbsp;"Imaj milosti, Dieda", strogo je rekla Kaileja. "Dečko će biti usvojen za godinu ili dve, a niko ne zna ko je on."
<BR>&nbsp;&nbsp;&nbsp;&nbsp;&nbsp;"Pa šta onda misle, čije je to dete?" dobacila je preko ramena Dieda. "Sirote Mairi, ili možda moje?" Videla je odgovor na njihovim licima. "Tako. Sad kad sam okončala svoje izgnanstvo, takođe imam da snosim i tvoju sramotu. Pa, kad me budu videli sa dečakom možda će govorkanja prestati. Ali pazi se, ja ni malo ne volim decu!"
<BR>&nbsp;&nbsp;&nbsp;&nbsp;&nbsp;"Ali ostaćeš, i ćutaćeš?" otvoreno je upitala Kaileja.
<BR>&nbsp;&nbsp;&nbsp;&nbsp;&nbsp;"Hoću", rekla je Dieda posle pauze, "jer verujem u ovo što radite ovde. Ali, Eilan, slušaj me, jer jednom sam ti to već rekla, kad sam pristala na zamenu - ako ikada izdaš naš narod, čuvaj se, jer ja ću ti biti dželat!"
<BR>
<BR>&nbsp;&nbsp;&nbsp;&nbsp;&nbsp;Mladi mesec je već bio visoko na večernjem nebu, dodajući srebrnasti odsjaj prozirnim vodama Svetog kladenca. Pastrmke su došle kad su ih pozvali, i uzele su kolač koji im je Gaven ponudio, gotovo pravo iz dečakove ruke. Eilan je čekala dok nije čula kako njegovo brbljanje zamire u tišini večeri, a onda je spustila veo preko lica i uputila se stazom ka oltaru izgrađenom kraj izvora koji je punio kladenac.
<BR>&nbsp;&nbsp;&nbsp;&nbsp;&nbsp;Njene devojke su mislile da je veoma milostivo od njihove Vrhovne sveštenice što se smenjuje sa njima oko onih koji dolaze u Šumsku kuću po savet. Doduše, često je radila upravo to, saosećajno bi saslušala uznemirene, ili bi one sa opipljivijim problemima uputila ženama vičnim magiji ili travarkama. Ali otkako je saznala da Sinrik planira pobunu, penjala se ovom stazom uz drhtaj strepnje, plašeći se onih noći kada neko od okupljenih šapatom pomene gavrane i rat.
<BR>&nbsp;&nbsp;&nbsp;&nbsp;&nbsp;U svetilištu je bilo sveže; Eilan je čvršće pritegla ogrtač oko sebe, puštajući da je umiri mrmljanje tekuće vode. Voda je curila iz pukotine u steni iznad koje je u udubljenju bila postavljena olovna figura Gospe, a potom se spuštala u kanal koji ju je vodio do česme i Svetog kladenca.
<BR>&nbsp;&nbsp;&nbsp;&nbsp;&nbsp;Izvoru života... pomolila se, saginjući se da zahvati dlanom malo ledene vode i da njime dotakne usne i čelo. Sveta vodo, večito živa, ispuni me svojom smirenošću. Potom je upalila svetiljku pod kipom i sela da čeka.
<BR>&nbsp;&nbsp;&nbsp;&nbsp;&nbsp;Mesec je bio visoko na nebu kada je začula kako se stazom uspinju nesigurni koraci nekoga ko je ili bolestan ili izmoren. Grlo joj se steglo kad se na ulazu pojavila tamna prilika. Bio je muškarac, umotan u grube krpe kao bilo koji siromašan seljak, ali pod ogrtačem su se nazirale mrlje od stare krvi. Kada ju je ugledao, uzdahnuo je i kao da je deo napetosti nestao iz njega.
<BR>&nbsp;&nbsp;&nbsp;&nbsp;&nbsp;"Odmori se, pij, primi Gospin mir..." promrmljala je. On je pao na kolena i zahvatio vodu iz kanala, očito se trudeći da se savlada.
<BR>&nbsp;&nbsp;&nbsp;&nbsp;&nbsp;"Borio sam se... gavranovi lete nad bojnim poljem", šapnuo je, gledajući je.
<BR>&nbsp;&nbsp;&nbsp;&nbsp;&nbsp;"Gavranovi lete i u ponoć", odgovorila je. "Šta imaš da mi kažeš?"
<BR>&nbsp;&nbsp;&nbsp;&nbsp;&nbsp;"Pobuna... bila je predviđena za sredinu leta. Crveni ogrtači su nekako saznali i napali su nas..." Prešao je šakom preko očiju. "Preksinoć."
<BR>&nbsp;&nbsp;&nbsp;&nbsp;&nbsp;"Gde je Sinrik?" upitala je, tiho i brzo. Da li je njen usvojeni brat još među živima? "Šta želi od nas ovde?"
<BR>&nbsp;&nbsp;&nbsp;&nbsp;&nbsp;Čovek je bespomoćno slegnuo ramenima. "Sinrik? U bekstvu je, verovatno. Dolaziće mnogi kao ja, u potrebi za mestom da ližu rane."
<BR>&nbsp;&nbsp;&nbsp;&nbsp;&nbsp;Eilan je klimnula. "Iza naših kuhinja vodi staza kroz šumu. Na kraju je koliba koju naše žene povremeno koriste za meditaciju. Idi sad. Tamo možeš da spavaš, i neko će ti doneti hranu." Čovek je naglo opustio ramena, i Eilan se upitala ima li on snage da ode čak donde.
<BR>&nbsp;&nbsp;&nbsp;&nbsp;&nbsp;"Blagoslovena bila Gospa", promrmljao je on, "I blagoslovena bila ti, što si mi pomogla." S mukom je ustao, pozdravio kip i potom nestao, mnogo tiše nego što je Eilan mislila da je moguće.
<BR>&nbsp;&nbsp;&nbsp;&nbsp;&nbsp;No, Eilan je još dugo sedela, osluškivala šum vode i posmatrala treperenje svetlosti lampe na zidu.
<BR>&nbsp;&nbsp;&nbsp;&nbsp;&nbsp;Boginjo, molila se, sažali se na sve izbeglice; sažali se na nas sve! Za mesec dana će biti Dugodnevica; Ardanos će hteti da kažem narodu da prihvati ovaj poslednji udarac, a moj otac će hteti da svi ustanu i osvete Gavranove u krvi i vatri. Šta da im kažem? Kako da donesemo mir ovoj zemlji?
<BR>&nbsp;&nbsp;&nbsp;&nbsp;&nbsp;Činilo joj se da je dugo čekala, ali jedina vizija koju je imala prikazivala je vodu kako neprekidno izvire iz stene i teče niz brdo.
<BR>
<BR>&nbsp;&nbsp;&nbsp;&nbsp;&nbsp;Gaj je sedeo i pisao u svojim odajama u tvrđavi Kolonije Agripenzis, osluškujući kišu. Pretpostavljao je da Germanija Inferior zapravo nije vlažnija od Britanije, ali proleće je bilo kišovito. Ponekad su mu se dve godine koje je proveo van kuće, prvo u zemljama severno i zapadno od Italije a potom ovde, gde se klisura Rene završava i reka počinje da krivuda kroz močvarne ravnice prema severnom moru, činile kao dve nedelje. Ali danas se osećao kao da je van kuće već vekovima.
<BR>&nbsp;&nbsp;&nbsp;&nbsp;&nbsp;Umočio je pero u mastionicu i počeo da ispisuje slova naredne rečenice u pismu koje je pisao Liciniju. Dve godine redovnog dopisivanja, mračno je pomislio, učinile su da postane vešt u pisanju koliko i njegov rob sekretar; isprva je bilo teško, ali počeo je da ceni vrednost ličnog dopisivanja.
<BR>&nbsp;&nbsp;&nbsp;&nbsp;&nbsp;"...i poslednji legionari koji su pre godinu dana pošli za Saturninusom u pobunu sada su već osuđeni i uglavnom rasuti po drugim legijama", pažljivo je pisao. "Imperatorovo novo naređenje da u svakom logoru bude samo po jedna legija izazvalo je neke probleme, i donelo je mnogo posla vojnim graditeljima. Ne znam hoće li to otežati zavere, ali može biti dobro što su nam snage sada ravnomernije raspoređene duž granice. Da li se ta naredba primenjuje i u Britaniji?"
<BR>&nbsp;&nbsp;&nbsp;&nbsp;&nbsp;Za trenutak je zastao, osluškujući pravilno trupkanje potkovanih sandala dok je prolazio stražar, a onda se ponovo pognuo nad pismo.
<BR>&nbsp;&nbsp;&nbsp;&nbsp;&nbsp;"Ovde se govorka da su Markomani i Kvadi ponovo nemirni, i da je Domicijan morao da prekine kampanju u Daciji da bi se pobrinuo za njih. Ja bih mu savetovao da, ukoliko je moguće, sklopi savez sa kraljem Decebelusom, i da iskoristi Dačane za borbu protiv Markomana. No, imperator me još nije proizveo za svog tajnog savetnika, i ko zna šta će učiniti."
<BR>&nbsp;&nbsp;&nbsp;&nbsp;&nbsp;Nasmešio se, znajući da će Licinije razumeti šalu. Bio je nekoliko puta u blizini imperatora, pre nego što je premešten iz Druge legije u Daciji u konjički odred u Germaniji, ali sumnjao je da Domicijan zna za njegovo postojanje.
<BR>&nbsp;&nbsp;&nbsp;&nbsp;&nbsp;"Obuka mog krila konjice ide dobro. Briganti su neustrašivi jahači, i veoma im je milo što imaju komandanta koji im se obraća na njihovom jeziku. Ti nesrećnici mora da su željni doma koliko i ja. Pozdravi Juliju i decu. Cela je sad već sigurno velika devojčica, i teško je poverovati da mala Sekunda ima već više od godinu dana.
<BR>&nbsp;&nbsp;&nbsp;&nbsp;&nbsp;Britanija mi se čini kao mirni raj u poređenju sa granicama Germanije", nastavio je, "ali pretpostavljam da je to samo iluzija. Čuo sam kako jedan novi vojnik u mom odredu govori o gavranovima, i počeo sam da razmišljam o tom tajnom udruženju o kome smo slušali pre više godina..."
<BR>&nbsp;&nbsp;&nbsp;&nbsp;&nbsp;Opet je zastao, govoreći sebi da je strepnja koja ga je iznenada obuzela samo posledica kiše, ali pre nego što je stigao da se vrati pisanju neko mu je zakucao na vrata sa porukom da legat želi da ga vidi, pa je brzo navukao ogrtač i izišao iz svojih odaja, pitajući se o čemu je reč.
<BR>&nbsp;&nbsp;&nbsp;&nbsp;&nbsp;"Nove naredbe, tribune", rekao je zapovednik. "Moram reći da mi je žao što ćemo te izgubiti, jer dobro si se pokazao..."
<BR>&nbsp;&nbsp;&nbsp;&nbsp;&nbsp;"Da li je jedinica dobila premeštaj?" Gaj ga je pomalo zbunjeno gledao, jer ovakvim prekomandama obično prethode govorkanja po logoru.
<BR>&nbsp;&nbsp;&nbsp;&nbsp;&nbsp;"Samo ti, momče, što je još veća šteta. Prebačen si u osoblje britanskog guvernera. Izgleda da se tamo digla nekakva prašina, i treba im čovek tvog porekla."
<BR>&nbsp;&nbsp;&nbsp;&nbsp;&nbsp;Gavranovi! pomislio je Gaj, i pred očima mu se pojavilo Sinrikovo lice, onako kako ga je poslednji put video, puno mržnje. Odsad ću obraćati više pažnje na predosećanja. U ovom premeštaju je osećao Licinijevu ruku. Kao jedan od mnogih oficira na granici, samo uz ogromnu sreću je mogao privući pažnju nekoga ko bi mu mogao biti koristan zaštitnik. Ali ako bi uspeo da spreči pobunu...
<BR>&nbsp;&nbsp;&nbsp;&nbsp;&nbsp;Licinije je verovatno bio vrlo zadovoljan sobom što je našao načina da njegov zet vrši svoju dužnost, a da istovremeno napreduje. Samo će Gaj znati, i mariti, što je zbog toga morao da uništi čoveka koji mu je bio prijatelj. Odgovorio je nešto nepovezano svom zapovedniku, jedva je saslušao njegove reči, i vratio se u svoje odaje da se spakuje.
<BR>
<BR>&nbsp;&nbsp;&nbsp;&nbsp;&nbsp;Kako se bližila Dugodnevica, zemljom su se širili šapati o pobuni Gavranova. Eilan se nadala da će guverner zabraniti javne skupove zbog pobune, ali izgledalo je da je on umesto toga rešio da obeshrabri pobunjenike pretvarajući se da je sve u redu. No, Eilan je od izbeglica saznala da se Sinrik vratio prijateljima na severu i podigao pobunu koristeći preživele sa planine Graupius, sa preostalim Gavranovima kao zapovednicima. To je bilo sasvim lako, jer Rimljani su se prosto povukli iz pustinje koju su stvorili, ostavivši narod bez ičega za život osim mržnje.
<BR>&nbsp;&nbsp;&nbsp;&nbsp;&nbsp;Ali potom je pokušao da pobuni Brigantiju, gde je posle grubog gušenja Vanucijeve pobune usledio kakav-takav pokušaj obnavljanja provincije. Verovatno ih je izdao neki Brigant, razmišljala je Eilan, ili možda žena - jer setila se Kartimandue - pošto su zaključili da je ograničeni napredak u okovima bolji od rimljanskog mača.
<BR>&nbsp;&nbsp;&nbsp;&nbsp;&nbsp;Gavranovi su se, po jedan i dvojica, probijali na jug, puni gneva ili očajanja. Negovale su ih žene u koje je Eilan imala najviše poverenja, davale su im nova imena i odeću i slale ih dalje. Rekli su joj da je Sinrik još na severu, sa ostatkom onih koji nisu ranjeni, i da ga progone specijalni odredi legionara. Kaledonjani su nestali u svojim brdima, ali Gavranovi nisu imali klan, niti dom kuda bi mogli da pobegnu kad više ne mogu da se bore.
<BR>&nbsp;&nbsp;&nbsp;&nbsp;&nbsp;Oni koji su dolazili u Šumsku kuću bili su Sinrikovih godina, ali teškoće su od njih načinile starce. Eilan ih je gledala sa bolom, jer na nekima se, kao na Gavenu, videlo da nose u venama rimljansku krv. Po vizijama je znala da je neophodno da se stope krv plemena i krv Rima. No, Merlin nije rekao da li će se to desiti mirno ili kroz mnoge generacije u kojima će muškarci sejati svoje seme i umirati, ostavljajući žene u žalosti da nastavljaju dalje.
<BR>&nbsp;&nbsp;&nbsp;&nbsp;&nbsp;Ardanos i Lianon su, sećajući se silovanja na Moni, odabrali politiku prilagođavanja kao manje zlo; njen otac i Sinrik su izgleda smatrali da je smrt bolja od ropstva. Eilan je gledala Gavena kako raste i znala je jedino da mora zaštititi svoje dete.
<BR>&nbsp;&nbsp;&nbsp;&nbsp;&nbsp;Dani su postajali sve duži, bližila se Dugodnevica, i sveštenice iz Šumske kuće izišle na Brdo devojaka da izvedu svečanost.
<BR>
<BR>&nbsp;&nbsp;&nbsp;&nbsp;&nbsp;Eilan je čak i sa prilaznog puta ugledala sjaj velikih vatri na vrhu brda, i plamene lukove od baklji bacanih u noćno nebo. Bubnjevi su tutnjali teško i uporno, a njihov ritam se pretvorio u grmljavinu dok su se mladići sa sela takmičili ko će najviše baciti baklju. Kraljevi i vojske dolaze i odlaze, ali prava borba - Eilani se ponekad činilo da je to jedina borba koja je zaista važna - bila je ona koju muškarci vode svake godine da bi zaštitili svoja polja i odnegovali mlade useve.
<BR>&nbsp;&nbsp;&nbsp;&nbsp;&nbsp;Iz daljine se čulo mukanje stoke koja je već prošla između svetih vatri da bi stekla zaštitu; osećala je miris dima i kuvanog mesa, i oštar miris pelina i kantariona iz venca koji je nosila.
<BR>&nbsp;&nbsp;&nbsp;&nbsp;&nbsp;"Oh, vidi", rekla je Senara kraj nje. "Vidi kako visoko bacaju baklje, izgledaju kao zvezde padalice!"
<BR>&nbsp;&nbsp;&nbsp;&nbsp;&nbsp;"Neka bi usevi rasli visoko koliko baklje dopiru!" odgovorila joj je Kaileja.
<BR>&nbsp;&nbsp;&nbsp;&nbsp;&nbsp;Doneli su klupu da Eilan sedne dok ne dođe vreme za Proročanstvo; bilo joj je milo što može da se skupi tu i sluša tihe razgovore ostalih žena. Ne rastu samo usevi, pomislila je, slušajući Senaru. Uplašena osmogodišnja devojčica koja joj je predata na brigu pre pet godina postala je je devojčurak čije su duge kosti i kosa boje ćilibara nagoveštavali buduću lepotu.
<BR>&nbsp;&nbsp;&nbsp;&nbsp;&nbsp;Sa brda se začula poslednja tutnjava, a onda vatre kao da su eksplodirale kad su mladići zgrabili zapaljeno granje iz njih i potrčali nizbrdo na sve strane, da prenesu njihovu zaštitničku moć sunca u sva polja. Bubnjanje se svelo na hipnotičke otkucaje srca, i Eilan je osetila poznati drhtaj nailaska transa.
<BR>&nbsp;&nbsp;&nbsp;&nbsp;&nbsp;Još samo malo, pomislila je, a onda, šta god se izrodilo iz ove noći, biće kako bude. Po prvi put posle više godina umešala je u napitak najmoćnije biljke za trans, plašeći da se će bez toga njeni strahovi možda sprečiti Boginju da progovori. Znala je da i Ardanos strepi, mada mu se to nije videlo na licu. Izgleda kao isklesan, pomislila je, kao školjka u kojoj duh plamti, i primetila je koliko mu je potrebna pomoć drvenog žezla. Jednog dana ga više neće biti, možda i ubrzo. Mnogo puta ga je mrzela, ali poslednjih godina su došli do prećutnog sporazuma. A nije se moglo ni naslutiti ko bi ga nasledio.
<BR>&nbsp;&nbsp;&nbsp;&nbsp;&nbsp;No, sa tim strahom će se suočiti kada protekne ova noć. Procesija je krenula. Eilan je pustila da joj Kaileja pomogne da ustane i pođe uzbrdo.
<BR>&nbsp;&nbsp;&nbsp;&nbsp;&nbsp;Druidi su pevali; njihova pesma nasrastala je kroz topli vazduh.
<BR>
<BR>&nbsp;&nbsp;&nbsp;&nbsp;&nbsp;Gledajte, stiže sveštenica,
<BR>&nbsp;&nbsp;&nbsp;&nbsp;&nbsp;sa svetim biljem na čelu,
<BR>&nbsp;&nbsp;&nbsp;&nbsp;&nbsp;sa zlatnim mesecom u ruci...
<BR>
<BR>&nbsp;&nbsp;&nbsp;&nbsp;&nbsp;Čak i posle pet godina, Eilan bi se uvek iznenadila kad bi osetila prvi talas iščekivanja okupljene mase. A svakako je zaboravila mučninu i bolno grčenje svesti kad su počele da je obuzimaju droge. Suzbila je nalet panike kad se svet zavrteo oko nje. To je želela; nije znala da li iz vere ili iz kukavičluka, ali ovog puta želela je da svet nestane.
<BR>
<BR>&nbsp;&nbsp;&nbsp;&nbsp;&nbsp;Gospo od Života, poveravam ti svoj duh. Majko, budi milostiva prema svoj svojoj deci!
<BR>&nbsp;&nbsp;&nbsp;&nbsp;&nbsp;Godine vežbanja su joj dale punu kontrolu nad načinima koncentracije i disanja, čime je oslobodila duh iz tela. Biljke u napitku ubrzavale su postupak, kao da joj se glava raspada, nalik na razbijenu činiju, kako bi Drugo moglo da uđe u nju, odbacujući njenu svest u stranu kao da je list u potoku.
<BR>&nbsp;&nbsp;&nbsp;&nbsp;&nbsp;Eilan je osetila da joj sveštenice pomažu da sedne, a onda je došao neprijatan osećaj pada, iako je znala da je zapravo podižu. Duh joj je lebdeo između zemlje i neba; osetila je blagi trzaj kad su je spustili na vrhu brda, i bila je slobodna.
<BR>&nbsp;&nbsp;&nbsp;&nbsp;&nbsp;Lebdela je u zlatastoj magli, i neko vreme joj je bilo dovoljno da uživa u osećanju bezbednosti, zaštićenosti, kao da je kod kuće. Okruženoj tom smirenošću, strahovi koje je ostavila za sobom činili su joj se prolaznim, čak i glupim. No, srebrni lanac koji ju je još vezivao za telo nije je puštao da se sasvim oslobodi, i sada se, iako uz oklevanje, magla polako razišla taman toliko da je mogla da gleda i čuje kroz nju.
<BR>&nbsp;&nbsp;&nbsp;&nbsp;&nbsp;Pogledala je naniže, na hrpicu plavih ogrtača u stolici i znala je da je to njeno telo, nejasno osvetljeno ugljevljem velikih vatri sa obe strane. Sveštenici i sveštenice načinili su krug, a iza njih je bio narod; bele i plave odežde stvorile su dva velika polukruga svetlosti i senke. Masa naroda koji je došao na svečanost pritisnula je padine; unaokolo su se videle iskrice vatri oko tezgi i šatora. Iza toga su se prostirale šume i polja, kroz koja su bili prosečeni nešto svetliji putevi. Bez ikakve radoznalosti, primetila je komešanje u jednom delu mase, a malo dalje, na putu iz Deve, pravilno kretanje, i blesak metala na mesečini.
<BR>&nbsp;&nbsp;&nbsp;&nbsp;&nbsp;Druidi su prizivali Boginju, preplićući nejasne slike naroda u jednu, moćnu sliku koja je bila istovremeno i promenljiva koliko i narod koji je ponavljao dozivanje. Eilan je moć koju su prizivali videla kao kovitlac višebojnog svetla, i žalila je krhko ljudsko obličje u koje se spuštala. Sada joj je telo bilo gotovo skriveno; energija se uobličavala; ugledala je žensku priliku, veličanstvenog držanja i prelepu, mada crte lica još nisu mogle da se razaberu.
<BR>&nbsp;&nbsp;&nbsp;&nbsp;&nbsp;Eilan se primakla, pitajući se kakvo će lice Gospa nositi na ovom skupu.
<BR>&nbsp;&nbsp;&nbsp;&nbsp;&nbsp;Tog časa je komešanje u masi stiglo do središta; ugledala je blesak mačeva i začula muške glasove promukle od besa. "Velika kraljice, čuj nas! Katubodva, prizivamo te - Gospo od Gavranova, osveti naše sinove!"
<BR>&nbsp;&nbsp;&nbsp;&nbsp;&nbsp;Ardanos se okrenuo, zgrčenog lica, kako bi ih ućutkao, ali talas osećanja u tom pozivu već je obavio svoje. Kovitlac senki tamnih krila preleteo je nad krugom, a iznenadni ledeni vetar zanjihao je vatre; prilika u stolici kao da se iznenada raširila i sela potpuno uspravno, sklonivši veo.
<BR>&nbsp;&nbsp;&nbsp;&nbsp;&nbsp;"Čujem poziv, i evo me", rekla je na jeziku plemena. "Ko se to usuđuje da pozove Mene?"
<BR>&nbsp;&nbsp;&nbsp;&nbsp;&nbsp;Uplašeno mrmljanje koje se pronelo krugom pretvorilo se u potpunu tišinu kad je u središte svetlosti vatri, hramajući, ušao jedan muškarac. Eilan je prepoznala Sinrika, sa krvavim zavojem oko glave i isukanim mačem u ruci. "Majko, ja te zovem - a uvek sam te služio! Gospo od Gavranova, podigni se u gnevu!"
<BR>&nbsp;&nbsp;&nbsp;&nbsp;&nbsp;Stolica je zaškripala kad se prilika koja je u njoj sedela nagnula napred. Njeno lice i Njena kosa su pod svetlošću vatri izgledali crveni kao i Sinrikov mač. Ardanos je gledao sad jedno sad drugo, trudeći se da ih prekine; ali sila koja ih je vezivala bila je suviše snažna i nije se usuđivao da takne u nju.
<BR>&nbsp;&nbsp;&nbsp;&nbsp;&nbsp;"Stvarno si me dobro služio..." Njen glas je prekinuo tišinu. "Obezglavljena tela i odsečeni udovi bili su tvoje ponude, krv je bila žrtva koja se poliva po tlu. Jauci žena i samrtni ropci su tvoja sveta muzika; tvoje ritualne vatre lože se telima ljudskim... Pozvao si me, crveni gavrane. Šta bi hteo, sad kad sam došla?"
<BR>&nbsp;&nbsp;&nbsp;&nbsp;&nbsp;Užasno se nasmešila, i mada je bila Dugodnevica, vetar je iznenada postao leden, kao da je Katubodvina tama ubila sunce. Narod je počeo da uzmiče. Samo su Sinrik, Ardanos i sve sveštenice pomoćnice ostali na mestu.
<BR>&nbsp;&nbsp;&nbsp;&nbsp;&nbsp;"Uništi okupatore; pobij one koji obesvećuju našu zemlju! Pobedu, Gospo, eto šta tražim!"
<BR>&nbsp;&nbsp;&nbsp;&nbsp;&nbsp;"Pobedu?" Boginja bitke počela je grozno da se smeje. "Ja ne dajem pobede - ja sam vojnička nevesta; ja sam majka koja proždire; smrt je jedina pobeda koju ćeš naći u mojim rukama!" Podigla je ruke i nabori ogrtača su zalepršali kao crna krila. Sada je i Sinrik ustuknuo.
<BR>&nbsp;&nbsp;&nbsp;&nbsp;&nbsp;"Ali naša borba je pravedna..." zamucao je.
<BR>&nbsp;&nbsp;&nbsp;&nbsp;&nbsp;"Pravda! Ima li ikada pravde u ratovima koje vode ljudi? Sve što Rimljani čine vama, ljudi vaše krvi činili su jedni drugima, i narodima koji su pre njih bili u ovoj zemlji! Vaša krv hrani zemlju kad god umirete, u slami ili na bojištu - Meni je to sasvim svejedno!"
<BR>&nbsp;&nbsp;&nbsp;&nbsp;&nbsp;Sinrik je zaprepašćeno odmahivao glavom. "Ali ja sam se borio za svoj narod. Barem mi reci da će i naši neprijatelji jednog dana patiti..."
<BR>&nbsp;&nbsp;&nbsp;&nbsp;&nbsp;Boginja se nagnula napred, zagledana u njega, a on nije mogao da skloni pogled. "Vidim..." šapnula je ona. "Sa blistavih ramena boga poleteli su gavranovi - više ga neće savetovati. Umesto toga primio je orla. On će postati orao, izdajnik i izdan, patiće u granju hrasta dok ne postane ponovo bog...
<BR>&nbsp;&nbsp;&nbsp;&nbsp;&nbsp;Vidim orla kako uzleće pred belim konjem koji galopira preko mora. Sada se orao udružio sa crvenim zmajem, i zajedno se bore protiv pastuva, i pastuv se bori sa zmajevima sa severa i lavovima sa juga... Vidim kako jedna životinja ubija drugu i kako se podiže da umesto nje brani zemlju. Krv svih njih natapaće zemlju, i krv svih njih će se stopiti, sve dok niko ne bude znao ko mu je neprijatelj..."
<BR>&nbsp;&nbsp;&nbsp;&nbsp;&nbsp;Kada je završila, u krugu je vladala tišina, kao da narod nije znao treba li da se nada ili da strahuje. Odnekud izdaleka dopiralo je mukanje stoke, i zvuk nalik na bubnjanje, mada su muzičari mirovali.
<BR>&nbsp;&nbsp;&nbsp;&nbsp;&nbsp;"Reci nam, Gospo..." Sinrik se zagrcnuo dok je pokušavao da izgovori pitanje. "Reci nam šta da radimo..."
<BR>&nbsp;&nbsp;&nbsp;&nbsp;&nbsp;Gospa se zavalila u sedištu, i njen smeh je ovoga puta bio tih i veseo.
<BR>&nbsp;&nbsp;&nbsp;&nbsp;&nbsp;"Bežite", tiho je rekla. "Bežite odmah, jer neprijatelj vam je za petama." Podigla je glavu i pogledala uokolo po krugu. "Svi vi, idite brzo i tiho, i živećete... neko vreme."
<BR>&nbsp;&nbsp;&nbsp;&nbsp;&nbsp;Deo naroda je počeo da se udaljava od vatri, ali ostali su ostali piljeći kao da su začarani.
<BR>&nbsp;&nbsp;&nbsp;&nbsp;&nbsp;"Idite!" Podigla je ruke, i crna krila su prešla preko kruga. Poterani strahom, ljudi su počeli da se guraju sa susedima kao prvi kamičci u lavini kamenja. "Sinriče sine Junijev, beži", iznenada je vrisnula. "Beži, jer dolaze Orlovi!"
<BR>&nbsp;&nbsp;&nbsp;&nbsp;&nbsp;Dok je narod bežao, daleko bubnjanje pretvorilo se u pravu tutnjavu juriša rimljanske konjice.
<BR>
<BR>&nbsp;&nbsp;&nbsp;&nbsp;&nbsp;Gaj je pustio da ga ponese zanos juriša, želeći da se stopi sa pokretima konja pod sobom, i jahača oko sebe, sa uzbrdicom, sa prilikama koje su bežale, muškarci i žene, i sa blistanjem plamena. Pokušao je da odbaci sećanja koja su mu ometala opažanje, ali stalno je video pun mesec i plesače, Sinrika kako drži Diedu za ruku, i Eilanino rumeno lice osvetljeno vatrama Beltana.
<BR>&nbsp;&nbsp;&nbsp;&nbsp;&nbsp;Prednja jabuka sedla mu je žuljala butine kad je padina postala strmija; čvrće je stegao kolena i odvagnuo u ruci koplje i štit, tražeći u masi begunaca naoružane ljude. Naređenja su bila jasna - izbeći ubijanje miroljubivog stanovništva, ali sprečiti pobunjenike među njima da pobegnu. Legat nije objasnio kako to da se izvede u mraku i opštoj zbrci.
<BR>&nbsp;&nbsp;&nbsp;&nbsp;&nbsp;Još proklinjući sudbinu što ga je opet poslala na Sinrika i njegove Gavranove, Gaj je ugledao odsjaj metala i bledo lice zgrčeno od straha ili besa. Deset godina vojničke obuke pokrenulo mu je ruku bez razmišljanja. Osetio je trzaj i udar kad je koplje probilo meso i opet se oslobodilo, i lice je nestalo.
<BR>&nbsp;&nbsp;&nbsp;&nbsp;&nbsp;Juriš se usporavao; stigli su do zaravnjenog vrha i uvideli da je gotovo pust, mada su ljudi hitali na sve strane odatle. Kratka naredba optionu, i jahači su se rasuli u poteri. Njegov konj se upola propeo kad je neka prilika u belom počela divlje da maše rukama, vičući nešto o svetom tlu. Gaj je podbo životinju i poterao je brzim kasom po ivici zaravni, tražeći Sinrika, a onda je začuo udar metala o metal na drugoj strani malog uvišenja u središtu, pa je pošao tamo.
<BR>&nbsp;&nbsp;&nbsp;&nbsp;&nbsp;Njegov konj se naglo propeo i užasnuto zanjištao kad se oko njega uskovitlalo krilo senke, i neko je vrisnuo. Nije čuo strah, nego bes i gnev; taj krik je sadržao sav užas, strah i bes svih bojnih polja sveta; krik koji pretvara utrobu u vodu i protresa kosti. Svaka životinja koja ga čuje za trenutak poludi, a svaki čovek oseti da mu se duh zgrčio od straha. Gaj je ispustio uzde i koplje i ščepao konja za grivu dok se svet oko njega kovitlao. Lice Gneva lebdelo je pred njim, osvetljeno rasutim pramenovima blistave kose.
<BR>&nbsp;&nbsp;&nbsp;&nbsp;&nbsp;Konj je jurnuo dalje i našli su se na svetlu vatri; vojnici su svuda unaokolo ukočeno stajali, kao da su začarani. Potom se konj nesigurno zaustavio i svi su se ponovo pokrenuli, ali u svim pogledima je i dalje video užas. Duboko je udahnuo, shvativši da su izgubili prednost iznenađenja, i osvrnuo se.
<BR>&nbsp;&nbsp;&nbsp;&nbsp;&nbsp;Nekoliko druida je pridržavalo čoveka u belom; zapanjeno je shvatio da je to sigurno Ardanos. Izgledao je vrlo star. Sveštenice u plavoj odeždi podizale su iz stolice na vrhu brda nešto što je ličilo na zavežljaj plave odeće. Kad mu je borbenost iščilela, Gaja je obuzeo ogroman umor.
<BR>&nbsp;&nbsp;&nbsp;&nbsp;&nbsp;Kraj njega se pojavio option. "Rasuli su se, zapovedniče."
<BR>&nbsp;&nbsp;&nbsp;&nbsp;&nbsp;Gaj je klimnuo. "Ali nisu mogli da stignu daleko. Pošalji ljude da pročešljaju čitav kraj. Neka se po povratku jave meni, ovde."
<BR>&nbsp;&nbsp;&nbsp;&nbsp;&nbsp;Nespretno je prebacio nogu preko konjskog vrata, skliznuo na zemlju i pošao napred, a konj ga je pratio. Kad se približio, Ardanos se promeškoljio i molećivo ga pogledao.
<BR>&nbsp;&nbsp;&nbsp;&nbsp;&nbsp;"Nije to bilo moje delo", mrmljao je. "Prizivali smo Boginju - a onda se Sinrik prosto stvorio tu!"
<BR>&nbsp;&nbsp;&nbsp;&nbsp;&nbsp;Gaj je klimnuo. Dovoljno je poznavao politiku Vrhovnog druida da bi mu verovao. Ona žena koja je vrisnula i time ih paralisala dala je pobunjenicima dodatni trenutak potreban da se stope sa masom. Nastavio je ka grupi žena. Ko zna zašto, nije se iznenadio kad se Kaileja okrenula i prkosno ga pogledala, ali on je hteo da vidi ženu koja je ležala na tlu.
<BR>&nbsp;&nbsp;&nbsp;&nbsp;&nbsp;Načinio je još jedan korak i našao se zagledan u ženino lice; belo, besvesno, prepoznatljivo samo u najgrubljim crtama kao Gnev koji mu se prikazao. A ipak, bio je mučno siguran da je to Ona, i da je u isto vreme i Eilan.
</P></TD></TR></TABLE>
<P class="next">
<A HREF=p27.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
