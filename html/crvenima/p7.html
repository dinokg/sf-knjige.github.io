<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5.
<P>&nbsp;&nbsp;&nbsp;&nbsp;&nbsp;Delta ve. Ve kao brzina, delta kao promena. U svemiru je to mera promene brzine potrebna da se stigne sa jednog mesta na drugo - dakle, mera energije potrebne da se to uradi.
<BR>&nbsp;&nbsp;&nbsp;&nbsp;&nbsp;Sve se već kreće. Ali da bi se nešto podiglo sa Zemljine površine (u pokretu) na orbitu oko nje, potrebna je minimalna delta ve od deset kilometara u sekundi; da bi se napustila orbita oko Zemlje i stiglo do Marsa potrebna je minimalna delta ve od 3,6 kilometara u sekundi; da bi se ušlo na orbitu oko Marsa i sletelo na planetu potrebna je delta ve od oko kilometar u sekundi. Najteže je odvajanje od Zemlje, jer je tu posredi najdublji gravitacioni bunar. Uspon uz tu strmu krivu prostorvremena zahteva strahovitu silu, da se izmeni smer ogromne inercije.
<BR>&nbsp;&nbsp;&nbsp;&nbsp;&nbsp;I istorija poseduje inerciju. Unutar četiri dimenzije prostorvremena, čestice (ili događaji) poseduju usmerenost; pokušavajući da ovo razreše, matematičari vuku ono što nazivaju 'linijama sveta' na svojim grafikonima. U stvarima ljudi, pojedinačne linije sveta čine debelo zamršeno klupko, izvijajući se iz tame praistorije i protežući se kroz vreme: kabl veličine same Zemlje, ovijen oko sunca u dugačkoj spiralnoj putanji. Taj kabl zamršenih linija sveta je istorija. Ako znate gde je bila, jasno vam je kuda ide - stvar obične ekstrapolacije. Jer kakvo bi delta ve bilo potrebno da se pobegne istoriji, da se pobegne tako silnoj inerciji i ureže nova putanja?
<BR>&nbsp;&nbsp;&nbsp;&nbsp;&nbsp;Najteže je odvajanje od Zemlje.
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
