<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>16.
<P>&nbsp;&nbsp;&nbsp;&nbsp;&nbsp;Laboratorija je tiho brujala. Stolovi, ploče i klupe bili su pretrpani, beli zidovi prekriveni grafikonima, posterima i isečcima, i sve je jedva primetno vibriralo pod blistavim veštačkim osvetljenjem. Bilo je kao u bilo kojoj drugoj laboratoriji ma gde drugde: koliko čisto, toliko i u neredu. Prozor u uglu prostorije bio je crn i odražavao je unutrašnjost; napolju je bila noć. Zgrada je bila gotovo pusta.
<BR>&nbsp;&nbsp;&nbsp;&nbsp;&nbsp;Ali za jednim stolom stajala su dva čoveka u laboratorijskim mantilima, pognuta nad kompjuterskim ekranom. Niži od dvojice kucao je kažiprstom po tastaturi ispod ekrana, i slika na njemu se menjala. Zeleni zapušači na crnom polju, koji su se migoljili, tako da su izgledali sasvim trodimenziono, kao da je ekran kutija. Slika sa elektronskog mikroskopa; polje je bilo širine svega nekoliko mikrona.
<BR>&nbsp;&nbsp;&nbsp;&nbsp;&nbsp;"Vidiš, to je plazmidno obnavljanje genetskog niza", reče onaj naučnik nižeg rasta. "Identifikovani su prekidi u originalnim nizovima. Nizovi za zamenu su sintetizovani, i kada budu uneseni u ćeliju, prekidi će biti mesta spajanja, i zamene će se vezati za prvobitni materijal."
<BR>&nbsp;&nbsp;&nbsp;&nbsp;&nbsp;"Kako ih unosite, transformacijom? Elektroporacijom?"
<BR>&nbsp;&nbsp;&nbsp;&nbsp;&nbsp;"Transformacijom. Obrađene ćelije se injektuju zajedno sa izmenama, a obnovljenje ćelije vrše konjugalni transfer."
<BR>&nbsp;&nbsp;&nbsp;&nbsp;&nbsp;"In vivo?"
<BR>&nbsp;&nbsp;&nbsp;&nbsp;&nbsp;"In vivo."
<BR>&nbsp;&nbsp;&nbsp;&nbsp;&nbsp;Otegnut zvižduk. "Znači da možete da obnovite bilo šta? Grešku u deobi ćelije?"
<BR>&nbsp;&nbsp;&nbsp;&nbsp;&nbsp;Tako je."
<BR>&nbsp;&nbsp;&nbsp;&nbsp;&nbsp;Njih dvojica zurila su u čepove na ekranu, uzgibane poput novih izdanaka loze na vetru.
<BR>&nbsp;&nbsp;&nbsp;&nbsp;&nbsp;"Imaš dokaz?"
<BR>&nbsp;&nbsp;&nbsp;&nbsp;&nbsp;"Vlad ti je pokazao one miševe u susednoj sobi?"
<BR>&nbsp;&nbsp;&nbsp;&nbsp;&nbsp;"Aha."
<BR>&nbsp;&nbsp;&nbsp;&nbsp;&nbsp;"Ti miševi su stari petnaest godina."
<BR>&nbsp;&nbsp;&nbsp;&nbsp;&nbsp;Još jedan zvižduk.
<BR>&nbsp;&nbsp;&nbsp;&nbsp;&nbsp;Prešli su u sobu sa miševima, mrmljajući nešto jedan drugom kroz brujanje mašinerije. Visoki se radoznalo zagleda u kavez, gde su loptice krzna disale pod strugotinom. Kada su pošli napolje, isključili su svetlo u obe prostorije. Treperenje ekrana elektronskog mikroskopa obasjavalo je prvu laboratoriju, oblivajući je zelenim tonovima. Naučnici priđoše prozoru, tiho razgovarajući. Pogledaše napolje. Nebo je bilo purpurno uoči novog dana; zvezde su se gasile. Tamo, na obzorju, dizalo se crno, masivno obličje, ravnovrha gromada džinovskog vulkana. Olimpus Mons, najviša planina u Sunčevom sistemu.
<BR>&nbsp;&nbsp;&nbsp;&nbsp;&nbsp;Visoki naučnik odmahnu glavom. "Znaš, ovo menja sve."
<BR>&nbsp;&nbsp;&nbsp;&nbsp;&nbsp;"Znam."
</P></TD></TR></TABLE>
<P class="next">
<A HREF=p22.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
