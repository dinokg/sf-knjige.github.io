<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5.
<P>&nbsp;&nbsp;&nbsp;&nbsp;&nbsp;Kapetan Kilin se pre dve godine trgao kada je ugledao uništenu, smeđu površinu svoje rodne planete, Snegobara, sa koje je 'Argo' uzleteo.
<BR>&nbsp;&nbsp;&nbsp;&nbsp;&nbsp;Sada je sa olakšanjem posmatrao svetlucavu sliku pred sobom koja nije nimalo ličila na onu izmoždenu ljušturu. Oko polova su se na sivim ledenim kapama videle plavičaste mrlje koje su se širile ka ekvatoru. Ali to je shvatio tek posle onog najbitnijeg:
<BR>&nbsp;&nbsp;&nbsp;&nbsp;&nbsp;"Pogrešne boje", rekao je, zapanjen.
<BR>&nbsp;&nbsp;&nbsp;&nbsp;&nbsp;Šibo je odmahnula glavom. "Ne sve. Led je taman, dabre. Ali sredina je zelena, šumovita - vidiš velika jezera?"
<BR>&nbsp;&nbsp;&nbsp;&nbsp;&nbsp;"Beli prostori između izgledaju mrtvi."
<BR>&nbsp;&nbsp;&nbsp;&nbsp;&nbsp;"Nema mnogo bilja", složila se Šibo.
<BR>&nbsp;&nbsp;&nbsp;&nbsp;&nbsp;"Šta je moglo da izazove...?" Kilin se mrštio, shvatajući da mu nedostaje znanje o planetarnoj evoluciji, povrh svega ostalog.
<BR>&nbsp;&nbsp;&nbsp;&nbsp;&nbsp;"Možda zbog oblaka?" upitala se Šibo. "Prašina ubija biljke, prlja led, postaje siv."
<BR>&nbsp;&nbsp;&nbsp;&nbsp;&nbsp;Kilin je osetio da ne bi bilo mudro pokazati dubinu svog neznanja pred Cermom, koji je ostao unutra.
<BR>&nbsp;&nbsp;&nbsp;&nbsp;&nbsp;"Može biti. Prašine je stvarno puno. Zato se i približavamo pod oštrim uglom." Kilin se zagledao u osvetljeni srp planete, tragajući za znacima postojanja ljudi. Noćna strana bila je potpuno tamna, ali i da su se videla svetla, mogla su isto tako pripadati gradovima maški.
<BR>&nbsp;&nbsp;&nbsp;&nbsp;&nbsp;"Kapetane", bojažljivo je počeo Cermo, "ne razumem..."
<BR>&nbsp;&nbsp;&nbsp;&nbsp;&nbsp;U normalnim okolnostima nije dobro objašnjavati podređenima zašto donosiš neku odluku, to mu je Aspekt Ling često govorio. Ali bilo je dobro učiti ih; predstojeći dani biće puni opasnosti, i ako Kilin strada, njegov naslednik će morati da zna mnogo toga.
<BR>&nbsp;&nbsp;&nbsp;&nbsp;&nbsp;"One male crne mrlje - vidiš?" pokazao mu je dok je uvećanje na ekranu raslo, tako da se sada nazirao i vreli disk matične zvezde. Iza nje su prostrani, trakasti srpovi dve srebrnaste gasovite planete visili na svetlucavom tkanju molekularnih oblaka. Sitne mrlje kvarile su sliku, iskre koje su nastajale i nestajale svakog dana.
<BR>&nbsp;&nbsp;&nbsp;&nbsp;&nbsp;"Ova zvezda pocepala je oblak u prolazu. U nivou planeta ima dosta ovakvih krhotina."
<BR>&nbsp;&nbsp;&nbsp;&nbsp;&nbsp;Kilin je zastao. Bilo mu je lako da razume trodimenzionalnu geometriju na simulacijama koje su mu pokazivali Aspekti, ali sada je bilo teško snaći se u dvodimenzionalnom prikazu.
<BR>&nbsp;&nbsp;&nbsp;&nbsp;&nbsp;"Zato sam odabrao oštar ugao", rekao je, "kako bih prošao što brže kroz tu ravan. Tako nećemo naleteti na manje oblake koje možda nismo videli. 'Argo' ne bi izdržao ako bi ga koji od njih zaslepio."
<BR>&nbsp;&nbsp;&nbsp;&nbsp;&nbsp;Sa ljubavlju je gledao kako Šibin spoljašnji kostur bruji dok njene šake prelaze preko kontrolnih ploča. Polikarbonska mreža pravila je glatke, čvrste pokrete. Kilin je utoliko više uživao u sporom obrtanju 'Arga' što je Šibo mehaničku pomoć koristila samo za vrlo brze i precizne pokrete. Pod teškom gravitacijom Snegobara morala je da je koristi stalno samo da bi se održala. Genetski poremećaj joj je dao samo normalnu ljudsku snagu, što je bilo mnogo manje od Porodičnog nivoa.
<BR>&nbsp;&nbsp;&nbsp;&nbsp;&nbsp;Ipak, već sam pogled na nju naterao ga je da se nasmeši. Dan mu je istog časa postao lep.
<BR>&nbsp;&nbsp;&nbsp;&nbsp;&nbsp;Prizivala je na ekran potpuno različite slike planetnog sistema, obojene drečavo crveno, tamno zlatno, hladno plavo. Kilin je znao da je to zbog različitih spektara, ali nije znao kako. Videle su se sitne tačkice u orbiti između planeta - sitne čvornovate nakupine kakve su se javljale svuda oko zvezda u Središtu Galaksije. Ove je privukla Abrahamova Zvezda i sada su nemilosrdno zasipale njene planete.
<BR>&nbsp;&nbsp;&nbsp;&nbsp;&nbsp;"Kladim se da je nebo tamo dole puno ovoga", zamišljeno je rekla Šibo. Prizvala je svetlucavo narandžastu sliku koja je jasno pokazala pet repova kometa. Sve su ležale iznad ili ispod ravni planetnih orbita, blještavi mlazevi upereni ka unutra kao prsti što optužuju.
<BR>&nbsp;&nbsp;&nbsp;&nbsp;&nbsp;Kilin ju je shvatio. "Svejedno", rekao je sa lažnom uverenošću, "ne verujem da je prašina mogla da uništi život. Ova planeta je i ranije nailazila na prašinu. Vidi se da su šume opstale. I dalje će moći da nam pruži zaklon."
<BR>&nbsp;&nbsp;&nbsp;&nbsp;&nbsp;Šibo ga je sumnjičavo pogledala. Ponekad mu je pružala ovakve nagoveštaje, pomažući mu da uoči probleme pre nego što bi se zaista pojavili. U laganom stvaranju posade od velike je pomoći, pomislio je Kilin, ako se Kapetan i prvi oficir vole. Odupro se želji da se nasmeši, jer bio je siguran da bi mu Cermo pogodio misli.
<BR>&nbsp;&nbsp;&nbsp;&nbsp;&nbsp;"Vide li se meseci?" mirno je upitao.
<BR>&nbsp;&nbsp;&nbsp;&nbsp;&nbsp;"Za sada ne", odgovorila je Šibo. "Ali ima nešto drugo..."
<BR>&nbsp;&nbsp;&nbsp;&nbsp;&nbsp;Njene vitke šake preletale su preko kontrola, pozivajući funkcije koje Kilin nije mogao ni da prati. U daljini se pojavio grumen bronzane boje.
<BR>&nbsp;&nbsp;&nbsp;&nbsp;&nbsp;"Postaja", odgovorila je na neizgovoreno pitanje.
<BR>&nbsp;&nbsp;&nbsp;&nbsp;&nbsp;Cermo je zinuo. "Svećnjak...?"
<BR>&nbsp;&nbsp;&nbsp;&nbsp;&nbsp;"Ne vidi se dovoljno dobro. Mogao bi biti."
<BR>&nbsp;&nbsp;&nbsp;&nbsp;&nbsp;"Možemo li da vidimo bolje?" upitao je Kilin. "Ako budemo čekali da se približimo, moglo bi da bude opasno."
<BR>&nbsp;&nbsp;&nbsp;&nbsp;&nbsp;Šibo se zamislila i pritisnula nekoliko dugmadi. "Ne, ovako ne možemo. Ali postoji još jedan sistem za fokusiranje. Treba ga ručno montirati spolja."
<BR>&nbsp;&nbsp;&nbsp;&nbsp;&nbsp;"Uradi tako", naredio je Kilin. "Ko je na dužnosti pod odelom?" upitao je Cerma.
<BR>&nbsp;&nbsp;&nbsp;&nbsp;&nbsp;"Besen", rekao je Cermo. "Ali ona je mlada. Mogao bih..."
<BR>&nbsp;&nbsp;&nbsp;&nbsp;&nbsp;"Koristi posadu po rasporedu. Besen je brza i pametna."
<BR>&nbsp;&nbsp;&nbsp;&nbsp;&nbsp;"Da, Kapetane, ali..."
<BR>&nbsp;&nbsp;&nbsp;&nbsp;&nbsp;"Nikada ništa neće naučiti ako se ne budu suočavali sa problemima." Kilin se sećao kako je njegov otac rekao isto to, odbijajući da zaštiti Kilina od teških poslova dok je bio dečak.
<BR>&nbsp;&nbsp;&nbsp;&nbsp;&nbsp;Zagledao se u bronzanu tačkicu, a onda je zatražio od Šibo da vrati normalno osvetljenje. Pod bojama ljudskog spektra postaja je svetlucala toplo kao dragulj, ali ni pod najvećim uvećanjem nije mogla da se razabere struktura.
<BR>&nbsp;&nbsp;&nbsp;&nbsp;&nbsp;Sasvim je moguće da je to ljudsko delo. Kilin je osetio nalet uzbuđenja. Možda je to zaista drevni Svećnjak, legendarno delo kristalnog savršenstva.
<BR>&nbsp;&nbsp;&nbsp;&nbsp;&nbsp;Jednom je kroz teleskop, sa Snegobara, video jedan, toliko dalek da se detalji nisu razabirali. Video je samo svetlucavo postojanje, obećanje lepote izvan domašaja. Mogućnost da nađu nešto načinjeno ljudskom rukom, ovde na uskomešanom tamnom nebu, bila je dovoljna da Kilin opet oseti duboko poštovanje i divljenje prema drevnim majstorima koji su načinili 'Argo' i još starije Svećnjake. Pomisao da bi mogao da vidi jedan izbliza - nagna ga da se nagne ka ekranu, kao da želi da ga natera da mu pruži odgovore.
<BR>&nbsp;&nbsp;&nbsp;&nbsp;&nbsp;Stigla je Besen, mlada žena čvrstog pogleda i mekih, senzualnih usana. Držala se kao pravi član posade i stala mirno čim je ušla. "Kapetane, ja..."
<BR>&nbsp;&nbsp;&nbsp;&nbsp;&nbsp;Kilinov sin, Tobi, upao je kroz vrata pre nego što je stigla da završi. Bio je raskalašan, za čitavu glavu viši od Besen, i sav zadihan. "Ja... čuo sam da treba raditi spolja na koritu."
<BR>&nbsp;&nbsp;&nbsp;&nbsp;&nbsp;Kilin je zatreptao. Sin mu je bio rumen od uzbuđenja, oči su mu poigravale. Ali Kapetan ne sme da dozvoli takvo ponašanje.
<BR>&nbsp;&nbsp;&nbsp;&nbsp;&nbsp;"Desetaru! Nisi pozvan ovamo. Sad..."
<BR>&nbsp;&nbsp;&nbsp;&nbsp;&nbsp;"Čuo sam poziv za Besen. Pusti mene..."
<BR>&nbsp;&nbsp;&nbsp;&nbsp;&nbsp;"Stani mirno i umukni!"
<BR>&nbsp;&nbsp;&nbsp;&nbsp;&nbsp;"Tata, samo sam hteo..."
<BR>&nbsp;&nbsp;&nbsp;&nbsp;&nbsp;"Stani mirno i ne landaraj jezikom. Ti si član posade, a ne moj sin - jasno?"
<BR>&nbsp;&nbsp;&nbsp;&nbsp;&nbsp;"Ja... da... samo..."
<BR>&nbsp;&nbsp;&nbsp;&nbsp;&nbsp;"Stani na prste", odlučno je naredio Kilin. Zabacio je ruke na leđa i isturio bradu na nedisciplinovanog mladića u koga se pretvorio njegov sinčić.
<BR>&nbsp;&nbsp;&nbsp;&nbsp;&nbsp;"Š-šta?"
<BR>&nbsp;&nbsp;&nbsp;&nbsp;&nbsp;"Jesi li gluv? Stajaćeš na prstima dok ne završim sa izdavanjem naređenja desetaru Besen. Onda ćemo naći odgovarajuću kaznu za tebe."
<BR>&nbsp;&nbsp;&nbsp;&nbsp;&nbsp;Tobi je zažmirkao, zaustio da odgovori, a onda se ipak predomislio. Progutao je knedlu i stao na prste, sa opuštenim rukama.
<BR>&nbsp;&nbsp;&nbsp;&nbsp;&nbsp;"A sada", polako je rekao Kilin Beseni, koja je sve vreme ostala u stavu mirno, gledajući pravo pred sebe - mada joj je na pominjanje landaranja jezikom preko lica preleteo brz osmeh. "Verujem da poručnik Šibo ima za tebe zadatak. Izvrši ga što brže možeš."
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
