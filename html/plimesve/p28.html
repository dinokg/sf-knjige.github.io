<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3.
<P>&nbsp;&nbsp;&nbsp;&nbsp;&nbsp;Kilin je padao.
<BR>&nbsp;&nbsp;&nbsp;&nbsp;&nbsp;Bile su mu potrebne godine da se potpuno navikne na osećanje slobodnog pada, a to je bilo izvan 'Arga', u nemom prostranstvu otvoreng svemira. Tada je mogao da ubedi svoje reflekse kako je to neka vrsta letenja, lakog i plutajućeg, bez obaziranja na surove zakone gravitacije.
<BR>&nbsp;&nbsp;&nbsp;&nbsp;&nbsp;Ali ovde... Ovde je padao naniže između prošaranih i blistavih zidova koji su hujali kraj njega vrtoglavom brzinom. Osećao je srebrnastu ivicu Novog Bišopa kako mu juri u susret, dok se planeta izravnavala u ravnicu. Naborane planine su rasle, svakog trenutka pojedinosti su postajale sve vidljivije. Kroz prozirni sjaj zakovitlane kosmičke strune gledao je kako planeta raste.
<BR>&nbsp;&nbsp;&nbsp;&nbsp;&nbsp;U polarnoj oblasti još su se razabirale beličaste pruge, sneg od onoga što je nekada bilo ledena kapa. Zemlja je izgledala gola, siva i pusta, kao da je tek nedavno otkrivena. Pružala se u daljinu, ispunjavajući polovinu neba oko blistavih, prozirnih zidova obruč-cevi. Po pustolini su tekle nove reke što su se izlivale iz udubljenja. Video je grubo prosečene puteve, široke pruge stvrdnutog blata.
<BR>&nbsp;&nbsp;&nbsp;&nbsp;&nbsp;Zemlja je hitala ka njemu, kao ogromna šaka koja poseže, i nagonski se trgao. Jurio je ka velikom brdu...
<BR>&nbsp;&nbsp;&nbsp;&nbsp;&nbsp;...spremio se za udar...
<BR>&nbsp;&nbsp;&nbsp;&nbsp;&nbsp;...i nije osetio ništa.
<BR>&nbsp;&nbsp;&nbsp;&nbsp;&nbsp;Sledećeg trenutka uleteo je u tamno zlatni svet, potpuno sam.
<BR>&nbsp;&nbsp;&nbsp;&nbsp;&nbsp;Blistavi zidovi ispuštali su nešto svetlosti, ali nije video ništa kroz njih. Daleko dole, između čizama, videla se blistava žuta tačka. Začuo je Arturov glas:
<BR>&nbsp;&nbsp;&nbsp;&nbsp;&nbsp;Raspravljao sam sa Grej. Ona, na žalost, ne zna o ovome ništa više od mene. Možemo samo da učeno nagađamo. Ova cev je potpuno prazna, nema čak ni vazduha. Sada se nalazimo unutar planete. Procenjujem da nam brzina iznosi oko 934 metra u sekundi.
<BR>&nbsp;&nbsp;&nbsp;&nbsp;&nbsp;Tamni pegavi oblici jurili su kraj njega i nečujno nestajali iza zidova. "Kuda smo se uputili?"
<BR>&nbsp;&nbsp;&nbsp;&nbsp;&nbsp;Ako su tuđinski kiborzi konstruisali ovo čudesno sredstvo za bušenje planete sa preciznošću kakvu bih očekivao od njih, pretpostavljam da ćemo proći kroz čitavo središte i izaći sa druge strane.
<BR>&nbsp;&nbsp;&nbsp;&nbsp;&nbsp;"Šta je kiborg?" upitao je Kilin, kako bi usmerio misli. Začuo je dalek odgovor Aspekta Grej:
<BR>&nbsp;&nbsp;&nbsp;&nbsp;&nbsp;Polu-organska bića... polu mašine... ne mogu da utvrdim... tačan odnos... na osnovu tako kratkog posmatranja... istorijski zapisi... govore o takvoj rasi... u samom početku... Velikih Vremena...
<BR>&nbsp;&nbsp;&nbsp;&nbsp;&nbsp;"Preskoči to! Kako da iziđem?"
<BR>&nbsp;&nbsp;&nbsp;&nbsp;&nbsp;Odgovorio mu je Artur:
<BR>&nbsp;&nbsp;&nbsp;&nbsp;&nbsp;Nikako. Smeštanjem kosmičke strune u neposrednu blizinu planetne ose, kiborzi su osigurali da u cevi nema obrtanja. Na materiju koja navire iz jezgra - ili upada spolja, kao mi - ne utiče nikakvo strujanje, tako da ne dodiruje zidove. Osim toga, što sistem čini jedinstvenim, nema ni Koriolisovih sila koje bi nas skrenule.
<BR>&nbsp;&nbsp;&nbsp;&nbsp;&nbsp;Kilin nije mogao da prati tehničke izraze, ali shvatio je da su vesti sve odreda loše.
<BR>&nbsp;&nbsp;&nbsp;&nbsp;&nbsp;Uprkos blistanju zidova, postajalo je sve mračnije.
<BR>&nbsp;&nbsp;&nbsp;&nbsp;&nbsp;Pokušavao je da savlada narastajuću paniku. Deo straha poticao je od proste činjenice da pada sve većom i većom brzinom, i čist životinjski užas pretio je da ga proguta. Borio se protiv toga kao čovek koji balansira na tamnom talasu što se penje sve više. Gubio je dah. Primorao je grlo da se otvori i pluća da prekinu grčevito trzanje.
<BR>&nbsp;&nbsp;&nbsp;&nbsp;&nbsp;Kraj njega su i dalje jurili zrnasti, nejasni oblici. To su bile različite stene, osvetljene tankom skramom rotirajućeg obruča.
<BR>&nbsp;&nbsp;&nbsp;&nbsp;&nbsp;Žuti sjaj u dubini narastao je do diska. Sada je kroz čula osećao do kostiju dubok bas vuuumm-vuuumm-vuuumm-vuuumm od obrtanja magnetnih polja.
<BR>&nbsp;&nbsp;&nbsp;&nbsp;&nbsp;"Možda... možda bih mogao da dosegnem zidove. Postoji li ikakav način da usporim?"
<BR>&nbsp;&nbsp;&nbsp;&nbsp;&nbsp;Osetio je Arturov oštar, prodoran smeh. U levom oku ugledao je krug. Narastao je u sferu - planetu - sa crvenom linijom povučenom duž ose rotacije. Mala plava tačka kretala se ka unutra u gornjem delu ose, tik ispod površine.
<BR>&nbsp;&nbsp;&nbsp;&nbsp;&nbsp;Sada smo dostigli brzinu od 1.468 metara u sekundi. Materijal od koga je načinjen obruč, seti se, veoma je gust - mnogo miliona tona po kilometru. A sve je sabijeno u nit širine jedva jednog atoma, što se sve zajedno okreće ogromnom brzinom. Ako bi dodirnuo tu materiju pri ovoj brzini, ruka bi ti isparila.
<BR>
<BR>&nbsp;&nbsp;&nbsp;&nbsp;&nbsp;Kilin je brzo, grčevito disao. "Šta ako su ubacili ovamo metal iz jezgra, pa naiđemo na njega?"
<BR>&nbsp;&nbsp;&nbsp;&nbsp;&nbsp;Verujem da tu mogućnost ne treba da ti analiziram.
<BR>&nbsp;&nbsp;&nbsp;&nbsp;&nbsp;"I meni se čini."
<BR>&nbsp;&nbsp;&nbsp;&nbsp;&nbsp;Kilin je tragao za nekakvom idejom, nekom nejasnom nadom. Zidovi su sada bili gotovo crni, jer je stena s druge strane na neki način upijala zračenje obruća. Kraj njega su promicali narandžasto-smeđi klinovi - lava zarobljena u podzemnim šupljinama, ogromni okeani živog, usijanog kamena.
<BR>&nbsp;&nbsp;&nbsp;&nbsp;&nbsp;Rekao bih da obruč-cev povremeno ostaje prazna. Kiborzi sada možda vrše neke sitnije opravke. Ili samo prave pauzu da bi ekipe u orbiti mogle da obrade prvi turnus isporučenog metala. U svakom slučaju, ako pretpostavimo da nas onaj kiborg nije ubacio samo da bi video kako ćemo sagoreti u dodiru sa usijanim gvožđem, čeka nas drugačija sudbina.
<BR>
<BR>&nbsp;&nbsp;&nbsp;&nbsp;&nbsp;Kilin je pokušavao da se smiri i usmeri na Arturove reči. Dok je padao, zidovi kao da su se prbiližavali, cev pod njim se sužavala. Držao se uspravno i ukočeno, sa rukama uz bokove, nogama naniže ka žutom disku u dubini koji je neprekidno rastao. Žmirkao je da odagna znoj i pokušavao da vidi bolje.
<BR>&nbsp;&nbsp;&nbsp;&nbsp;&nbsp;Verujem da smo prošli koz pokoricu i da sad ubrzavamo kroz unutrašnji omotač. Obrati pažnju kako mestimična jezera lave postaju sve veća i brojnija. Ovde temperatura raste za oko 10 stepeni Celzijusa sa svakim kilometrom padanja. To će se nastaviti sve dok temperatura ne premaši tačku topljenja jednostavnih silikatnih stena. Tada ćemo - prema proučavanjima sličnih planeta - ući u sve gušće usijano jezgro. U tom trenutku stenje će biti tečno, na temperaturi od oko 2.800 stepeni Celzijusa.
<BR>&nbsp;&nbsp;&nbsp;&nbsp;&nbsp;"Kako to da stenje nije ispunilo ovu cev?"
<BR>&nbsp;&nbsp;&nbsp;&nbsp;&nbsp;Pritisak obruča, koji je zaista ogroman. Grej procenjuje...
<BR>&nbsp;&nbsp;&nbsp;&nbsp;&nbsp;"A vrelina? Da li obruč zaustavlja i nju?" upitao je Kilin, tražeći umirenje, mada je već podozrevao kakav će biti odgovor.
<BR>&nbsp;&nbsp;&nbsp;&nbsp;&nbsp;Vrelina je infracrveno elektromagnetno zračenje. Obruč je propustljiv za nju. Svo svetlo prolazi kroz njega - zato sada vidimo tamne stene. Ali uskoro će silikati početi da svetlucaju svojom toplotom kompresije.
<BR>&nbsp;&nbsp;&nbsp;&nbsp;&nbsp;"Šta ćemo tada?"
<BR>&nbsp;&nbsp;&nbsp;&nbsp;&nbsp;Toplotno zračenje predstavlja pritisak. Ali simetričan, naravno, jer deluje jednako u svim pravcima. Zato neće moći da nas gurne ka jednom zidu ili udalji od drugog. Međutim, skuvaće nas prilično temeljno.
<BR>&nbsp;&nbsp;&nbsp;&nbsp;&nbsp;"Koliko... koliko dugo?"
<BR>&nbsp;&nbsp;&nbsp;&nbsp;&nbsp;Prolaz kroz jezgro... oko 9,87 minuta.
<BR>&nbsp;&nbsp;&nbsp;&nbsp;&nbsp;"Moje odelo - srebrno je, zaštitiće me."
<BR>&nbsp;&nbsp;&nbsp;&nbsp;&nbsp;Tačno, već te štiti. Proračunao sam da bismo mogli da preživimo jedan prolazak ako se potpuno zapečatimo, zatvorimo vizir na kacigi, zatvorimo sve ulaze. Možda je kiborg znao za to; možda zna mnogo šta o našoj tehnologiji. Da, da... počinjem da shvatam njegovu đavolsku logiku.
<BR>&nbsp;&nbsp;&nbsp;&nbsp;&nbsp;Kilin je smesta isključio sve spoljašnje ulaze u odelo. Ostavio je samo mali optički ulaz preko jednog vlakna. Površina odela je odražavala mutno svetlo oko njega baš kao ogledalo. Zidovi koji su jurili oko njega postajali su rumeni, potuljeni. "Gde smo sad?"
<BR>&nbsp;&nbsp;&nbsp;&nbsp;&nbsp;Mora da se prbiližavamo granici na kojoj se topi gvožđe. Ovo crvenilo verovatno označava prelazak sa unutrašnjeg omotača u spoljašnje jezgro. Sada možemo da očekujemo variranja magnetnih polja, pošto je ovo područje - prema teoriji - gde se rađa planetno polje. Velike struje rastopljenog metala se vrtlože, noseći električne struje, kao velike žice u generatoru. Rotacija Novog Bišopa služi za njihovo namotavanje, pri čemu se stvaraju strujni vrtlozi, koji opet izazivaju magnetne virove.
<BR>&nbsp;&nbsp;&nbsp;&nbsp;&nbsp;"Prokletstvo, već postaje vrućina."
<BR>&nbsp;&nbsp;&nbsp;&nbsp;&nbsp;Spoljašnja temperatura je 2.785 stepeni Celzijusa.
<BR>&nbsp;&nbsp;&nbsp;&nbsp;&nbsp;Kilin je zatvorio vizir. Našao se u potpunom mraku. Pitao se može li da izdrži vrelinu u potpunoj izolaciji, dok propada sve brže, sve brže...
<BR>&nbsp;&nbsp;&nbsp;&nbsp;&nbsp;Opet se borio da uspori disanje. Ako treba da preživi makar narednih nekoliko minuta, moraće jasno da misli. Tama bi mogla da pomogne, dok god bude mogao da sačuva svoje prirodne reakcije.
<BR>&nbsp;&nbsp;&nbsp;&nbsp;&nbsp;Na sreću, dodatna brzina koju nam je dao kiborg provešće nas kroz ovo mnogo brže. Beležim spoljašnju temperaturu od preko 3.000 stepeni Celzijusa. Evo - jedno optičko vlakno iz odela daće nam prbiližnu sliku, a to je sve što nam treba na ovakvom mestu.
<BR>&nbsp;&nbsp;&nbsp;&nbsp;&nbsp;"Begajbre, misli!"
<BR>&nbsp;&nbsp;&nbsp;&nbsp;&nbsp;To i radim. Jednostavno ne vidim nikakav način da se izvučemo iz ove dileme.
<BR>&nbsp;&nbsp;&nbsp;&nbsp;&nbsp;"Mora postojati neki način..."
<BR>&nbsp;&nbsp;&nbsp;&nbsp;&nbsp;Postojanje dobro definisanog problema ne podrazumeva postojanje rešenja.
<BR>&nbsp;&nbsp;&nbsp;&nbsp;&nbsp;"Proklet bio!"
<BR>&nbsp;&nbsp;&nbsp;&nbsp;&nbsp;Pre više godina, Kilin je uspeo da suzbije svoje Aspekte kada su zapretili da ga nadvladaju. Sada je osećao koliko je to bilo opasno. Artur je predstavljao nezavisnu inteligenciju, služio je kao običan savetnički um. Bez prirodnih primitivnih podsticaja na uzbunu, kao što je adrenalin, Artur je ostajao uvek miran. Ipak, njegova hladnoća sprečavala je manje korišćene Aspekte i Lica da utiču na Kilina svojom panikom.
<BR>&nbsp;&nbsp;&nbsp;&nbsp;&nbsp;"Slušaj, kad prođemo sve ovo, bićemo napolju, dabre?"
<BR>&nbsp;&nbsp;&nbsp;&nbsp;&nbsp;Da. Ali u tome je đavolska priroda trika onog kiborga. Učestvujemo u drevnom školskom zadatku - prolaz kroz planetu, sa nama kao harmonično oscilirajućom test masom.
<BR>&nbsp;&nbsp;&nbsp;&nbsp;&nbsp;"Šta..."
<BR>&nbsp;&nbsp;&nbsp;&nbsp;&nbsp;Kilin je iznenada shvatio na šta je mislio Artur. Gledao je u svom oku plavu tačku kako prolazi kroz jezgro i nastavlja dalje, izlazi napolje kroz drugi kraj crvene cevi. Podizala se ka površini, njena brzina se smanjivala usled gravitacije, a onda se našla slobodna nad površinom, sve više usporavajući. Posle trenutka oklevanja na vrhu putanje, počela je opet da pada, da izvrši još jedan dugi prolaz kroz srce probušene planete.
<BR>&nbsp;&nbsp;&nbsp;&nbsp;&nbsp;Ovaj jedan prolaz bismo možda mogli da preživimo. Ali još jedan, i još jedan...? I tako do u beskraj?
<BR>&nbsp;&nbsp;&nbsp;&nbsp;&nbsp;"Mora postojati način da se izvučem."
<BR>&nbsp;&nbsp;&nbsp;&nbsp;&nbsp;Kilin je rekao to potpuno ubeđeno mada nije imao pojma o fizici na kojoj je počivala Arturova šarena simulacija. Čak i ako je ogromni tuđinac ovo zamislio kao sažižuću klopku za pacove, možda je načinio neku grešku, možda je ostavio neki mali, neprimetan izlaz.
<BR>&nbsp;&nbsp;&nbsp;&nbsp;&nbsp;Morao je da veruje u to inače bi ga obuzela panika od koje mu se ionako stezalo grlo. Umreće kao glupa životinja, nabijen na tuđinski ražanj i ispečen do pepela. Završiće u obliku ugljevlja, beskonačno prolazeći kroz središnju peć.
<BR>&nbsp;&nbsp;&nbsp;&nbsp;&nbsp;Možda bismo mogli da pokušamo nešto na najvišoj tački putanje, kada obruč počinje da se zakrivljuje daleko iznad pola. Tamo bi trebalo da se zaustavimo za trenutak.
<BR>&nbsp;&nbsp;&nbsp;&nbsp;&nbsp;"Dobro. Dobro. Možda bih mogao da ispumpam malo ove tečnosti što hladi..."
<BR>&nbsp;&nbsp;&nbsp;&nbsp;&nbsp;Klimatizaciona tečnost, da, razumem. Da je prebaciš u potisnike. Ali to ne bi bilo dovoljno da stignemo u orbitu.
<BR>&nbsp;&nbsp;&nbsp;&nbsp;&nbsp;"A šta sa obručem? Možda bih mogao da se odbijem od njega tamo gore, tamo gde se okreće. Mogao bih da steknem neki vektor, da se oslobodim."
<BR>&nbsp;&nbsp;&nbsp;&nbsp;&nbsp;Osećao je Arturovo neobično apstraktno prisustvo kako se kreće, razmišlja, razgovara sa Lingom i Grej i nekim Licima, kao da je to samo novi problem od prolaznog značaja. Padajući kroz potpunu tamu, osećao je da mu se želudac grči. Čvrsto je stegao grlo i progutao puna usta kisele žuči.
<BR>&nbsp;&nbsp;&nbsp;&nbsp;&nbsp;Sada je začuo čudan zvuk. Ispod stalnog vuuumm-vuuumm-vuuumm obrtanja obruča čuo je bas klokotanje i odzvanjanje pucketanja.
<BR>&nbsp;&nbsp;&nbsp;&nbsp;&nbsp;Sada čujemo kovitlanje magnetnog polja planete u jezgru. Veoma liči na zvuke orgulja.
<BR>&nbsp;&nbsp;&nbsp;&nbsp;&nbsp;Dugi, brujeći, šuplji zvuci zaokupili su Kilina. Činilo mu se da ga to veličanstveni glasovi prizivaju k sebi, da ga mame u najveće dubine ovog sveta...
<BR>&nbsp;&nbsp;&nbsp;&nbsp;&nbsp;Ne. Stresao se, jeknuo i uključio sliku sa optičkog vlakna u levo oko.
<BR>&nbsp;&nbsp;&nbsp;&nbsp;&nbsp;Zidovi su blistali od neugasive jare, crveni kao višnja. Ponegde su gorele gromade mnogo svetlije boje.
<BR>&nbsp;&nbsp;&nbsp;&nbsp;&nbsp;"Prestani da računaš! Daj mi odgovor."
<BR>&nbsp;&nbsp;&nbsp;&nbsp;&nbsp;Vrlo dobro. Ideja je samo marginalno moguća. Ne mogu tačno da procenim. Međutim, potrebno je da se dovoljno prbiližimo zidu koga stvara obruč. Kiborg nas je postavio tačno u središte ove cevi, koliko mogu da procenim. Moramo da pređemo stotinjak metara pre nego što se nađemo unutar talasa pritiska obruča koji rotira.
<BR>&nbsp;&nbsp;&nbsp;&nbsp;&nbsp;"Koliko je to daleko?"
<BR>&nbsp;&nbsp;&nbsp;&nbsp;&nbsp;Otprilike onoliko, uf, koliko možeš da se baciš kamenom.
<BR>&nbsp;&nbsp;&nbsp;&nbsp;&nbsp;"To nije teško. Prebaciću deo onoga što hladi..."
<BR>&nbsp;&nbsp;&nbsp;&nbsp;&nbsp;Samo probaj i umrećemo za dve sekunde.
<BR>&nbsp;&nbsp;&nbsp;&nbsp;&nbsp;"Bogamu. Dobro, uradiću to kad iziđemo."
<BR>&nbsp;&nbsp;&nbsp;&nbsp;&nbsp;To je primamljivo, ali bojim se da ne bi bilo efikasno. Cev se otvara kako se prbiližava površini. Ovde je široka koliko da dobaciš kamen. Do trenutka kada iziđemo iz jezgra, zidovi će biti predaleko da bi ih dosegao na vreme - osim ako ne počnemo smesta da se krećemo.
<BR>&nbsp;&nbsp;&nbsp;&nbsp;&nbsp;"Dabre, dabre - kako?"
<BR>&nbsp;&nbsp;&nbsp;&nbsp;&nbsp;Čak i sasvim mali pritisak bi nam u ovom trenutku dao dovoljno ubrzanja da dosegnemo zid tokom izlaska.
<BR>&nbsp;&nbsp;&nbsp;&nbsp;&nbsp;"Pritisak..."
<BR>&nbsp;&nbsp;&nbsp;&nbsp;&nbsp;Kilin se namrštio. Klaustrofobično odelo ispunilo se zvukom njegovog dahtanja, oštrim znojem, neprijatnim zadahom straha. Osećao je samo strašnu prazninu večnog pada, bestežinsku strepnju. Začkiljio je u sićušnu sliku koja je stizala preko optičkog vlakna.
<BR>&nbsp;&nbsp;&nbsp;&nbsp;&nbsp;Spoljašnji zidovi kupali su se u vatri. Jezgro od gvožđa i nikla tik iza njih besnelo je i sukljalo stravično belim talasima pritiska. Prišao je blizu jasno ružičastim vrtlozima što su se protezali desetinama kilometara, a nestali su posle nekoliko sekundi oštrog sjaja. Neprekidno vuuumm-vuuumm-vuuumm odjekivalo mu je u zubima i vilici uporno i bolno.
<BR>&nbsp;&nbsp;&nbsp;&nbsp;&nbsp;Za trenutak se prisetio sličnog trenutka, još davno, na Snegobaru. Pošao je na letenje sa svojom nevestom, Veronikom, i sa Abrahamom. Blizu Citadele nalazio se drevni tunel kroz planinu, iskopan tokom razdoblja Velikih Arkologija. Oštri pustinjski vetar duvao je pravo kroz njega i u tunelu se smesta pretvarao u orkan. Tamo gde je tunel naglo skretao uvis vetar je mogao da ponese čoveka opremljenog krilima. Bacio se u divlji vazduh i počeo da kruži iznad širokog ovalnog otvora tunela. Veronika ga je pratila, smešeći se, raširenih očiju. Nagnuvši krila, mogli su da poniru i dižu se i da kruže jedno oko drugog. Abraham se obrušio naniže, glasno podvriskujući kroz vetar. Borili su se protiv jakog vetra i uživali u kratkim pauzama pritiska, veselo kružeći jedni oko drugih, svesni samo tog trenutka...
<BR>&nbsp;&nbsp;&nbsp;&nbsp;&nbsp;Sve je nestalo, sve je zauvek izgubljeno...
<BR>&nbsp;&nbsp;&nbsp;&nbsp;&nbsp;Sada...
<BR>&nbsp;&nbsp;&nbsp;&nbsp;&nbsp;Jezik kao da mu je otekao u ustima. U nozdrve mu je udarao oštri vetar. Odelo je bilo na ivici pregrevanja. Shvatio je da se približava trenutku kada će izgubiti kontrolu nad sobom. Učiniće neku glupost da izbegne toplotu i umreće.
<BR>&nbsp;&nbsp;&nbsp;&nbsp;&nbsp;Ali u umu mu se vrtelo nešto što je Artur rekao. Čak i mali pritisak...
<BR>&nbsp;&nbsp;&nbsp;&nbsp;&nbsp;"Svetlo. Rekao si nešto da nas ono gura."
<BR>&nbsp;&nbsp;&nbsp;&nbsp;&nbsp;Da, svakako ali to deluje jednako u svim pravcima.
<BR>&nbsp;&nbsp;&nbsp;&nbsp;&nbsp;"Neće ako skinemo deo srebra."
<BR>&nbsp;&nbsp;&nbsp;&nbsp;&nbsp;Šta? To bi... o, razumem. Ako malo smanjimo posrebrenost na prednjem delu, smanjivši dovod energije tom delu autokola... da, tada će svetlo slabije da se odbija. Svetlo koje dolazi sa leđa poguraće nas napred.
<BR>&nbsp;&nbsp;&nbsp;&nbsp;&nbsp;"Hajde da to uradimo. Nema mnogo vremena."
<BR>&nbsp;&nbsp;&nbsp;&nbsp;&nbsp;Ali vrelina! Smanjenje refleksije povećava apsorpciju.
<BR>&nbsp;&nbsp;&nbsp;&nbsp;&nbsp;Kilin je to već pogodio. "Pokaži mi kako da smanjim srebro na grudima."
<BR>&nbsp;&nbsp;&nbsp;&nbsp;&nbsp;Ne, neću... temperatura napolju je 3.459 stepeni Celzijusa! Neću... ne mogu...
<BR>&nbsp;&nbsp;&nbsp;&nbsp;&nbsp;"Pokaži. Smesta." Kilin je pazio da čvrsto kontroliše um. Ovo je bio jedini način, bio je sasvim siguran, a bile su u pitanju sekunde.
<BR>&nbsp;&nbsp;&nbsp;&nbsp;&nbsp;Ne sada, ne! Ja... smisliću nešto... nešto što će uspeti... da, uspeće kada iziđemo iz jezgra. Pregledaću rezervne memorije, pa ću...
<BR>&nbsp;&nbsp;&nbsp;&nbsp;&nbsp;"Ne. Sada."
<BR>&nbsp;&nbsp;&nbsp;&nbsp;&nbsp;Osećao je Aspektov strah kako navire, gotovo podjednako jak kao njegov sopstveni. Znači, i um iz čipa konačno je popustio, otkrio je ostatke svoje nekadašnje ljudskosti.
<BR>&nbsp;&nbsp;&nbsp;&nbsp;&nbsp;Pažljivo je posegnuo u sebe i uklonio Arturovo protivljenje. Ostalo je samo tiho, očajno cvilenje. Kilin je ponovo posegnuo i vratio Artura u prvi plan.
<BR>&nbsp;&nbsp;&nbsp;&nbsp;&nbsp;"Sada."
</P></TD></TR></TABLE>
<P class="next">
<A HREF=p29.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
