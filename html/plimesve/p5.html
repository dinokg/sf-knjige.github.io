<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4.
<P>&nbsp;&nbsp;&nbsp;&nbsp;&nbsp;Bio je prilično mračno raspoložen dok je prolazio hodnicima koji su povezivali životno odeljenje sa spiralom središnje ose. Bio je besan na sebe, a nije mogao ni na koji način sebi da da oduška. Znao je da je trebalo da se navikne na neophodnost kažnjavanja. Osim toga, trebalo je da bude i dovoljno pametan da nekako prevaziđe situaciju u koju ga je gurnulo Cermovo brzo delovanje.
<BR>&nbsp;&nbsp;&nbsp;&nbsp;&nbsp;Nabrao je nos od nagoveštaja zadaha. Ubrzao je korak. Čitav treći nivo bio je zapečaćen. Čak i pored toga nešto taloga uspelo je da se probije u ovdašnje otvore za ventilaciju, a posada nikako nije uspevala da sve počisti. Problem je počeo pre godinu dana sa zapušenim toaletima. Pri pokušaju popravke oštećeni su ventili i servoi. Otpad se širio po trećem nivou sve dok radnici održavanja nisu počeli da povraćaju, padaju u nesvest i odbijaju da uđu. Kilin je bio primorn da zapečati čitav nivo, čime je izgubio prodavnice i deo kabina.
<BR>&nbsp;&nbsp;&nbsp;&nbsp;&nbsp;Nervozno je pozvao Aspekta Linga. "Jesi li siguran da se ne sećaš ničeg više o cevima?"
<BR>&nbsp;&nbsp;&nbsp;&nbsp;&nbsp;Ling je odgovorio ledenim glasom:
<BR>&nbsp;&nbsp;&nbsp;&nbsp;&nbsp;Da. dovoljno često sam ti govorio da sam se ja izdigao iz redova vojnika, a ne inženjera. Da nisi pustio gomilu neznalica da se poigravaju problemom...
<BR>&nbsp;&nbsp;&nbsp;&nbsp;&nbsp;"Nemam inženjere koji se razumeju u to, ni žive ni u čipovima. Ti se razumeš u sve, zašto ne bi..."
<BR>&nbsp;&nbsp;&nbsp;&nbsp;&nbsp;Kada bi proučio dijagrame cevovoda u brodu...
<BR>&nbsp;&nbsp;&nbsp;&nbsp;&nbsp;"Ne mogu! Suviše su komplikovani. To je kao da pogađaš šta žena misli zagledajući joj svaku vlas na glavi."
<BR>&nbsp;&nbsp;&nbsp;&nbsp;&nbsp;Čak i ovakav brod, mnogo savršeniji od onih na kojima sam ja zapovedao, zahteva inteligenciju pri upravljanju. Da si započeo izučavanja koja sam ti odavno predložio...
<BR>&nbsp;&nbsp;&nbsp;&nbsp;&nbsp;"Da nateram Porodicu da nedeljama sedi i dešifruje?" Kilin se suvo nasmejao. "Video si dokle sam s tim dogurao."
<BR>&nbsp;&nbsp;&nbsp;&nbsp;&nbsp;Tvoji ljudi su drugačiji od svih koje sam ja imao pod komandom, sasvim sigurno. Vi potičete iz društva koje je kralo i otimalo da bi preživelo...
<BR>&nbsp;&nbsp;&nbsp;&nbsp;&nbsp;"Hoćeš da kažeš, pobeđivali smo maške. Hrana i oprema koje smo dobijali bili su ratni plen."
<BR>&nbsp;&nbsp;&nbsp;&nbsp;&nbsp;Zovi to kako hoćeš. Takva obuka nije ni prineti disciplini i veštini potrebnim da se opravi makar kanalizacija. Ipak, uz dovoljno vremena i valjanu obuku..."
<BR>&nbsp;&nbsp;&nbsp;&nbsp;&nbsp;Kilin je odgurao Aspekta Linga naniže; sve ovo je već čuo. Ling je poznavao eru Svećnjaka, kada su ljudi imali velike svemirske gradove. Kapetani su putovali između Svećnjaka po godinu dana, boreći se protiv sve češćih napada maški. Ling je u to vreme postojao kao puna, interaktivna Ličnost. Porodica više nije mogla da koristi Ličnosti, pa je Ling bio na raspolaganju samo kao manja, skresana projekcija - Aspekt.
<BR>&nbsp;&nbsp;&nbsp;&nbsp;&nbsp;Ling je uporno predlagao strogu disciplinu, neophodnu u vreme Svećnjaka. Uz to, postojao je još jedan razlog. Onaj prvi, živi Ling poticao je iz legendarnih Velikih Vremena, ili možda čak i pre toga. Aspektova sećanja umanjivala su vremenske razmake, pa je bilo teško reći koji deo Linga govori. Osećanje da u potiljku poseduje glas iz nezamislivo veličanstvene prošlosti, kada ljudima nisu vladale maške, u Kilinu je stvarlo nelagodnost. Samom sebi delovao je apsurdno što je domaćin ličnosti samouverenog Kapetana iz nadmoćnih i davnih razdoblja istorije.
<BR>&nbsp;&nbsp;&nbsp;&nbsp;&nbsp;Dok se uspinjao osom, pozdravljajući posadu u prolazu, bio je neprijatno svestan mrlja i oštećenja po zidovima. Ovde je na ulaznim vratima stajala žuta fleka. Tamo je neko pokušao da odseče komad metalne ploče pa je odustao na pola puta, ostavivši metal razrovan zubima testere. Rasejani delovi starih Kapetanevera i elektronski paketi bili su razbacani na sve strane i ostavljeni čim su se pokazali nekorisnim za ono što je nateralo nekoga da ih iščupa ko zna odakle.
<BR>&nbsp;&nbsp;&nbsp;&nbsp;&nbsp;'Argovi' sistemi mogu da izdrže gotovo sva oštećenja, ali ne i uporno neznanje kojim se služila Porodica Bišop. Dugogodišnje navike dozvoljavale su im da kidaju i otimaju, da ostavljaju nepotreban plen, uvereni da će civilizacija maški bez razmišljanja sve pokupiti i popraviti. Takav talenat teško da je potreban posadi svemirskog broda. Kilinu je trebalo dosta vremena, i nekoliko ozbiljnih javnih batinanja, da ih oduči od pustošenja sopstvenog broda.
<BR>&nbsp;&nbsp;&nbsp;&nbsp;&nbsp;Moraće ponovo da naredi opšte spremanje. Kada se đubre nakupi, posada će se vratiti starim navikama. Poslednje nedelje, uznemiren maškom koja ih je pratila, dozvolio je da stvari izmaknu kontroli.
<BR>&nbsp;&nbsp;&nbsp;&nbsp;&nbsp;U tesnoj i pretrpanoj kabini čekao ga je doručak. Posrkao je vrelu čorbu od ukusnog povrća i počeo ga žvaće žilavu žitnu kocku. Današnji raspored rada svetlucao je na stolu - 3D prikaz poslova oko broda koje treba obaviti.
<BR>&nbsp;&nbsp;&nbsp;&nbsp;&nbsp;Nije znao kako to radi, niti se trudio da nauči. Tokom poslednje dve godine postao je toliko prezasićen ogromnim znanjem na 'Argu' da se zadovoljio time da radi ono što mora, a da sve ostalo prepusti posadi. To se posebno odnosilo na Šibo; ona je imala nepogrešivi instinkt kada je reč bila o kontrolnim sistemima broda. Poželeo je da je ona sada s njim, da doručkuju zajedno, ali bila je na dežurstvu za kormilom.
<BR>&nbsp;&nbsp;&nbsp;&nbsp;&nbsp;Začulo se kucanje na vratima - Cermo. Kilin je morao da se nasmeši tolikoj brzini; Cerma su na Snegobaru zvali Sporać. Nešto u skućenosti na 'Argu' izazvalo je u tom čoveku preciznost koja se prosto kosila sa njegovim mišićavim telom. Cermo je imao izraz opreznosti na licu koje je Kilin dugo poznavao kao mirno i vedro. Racionisana hrana izvukla mu je jagodične kosti kroz mišiće na obrazima.
<BR>&nbsp;&nbsp;&nbsp;&nbsp;&nbsp;"Dozvoli da podnesem izveštaj, Kapetane", oštro je zatražio Cermo.
<BR>&nbsp;&nbsp;&nbsp;&nbsp;&nbsp;"Svakako." Kilin mu pokaza da sedne za sto.
<BR>&nbsp;&nbsp;&nbsp;&nbsp;&nbsp;Dokono se pitao da li je neki od Cermovih Aspekata nekada bio član posade na svemirskom brodu. To bi objasnilo kako se lako ovaj prilagodio brodskom životu. Cermovo okruglo, glatko lice prosto bi sinulo od osmeha iščekivanja kada bi mu Kilin izdavao naređenje, kao da se seća nečeg veoma prijatnog. Kilin mu je zavideo na tome. On se nikada nije dobro slagao sa svojim Aspektima.
<BR>&nbsp;&nbsp;&nbsp;&nbsp;&nbsp;Cermo se upustio u pregled sitnih problema kakve donosi svaki dan. Svi su bili pod pritiskom, upravljali su ogromnim međuzvezdanim brodom koji su im ostavili drevni praoci i pramajke. Mada su svi članovi posade nosili Aspekte nekadašnjih članova Porodice - što je moglo da pomogne kada im ustreba neko staro znanje - problemi su se pojavljivali svakog dana.
<BR>&nbsp;&nbsp;&nbsp;&nbsp;&nbsp;Dok je razgovarao sa Cermom, Kilin je odsutno tapkao žitnom kockom po keramičkom stolu. Pre dve godine, žena zadužena za useve preturala je po poljoprivrednom skladištu. Pogrešno je pročitala neku etiketu, a nije se potrudila da se posavetuje sa Aspektima. Desilo se da je slučajno otvorila baš samozagrevajuću epruvetu sa smrznutim humusnim crvima. Bili su ružni i sluzavi, i žena se toliko iznenadila da je ispustila epruvetu. Pre nego što je stigla da podigne uzbunu, neki su otpuzali u slobodu. U bogatom tlu bašte, pošto nisu nosili samo svoje gene nego i zbirku nižih grinja, počeli su da stvaraju haos.
<BR>&nbsp;&nbsp;&nbsp;&nbsp;&nbsp;Kilin je istresao iz žitne kocke dva mala, izuvijana crva. Odgurnuo ih je i zagrizao tvrdu, ukusnu kocku. Nije imalo smisla ni pokušavati da ih istrebe, sad kad su se namnožili. Osim toga, i dalje je smatrao da sva živa bića imaju pravo na opstanak. Njihov pravi neprijatelj bile su mašine. Ako je niži život uspeo da se probije na svoje mesto, zahvaljujući ljudskoj nespretnosti, to nije bio razlog da ga napadaju. Za Kilina to nije bio moralni princip, nego očita činjenica u njegovom svetu, deo prećutnog znanja Porodice.
<BR>&nbsp;&nbsp;&nbsp;&nbsp;&nbsp;Cermo se meškoljio u premaloj stolici, veselo brbljajući o kažnjavanju one žene i svim blagotvornim poboljšanjima discipline koja će iz toga uslediti.
<BR>&nbsp;&nbsp;&nbsp;&nbsp;&nbsp;On bi trebalo da nosi Linga, a ne ja, pomislio je Kilin. Ili je možda lakše biti oštar ako znaš da krajnja odgovornost nije na tebi.
<BR>&nbsp;&nbsp;&nbsp;&nbsp;&nbsp;Uvideo je to još odavno, u vreme kada je Fani bila Kapetan. Njeni poručnici rado su određivali stroge kazne, ali Fani je obično bila umerenija i opreznija. Imala je na umu posledice svake odluke, jer jedna greška mogla je sve da ih osudi na propast.
<BR>&nbsp;&nbsp;&nbsp;&nbsp;&nbsp;Kilinu se činilo da ga je upravo zbog te neodlučnosti Fani polako povela uz piramidu moći. Možda je pogrešno procenila da je u pitanju osećanje mere. To mu je bilo smešno, ali brzo se predomislio; Fani je umela da procenjuje mnogo boje nego on, bolje nego iko koga je poznavao, izuzev Abrahama. Kilin je imao uspeha, uglavnom zahvaljujući čistoj sreći, ali znao je da nije ni izdaleka dorastao njenim sposobnostima.
<BR>&nbsp;&nbsp;&nbsp;&nbsp;&nbsp;"Rukovi i Kingovi uvek gunđaju zbog batinanja, ako je osuđen neko od njihovih", rekao je Cermo. "Ali ipak nauče ponešto."
<BR>&nbsp;&nbsp;&nbsp;&nbsp;&nbsp;"Još gunđaju zbog načina na koji sam birao poručnike?"
<BR>&nbsp;&nbsp;&nbsp;&nbsp;&nbsp;Za svoje direktne podređene odabrao je Cerma i Džoslin, oboje Bišopove. Poručnik Šibo bila je i pilot i glavni izvršni oficir. Ona je bila poslednji preživeli iz porodice Najt. Mada je živela sa Rukovima, svi su je smatrali za Bišopa, pošto je bila Kilinova ljubavnica.
<BR>&nbsp;&nbsp;&nbsp;&nbsp;&nbsp;Eto od čega nastaje politika. U prvim teškim danima po poletanju sa Snegobara, Kilin je pokušao da i Rukove i Kingove proizvede u poručnike. Jednostavno nisu odgovarali za to. Pitao se da li su omekšali od života na jednom mestu. Ipak, uviđao je da nije doneo politički mudru odluku. Abraham bi već uspeo da izgladi stvar na neki prefinjeni način.
<BR>&nbsp;&nbsp;&nbsp;&nbsp;&nbsp;"Dabre", nastavio je Cermo, "ali ništa gore nego inače."
<BR>&nbsp;&nbsp;&nbsp;&nbsp;&nbsp;"Drži uši otvorene. Hoću da znam šta se priča."
<BR>&nbsp;&nbsp;&nbsp;&nbsp;&nbsp;"Važi. Ima ih koji pričaju više nego što rade."
<BR>&nbsp;&nbsp;&nbsp;&nbsp;&nbsp;"To se tiče samo Porodice."
<BR>&nbsp;&nbsp;&nbsp;&nbsp;&nbsp;"Svejedno, koristilo bi im malo batina."
<BR>&nbsp;&nbsp;&nbsp;&nbsp;&nbsp;Iskustvo ga je naučilo da je najbolje pustiti Cerma da neko vreme neometano priča, kako bi iscrpao temu o disciplini posade. Ipak, bilo mu je krivo što ne doručkuje sa Šibo, čije toplo, smireno ćutanje predstavlja ogromnu utehu. Razumeli su jedno drugo bez beskonačnih razgovora.
<BR>&nbsp;&nbsp;&nbsp;&nbsp;&nbsp;"...da ih uvežbam, da prikupe tehno reči iz brodskih kompjutera."
<BR>&nbsp;&nbsp;&nbsp;&nbsp;&nbsp;"Miliš da bi mlađi bili bolji za to?" upitao je Kilin.
<BR>&nbsp;&nbsp;&nbsp;&nbsp;&nbsp;"Dabre. Šibo kaže..."
<BR>&nbsp;&nbsp;&nbsp;&nbsp;&nbsp;Cermo je uvek smišljao nove načine da poboljša obuku Porodice. Bila je činjenica da su svi ogrubeli i da su teško učili tehničke stvari. Porodice su trgovale znanjem i veštinama, ali dugogodišnja tradicija pretvorila ih je u zanatlije, a ne naučnike.
<BR>&nbsp;&nbsp;&nbsp;&nbsp;&nbsp;Klimao je glavom, napola slušajući zahuktalog Cerma, a zapravo je osluškivao neprekidne brodske zvuke. Prigušena tutnjava potpetica, grgoljenje tečnosti u cevima, tiho pucketanje paluba i spojeva. No, sada se čuo i dublji ton, od trenja međuzvezdane prašine o ogromne balone životnih zona.
<BR>&nbsp;&nbsp;&nbsp;&nbsp;&nbsp;Drndavi zvuk se tokom proteklih nedelja pojačao, duboki glas koji je govorio gotovo podsvesnim basovima o pojavljivanju prizivajuće žute zvezde. Dok je usporavao, 'Argo' je prodirao u sve gušće oblake prašine koji su zaklanjali ovu stranu nailazećeg sunca. Nakupljeni oblaci, potpuno crni, zaklanjali su im pogled na unutrašnje planete.
<BR>&nbsp;&nbsp;&nbsp;&nbsp;&nbsp;Duboki, rezonantni bas ton zadržao je svoju visinu koja je išla naživce. Ponekad mu se u snu činilo da mu se obraća spori, ozbiljni glas, rečima pretvorenim u duboko ječanje koje predskazuje propast. Ponekad bi u snu čuo pijanog diva koji nerazumljivo zapliće jezikom, a telo mu se pri tom trese.
<BR>&nbsp;&nbsp;&nbsp;&nbsp;&nbsp;Smesta je odbacio nejasna priviđenja; Kapetan ne sme da se bavi mračnim i iracionalnim mislima. Ipak, brujanje je sada osećao i u dlanovima koji su počivali na stolu. Kao dečak, nije znao da su zvezde takođe sunca. Večiti tok gasova i prašine oko galaktičkog Središta činio mu se nebitan, večit, tih i dalek.
<BR>&nbsp;&nbsp;&nbsp;&nbsp;&nbsp;Sada se prašina trla o 'Argo' kao sve brži vetar pokretan galaktičkim točkom. 'Argo' je nekako uspevao da ga ukroti, to je znao, da obuzda nevidljivu dinamiku. Teške, prašnjave struje zaklanjale su i sunca i planete, rekao mu je Aspekt Artur. Ječanje koje je odjekivalo čitavim brodom kao da je naricalo za mrtvim svetovima, zamrznutim vremenom, za uništenim vizijama izgubljenih rasa za koje nikada neće saznati.
<BR>&nbsp;&nbsp;&nbsp;&nbsp;&nbsp;Površina stola iznenada je sinula. Pojavile su se oštre crte Šibinog lica, spljoštene i izobličene zbog neobičnog ugla. "Pardon", rekla je kad je ugledala poručnika Cerma. "Sada imamo jasan pogled, Kapetane."
<BR>&nbsp;&nbsp;&nbsp;&nbsp;&nbsp;"Vide li se unutrašnji svetovi?"
<BR>&nbsp;&nbsp;&nbsp;&nbsp;&nbsp;"Da, imamo jedan novi. Prašina ga je pre krila."
<BR>&nbsp;&nbsp;&nbsp;&nbsp;&nbsp;"I detalji se vide?"
<BR>&nbsp;&nbsp;&nbsp;&nbsp;&nbsp;"Da, Kapetane", rekla je Šibo, a sjaj u njenim očima odao je njeno oduševljenje. Da su bili nasamo, verovatno bi dodala neku mračnu šalu.
<BR>&nbsp;&nbsp;&nbsp;&nbsp;&nbsp;Kilin je naterao sebe da natenane završi tanjir zelenog gulaša i da popije i poslednju kap čaja. Govorio je polako, gotovo olako. "Imaš dobar pogled, korisitla si sve detektore?"
<BR>&nbsp;&nbsp;&nbsp;&nbsp;&nbsp;"Naravno", odgovorila je Šibo, a blago povijanje u uglovima usana pokazalo je da shvata da je predstava upriličena radi Cerma.
<BR>&nbsp;&nbsp;&nbsp;&nbsp;&nbsp;"Brzo ću doći", rekao je Kilin bez ikakvog uzbuđenja. Gledao je svog oca kako se isto tako ponaša, davno, u Citadeli.
<BR>&nbsp;&nbsp;&nbsp;&nbsp;&nbsp;Cermo se nervozno meškoljio u stolici. Svi su želeli da saznaju do kakvog sveta ih je dovelo dvogodišnje putovanje. Mnogi su još smatrali da ih je Bogomoljka poslala ka nekom jedrom, zelenom svetu. Kilin nije spadao u te. Nije verovao nijednoj maški. I dalje se sećao koliko je uživao kada su pri uzletanju razbili Bogomoljku izduvnim gasovima 'Arga'.
<BR>&nbsp;&nbsp;&nbsp;&nbsp;&nbsp;Polako je dovršavao čaj, koristeći vreme da razmisli o mogućim reakcijama Porodice ukoliko im se očekivanja ne ispune. To bi bilo prilično ozbiljno.
<BR>&nbsp;&nbsp;&nbsp;&nbsp;&nbsp;Pomislio je da uzme još jednu šolju čaja. Ne, to bi bilo preterano mučenje za Cerma - mada je dotični poručnik jutros izgleda veoma uživao u sličnom postupku prema Radanan.
<BR>&nbsp;&nbsp;&nbsp;&nbsp;&nbsp;Preskočio je čaj, ali je ipak obukao punu uniformu i pošao sporije nego inače oko brodske ose, pa na gornji nivo.
<BR>&nbsp;&nbsp;&nbsp;&nbsp;&nbsp;Oficiri su se već okupili u kontrolnoj sobi. Svi su zurili u veliki ekran, pokazujući prstom i šapućući. Kilin je znao da pravi Kapetan ne dozvoljava gužvu u kontrolnoj sobi, uprkos činjenici da je to potpuno prirodna reakcija posle dugog putovanja.
<BR>&nbsp;&nbsp;&nbsp;&nbsp;&nbsp;"Šta?" oštro je rekao. "Niko nema posla? Poručniče Džoslin, kako napreduje krpljenje u suvoj zoni? Faldez, jesu li cevi u agro odeljku još zapušene?"
<BR>&nbsp;&nbsp;&nbsp;&nbsp;&nbsp;Njegov strogi glas ih je trgao. Svi su se pokupili, bacivši preko ramena još po koji pogled na ekran. Želeo je da svi vide kako se nije uopšte udostojio da pogleda u sliku, nego se prvo pobrinuo za posao na brodu.
<BR>&nbsp;&nbsp;&nbsp;&nbsp;&nbsp;Nisu mogli da znaju da je namerno držao glavu tako da ga iskušenje ne navede da makar krajičkom oka pogleda sliku na ekranu. Razmenio je još nekoliko reči sa oficirima koji su odlazili, kako bi bio siguran da su shvatili šta je hteo. Tek tada se okrenuo, stegavši usne kako bi sprečio izraz iznenađenja koji bi mu se mogao pojaviti na licu, i pogledao pravo u sudbinu koja ih je čekala.
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
