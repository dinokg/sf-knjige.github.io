<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6.
<P>&nbsp;&nbsp;&nbsp;&nbsp;&nbsp;Kapanje kiše mu je pomračilo raspoloženje. Bleda jutarnja svetlost probijala se kroz masu purpurnih oblaka. Kilin se skupio ispod oslanjača, zaklonjen komadom tkanine što je lepršao na vetru koji kao da je prethodio oluji.
<BR>&nbsp;&nbsp;&nbsp;&nbsp;&nbsp;"Izgleda da se razvedrava", rekao je Džoslini, koja je čučala tu blizu.
<BR>&nbsp;&nbsp;&nbsp;&nbsp;&nbsp;Ona je pažljivo pogledala dugu, neravnu dolinu u kojoj su desetine vatri za doručak slale niti dima u nebo, nošene vetrom. "Nadam se. Grozno je trčati po ovom blatu."
<BR>&nbsp;&nbsp;&nbsp;&nbsp;&nbsp;"I ja sam o tome razmišljao. Kako to da ovako logoruju, čitavo Pleme diše jedni drugima za vrat?"
<BR>&nbsp;&nbsp;&nbsp;&nbsp;&nbsp;"Tako je rekao Njegova Vrhovnost." Lice joj je bilo bezizražajno, a ni pogled ništa nije odražavao.
<BR>&nbsp;&nbsp;&nbsp;&nbsp;&nbsp;Kilin je zagrizao žitnu kocku. Unutra je našao crvića. I na 'Argu' ih je bilo; štetočine su neuništive. Ali ovde su i ljudi štetočine.
<BR>&nbsp;&nbsp;&nbsp;&nbsp;&nbsp;"Maške bi zdrobile ovo mesto", rekao je, "kad bi znale koliko nas je na okupu."
<BR>&nbsp;&nbsp;&nbsp;&nbsp;&nbsp;"Koliko ja vidim, maške nisu bitne. Imaju dosta problema i sa Kiberima", rekla je Džoslin.
<BR>&nbsp;&nbsp;&nbsp;&nbsp;&nbsp;"Dobro, a šta je sa Kiberima? One vatre od sinoć su nas odale. Kako to da nisu napali ovoliku gomilu na okupu?"
<BR>&nbsp;&nbsp;&nbsp;&nbsp;&nbsp;"Nije njihov stil."
<BR>&nbsp;&nbsp;&nbsp;&nbsp;&nbsp;"Ko kaže?"
<BR>&nbsp;&nbsp;&nbsp;&nbsp;&nbsp;"Njegova Vrhovnost."
<BR>&nbsp;&nbsp;&nbsp;&nbsp;&nbsp;"A šta je pa on? Sinoć je napravio predstavu, jedva sam uspeo da ostanem ozbiljan."
<BR>&nbsp;&nbsp;&nbsp;&nbsp;&nbsp;Džoslin se namrštila sa neodobravanjem. "Ne smeš ga nipošto ismevati."
<BR>&nbsp;&nbsp;&nbsp;&nbsp;&nbsp;"Svi su ludi kao on?"
<BR>&nbsp;&nbsp;&nbsp;&nbsp;&nbsp;"Hodi da vidiš."
<BR>&nbsp;&nbsp;&nbsp;&nbsp;&nbsp;Kilinu se uopšte nije batrgalo po blatu, ali nešto u Džoslininom glasu nateralo ga je da pođe. Osećao je svaki zglob i servo kao teške, vlažne klinove u nogama. Juče je dugo trčao, a sa skupinom koja ga je dovela morao je i da se dosta pentra. Na 'Argu' je vežbao koliko i posada da bi održao mišićni tonus. Bio je optimista i očekivao je da će mu manja gravitacija ove planete pomoći. Nije bilo tako. Od kiše je osećao tup bol u cevanicama i krstima, usled koga je šepao, ukočen i mračan, pogrbljen kao starac. Gunđao je dok se pentrao za Džoslin do ivice strme jaruge. Nije bio spreman za ono što je video sa druge strane.
<BR>&nbsp;&nbsp;&nbsp;&nbsp;&nbsp;Velika čelična rešetka bila je zabijena u tlo, gotovo uspravno. Za nju je bila vezana žena, naglavačke. Ljubičasti jezik joj je visio izmeu iskeženih zuba, a oči su joj bile iskolačene. "Oh, m-m-molim vas..." zašištala je.
<BR>&nbsp;&nbsp;&nbsp;&nbsp;&nbsp;Kilin je pošao ka njoj, izvlačeći nož.
<BR>&nbsp;&nbsp;&nbsp;&nbsp;&nbsp;"Ne." Džoslin mu je brzo stavila šaku na rame.
<BR>&nbsp;&nbsp;&nbsp;&nbsp;&nbsp;"Samo je takni i u nevolji si. Svi ćemo biti u nevolji."
<BR>&nbsp;&nbsp;&nbsp;&nbsp;&nbsp;"Oh, molim... vas... ruke... Bože..."
<BR>&nbsp;&nbsp;&nbsp;&nbsp;&nbsp;Ruke su joj bile otečene i modre tamo gde ih je žica vezivala za rešetku. Na nogama se žica usecala u užasno otečene članke, a stopala su joj bila tamna od zaustavljene krvi. "Ne mogu da pustim..."
<BR>&nbsp;&nbsp;&nbsp;&nbsp;&nbsp;"Jasno nam je rečeno. Njegova Vrhovnost kaže da će svako ko im pomogne proći isto ovako." Džoslinin glas bio je pažljivo kontrolisan.
<BR>&nbsp;&nbsp;&nbsp;&nbsp;&nbsp;"Zašto su je...?"
<BR>&nbsp;&nbsp;&nbsp;&nbsp;&nbsp;"Ona je 'nevernik', kako se ovde kaže."
<BR>&nbsp;&nbsp;&nbsp;&nbsp;&nbsp;"Nevernik u šta?"
<BR>&nbsp;&nbsp;&nbsp;&nbsp;&nbsp;"U Njegovu Vrhovnost. I njihovu neizbežnu pobedu, rekla bih."
<BR>&nbsp;&nbsp;&nbsp;&nbsp;&nbsp;"Pa ovo je..." Kilina je glas izdao kada je pogledao iza ženinog preklinjućeg, crvenog lica. U uzanoj jaruzi bile su još tri rešetke, zabijene u tlo i poduprte kamenjem. Na svakoj je visilo telo, glavom naniže. Iznenada se setio 'umetnosti' koju mu je pre više godina pokazala Bogomoljka. Ljudska dela. Ovi grubi spomenici ljudskoj okrutnosti neobično su ličili na to.
<BR>&nbsp;&nbsp;&nbsp;&nbsp;&nbsp;Pošao je nekoliko koraka prema njima pre nego što je primetio da oko tela zuje rojevi insekata. Ipak je prišao najbližem, sav ukrućen, jedva sposoban da poveruje u stotine muva koje su vrvele po izokrenutom telu. Ljutito su zazujale kada je prišao i sagnuo se da pogleda potpuno crno lice.
<BR>&nbsp;&nbsp;&nbsp;&nbsp;&nbsp;"Pa ovo je Anedlos!" uzviknuo je.
<BR>&nbsp;&nbsp;&nbsp;&nbsp;&nbsp;Džoslin ga je povukla da se skloni. "Ne gledaj. Stavili su ga tu pre nekoliko dana. Juče je umro. Ostalo dvoje su iz Plemena - iz Špila."
<BR>&nbsp;&nbsp;&nbsp;&nbsp;&nbsp;Kilin je jedva uspeo da progovori. "Anedlos - Anedlos je bio dobar zanatlija. On je... on je..."
<BR>&nbsp;&nbsp;&nbsp;&nbsp;&nbsp;"Nije hteo da učestvuje u njihovoj verskoj službi. Raspravljao se sa Njegovom Vrhovnošću."
<BR>&nbsp;&nbsp;&nbsp;&nbsp;&nbsp;"I zato su ga..." Kilin je naglo zaćutao, pokušavajući da razmišlja. "Šta si ti uradila?"
<BR>&nbsp;&nbsp;&nbsp;&nbsp;&nbsp;"Molila sam Njegovu Vrhovnost, ali..."
<BR>&nbsp;&nbsp;&nbsp;&nbsp;&nbsp;"Molila si? Samo to?"
<BR>&nbsp;&nbsp;&nbsp;&nbsp;&nbsp;"A šta sam mogla da uradim?" počela je da se brani Džoslin.
<BR>&nbsp;&nbsp;&nbsp;&nbsp;&nbsp;"Mogla si da kažeš tom manijaku da niko ne sudi Porodici Bišop osim Porodice Bišop."
<BR>&nbsp;&nbsp;&nbsp;&nbsp;&nbsp;"To... ovde se tako ne može."
<BR>&nbsp;&nbsp;&nbsp;&nbsp;&nbsp;"Nikakva odluka Plemena ne može da se vrši mimo prava Porodice, to znaš."
<BR>&nbsp;&nbsp;&nbsp;&nbsp;&nbsp;Džoslin je nemoćno raširila ruke. "Stara pravila ovde ne važe. Njegova Vrhovnost kaže da je otelotvoreni Bog i ono što on kaže je zakon."
<BR>&nbsp;&nbsp;&nbsp;&nbsp;&nbsp;"On je lud."
<BR>&nbsp;&nbsp;&nbsp;&nbsp;&nbsp;"Dabre, ali ima mnogo, mnogo Porodica koje veruju da je on Bog."
<BR>&nbsp;&nbsp;&nbsp;&nbsp;&nbsp;"Ne postaje se Bog ubijanjem maški."
<BR>&nbsp;&nbsp;&nbsp;&nbsp;&nbsp;Džoslin je slegnula ramenima. "Ove Porodice su uvek imale nekakve Bogove i tome slično. Njegova Vrhovnost je sve to samo na neki način objedinio."
<BR>&nbsp;&nbsp;&nbsp;&nbsp;&nbsp;Kilin se setio Aspekta Nialdija koga je nosio pre više godina, vatrenog vernika. Nialdi nikada nije bio od ozbiljnije koristi, mada je vekovima pomagao Kapetanima. Čim je postao Kapetan, koji može da raspoređuje Aspekte, Kilin je vratio Nialdija u skladište.
<BR>&nbsp;&nbsp;&nbsp;&nbsp;&nbsp;Verska groznica... obično nastaje u vreme... nemira i promena. Kraj razdoblja Svećnjaka... bio je takav... Nialdi potiče... iz tog vremena... izgleda da Njegova Vrhovnost... nosi nekoliko takvih ličnosti... koje mu daju... moć nad Plemenom...
<BR>&nbsp;&nbsp;&nbsp;&nbsp;&nbsp;Aspekt Grej se jedva čula. Kilin je ipak shvatio. Nialdi je očite istine svog vremena uvek primenjivao i na sadašnjicu. Njegova Vrhovnost radi isto to. Možda mu je štos sa iznajmljivanjem svojih ljudi gradovima maški dobavio dovoljno moći da bi u igru ušli dotle potisnuti moćni Aspekti.
<BR>&nbsp;&nbsp;&nbsp;&nbsp;&nbsp;"Svejedno", rekao je, "ne možemo pustiti..."
<BR>&nbsp;&nbsp;&nbsp;&nbsp;&nbsp;"Slušaj", prekinula ga je Džoslin, "sve sam probala. Njegova Vrhovnost me je odredio za glavnu, jer smo mislili da si mrtav. Sve što sam mogla da uradim bilo je da nabavljam hranu. Bilo nam je prilično gadno kad smo se spustili. Ovi ljudi su nas primili. Imali smo sreće..."
<BR>&nbsp;&nbsp;&nbsp;&nbsp;&nbsp;"Ako se udružiš sa ludacima, stradaćeš", rekao je Kilin.
<BR>&nbsp;&nbsp;&nbsp;&nbsp;&nbsp;Ponovo je prišao ženi i izvukao alatku da odmota žice. Išlo je teško, jer su se žice usekle duboko u zglobove. Pre nego što je završio, primetio je da joj iz usta teče crna krv, prskajući po sivom blatu i mešajući se sa kišom koja je padala u jarugu. Bila je mrtva.
<BR>&nbsp;&nbsp;&nbsp;&nbsp;&nbsp;Kad se vratio u logor Bišopovih, okupio je Cerma, Džosiln i Šibo da ih ispita. Počeo je od bekstva.
<BR>&nbsp;&nbsp;&nbsp;&nbsp;&nbsp;Šibo je predvodila odlazak iz postaje. Čak je uspela da povrati Konjica u kome se krila Džoslin. Kiberi koji su zarobili Kilina ostavili su letelicu na miru. Čim su se udaljili i oslobodili je svoje kontrole, Šibo ju je povela da se pridruži rasutoj floti Konjica koja je nosila Porodicu.
<BR>&nbsp;&nbsp;&nbsp;&nbsp;&nbsp;Imali su mnogo sreće. Kada je kosmička struna prestala da se okreće Šibo je iskorisitla priliku. Vešto rukujući mikroumovima brodova, povela ih je strmom putanjom ka atmosferi. Jedan brod se raspao, sa četvoro Bišopovih u njemu. Ostale je spustila, dosta grubo, na dan marša odavde. Spustili su se noću. Ovdašnja straža poslala je trkača da vidi ko su.
<BR>&nbsp;&nbsp;&nbsp;&nbsp;&nbsp;"Pitanje je ko su oni", primetio je Kilin.
<BR>&nbsp;&nbsp;&nbsp;&nbsp;&nbsp;"Pleme Karata. Imaju ploče kojima igraju igre, a na njima su imena Porodica", rekao je Cermo. Lice mu je bilo upalo i prekriveno bradom.
<BR>&nbsp;&nbsp;&nbsp;&nbsp;&nbsp;"Ah. Čudno zvuči, obrazovati Porodice prema nekoj igri", rekao je Kilin. "Ali imamo samo njih."
<BR>&nbsp;&nbsp;&nbsp;&nbsp;&nbsp;"Jedan Devetak mi je rekao da su naše porodice dobile imena po igri", rekla je Šibo.
<BR>&nbsp;&nbsp;&nbsp;&nbsp;&nbsp;Kilin je frknuo u neverici. "Bišopovi, Kingovi, Rukovi?"
<BR>&nbsp;&nbsp;&nbsp;&nbsp;&nbsp;Šibo je slegnula ramenima. "Sigurno su izmislili", rekao je Cermo. "Samo zato što smo mi mislili da je smešno što su njihova imena iz karti."
<BR>&nbsp;&nbsp;&nbsp;&nbsp;&nbsp;"Ipak imamo mnogo zajedničkog", zamišljeno je rekao Kilin. "Plemena, Porodice, ista pravila."
<BR>&nbsp;&nbsp;&nbsp;&nbsp;&nbsp;"Mora da potičemo sa istog mesta", rekla je Šibo.
<BR>&nbsp;&nbsp;&nbsp;&nbsp;&nbsp;Džoslin je klimnula. "Njegova Vrhovnst kaže da smo svi sa istog Svećnjaka."
<BR>&nbsp;&nbsp;&nbsp;&nbsp;&nbsp;"Otkud on zna?" upitao je Cermo.
<BR>&nbsp;&nbsp;&nbsp;&nbsp;&nbsp;"Od Aspekata", odogovirla je Džoslin. "Valjda su nas Aspekti sačuvali da budemo isti. Pravila i tako to - Aspekti su jaki u tome."
<BR>&nbsp;&nbsp;&nbsp;&nbsp;&nbsp;"I u priči", rekao je Kilin. "Aspekti uvek vole priču."
<BR>&nbsp;&nbsp;&nbsp;&nbsp;&nbsp;"To bi objasnilo kako to da još razumemo ove Karte", rekla je Šibo.
<BR>&nbsp;&nbsp;&nbsp;&nbsp;&nbsp;"Logično zvuči", složila se Džoslin. "Da nam se jezik menjao, ne bismo razumeli Aspekte. Niti bismo mogli da ih trampimo sa ovim Kartama."
<BR>&nbsp;&nbsp;&nbsp;&nbsp;&nbsp;"Ko kaže da ćemo to da radimo?" oprezno je upitao Kilin.
<BR>&nbsp;&nbsp;&nbsp;&nbsp;&nbsp;"Njegova Vrhovnost."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Da nauče naš tehno."
<BR>&nbsp;&nbsp;&nbsp;&nbsp;&nbsp;"Kapetan Sermica nije delovala zainteresovano."
<BR>&nbsp;&nbsp;&nbsp;&nbsp;&nbsp;"Njegova Vrhovnost kaže da želi da proveri Aspekte koje koriste oficiri Bišopovih."
<BR>&nbsp;&nbsp;&nbsp;&nbsp;&nbsp;Zgledali su se.
<BR>&nbsp;&nbsp;&nbsp;&nbsp;&nbsp;"Možda misli da nemamo dovoljno pobožnih Aspekata?" upitala je Šibo.
<BR>&nbsp;&nbsp;&nbsp;&nbsp;&nbsp;"Ja znam samo ono što mi je rekao Njegova Vrhovnost", rekla je Džoslin.
<BR>&nbsp;&nbsp;&nbsp;&nbsp;&nbsp;"Što baš nije mnogo", primetio je Cermo.
<BR>&nbsp;&nbsp;&nbsp;&nbsp;&nbsp;"Mogu ja sa njim", ponosno je rekla Džoslin. "Dobila sam hranu i šatore za sve."
<BR>&nbsp;&nbsp;&nbsp;&nbsp;&nbsp;Kilin se setio kako je, godinama pre napuštanja Snegobara, Porodica bila iznenađena usred noći, pa su morali da ostave svu posteljinu i mnogo opreme za kuvanje. Mada su se našli daleko od divnih, hipnotički čarobnih udobnosti 'Arga', bilo mu je drago što se Porodica brzo prilagodila teškoćama.
<BR>&nbsp;&nbsp;&nbsp;&nbsp;&nbsp;Nedaleko odatle metalo-veštak pravio je saonice od neke cevi maški. Logor Bišopovih brujao je od rada, stare veštine opet su ulazile u igru, i Kilin je na licima primećivao ponovo stečenu samouverenost, posledicu otkrića da su stari metodi još ono pravo.
<BR>&nbsp;&nbsp;&nbsp;&nbsp;&nbsp;Proverio je kakve je dogovore Džoslin sklopila sa Plemenom, pojedinosti oko snabdevanja hranom. Odredio je pedeset Bišopovih da pomažu u svakodnevnim pohodima, koji su bili organizovani daleko od Plemena. Trebalo je raspraviti mnogo šta. Kilin je morao da odluči kako da popuni lanac izdavanja naređenja unutar Porodice, pošto su izgubili četvoro iz brodića i, razume se, Anedlosa. Dok je određivao nove položaje, gunđao je kroz stegnute zube. "Nećemo trpeti takvo ponašanje. Ali valja nam da dobro gledamo dok bolje ne shvatimo stvari."
<BR>&nbsp;&nbsp;&nbsp;&nbsp;&nbsp;Poručnici su klimali. I kada je prešao na raspravu o drugim stvarima, znao je da nema toga što bi mogao da kaže čime bi probudio njihovo pouzdanje. Činjeničko stanje njihovog teškog položaja govorilo je samo za sebe. Čučali su u goloj ravnici kao i pre, spremni da skoče i beže na najmanji znak. Izgubili su sve, i 'Argo' i svoje snove, i to za samo nekoliko dana.
<BR>&nbsp;&nbsp;&nbsp;&nbsp;&nbsp;Šibo je prva to rekla glasno. "Ako bude prilike, kažem da se vratimo na 'Argo'."
<BR>&nbsp;&nbsp;&nbsp;&nbsp;&nbsp;"Voleo bih da si zadržala kontrolu nad njim", blago je rekao Kilin. "Mogli ste da odete."
<BR>&nbsp;&nbsp;&nbsp;&nbsp;&nbsp;"Nebre", odvratila je. "Onaj brod Kibera koji te je uhvatio - išli su mnogo brže od 'Arga'. Lako bi nas stigli."
<BR>&nbsp;&nbsp;&nbsp;&nbsp;&nbsp;"Pošli su za mnom. Uhvatili su me sa druge strane proklete planete."
<BR>&nbsp;&nbsp;&nbsp;&nbsp;&nbsp;"Tek pošto smo već izišli u Konjicima", odvratila je Šibo.
<BR>&nbsp;&nbsp;&nbsp;&nbsp;&nbsp;"Valjda su mene hteli", olako je rekao Kilin, pokušavajući da se izvuče.
<BR>&nbsp;&nbsp;&nbsp;&nbsp;&nbsp;"Zbog čega?" upitala je Džoslin.
<BR>&nbsp;&nbsp;&nbsp;&nbsp;&nbsp;"Da me pogledaju i puste."
<BR>&nbsp;&nbsp;&nbsp;&nbsp;&nbsp;"I to je sve?" pažljivo ga je pogledala.
<BR>&nbsp;&nbsp;&nbsp;&nbsp;&nbsp;Da li je pokušavala da probudi sumnju? "Ne mogu da objasnim. Preživeo sam, eto."
<BR>&nbsp;&nbsp;&nbsp;&nbsp;&nbsp;Džoslin je počela da se poigrava zatvaračem odela, ćuteći. Kilin je osetio smanjenje nesigurnosti kod svojih oficira. Prisustvo dobrog vođe već je pomagalo.
<BR>&nbsp;&nbsp;&nbsp;&nbsp;&nbsp;Naučio je od Fani koliko je važno ostaviti za sobom ranije greške i rasprave. Abraham je u tome bio genije. Kilinu je nedostajala očeva lakoća ponašanja u ovakvim trenucima.
<BR>&nbsp;&nbsp;&nbsp;&nbsp;&nbsp;Da bi promenio rapsoloženje, srknuo je toplu smeđu tečnost iz šolje - i smesta je ispljunuo. "Pošaljite malu skupinu, petoro sa najboljim nosevima", rekao je. "Vidite ima li na ovom mestu Bogu iza leđa grmova jodharana. Bar bismo mogli da kuvamo pristojno piće."
<BR>&nbsp;&nbsp;&nbsp;&nbsp;&nbsp;Cermo je progutao svoje. "Nije ovo tako loše."
<BR>&nbsp;&nbsp;&nbsp;&nbsp;&nbsp;Kilin je nabrao nos. "Ima ukus kao maškopiš."
<BR>&nbsp;&nbsp;&nbsp;&nbsp;&nbsp;"Dabre", složio se Cermo. "Ali ima i dobrih strana."
<BR>&nbsp;&nbsp;&nbsp;&nbsp;&nbsp;"Kojih?"
<BR>&nbsp;&nbsp;&nbsp;&nbsp;&nbsp;"Ovaj, ne možeš da postaneš ovisan."
<BR>&nbsp;&nbsp;&nbsp;&nbsp;&nbsp;Za trenutak su piljili jedni u druge, a onda se Cermo tiho nasmejao, pa se Džoslin zagrcnula, a onda su svi počeli da se smeju, kikoćući se kao da ispuštaju neke duboke unutrašnje pritiske, napolju na kišu i hladnoću kao mala topovska zrna, eksplozivne naprave, male projektile protiv loše sreće.
</P></TD></TR></TABLE>
<P class="next">
<A HREF=p40.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
