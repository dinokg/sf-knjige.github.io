<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1.
<P>&nbsp;&nbsp;&nbsp;&nbsp;&nbsp;Komora je začegrtala, otvorila se i ispljunula ga napolje.
<BR>&nbsp;&nbsp;&nbsp;&nbsp;&nbsp;Kilin se borio za dah, kao da je čitavo vreme - danima? nedeljama? držao isti vazduh u plućima. Lagana emulzija koja ga je okružavala nekako je uspevala da mu preko pluća dovede i vazduh i hranu, jer nije osećao glad.
<BR>&nbsp;&nbsp;&nbsp;&nbsp;&nbsp;Podigao se na kolena, očekujući da ugleda tunele kiborškog staništa. Umesto toga mu je svež, oštar povetarac doneo mirise daleke rđe i prašnjavih bregova. Pogled mu se izbistrio. Nejasni obrisi su se sklopili u oštre slike, svet kao da se širio i približavao mu se.
<BR>&nbsp;&nbsp;&nbsp;&nbsp;&nbsp;Stajao je u ravnici punoj zdrobljenog kamena, nesigurno se klateći. Članci na nogama su ga boleli od sećanja na treskanje o sloj magnetskih pritisaka kosmičke strune.
<BR>&nbsp;&nbsp;&nbsp;&nbsp;&nbsp;Kiborg se izdizao iza njega kao neverovatna kamena gromada. Ruke sa po dva zgloba gladile su šav koji je brzo zarastao.
<BR>&nbsp;&nbsp;&nbsp;&nbsp;&nbsp;Beskorisno je bežati, pomislio je. Stresao se da se osuši - mada je vlaga koju je osećao izgleda bila ispod kože, a ne na njoj - a kiborg je škljocao, brujao i gledao ga. Bili su sami u pustom predelu. Kilin je u daljini video nešto nalik na deformisani breg, ali smesta je znao da je to ulaz u neku građevinu maški. Bilo je izbušeno kraterima. Delovalo je prazno i poraženo, kao lobanja.
<BR>&nbsp;&nbsp;&nbsp;&nbsp;&nbsp;Osetio je peckanje po čitavom telu, kao da mu neko izvlači hladne žice iz tela, ostavljajući ruke i noge otromboljene kao meke kobasice mišića. Zateturao se.
<BR>&nbsp;&nbsp;&nbsp;&nbsp;&nbsp;Kroz um su mu jurile slike - neme, zamišljene, ulepšane. Preseci 'Arga'. Neobična slika nečega velikog i blistavo belog, pričvršćenog na sivkaste niti što se spuštaju.
<BR>&nbsp;&nbsp;&nbsp;&nbsp;&nbsp;A onda, kao brz šamar niotkuda, pustilo ga je. Sa uma mu je nestala olovna, sveprisutna magla. Osetio je kako mu vetar mrsi kosu.
<BR>&nbsp;&nbsp;&nbsp;&nbsp;&nbsp;Kiborgovo masivno telo se odmaklo. Imao je dug, gušterski rep koji se završavao antenom, kao kožastim cvetom.
<BR>&nbsp;&nbsp;&nbsp;&nbsp;&nbsp;Kiborg se jednostavno udaljio, krećući se neobično brzo. Mnogobrojne noge su škljocale i brujale.
<BR>&nbsp;&nbsp;&nbsp;&nbsp;&nbsp;Kilin je počeo da hramlje po pustinji, bolan i umoran. Sunce na zalasku bacalo je blagi sjaj na daleku liniju bregova.
<BR>&nbsp;&nbsp;&nbsp;&nbsp;&nbsp;Zastao je i pognuo se da zatrese glavom. Nešto mlečno belo mu je iscurilo iz jednog uveta i sluh mu se izoštrio. Sluz mu je kapala sa odela.
<BR>&nbsp;&nbsp;&nbsp;&nbsp;&nbsp;I dalje ga je okružavao oštar, ali slatkast miris kiborgove unutrašnjosti. Počeo je da trči. Uskoro je njegov znoj sprao tuđinski zadah.
<BR>&nbsp;&nbsp;&nbsp;&nbsp;&nbsp;Satima je išao preko kamene doline. Kosmička struna lebdela je tik nad obzorjem, presecajući rubinskom krivuljom svetlucanje molekularnog oblaka. Kilin se setio utisaka koje je primio (slučajno?) od kiborga - nečega u vezi sa privremenim zaustavljanjem, umirivanjem kosmičke strune, kako bi gradnja iskoristila sav raspoloživi gvožđe-nikal formiran u vakuumu. Sada su magnetni prsti držali strunu nepokretnom, nalik na bolan zasek preko neba.
<BR>&nbsp;&nbsp;&nbsp;&nbsp;&nbsp;Bez njenog zlatastog sjaja, spori zalazak sunca dozvolio je i dalekim oblastima oko Abrahamove Zvezde da dođu do izražaja. Slabački blesci migoljili su se duboko unutar svetlucavih obala koje su se prostirale s druge strane ovog sputanog sunčevog sistema. Brzi blesci šafran-žute boje probijali su se kroz sporo narastanje plavih. Jasno ružičasto obojena energija unutar pokrivača od smeđe prašine. Paučinaste purpurne niti stvarale su se i nestajale, i ponovo se nadimale, nalik na kapljice krvi osvetljene zalazećim suncem koje sijaju zlom lepotom.
<BR>&nbsp;&nbsp;&nbsp;&nbsp;&nbsp;Kilin se upitao da li je to šaroliko ključanje što se pronosi kroz tamne pokrove prašine delo maški, ili posledica prirodnog strujanja materije u galaktičkom Središtu. Ili su i tu na delu nezmaislive alatke nalik na kosmičku nit?
<BR>&nbsp;&nbsp;&nbsp;&nbsp;&nbsp;Oprezno se kretao, tražeći zaklone. Bilo ih je dosta među izvrnutim kamenim pločama i isturenim stenama. Kiborg mu je vratio svu opremu, čak i kratku pušku. Golenice su mu bile pune goriva. Javio se Aspekt Artur:
<BR>&nbsp;&nbsp;&nbsp;&nbsp;&nbsp;Zapravo, imaju mnogo veći kapacitet. Merači u tvom odelu kažu da svaki gram goriva sadrži više od stotinu kilodžula - mnogo više od svega što je mogla da postigne tehnologija na Snegobaru. Kiborg nas je dobro opremio.
<BR>&nbsp;&nbsp;&nbsp;&nbsp;&nbsp;Kilin se oprezno kretao, zanemarujući tihe molbe svojih Aspekata. U ovom nepoznatom svetu oslanjao se na instinkte iz mladosti. Njegova lovačka čula još su bila podešena na preciznost potrebnu na Snegobaru. Ovde je svaka pojedinost bila pomalo izvrnuta. Automatski je u svakoj jaruzi tražio zamke i njuškao povetarac tražeći primese ulja. Daleka, kupasta planina zagađivala je vazduh kiselkastim mirisom koji se širio iz dugog, crnog stuba dima.
<BR>&nbsp;&nbsp;&nbsp;&nbsp;&nbsp;Ovoj zemlji bio je potreban odmor. Posvuda su se nekada ponosne stene urušile. Slojevi kamena virili su kao špilovi karata koje je razbacao natmureni div. Prašina je prekrivala svaki ispust i udubljenje, i lebdela je na obzorju u debelim, prljavim oblacima.
<BR>&nbsp;&nbsp;&nbsp;&nbsp;&nbsp;Ipak, ponegde su svetlucavi izvori skakutali u vazduhu, nalik na kićene fontane među drevnim, ispreturanim slojevima. Zastao je kraj jednog i pustio da mu voda teče preko ruku. Pljusnuo se i po licu i osetio je daleki, zarđali odjek voda koje je pio tako davno, na Snegobaru.
<BR>&nbsp;&nbsp;&nbsp;&nbsp;&nbsp;Unutrašnja toplota oslobođena urušavanjem probila se iz jezgra. Pretpostavljam da se duboki slojevi leda tope i oslobađaju ovu vodu.
<BR>&nbsp;&nbsp;&nbsp;&nbsp;&nbsp;"Aha."
<BR>&nbsp;&nbsp;&nbsp;&nbsp;&nbsp;Kilin nije bio raspoložen za Arturova učena objašnjenja. Još manje mu je prijao tanušni Lingov glasić. Morao je da pobegne od zagušenih, ozbiljnih delova sopstvenog uma; kiborg je ostavio u njima vlažan, lepljiv zadah.
<BR>&nbsp;&nbsp;&nbsp;&nbsp;&nbsp;A bilo je vreme i da popusti kontrolu koju je tako dugo održavao, dok je kiborg rovao po njemu.
<BR>&nbsp;&nbsp;&nbsp;&nbsp;&nbsp;Sve to vreme trudio se da upravlja umom strogo pravolinijski, držeći u prednjem planu svest, gusti sloj kroz koji niži umovi nisu mogli da prodru. Sada je pustio da se unutrašnji deo ličnosti protegne i opusti, polako obrađujući mučno iskustvo i navikavajući se na njega. Jednostavna činjenica života, opstanka, bila je večito čudo. Prepustio se tome. Još iz bitaka na Snegobaru dobro je poznavao to osećanje i voleo ga je. Bol, tuga, strah, bes - sve to mora da naraste pa da jenja i nađe svoje mesto.
<BR>&nbsp;&nbsp;&nbsp;&nbsp;&nbsp;Ošamućen, oslobodio je Aspekte - Linga, Grej, Artura, čak i manja Lica, kao Bada - i pustio ih da veselo poigravaju u izdvojenom odeljku, ne dozvoljavajući da mu pištavi glasići smanje koncentraciju. Podivljali su kada su osetili ledeni vazduh Novog Bišopa i nanjušili prašinu. Pričali su jedni sa drugima, sićušna prisustva u njegovoj čulnoj mreži, živa u svojim integralnim čvorovima i uzročno-posledičnim faktorima.
<BR>&nbsp;&nbsp;&nbsp;&nbsp;&nbsp;Koliko toga mu se desilo! Da bi izbegao opasni nered, morao je da dopusti svojim Aspektima i Licima makar delimično priključenje na sve doživljaje. Bez Porodice, on je samo skitnica što luta ovim uništenim svetom... ali nije znao da li je Porodica opstala. Morao je da ostane pribran dok ne sazna, makar to trajalo godinama.
<BR>&nbsp;&nbsp;&nbsp;&nbsp;&nbsp;Zato se zagledao u uništenu šumu kroz koju je napredovao, u izbušene doline i izrovane grebene koji su proletali ispod njegovih skočičizama. Više nije hramao, servo uređaji su opet reagovali, i sada je bio užasno gladan.
<BR>&nbsp;&nbsp;&nbsp;&nbsp;&nbsp;Porodica Bišop uvek je važila za vešte sakupljače, i stoga je prizvao jedno staro Lice, ženu, da mu pomogne da nađe jestive bobice i lišće. Ona je bila gunđav tip, puna krutih saveta. Većina njenog znanja nije se mogla primeniti na ovaj svet. Našla je ukusno korenje, ali je preplašeno zacičala pred kiselkastim lišćem i ovalnim voćem koje je on našao. Ipak je probao, i pokazalo se da je i to jestivo.
<BR>&nbsp;&nbsp;&nbsp;&nbsp;&nbsp;Probijao se kroz uništenu šumu. Neka neizmerna nemarnaq zloba zapljusnula i raščerečila drveće. Mnogo stabala stajalo je suludo nahereno suludo, izlažući pogledima utrobu od zmijolikog korenja. Okrugli listovi istovetne, svetlozelene boje bili su nagomilani po isušenim potocima, i sitne životinje šuškale su po njemu. Vlažne zaravni bile su prekrivene tragovima: troprstim, sedmoprstim, klinastim, i nekim širokim, bez ikakvih drugih odlika. Kilin nikada nije video tragove tako velikih stvorenja, i to ga je ispunilo poštovanjem prema nekadašnjem bogatstvu ovog mesta. Ubacio se Aspekt Artur:
<BR>&nbsp;&nbsp;&nbsp;&nbsp;&nbsp;Sve je to delo kiborga, razume se. Oni su ispraznili cev kroz koju smo pali. Taj otvor širok čitav kilometar izazvao je obrušavanje zemlje ovde samo za dužinu prsta.
<BR>&nbsp;&nbsp;&nbsp;&nbsp;&nbsp;"Je l'? Meni se činilo, kad izvade toliko kamena i metala, da će i ovde doći do velikih padova."
<BR>&nbsp;&nbsp;&nbsp;&nbsp;&nbsp;Nikako; to je pitanje obične geometrije. Gubitak se širi po mnogo većoj površini planete. Gledaj...
<BR>&nbsp;&nbsp;&nbsp;&nbsp;&nbsp;Trobojni dijagram koji je sinuo Kilinu u desnom oku imao je smisla, kad ga je proučio, ali ipak... "Propadanje za dužinu prsta učinilo je sve ovo?"
<BR>&nbsp;&nbsp;&nbsp;&nbsp;&nbsp;To se desilo u svim slojevima. Seizmička podešavanja nisu ravnomerna.
<BR>&nbsp;&nbsp;&nbsp;&nbsp;&nbsp;"I meni se čini."
<BR>&nbsp;&nbsp;&nbsp;&nbsp;&nbsp;Kilin je prelazio preko čistine. Iznenada je suknuo taman vodoskok, poprskavši ga vodom i peskom.
<BR>&nbsp;&nbsp;&nbsp;&nbsp;&nbsp;E da. Hidrostatičke sile i dalje se oslobađaju. Vibracije su ovdašnje tle pretvorile u žitki mulj.
<BR>&nbsp;&nbsp;&nbsp;&nbsp;&nbsp;Talasavi drhtaji nalik na pučinu mora naterali su Kilina da potraži čvršće tlo, zaglušivši Aspekta svojim dahtanjem. Našao je jestivo lišće i sa uživanjem ga žvakao. Tlo se i dalje treslo i propinjalo, kao da pokušava da zbaci skramu upornog života.
<BR>&nbsp;&nbsp;&nbsp;&nbsp;&nbsp;Sit po prvi put posle mnogo dana, počeo je da se oseća bolje čim je prešao u stalan, skokovit trk. Iza narednog niza bregova ležao je grad maški. Sada je bio raznesen na delove. Eksplozije su uništile ogromne fabrike. Izgledalo je da je najveći deo uništenja izveden eksplozivom postavljenim iznutra, kao da je neko prokrijumčario bombe.
<BR>&nbsp;&nbsp;&nbsp;&nbsp;&nbsp;Na sve strane ležali su smeđi leševi maški. Neko je već očerupao sa njih korisne delove. Verovatno kiborzi.
<BR>&nbsp;&nbsp;&nbsp;&nbsp;&nbsp;Počeo je da luta kroz tišinu uništenih ulica. Nije bilo maški koje bi se trudile da srede nered. Ništa se nije micalo. Na jednoj raskrsnici naišao je na filigranski izrađene tornjeve. Setio se Bogomoljkine umetnosti, ali nije mogao da razabere jesu li ovi vretenasti predmeti imali neku funkciju, ili im je svrha bila da ukrase grad.
<BR>&nbsp;&nbsp;&nbsp;&nbsp;&nbsp;Osećao se nelagodno među tolikim tehnom maški, pa nije ni pokušao da u ruševinama traži hranu. Ni do sumraka nije uspeo da prođe kroz ogromni grad. Stoga se preko noći sakrio u nekom skladištu delova i zaspao. Budio se nekoliko puta, mučen grozničavim snovima. Vratio se u vreme provedeno unutar tuđinca i gušio se u želatinoznom vazduhu, uzalud plivajući naviše, začepljenih pluća. Kad god bi se probudio, ruke i noge su mu bile zgrčene kao da se borio u snu. Onda bi opet zadremao i san bi se vratio.
<BR>&nbsp;&nbsp;&nbsp;&nbsp;&nbsp;Pred zoru je začuo pokret u blizini. Oprezno je provirio napolje. Velika životinja šunjajući se približavala. Najveće stvorenje koje je ikada video bila je matora narandžasta kokoška u Citadeli. Ovo ovde bi je pojelo u jednom zalogaju. Njegovi veliki zubi govorili su Kilinu da bi životinji to verovatno prijalo.
<BR>&nbsp;&nbsp;&nbsp;&nbsp;&nbsp;Očito ga je nanjušila. Posle mnogo godina lova na maške i izbegavanja maški lovaca, Kilin nije imao pojma kako da postupi sa životinjom. Dolazila je sve bliže. Priljubila uši. Kilin je spremio pušku. Tiho je izišao kroz vrata skladišta, zastao, zagledao se u nju. Životinja se ukočila. Dugo su stajali zagledani jedno u drugo. Kilina je nehotice obuzelo osećanje zajedništva. Životinja ga je gledala blistrim, dubokim žutim očima.
<BR>&nbsp;&nbsp;&nbsp;&nbsp;&nbsp;Polako je svitalo. Životinja je konačno obliznula usne, naizgled nezainteresovano, i udaljila se. Zaustavila se na uglu susednog skladišta, ponovo ga pogledala i konačno otišla.
<BR>&nbsp;&nbsp;&nbsp;&nbsp;&nbsp;Tek kad je krenuo dalje, setio se da mu je puška podešena na elektromagnetni impuls. Na životinju ne bi uopšte delovala.
<BR>&nbsp;&nbsp;&nbsp;&nbsp;&nbsp;Mada nije razmišljao ni o čemu određenom, osećao je kako se u njemu bude, komešaju i zamiru sukobi. Ispod smirenosti ovog sveta, prirodni život je jasno i glasno slao svoju nemu poruku.
</P></TD></TR></TABLE>
<P class="next">
<A HREF=p35.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
