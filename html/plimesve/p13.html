<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>12.
<P>&nbsp;&nbsp;&nbsp;&nbsp;&nbsp;Kilin je ćutke obilazio glatki brod, diveći se elegantnim linijama i svrhovitoj ekonomiji. Oplata je bila načinjena od čvrstog keramo-čelika koji se bez šavova stapao sa ispupčenim motorima na boku. Spoj je bio jednostavan i besprekoran.
<BR>&nbsp;&nbsp;&nbsp;&nbsp;&nbsp;Odred koji ga je zarobio još se motao kraj dve velike vazdušne komore u boku broda. Čekali su ovde, na ulazu u postaju, i samo su sprečili šest malih robo maški da priključe dovode energije i komandne kablove u spoljašnje utikače na brodu. Bez njih, ostao je da nepomično lebdi unutar ustave.
<BR>&nbsp;&nbsp;&nbsp;&nbsp;&nbsp;Očito je bio u pitanju transporter tereta. Kilinu je laknulo, ali bio je i pomalo razočaran. Od ovog broda nije im pretila opasnost, ali će od njega vrlo malo moći da nauče.
<BR>&nbsp;&nbsp;&nbsp;&nbsp;&nbsp;Konstrukcija je drevna. Sećam se da su maške koristile ovakve brodove kada su prenosile materijal na Snegobar. Verujem da bih mogao da se prisetim kako se njima upravlja, uključujući i probleme ulaska u atmosferu. Bili su veličanstveno jednostavni. Ljudi iz vremena pre moga često su ih otimali da bi ih sami koristili.
<BR>&nbsp;&nbsp;&nbsp;&nbsp;&nbsp;Arturov pedantni, precizni glas nastavio je da brblja dok je Kilin razgledao ulaz u brod. Artur mu je ukazao na standardni tehno maški. Aspekt je bio od veće koristi ovde, gde se stari, visoko-vakuumski tehno izgleda nije izmenio tokom bezbrojnih stoleća otkako je čovečanstvo potpuno oterano iz svemira. Maške su se na Snegobaru prilagođavale brže nego što su ljudi mogli da prate, pa su stari Aspekti postajali gotovo beskorisni. Arturovo rastuće samopouzdanje u okruženju postaje počelo je u Kilinu da budi optimizam.
<BR>&nbsp;&nbsp;&nbsp;&nbsp;&nbsp;Konjici! Vidiš ono?
<BR>&nbsp;&nbsp;&nbsp;&nbsp;&nbsp;Članica posade koja je tragala po postaji u neposrednoj blizini, slučajno je uspela da otvori prolaz. Velika ploča se povukla u stranu, otkrivšii skladište glatkih brodova sličnih teretnjaku koji su upravo zarobili.
<BR>&nbsp;&nbsp;&nbsp;&nbsp;&nbsp;To su brzi mali brodovi koji lako mogu da stignu do površine. Dobro ih se sećam. Zvali smo ih Konjici zato što se kreću lako i vešto i u atmosferi i u dubokom svemiru. Sjajni kada treba izbeći presretanje. To je bilo pre nego što su Arkologije izgubile kontrolu nad fabrikama u orbiti. Pre nego što su maške tako čvrsto stegle Snegobar.
<BR>&nbsp;&nbsp;&nbsp;&nbsp;&nbsp;Kilin ja naredio da dođe još nekoliko odreda kako bi ispitali skladište i procenili nosivost Konjica. Porodica je dosad istražila samo delić postaje, pa nije bilo nikakvo čudo što je ovo odeljenje za prijem i skladištenje dosad promaklo. Kilin se i nadao da će se pojaviti nešto slično; brod koji je došao prosto im je pokazao pravac.
<BR>&nbsp;&nbsp;&nbsp;&nbsp;&nbsp;Preko koma stigao je signal od Šibo. - Nešto se dešava sa obručem. -
<BR>&nbsp;&nbsp;&nbsp;&nbsp;&nbsp;Kilin se brzo probio kroz hodnike i tunele do površine postaje. Morao je da priguši oduševljenje što su našli brodove koji će moći da nose skupine na površinu planete, jer bila je neporeciva činjenica da nešto ogromno deluje na Novom Bišopu.
<BR>&nbsp;&nbsp;&nbsp;&nbsp;&nbsp;Prizor koji ga je dočekao bio je zbunjujući. Obruč je gotovo stigao do polarne ose, to se videlo. Ali sada više nije išao dalje. Umesto toga, kao da se okretao. Njegova unutrašnja ivica, oštra kao brijač i sada potpuno prava, sekla je oko ose rotacije planete. U simulaciji koju je spremila Šibo video je obruč kako se okreće oko zaravnjene ivice.
<BR>&nbsp;&nbsp;&nbsp;&nbsp;&nbsp;- Usporio je približavanje osi, - javila se Šibo. - Potom je počeo da rotira. -
<BR>&nbsp;&nbsp;&nbsp;&nbsp;&nbsp;"Izgleda da ubrzava", primetio je Kilin.
<BR>&nbsp;&nbsp;&nbsp;&nbsp;&nbsp;Pauza. - Dabre... magnetna polja su takođe pojačana. -
<BR>&nbsp;&nbsp;&nbsp;&nbsp;&nbsp;"Gledaj, seče oko ose."
<BR>&nbsp;&nbsp;&nbsp;&nbsp;&nbsp;- Kao da iseca jezgro iz jabuke.-
<BR>&nbsp;&nbsp;&nbsp;&nbsp;&nbsp;"Rotira..."
<BR>&nbsp;&nbsp;&nbsp;&nbsp;&nbsp;- Dabre. Sve brže. -
<BR>&nbsp;&nbsp;&nbsp;&nbsp;&nbsp;Dok je gledao, obruč je načinio pun krug oko Novog Bišopa. Zlatni sjaj se još pojačao, kao da ta stvar dobija energiju.
<BR>&nbsp;&nbsp;&nbsp;&nbsp;&nbsp;"Prokleto brzo", nepotrebno je rekao Kilin, trudeći se da shvati kakvu bi svrhu mogli da imaju takvi ogromni pokreti.
<BR>&nbsp;&nbsp;&nbsp;&nbsp;&nbsp;Simulacija je postala detaljnija dok je Šibina neprirodna veština sa 'Argovim' kompjuterima dodavala nove podatke.
<BR>&nbsp;&nbsp;&nbsp;&nbsp;&nbsp;"Ona tačkica tamo daleko", zbunjeno je rekao Kilin.
<BR>&nbsp;&nbsp;&nbsp;&nbsp;&nbsp;- To je naša postaja. Jasno je da smo daleko od strune, - javila se Šibo.
<BR>&nbsp;&nbsp;&nbsp;&nbsp;&nbsp;"Meni više liči na kosmički prsten", rekao je. Venčani prsten, pomislio je. Venčava se sa planetom... "Da li pogađa nešto?"
<BR>&nbsp;&nbsp;&nbsp;&nbsp;&nbsp;- Nebre. Nema ničeg u orbiti oko njega. -
<BR>&nbsp;&nbsp;&nbsp;&nbsp;&nbsp;"Meni izgleda kao nešto u visokoj polarnoj orbiti." Pokupio je malo žargona od svojih Aspekata, ali i dalje je imao problema sa dvodimenzionalnim slikama kao što je ova simulacija.
<BR>&nbsp;&nbsp;&nbsp;&nbsp;&nbsp;- To su sitnice. Predaleko da se dobro vidi. -
<BR>&nbsp;&nbsp;&nbsp;&nbsp;&nbsp;"A oko sredine?"
<BR>&nbsp;&nbsp;&nbsp;&nbsp;&nbsp;- Ekvatora? Još sitnica. I čudan signal. U jednom trenutku izgleda jako veliki, a malo kasnije izgleda mali. -
<BR>&nbsp;&nbsp;&nbsp;&nbsp;&nbsp;"Gde?"
<BR>&nbsp;&nbsp;&nbsp;&nbsp;&nbsp;- Blizu. Kao da je na samoj ivici atmosfere. -
<BR>&nbsp;&nbsp;&nbsp;&nbsp;&nbsp;"Zvuči kao tehno maški. Zarili smo ruke u osinje gnezdo. Prokletstvo!"
<BR>&nbsp;&nbsp;&nbsp;&nbsp;&nbsp;- Ima još. Skanirala sam Novi Bišop. Dobijam slabe signale koji podsećaju na ljudske. -
<BR>&nbsp;&nbsp;&nbsp;&nbsp;&nbsp;"Ljudi?" Kilin je osetio nalet elementarne radosti. Ljudsko prisustvo na ovom čudnom mestu... "Super! Možda ipak možemo da živimo ovde."
<BR>&nbsp;&nbsp;&nbsp;&nbsp;&nbsp;- Ne mogu da otkrijem šta signali kažu. Možda je to nečiji kom navijen na najjače. Kao da neko govori masi. -
<BR>&nbsp;&nbsp;&nbsp;&nbsp;&nbsp;"Pokušaj da ga uhvatiš jače."
<BR>&nbsp;&nbsp;&nbsp;&nbsp;&nbsp;- Dabre, švaleru. - Veselo se nasmejala, i shvatio je da je preterao sa oštrim, kapetanskim ponašanjem.
<BR>&nbsp;&nbsp;&nbsp;&nbsp;&nbsp;"Možeš da se osvetiš večeras u krevetu."
<BR>&nbsp;&nbsp;&nbsp;&nbsp;&nbsp;- To je naređenje? -
<BR>&nbsp;&nbsp;&nbsp;&nbsp;&nbsp;"Ti možeš izdavati naređenja."
<BR>&nbsp;&nbsp;&nbsp;&nbsp;&nbsp;- Još bolje. -
<BR>&nbsp;&nbsp;&nbsp;&nbsp;&nbsp;Nasmejao se i opet zagledao u spektakl.
<BR>&nbsp;&nbsp;&nbsp;&nbsp;&nbsp;I dalje ga je obuzimalo divljenje. Bilo je neizmerno uobraženo, pomislio je, nazvati ovo sunce Abrahamovom Zvezdom. U počast njegovom ocu, to da, ali iznenada ga je obuzela duboka tuga i želja da razgovara sa Abrahamom. Činilo mu se da nikada nije imao dovoljno vremena da uči od oca, da usvoji onu iskrenu sigurnost koju je Abraham nosio kao drugu kožu.
<BR>&nbsp;&nbsp;&nbsp;&nbsp;&nbsp;Setio se njegovog ostarelog ali veselog lica, njegovog širokog osmeha i toplog pogleda. Abraham je znao kolika je vrednost jednostavnih vremena, tihih dana provedenih u radu sopstvenim rukama, ili u običnoj šetnji po zelenim njivama koje su okružavale Citadelu.
<BR>&nbsp;&nbsp;&nbsp;&nbsp;&nbsp;Ali Abraham nije bio rođen u jednostavno vreme, i zato je postao majstor u veštinama koje su bile potrebne čovečanstvu. Kilin je usvojio od njega znanja potrebna da se preživi kada napadaju na maške, ali nije to bilo ono čega se najbolje sećao. Umorno, nasmešeno lice, sa izrazom koji obećava ljubav i pomoć, pogled kakav otac upućuje sinu kada oseti u svom nasledniku delić sebe - to je ostalo sa Kilinom posle mnogih godina krvi i straha koje su sprale najveći deo blagih slika iz Citadele. Majke nije mogao da se seti ni izbliza tako dobro, možda zato što je umrla dok je još bio veoma mlad.
<BR>&nbsp;&nbsp;&nbsp;&nbsp;&nbsp;A šta bi Abraham rekao, sada kad je njegov sin dao njegovo ime zvezdi koja predstavlja kovitlac ogromnih sila, u poređenju sa kojima je čovečanstvo samo trunka koja smeta? Jaka mi je to obećana zemlja! Kilin je iskrivio usne.
<BR>&nbsp;&nbsp;&nbsp;&nbsp;&nbsp;Obruč je završio prvi krug i počeo drugi, ubrzavajući. Unutrašnja ivica nije ležala tačno na osi Novog Bišopa, nego je bila malo pomerena.
<BR>&nbsp;&nbsp;&nbsp;&nbsp;&nbsp;Dok je Kilin gledao, kosmički prsten završio je i drugi krug, krećući se primetno sve brže i brže. Obruč je izgledao kao deo nekog ogromnog motora koji se okretao ka nepoznatom cilju. Blistao je jakim, bockavim sjajem dok su se kroz njega pronosili sveži impulsi - ćilibarni, ledeno plavi, sažeženo narandžasti - a svi su se stapali i stanjivali u bogatu, medno zlatnu boju.
<BR>&nbsp;&nbsp;&nbsp;&nbsp;&nbsp;- Uhvatila sam promene u magnetnim poljima, - javila je Šibo.
<BR>&nbsp;&nbsp;&nbsp;&nbsp;&nbsp;Smesta se javio i Aspekt Artur:
<BR>&nbsp;&nbsp;&nbsp;&nbsp;&nbsp;To je induktivni signal usled obrtanja kosmičke strune. Ona se ponaša kao kalem žice u ogromnom motoru.
<BR>&nbsp;&nbsp;&nbsp;&nbsp;&nbsp;"Zbog čega?" upitao je Kilin, stegnutog grla. Mada nije stupio nogom na njega, smatrao je da Novi Bišop pripada njemu, Porodici, i da ne sme da bude igračka neke groteskne gargantuovske naprave. Pozvao je Aspekta Grej:
<BR>&nbsp;&nbsp;&nbsp;&nbsp;&nbsp;Ne mogu da... razumem. Očito se kreće... u skladu sa potrebama... neke nevidljive ruke... nikada nisam čula... da maške rade nešto ovako... niti da koriste kosmičku strunu... sigurna sam... strune bi morale... po ljudskim teorijama... da budu... veoma retke. Trebalo bi da se kreću... brzinom blizu svetlosne. Ova mora da se... sudarala sa mnogim zvezdama... i oblacima... koji su je usporili. Neko ju je uhvatio... i zarobio magnetnim poljima.
<BR>&nbsp;&nbsp;&nbsp;&nbsp;&nbsp;Javio se i Artur:
<BR>&nbsp;&nbsp;&nbsp;&nbsp;&nbsp;Vema težak zadatak, razume se, izvan moći bilo čega ljudskog - ali, u principu, nije nemoguće. Potrebna je jedino sposobnost upravljanja magnetnim poljima neverovatne veličine...
<BR>&nbsp;&nbsp;&nbsp;&nbsp;&nbsp;"Šta hoćeš da kažeš?" upitao je Kilin. Mada su reči Aspekata proletale kroz njegov um zaslepljujućom brzinom, nije imao strpljenja da sluša izveštačen, nalickan ton Arturovih predavanja. U levom oku su mu se nizale jednačine. I njih je slao Artur; ili je Aspekt mislio da će ga te gluposti fascinitrati. Kilin je iskrivio lice. Aspekt je sada usvojio Grejina sećanja i radio je sa njima. Grejino prašnjavo prisustvo izbledelo je kada je Artur otresito nastavio:
<BR>&nbsp;&nbsp;&nbsp;&nbsp;&nbsp;Vrlo jednostavno, ovde je kosmička struna iskorišćena kao sredstvo u građevinskom smislu. Šibo je otkrila snažna indukciona elektromagnetna polja stvorena njenom rotacijom, ali to svakako nije glavni cilj. Ne, to je sporedni efekat.
<BR>&nbsp;&nbsp;&nbsp;&nbsp;&nbsp;"Zašto da seku kada rez smesta zaceljuje?"
<BR>&nbsp;&nbsp;&nbsp;&nbsp;&nbsp;Zaista. Prava zagonetka. Ipak, moram da se divim ovom objektu i zbog same njegove lepote. Grej mi kaže da je i samo stvaranje Galaksija, pa čak i čitavih galaktičkih jata, pripisivano kosmičkim strunama, u praskozorje vaseljene. Prstenovi su nekada bili istinski, kosmološki ogromni. Galaksije su se stvarale od turbulencije njihovog prolaska, kao virovi iza rečnog broda. Kako je vreme teklo, kosmičke strune su se uvijale same oko sebe, prekidajući se na mestima ukrštanja. Kružne strune su to ponavljale, pretvarajući se u nizove petlji - što je, očito, bio slučaj i sa ovim veličanstvenim fosilom.
<BR>&nbsp;&nbsp;&nbsp;&nbsp;&nbsp;"Pogledaj malo, šta ta stvar radi?"
<BR>&nbsp;&nbsp;&nbsp;&nbsp;&nbsp;Pomalo uvređen, Artur je hladno odgovorio:
<BR>&nbsp;&nbsp;&nbsp;&nbsp;&nbsp;Očito ćemo morati da o njenoj funkciji zaključujemo na osnovu oblika. Pogledaj kako se potpuno prava unutrašnja ivica obruča zaustavlja samo malo dalje od ose planete. To ne može biti greška, pogotovo kod ovako sposobnih inženjera. To pomeranje je očito namerno.
<BR>&nbsp;&nbsp;&nbsp;&nbsp;&nbsp;Obruč je rotirao sve brže. Preko Šibinog koma čulo se iz daljine vump-vump-vump magnetnih detektora iz kontrolne sobe.
<BR>&nbsp;&nbsp;&nbsp;&nbsp;&nbsp;"Zašto je poravnat sa polovima?" bio je uporan Kilin.
<BR>&nbsp;&nbsp;&nbsp;&nbsp;&nbsp;Usudio bih se da pretpostavim da ovo brzo obrtanje izaziva pritisak oko čitave polarne ose. Što se brže struna okreće, pritisak se ravnomernije raspoređuje. Time seče stenu u okolini ose. Time oslobađa cilindar unutrašnjeg jezgra koji je opsekla, i više nije vezan sa masom planete. Mada rezultat toga još ne mogu da vidim.
<BR>&nbsp;&nbsp;&nbsp;&nbsp;&nbsp;"Uff" frknuo je Kilin. "Javi mi kad budeš imao neku ideju."
</P></TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
