<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2.
<P>&nbsp;&nbsp;&nbsp;&nbsp;&nbsp;Kvat'jut'kal'ton se nadimala od ponosa.
<BR>&nbsp;&nbsp;&nbsp;&nbsp;&nbsp;Moćno ubrzanje pritisnulo ju je u čvrstu mrežu. Pevala je u sebi o predstojećoj pustolovini, o prvom plodu njenog novog položaja u Košnici.
<BR>&nbsp;&nbsp;&nbsp;&nbsp;&nbsp;#Pogledaj tkanje!# uzviknula je Bek'dal.
<BR>&nbsp;&nbsp;&nbsp;&nbsp;&nbsp;Kvat je mogla i da se priključi na elektroauru broda, ali odlučila je da se nagne napred i gleda preko optičkog ulaza. Nalazili su prilično visoko iznad glatke plavičaste kugle ovog sveta. Kosmički Krug nepomično je lebdeo u daljini, siv i miran. Uskoro će opet početi da se okreće. Biće potrebno još metala iz jezgra... pretraživala je zvezdanu tamu. Eno!
<BR>&nbsp;&nbsp;&nbsp;&nbsp;&nbsp;Termotkanje je predstavljalo tamnu mrežu, gotovo nevidljivu. Pojedine niti bile su gotovo dovršene, vezane na presecima sedefastim lepljivim grumenovima veličine planine. Ukupna dužina imala je izvesno zakrivljenje, i dalja ivica ležala je iza obzorja.
<BR>&nbsp;&nbsp;&nbsp;&nbsp;&nbsp;Kvat je suzila vidno polje. Sada je videla nošce kako rade na ogromnim cevima i svodovima - oblikujući, sekući, glačajući. Uskoro će termotkanje biti spremno da zauzda izlivanje solarne energije obližnje zvezde, i misija Kvatine rase nastaviće se ogromnim ubrzanjem.
<BR>&nbsp;&nbsp;&nbsp;&nbsp;&nbsp;Ali prvo je trebalo raščistiti neke sitnice. Kvat i Bek'dal poslate su u ovom malom brodu da se postaraju za sitnu neprijatnost koja je pogodila postaju što je nekada pripadala maškama.
<BR>&nbsp;&nbsp;&nbsp;&nbsp;&nbsp;Za Kvat je to bila velika čast. Istakla se u bitci sa Ništacima. Najviši sudija Košnice, Tukar'ramin, bila je svedok Bek'dalinog kukavičkog bekstva. Zato je Kvat odlikovana brojnim divnim dodacima, uključujući i dve nove noge. Po hodnicima se govorilo o Kvat Groznoj i Onoj Koja Se Bori.
<BR>&nbsp;&nbsp;&nbsp;&nbsp;&nbsp;A sad ovo: misija da unište zarazu u orbiti. Čast! Mogućnost!
<BR>&nbsp;&nbsp;&nbsp;&nbsp;&nbsp;Neka gadna gamad zauzela je postaju, ubivši jednog čuvara. Radnici u orbiti bili su suviše zauzeti da bi se bavili time, pa su prepustili zadatak nošcima nižeg ranga, sa zemlje. Ipak, to je svakako bilo više nego što je Kvat i sanjala da bi mogla da postigne, veoma visoka nit u društvenoj mreži.
<BR>&nbsp;&nbsp;&nbsp;&nbsp;&nbsp;#Izvukla sam mali brod maški i povela ga putanjom prema nama#, rekla je Bek'dal.
<BR>&nbsp;&nbsp;&nbsp;&nbsp;&nbsp;Kvat se iskezila. #Više bih volela da napadnemo pravo na postaju.#
<BR>&nbsp;&nbsp;&nbsp;&nbsp;&nbsp;#Ne sumnjam. Jurnuti bez razmišljanja, ne znajući šta te čeka.#
<BR>&nbsp;&nbsp;&nbsp;&nbsp;&nbsp;#Hrabrost će nas održati!#
<BR>&nbsp;&nbsp;&nbsp;&nbsp;&nbsp;#Ja više volim da procenim rizik.# Bek'dal je i dalje bila osetljiva zbog sramote pretprljene u sukobu sa Ništacima.
<BR>&nbsp;&nbsp;&nbsp;&nbsp;&nbsp;#Izveštaji zarobljenih maški potvrđuju da su se u postaju zavukli obični Ništaci#, lukavo je rekla Kvat. #Opreznost je svakako nepotrebna kada treba samo zgaziti obične...#
<BR>&nbsp;&nbsp;&nbsp;&nbsp;&nbsp;#Ja odlučujem šta je ovde potrebno.#
<BR>&nbsp;&nbsp;&nbsp;&nbsp;&nbsp;Kvat je shvatala Bek'daline namere. Želela je da povrati ugled. Brz obračun bi joj svakako vratio dobar glas. Možda je Tukar'ramin zato i poslala baš njih dve u misiju.
<BR>&nbsp;&nbsp;&nbsp;&nbsp;&nbsp;Kvat se uznemirila. Podrazumevala je da je ona bila počastvovana. Sada joj se činilo da je Tukar'ramin želela da očuva Bek'dalin položaj, a Kvat je poslata samo kao čuvar. U slučaju da Bek'dal uprska stvar, Kvat Ubica Ništaka može da spase situaciju.
<BR>&nbsp;&nbsp;&nbsp;&nbsp;&nbsp;#Dovoljno je reći da želim da idem sigurnim i stalnim kursom#, rekla je Bek'dal.
<BR>&nbsp;&nbsp;&nbsp;&nbsp;&nbsp;Kvat je oklevala. Na kraju krajeva, akcija u orbiti je velika počast. Zasvetlucala je dlačicama oko pora kako bi pokazala slaganje. #Šta ja da radim?#
<BR>&nbsp;&nbsp;&nbsp;&nbsp;&nbsp;#Uskoro ćemo presresti brod maški. Naredila sam mu da iziđe iz postaje i pođe prema nama, da ga pregledamo. Unutrašnji signali pokazuju da u njemu ima Ništaka. Uzećemo im meru.#
<BR>&nbsp;&nbsp;&nbsp;&nbsp;&nbsp;#Ah!# Tukar'ramin je veoma cenila uništavanje Ništaka još od kako su oštetili postaje magnetog fluksa. Možda je i Nimfur'ton izgubila život zbog njihovog varvarstva, koje je izazvalo skretanje Sifona. Kvat je uživala u prilici da uništi još tih patuljastih neprijatelja.
<BR>&nbsp;&nbsp;&nbsp;&nbsp;&nbsp;Preletele su preko planete. Kosmički Krug se zanjihao na dalekom obzorju i počeo ponovo da se obrće, postojano i ljupko. Blistao je čitavom dužinom, pretvarajući delić mase jezgra u svoju energiju.
<BR>&nbsp;&nbsp;&nbsp;&nbsp;&nbsp;Kvat ga je posmatrala u poniznom čudu. Shvatila je da će presresti brod blizu pola, odakle su mogli lepo da vide rad Kosmičkog Kruga.
<BR>&nbsp;&nbsp;&nbsp;&nbsp;&nbsp;Nadala se da će mu prići, osetiti njegovu cikličnu moć. Među nošcima postojala je legenda da Krug, njihova najmoćnija alatka i oružje, zrači čarobnu auru. Nošci koji se usude da mu priđu sasvim blizu žive mnogo duže.
<BR>&nbsp;&nbsp;&nbsp;&nbsp;&nbsp;Kvat je znala da je to najverovatnije samo prazna priča, ali nije bila sasvim sigurna. Zašto da ne isproba? Na kraju krajeva, ona je Filozof.
<BR>&nbsp;&nbsp;&nbsp;&nbsp;&nbsp;Prelazak na duboko uverenje u sopstvenu besmrtnost, koji joj je došao kao zaslepljujuće otkrovenje na bojnom polju, sada joj je odjekivao kroz čitav život. Više nije dovodila u pitanje potpunu pravednost i središnji položaj nožaca, niti svoje mesto u vaseljeni. Umirujuće delovanje preobraćenja pretvorilo se u večitu radost.
<BR>&nbsp;&nbsp;&nbsp;&nbsp;&nbsp;Pa ipak, začudo, kada je to poverila Tukar'ramini, to ogromno biće nije bilo dirnuto.
<BR>&nbsp;&nbsp;&nbsp;&nbsp;&nbsp;Kvat je posmatrala kako se prbiližavaju brodiću maški. Ukočila se od uzbuđenja kad je čula Bek'dalino naređenje: #Ti možeš da razgledaš Ništake. Upravo ih oslobađam. Ja ću za to vreme spremiti oružje za napad.#
<BR>&nbsp;&nbsp;&nbsp;&nbsp;&nbsp;Kvat je zveckala i strugala dok je prolazila kroz vazdušnu ustavu. Svi rezervoari i kondenzatori bili su joj puni do vrha. Telo ju je svrbelo od želje za uništavanjem.
<BR>&nbsp;&nbsp;&nbsp;&nbsp;&nbsp;Iskočila je kroz ustavu u hladni zagrljaj potpunog vakuuma. Prijatni talasi zapljuskivali su joj grubu kožu, originalni organski pokrov sa kojim se rodila. Pomišljala je da je pokrije telesnim oklopom ili nekim korisnim dodatkom, ali šarm pravog tela nadvladao je korisnost. Bila je nostalgična za svojim ranijim, potpuno organskim obličjem. Izbrisati svu zavisnost od njega bilo bi preveliko otkidanje od prošlosti, i prerano. Biće dovoljno vremena i kasnije, kada se uspne do viših niti u životu. Samo su Prosvetljeni, govorilo se, potpuno prošireni. Ta ogromna, mudra bića postigla su konačnu sintezu tela i mehanizma.
<BR>&nbsp;&nbsp;&nbsp;&nbsp;&nbsp;Brod maški lebdeo je u blizini. Kvat je odmah videla da se od malog ulaza na boku polako širi oblak otpada. Među uskovitlanim stvarima nalazio se i jedan srebrnasti Ništak.
<BR>&nbsp;&nbsp;&nbsp;&nbsp;&nbsp;Jurnula je ka njemu. Da, ista ona dosadna dvonožna vrsta kakvih se do mile volje naubijala u boju. Gornji sloj kože, nalik na ogledalo, govorio je o visoko kvalitetnoj tehnologiji, jer delovao je kao izolator. Možda je Ništak to ukrao iz skladišta nožaca u orbitalnj postaji. Ta sumnja ju je poterala da požuri. Krenula je da preseče bedno sporu putanju Ništaka.
<BR>&nbsp;&nbsp;&nbsp;&nbsp;&nbsp;Lako ga je uhvatila; otimao se, ali toliko slabo da je bilo smešno.
<BR>&nbsp;&nbsp;&nbsp;&nbsp;&nbsp;#Koje je vrste?# upitala je Bek'dal.
<BR>&nbsp;&nbsp;&nbsp;&nbsp;&nbsp;#One od koje si pobegla, sećaš se?#
<BR>&nbsp;&nbsp;&nbsp;&nbsp;&nbsp;#Ne izazivaj me, upozoravam te. Izvesti!#
<BR>&nbsp;&nbsp;&nbsp;&nbsp;&nbsp;#Očito slab nivo tehnologije, mada je odelo na visokom nivou. Kreće udovima kao da hoda na dva a ostalima radi. Ne vidim nikakvo proširenje. Verovatno sirova životinjska vrsta.#
<BR>&nbsp;&nbsp;&nbsp;&nbsp;&nbsp;#Trebalo bi da ih lako istrebimo.#
<BR>&nbsp;&nbsp;&nbsp;&nbsp;&nbsp;#Da. Da li da oljuštim odelo, da ga podrobno proverimo?#
<BR>&nbsp;&nbsp;&nbsp;&nbsp;&nbsp;#Ne volim da gledam odvratne oblike životinja, Kvat#, frknula je Bek'dal. #To mi je ispod časti.#
<BR>&nbsp;&nbsp;&nbsp;&nbsp;&nbsp;#Oh, veoma žalim.# Kvat je uspela da ne bude podsmešljiva.
<BR>&nbsp;&nbsp;&nbsp;&nbsp;&nbsp;#Dobro, onda završi. Dosta je bilo inspekcije.#
<BR>&nbsp;&nbsp;&nbsp;&nbsp;&nbsp;#Možemo li malo da gledamo Sifon, Bek'dal? Vidi, svetluca sasvim blizu.#
<BR>&nbsp;&nbsp;&nbsp;&nbsp;&nbsp;#Ne vidim nikakvu svrhu...#
<BR>&nbsp;&nbsp;&nbsp;&nbsp;&nbsp;Kvat je osetila kako joj iz jednog poduma izranja ideja. #Čekaj! Ovaj Ništak nam je napravio nevolje, da?#
<BR>&nbsp;&nbsp;&nbsp;&nbsp;&nbsp;Bek'dalin glas odavao je zanimanje. #Šta s tim?#
<BR>&nbsp;&nbsp;&nbsp;&nbsp;&nbsp;#Plemenita Bek'dal, imam na umu zanimljivu igru...#
</P></TD></TR></TABLE>
<P class="next">
<A HREF=p28.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
