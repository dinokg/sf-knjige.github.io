<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>18.
<P>&nbsp;&nbsp;&nbsp;&nbsp;&nbsp;Kvat je precizno uputila hitac između Ništaka. Uzani vrh je pogodio pravo u maškama podređenog Ništaka. Osetila je kako se unutrašnje prisustvo maški rastače, kako se delovi i vizije pretaču u prazninu. Dobro.
<BR>&nbsp;&nbsp;&nbsp;&nbsp;&nbsp;Njen plan, smišljen tokom zadimljene noći, samo što nije bio ostvaren. Ništaci su do pre nekoliko minuta bili savršeno raspoređeni. Trebalo je samo da krene.
<BR>&nbsp;&nbsp;&nbsp;&nbsp;&nbsp;Ali onda je među Ništacima nastupila svađa. Još gore, osetila je da dolazi Bek'dal. Kvat je osećala kako se njen elegantni plan raspada.
<BR>&nbsp;&nbsp;&nbsp;&nbsp;&nbsp;Vreme se usporilo. Podumovi su raspoređivali i sređivali ogromni priliv posledica.
<BR>&nbsp;&nbsp;&nbsp;&nbsp;&nbsp;Parazit maški bio je vrlo pažljivo skriven. Kvat ga je i ranije nejasno osetila, još na vrhu planine. Ali mutni umovi Ništaka zaklonili su čelično oštru inteligenciju koja je postajala tanka kao senka kad god bi joj Kvat prišla.
<BR>&nbsp;&nbsp;&nbsp;&nbsp;&nbsp;U trenutku smrti, skrivena maška se otvorila. Kvat je uhvatila njenu srž, delikatnu, mozaičku moć. Vešto je koristila slabosti ovog Ništaka. Kvat se ispružila i uhvatila miris mane ovog Ništaka: crna, vrebajuća potreba, teška i slepljena krvavim bolom.
<BR>&nbsp;&nbsp;&nbsp;&nbsp;&nbsp;Da! Kakva ironija! Ova otrovna tačka zavisila je od velike snage Ništaka. Znala je da njihova mudrost potiče iz neprekidnog osećanja smrtnosti. To im daje svest da je svaki protekli trenutak jedinstven, i ako se dovoljno pozabave njime, prosvetljujući.
<BR>&nbsp;&nbsp;&nbsp;&nbsp;&nbsp;Ali mnogi Ništaci beže od tog čvrstog uporišta. Njihova nestalna groznica goni ih da zamišljaju kako uopšte nisu Ništaci, već najmoćnija od svih bića, nekako povezana sa otelotvorenjem same prirode. Ludilo! Mudrost se sastoji u tome da prihvatiš svoj položaj u uređenju života i inteligencije. Tvrditi da poseduješ besmisleno ogromne moći poriče sve čemu nas uči život.
<BR>&nbsp;&nbsp;&nbsp;&nbsp;&nbsp;Shvativši ovu odliku Ništaka Kvat je uvidela da su i njeni nošci jednako glupi. Istine, Sinteza - zar se po nečemu razlikuju? Tvrditi da postoji veza između tebe i nepokretne materije. Uobličiti verovanja u nevidljive moći.
<BR>&nbsp;&nbsp;&nbsp;&nbsp;&nbsp;Maške su bile mudre kad su prozrele ovu slabu tačku Ništaka. Kvat se stresla kad je shvatila da maške svakako poznaju i najdublje porive nožaca.
<BR>&nbsp;&nbsp;&nbsp;&nbsp;&nbsp;Posle takvog saznanja, maške svakako imaju ogromnu prednost nad nošcima. Pa zašto su onda dopustile da nošci tako lako preotmu ovu planetu?
<BR>&nbsp;&nbsp;&nbsp;&nbsp;&nbsp;Kvat je osećala da joj tlo izmiče ispod nogu, jer u deliću trenutka njeni umovi upreli su ujedno tanke niti sumnje koje su tako dugo čekale.
<BR>&nbsp;&nbsp;&nbsp;&nbsp;&nbsp;Da! - maške su mnogo mudrije nego što su nošci ikada pomislili. Njeni podumovi nabrajali su odavno čuvane zagonetke:
<BR>&nbsp;&nbsp;&nbsp;&nbsp;&nbsp;Ulazak ovih Ništaka i njihovog drevnog broda u bitku sa nošcima.
<BR>&nbsp;&nbsp;&nbsp;&nbsp;&nbsp;Čudni opiti maški u blizini pulsara, nikada objašnjeni.
<BR>&nbsp;&nbsp;&nbsp;&nbsp;&nbsp;Njihova odbrana Središta Galaksije od svih životnih oblika, iz nepoznatih razloga.
<BR>&nbsp;&nbsp;&nbsp;&nbsp;&nbsp;Naravno, javio se jedan od Kvatinih podumova, tamo je energija mnogo gušća. Maške su vrhunski majstori u zauzdavanju toka struja i fotona. Život je mnogo osetljiviji na tako snažnu energiju. U prirodnom redu stvari organski život ne bi prirodno bio privučen da obitava u blizini sveproždirućeg apetita crne rupe. Čak i nošci, optočeni keramikom i čvrstim legurama, osećaju posledice zasipanja protonima u dubokom svemiru. Meki Ništaci su još ugroženiji beskrajnim zračenjima u okolini rupe.
<BR>&nbsp;&nbsp;&nbsp;&nbsp;&nbsp;Ali ipak su došli. Zašto? Kvat nikada nije ozbiljnije razmišljala o toj misteriji - zapravo, sve do ovog trenutka nije na nju ni gledala kao na neku tešku zagonetku.
<BR>&nbsp;&nbsp;&nbsp;&nbsp;&nbsp;Sav život, svejedno da li je smešten u kosti, kućišta ili tanku kožu, izgleda oseća da Središte Galaskije sadrži cilj, tajnu. Možda ključ značenja njihovog kratkog postojanja.
<BR>&nbsp;&nbsp;&nbsp;&nbsp;&nbsp;Ali šta traže? I zašto?
<BR>&nbsp;&nbsp;&nbsp;&nbsp;&nbsp;Da li Prosvetljeni znaju? Jednostavna činjenica da su se ta uzvišena stvorenja podelila oko sudbine i upotrebe običnih Ništaka govorila je suprotno.
<BR>&nbsp;&nbsp;&nbsp;&nbsp;&nbsp;Je li moguće da Ništaci predstavljaju ključni element slagalice? To joj nekako više nije zvučalo potpuno besmisleno.
<BR>&nbsp;&nbsp;&nbsp;&nbsp;&nbsp;Kvat je oklevala delić sekunde. Potom su se davno usađene lekcije ponovo javile. Usmerila se upolje, izvan haotičnih rasprava podumova.
<BR>&nbsp;&nbsp;&nbsp;&nbsp;&nbsp;Jer desilo se najgore. Bek'dalina banda pošla je u napad.
<BR>&nbsp;&nbsp;&nbsp;&nbsp;&nbsp;Kvat je ležala skrivena među izlomljenim slojevima iznad mesta gde su se okupili Ništaci. Njihova zaštitnica je već promicala, a odredište im nije bilo daleko.
<BR>&nbsp;&nbsp;&nbsp;&nbsp;&nbsp;Ovde je sve bilo puno izlomljenih komada stenja koje je virilo na sve strane. Komadi kamena štrčali su u platinasto nebo. Bek'dal i njeni nošci su se tu zavukli kako bi lako prišli Ništacima, koji su se zbrkano vrteli.
<BR>&nbsp;&nbsp;&nbsp;&nbsp;&nbsp;Kvat je uhvatila Bek'dalin signal. Napraviće haos. Morala je da upozori Ništake i obezbedi im dragoceno vreme.
<BR>&nbsp;&nbsp;&nbsp;&nbsp;&nbsp;#Stoj!# povikala je Kvat. Pustila je da signal prođe kroz ceo spektar. Njen Ništak će ga svakako osetiti.
<BR>&nbsp;&nbsp;&nbsp;&nbsp;&nbsp;Bek'dal se iznenađeno trgla. #Kvat!#
<BR>&nbsp;&nbsp;&nbsp;&nbsp;&nbsp;#Da, izdajice.#
<BR>&nbsp;&nbsp;&nbsp;&nbsp;&nbsp;#Podrivala si nas i ranjavala!#
<BR>&nbsp;&nbsp;&nbsp;&nbsp;&nbsp;#Otkazali ste poslušnost Tukar'ramin. Nekad ranije bi radije pristala da ti odgrizu polovinu nogu.#
<BR>&nbsp;&nbsp;&nbsp;&nbsp;&nbsp;#Nekad ranije ti nisi bila budala.#
<BR>&nbsp;&nbsp;&nbsp;&nbsp;&nbsp;#Oh, je li? Možda onda kad sam pomagala tebi uobraženoj.#
<BR>&nbsp;&nbsp;&nbsp;&nbsp;&nbsp;Bek'dal je postala oprezna, pokušavajući da prikrije bes. #Ambicija nije greh.#
<BR>&nbsp;&nbsp;&nbsp;&nbsp;&nbsp;#A nije ni odanost.#
<BR>&nbsp;&nbsp;&nbsp;&nbsp;&nbsp;#Sledim Prosvetljene!#
<BR>&nbsp;&nbsp;&nbsp;&nbsp;&nbsp;#Neke Prosvetljene.#
<BR>&nbsp;&nbsp;&nbsp;&nbsp;&nbsp;#Drži se dalje od ovih životinja dok obavljamo svoj posao. Potom ćemo se obračunati sa tobom.#
<BR>&nbsp;&nbsp;&nbsp;&nbsp;&nbsp;#Ne, obračunaćete se sada...#
<BR>&nbsp;&nbsp;&nbsp;&nbsp;&nbsp;Kvat je poslala snažan, pucketavi mlaz ka Bek'dalinom glasu. Čula je kako se razbija o stenje.
<BR>&nbsp;&nbsp;&nbsp;&nbsp;&nbsp;Počela je bitka. Kvat je trčala i saginjala se. Dobro je izabrala položaj. Njena nadmoćna oprema omogućavala joj je da blokira veći deo hitaca. Onesposobila je tri nošca brzim, isprekidanim hicima. Ali naoružanje joj je slabilo.
<BR>&nbsp;&nbsp;&nbsp;&nbsp;&nbsp;Bek'dal je bila ključ. Ostali će pobeći ako im vođa padne. Kvat je posegnula kupastom aurom i dotakla Bek'dal.
<BR>&nbsp;&nbsp;&nbsp;&nbsp;&nbsp;Sada je videla Bek'dalinu pravu ličnost. Njeni ciljevi bili su sasvim jednostavni. Da čuči u bogatim nitima. Da sisa slatki hleb i ogovara. Bila je kriva samo za povremenu zlobu ili neznanje, onako puna prostačke samouverenosti.
<BR>&nbsp;&nbsp;&nbsp;&nbsp;&nbsp;Bek'dal bi takva i ostala, da nije bilo dalekog sukoba među Prosvetljenima. Zar zbog te sitnice sada da umre?
<BR>&nbsp;&nbsp;&nbsp;&nbsp;&nbsp;Kvat nije umela da odgovori. Da su je geni Filozofa ostavili na miru, znala je da se ova bolna pitanja nikada ne bi ni pojavila. Pribrala se i jurnula napred.
<BR>&nbsp;&nbsp;&nbsp;&nbsp;&nbsp;Spotakla se preko poslednjih ispreturanih slojeva izlomljenog stenja i glavačke upala u gmizavu skupinu Ništaka koji su pucali i bežali.
<BR>&nbsp;&nbsp;&nbsp;&nbsp;&nbsp;Krici, uzvici, pucnji. Trčali su oko nje kao moljci. Njeni spoljašnji štitovi bili su podignuti i njihovi hici mogli su da joj donesu samo kratkotrajni svrab.
<BR>&nbsp;&nbsp;&nbsp;&nbsp;&nbsp;Njen Ništak! Eno ga! Širi prozirne talase toplote. Pomaže drugom - ne, drugoj - da ustane.
<BR>&nbsp;&nbsp;&nbsp;&nbsp;&nbsp;Ali Bek'dal je sada znala koji je Kvatin Ništak. Kvat ju je videla kako pažljivo cilja u malenu priliku...
<BR>&nbsp;&nbsp;&nbsp;&nbsp;&nbsp;Ali Kvat i dalje nije mogla da puca. Ovo je Bek'dal, njena sastručnica. Bek'dal...
<BR>&nbsp;&nbsp;&nbsp;&nbsp;&nbsp;Sveltucavo prisustvo njenog Ništaka iznenada je prodrlo u Kvat iznenađujućom snagom. Ništak je razumeo šta se dešava. Okrenuo se i ugledao Bek'dal među rasutim stenjem.
<BR>&nbsp;&nbsp;&nbsp;&nbsp;&nbsp;Naciljao je. Opalio.
<BR>&nbsp;&nbsp;&nbsp;&nbsp;&nbsp;I Bek'dal se raspukla. Iz probušenog kućišta suknuo je plamen.
<BR>&nbsp;&nbsp;&nbsp;&nbsp;&nbsp;Kvat je osetila iznandan nalet bola. Čula je bol i bes kako se šire od Bek'dal. Zaprljali su čitav spektar.
<BR>&nbsp;&nbsp;&nbsp;&nbsp;&nbsp;Umirala je - njen suparnik i prijatelj. Ništakovo projektilsko oružje joj je raznelo glavni odeljak. Delići su zaostali jedino u Bek'dalinim podumovima. Ako Kvat ne požuri da spase ostatke, Bek'dal će zgasnuti, jenjati, umreti.
<BR>&nbsp;&nbsp;&nbsp;&nbsp;&nbsp;Kvat je osetila da je ispunjava olovno teško žaljenje. Ali nastavila je.
<BR>&nbsp;&nbsp;&nbsp;&nbsp;&nbsp;Ka svom Ništaku. Nije obraćala pažnju na ubode strela kojima ju je zasipala užurbana skupina oko nje.
<BR>&nbsp;&nbsp;&nbsp;&nbsp;&nbsp;Ka sastanku ugovorenom sa virom i kovitlacem gravitacije i vremena.
</P></TD></TR></TABLE>
<P class="next">
<A HREF=p62.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
