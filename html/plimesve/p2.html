<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1.
<P>&nbsp;&nbsp;&nbsp;&nbsp;&nbsp;Kapetan je voleo da hoda po oplati broda.
<BR>&nbsp;&nbsp;&nbsp;&nbsp;&nbsp;To je bilo jedino mesto gde je mogao da se oseća istinski sam. Unutar 'Arga' uvek je vladala gužva, uvek se osećalo da je čovečanstvo provelo već dve godine u tesnom, mada prilično udobnom zatvorenom prostoru svemirskog broda.
<BR>&nbsp;&nbsp;&nbsp;&nbsp;&nbsp;Još gore, dok je bio unutra, uvek bi ga neko prekidao. Porodica je polako učila da ga ostavi na miru rano ujutro, to je morao da im prizna. Pažljivo je izgradio mit kako je nakrivo nasađen kada se probudi, i to je počelo da se isplaćuje. Mada su deca još dotrčavala i zasipala ga pitanjima, u poslednje vreme bi se u blizini uvek našao neko od odraslih da odvuče nepristojnog klinca.
<BR>&nbsp;&nbsp;&nbsp;&nbsp;&nbsp;Kilin nije voleo što se koristi lažima - ujutro nije bio ništa nervozniji nego inače tokom dana - ali to je bilo jedino što je uspeo da smisli kako bi sebi obezbedio malo osame. Zato ga niko nije tražio preko brodskog koma dok je bio tu napolju. I razume se, nijedan oficir nije se usuđivao da prođe kroz komoru i pokuša da mu se pridruži.
<BR>&nbsp;&nbsp;&nbsp;&nbsp;&nbsp;A sada je postojao još bolji razlog da ne izlaze napolje. Šetanje po oplati činilo je čoveka još boljom metom pod uvek budnim očima iz visine.
<BR>&nbsp;&nbsp;&nbsp;&nbsp;&nbsp;Tamo napolju. Kilin se toliko zamislio nad problemima koje je imao, što mu se često dešavalo, da je potpuno zaboravio da uživa u pogledu. Ili da pronađe neprijateljsku pratnju.
<BR>&nbsp;&nbsp;&nbsp;&nbsp;&nbsp;Prvi utisak, kad je podigao glavu i pustio da ga zapljusne svetlost, bio je uskomešano, oblacima prekriveno nebo. Znao je da je to opsena, da ovo uopšte nije nebo iznad planete, i da potamnela oplata 'Arga' uopšte nije obzorje.
<BR>&nbsp;&nbsp;&nbsp;&nbsp;&nbsp;Ali ljudski um čvrsto se drži onoga što nauči kao dete. Blistavi talasi, plavi i ružičasti, boje slonovače i pomorandže, nisu oblaci u normalnom smislu te reči. Njihovo svetlucanje potiče od čitavih sunaca koja se u njima kriju. Ne sastoje se od vodene pare, nego od kovitlaca atoma koji se sudaraju. Prosipaju svetlost zato što ih na to silno pobuđuju zvezde koje zaklanjaju.
<BR>&nbsp;&nbsp;&nbsp;&nbsp;&nbsp;Nijedan delić neba na Snegobaru nikada nije pucketao od suzbijene energije koja se hirovito probija između tih oblaka. Kilin se zagledao u iskru usijano plave svetlosti blizu velike, narandžaste kugle. Njene nepostojane obline su se zadebljavale, poput rebrastih, izubijanih kobasica. Grčila se, zgušnjavala iskričave ivice sa zmijolikom obamrlošću, a onda se rasprskavala u zaslepljujuće izmučene deliće.
<BR>&nbsp;&nbsp;&nbsp;&nbsp;&nbsp;Da li je ovo zvezdana klima? Klima na Snegobaru umela je iznenada da postane opaka, i Kilin je pretpostavljao da se nešto slično može desiti i u mnogo većim razmerama, među suncima. Pošto nije razumeo kako na planetama nastaje vreme, niti je shvatao složeno tkanje plima i strujanja, vazduha i vode, nije mu bilo teško da pretpostavi kako neka slična misterija može da se primeni i na goropadne živote zvezda.
<BR>&nbsp;&nbsp;&nbsp;&nbsp;&nbsp;Ovim nebom vladao je gnev. Iza njih vrteo se purpurni disk Jedača, ogromna usta koja žvaću. On je proždirao čitava sunca i podrigivao vreli gas. Dok je 'Argo' bežao sa Snegobara, koji je lebdeo blizu Jedača, morali su da se probiju kroz tok usijane prašine kojom se čudovište hranilo. Njegov ogromni disk podsećao je blizu ivica na prženi šećer, a ka središtu je postajao sve crveniji. Bliže središtu kovitlalo se jasno žutilo, a još bliže živela je plavobela sila, večita plamena lopta.
<BR>&nbsp;&nbsp;&nbsp;&nbsp;&nbsp;Zagledan uvis, Kilin je video u najvećim razmerama ono što su mu njegovi Aspekti rekli da će videti. Čitava Galaksija vrebala je kao srebrnasta avet iza suncem opaljenih prašnjavih puteva. I ona je, kao i Jedač, imala oblik diska - ali neuporedivo većeg diska. Kilin je viđao drevne slike oblasti s druge strane Središta, jezera zvezda. Ali to jezero nije se talasalo ni kovitlalo. Ovde su nebom vladale plime svetlosti, kao da je neki bog odabrao Središte za svoje konačno plameno umetničko delo. Zvezda ka kojoj su išli okretala se pred njima, mrljica usred otpada i oluje, i sve nade su polagali u nju.
<BR>&nbsp;&nbsp;&nbsp;&nbsp;&nbsp;A u ovom kovitlacu lebdeo je njihov neprijatelj.
<BR>&nbsp;&nbsp;&nbsp;&nbsp;&nbsp;Začkiljio je, ali ga nije pronašao. 'Argo' se prbiližavao ivici potpuno crnog oblaka. Daleki brod maška verovatno je ležao negde unutar te tame. Abrahamova Zvezda pokušavala je da se probije kroz debeli pokrivač. Uskoro će 'Argo' proviriti preko ivice oblaka da bi video kakve su joj planete.
<BR>&nbsp;&nbsp;&nbsp;&nbsp;&nbsp;Kilinu je sinula pomisao, ali ju je brzo suzbio, zadubljen u spektakl koji je vladao svuda unaokolo. Nebesa su se producirala prugastim i trakastim svetlima, kao da se svetlucave životinje dave u moru mastila.
<BR>&nbsp;&nbsp;&nbsp;&nbsp;&nbsp;Kakvi su izgledi, upitao se, da to što sam se pojavio ovde podstakne mašku da me zbriše jednim hicem? To niko nije znao - i zato je, po paradoksalnoj logici vođstva, on morao da pokuša.
<BR>&nbsp;&nbsp;&nbsp;&nbsp;&nbsp;Kilin je počeo šetnje po oplati pre godinu dana, na nagovor jednog od svojih glavnih Aspekata, zaista drevne ličnosti po imenu Ling. Ugledan i poštovan, Aspekt je stigao kod Kilina dok je u toku bila vrlo ozbiljna svečanost koju je Porodica priredila u središnjoj sali 'Arga'. Ling je bio poslednji preostali pravi Kapetan svemirskog broda koga je Porodica imala u čipovima. Ovaj mikroum zapovedao je prethodnikom 'Arga' i imao je da priča mnoge uzbudljive, mada često nerazumljive priče.
<BR>&nbsp;&nbsp;&nbsp;&nbsp;&nbsp;Da, i isplatilo ti se što si slušao moje savete.
<BR>&nbsp;&nbsp;&nbsp;&nbsp;&nbsp;Već pomisao na Linga bila je dovoljna da se u Kilinovoj glavi začuje Aspektov čvrst, Kapetanski glas. Pustio je da mu licem preleti skeptično mrštenje, i Ling je to primetio.
<BR>&nbsp;&nbsp;&nbsp;&nbsp;&nbsp;Ova štetnja po oplati ima i dodatnu svrhu, pokazuje tvoju ličnu smirenost, i da nisi zabrinut što si se suočio sa neprijateljem.
<BR>&nbsp;&nbsp;&nbsp;&nbsp;&nbsp;Kilin nije odgovorio; njegove ozbiljne sumnje svakako će dokapati do Linga, kao kapi oluje. Zadržao je isti tempo, pazeći da mu se magnetne čizme dobro pričvrste za oplatu pre nego što podigne drugu nogu. Čak i ako bi se zaista otkačio od oplate, najverovatnije bi ga niska putanja odvela pravo do nekog ispusta ili antene na zadnjem delu broda. To bi ga spaslo sramote koju je doživeo nekoliko puta kada je počeo sa ovim obredom. Pet puta je morao da se izvuče na brod koristeći bačeno uže sa magnetnim vrhom. Bio je sasvim siguran da ga je posada svaki put gledala i da su se siti ismejali.
<BR>&nbsp;&nbsp;&nbsp;&nbsp;&nbsp;Sad je pazio da uže ne nosi na vidnom mestu, za pojasom, gde bi mu bilo nadohvat ruke. Držao ga je u džepu na nozi. Svako ko bi ga pogledao iz velikih agro mahuna bliže krmi, video bi svog Kapetana kako samouvereno šetka po oplati Arga, ne noseći sigurnosni konopac. Ako svi postanu uvereni da je on siguran u svoje sposobnosti, to bi moglo da mu koristi u teškim vremenima koja predstoje.
<BR>&nbsp;&nbsp;&nbsp;&nbsp;&nbsp;Kilin se okrenuo da pogleda bledožuti disk Abrahamove Zvezde. Već mesecima su znali da je to odredište njihovog višegodišnjeg putovanja - zvezda slična Snegobarovoj. Šibo mu je rekla da oko nje postoje i planete.
<BR>&nbsp;&nbsp;&nbsp;&nbsp;&nbsp;Kilin za sada nije imao pojma kakve bi te planete mogle da budu, niti da li će moći da pruže zaklon njemu i njegovoj Porodici. Ali 'Argov' automatski program vodio ih je tamo, upravljajući se znanjem mnogo starijim i od njihovih praotaca. Možda brod zna šta radi.
<BR>&nbsp;&nbsp;&nbsp;&nbsp;&nbsp;U svakom slučaju, dugi odmor Porodice bližio se kraju. Dolazi vreme iskušenja. A Kilin je morao da se uveri jesu li njegovi ljudi spremni.
<BR>&nbsp;&nbsp;&nbsp;&nbsp;&nbsp;Uhvatio je sebe kako ubrzava, jedva dodirujući oplatu. Misli su ga gonile napred, i nije primećivao glasno dahtanje pod uvek tesnom kacigom. Kiseli zadah sopstvenog znoja uvlačio mu se u nozdrve, ali nastavio je dalje. Vežba je dobra, to da, ali mu i pomaže da ne misli na nevidljivu pretnju tamo u visini. Još važnije, brzi tempo bistrio mu je glavu pre početka radnog dana.
<BR>&nbsp;&nbsp;&nbsp;&nbsp;&nbsp;Najviše ga je brinula disciplina. Uz Lingovu pomoć vežbao je i učio ljude, pokušavajući da razreši drevne zagonetke 'Arga' i da pomogne oficirima da postanu vešti svemirci.
<BR>&nbsp;&nbsp;&nbsp;&nbsp;&nbsp;Uloga mu je zapravo bila dvostruka: bio je Kapetan posade koja je takođe Porodica, što se nije desilo od pamtiveka. Vodili su ga samo suvi saveti Aspekata, ili slabijih Lica - drevni glasovi iz razdoblja obeleženih mnogo jačom disciplinom i moći. Sada je čovečanstvo bilo samo izmožden ostatak, i borilo se za opstanak po uglovima ogromne mašinske civilizacije koja je zaposela čitavo galaktičko Središte. Oni su bili pacovi u zidovima.
<BR>&nbsp;&nbsp;&nbsp;&nbsp;&nbsp;Upravljanje svemirskim brodom potpuno je drugačiji posao nego manevrisanje po golim, spaljenim ravnicama na dalekom Snegobaru. Sistemi koje su Porodice uspostavljale stolećima zvanično su zasnovani na upravljanju posadom broda, ali godine provedene na putu pokazale su koliki se jaz stvorio. Kada zagusti, kada posada bude morala da reaguje precizno i trenutno, Kilin nije imao pojma kako će se ponašati.
<BR>&nbsp;&nbsp;&nbsp;&nbsp;&nbsp;A nije znao ni šta će morati da rade. Nejasni svetovi koji kruže oko Abrahamove Zvezde mogu da obećavaju beskonačne opasnosti ili mirni raj. Na ovaj kurs ih je poslala mašinska inteligencija o čijim su pobudama mogli samo da nagađaju: Bogomoljka. Možda je rasuta, antologijska inteligencija Bogomoljke rešila da ih pošalje na jednu od retkih planeta koje odgovaraju ljudima u čitavom galaktičkom Središtu. A možda ih je uputila na mesto koje odgovara ko zna kakvim ciljevima mašinske civilizacije.
<BR>&nbsp;&nbsp;&nbsp;&nbsp;&nbsp;Kilin se ugrizao za usnu od koncentracije dok je zaokretao oko 'Argove' krme i opet se uputio ka sredini broda. Dah mu je postao oštar i, kao i uvek, poželeo je da može da obriše čelo.
<BR>&nbsp;&nbsp;&nbsp;&nbsp;&nbsp;Kockao se sudbinom Porodice u nadi da pred njima leži svet bolji od izmoždenog, iscrpljenog Snegobara. Uskoro će kocke pasti i znaće na čemu je.
<BR>&nbsp;&nbsp;&nbsp;&nbsp;&nbsp;Dahtao je dok je zaobilazio mehuraste životne zone - velike polukugle koje su se pomaljale iz vitkih bokova 'Arga', nalik na ogromna, otečena tela parazita. Prozirni zidovi bili su iznutra orošeni, kapi vlage svetlucale su na jedva prst širine od potpunog vakuuma. Ponegde su se zeleni izdanci privijali uz zidove - prizor koji je isprva plašio Kilina, sve dok nije shvatio da gumasta, ali prozirna materija može da izdrži pritisak žive materije bez pucanja. Mada su biljke unutra bujale, nije bilo opasnosti od prskanja. 'Argo' je održavao ravnotežu između neprekidnih zahteva života i jednako moćnih naređenja mašina - primirje koje čovečanstvo nije uspelo da postigne na Snegobaru.
<BR>&nbsp;&nbsp;&nbsp;&nbsp;&nbsp;Dok se klizao preko dugačkih, zakrivljenih zidova životne zone, ponegde bi ga pogledalo spljošteno lice. Članica posade prekinula je branje voća i mahnula mu. Kilin joj je odgovorio kratkim, odsutnim oficirskim pozdravom. Žena je visila naglavačke, pošto životne zone nisu imale istu osu obrtanja kao 'Argo'.
<BR>&nbsp;&nbsp;&nbsp;&nbsp;&nbsp;On joj je, u svom reflektujućem odelu, sigurno izgledao kao čovek-ogledalo koji korača neverovatno dugim i sporim koracima, noseći nazuvke od brodometala i košulju nalik na kovitlac izgužvanih oblaka i zvezda. Odeća je poticala iz drevnih skladišta na 'Argu' i imala je neverovatnu sposobnost da izdrži i toplotu i hladnoću svemira. Jednom je video desetara kako se u takvoj košulji neoprezno naslanja na zapaljenu gasnu baklju, a da kroz njeno srebrnasto tkanje nije osetio ni iskricu ogromne vreline.
<BR>&nbsp;&nbsp;&nbsp;&nbsp;&nbsp;Javio se Aspekt Ling:
<BR>&nbsp;&nbsp;&nbsp;&nbsp;&nbsp;Reflektujuće odelo takođe je dobra kamuflaža pred našim saputnikom, maškom.
<BR>&nbsp;&nbsp;&nbsp;&nbsp;&nbsp;Ovakva primedba značila je da Aspekt opet ima zatvorsku groznicu. Kilin je odlučio da popusti i upusti se u razgovor; možda će tako uspeti da izvuče na površinu nejasnu ideju koju je osećao duboko u umu. "Pre neki dan si rekao da ih ja svakako ne zanimam."
<BR>&nbsp;&nbsp;&nbsp;&nbsp;&nbsp;Jeste, i još tako mislim. Krenula je na nas kao da će napasti, ali prošlo je već više od nedelju dana, a ona nas strpljivo prati na uporednoj putanji.
<BR>&nbsp;&nbsp;&nbsp;&nbsp;&nbsp;"Izgleda kao da je naoružana."
<BR>&nbsp;&nbsp;&nbsp;&nbsp;&nbsp;Tako je, ali zasad ne puca. Zato sam ti savetovao da šetaš oplatom kao i obično. Posada bi primetila svako oklevanje.
<BR>&nbsp;&nbsp;&nbsp;&nbsp;&nbsp;"Dodatni rizik je glup", gunđao je Kilin.
<BR>&nbsp;&nbsp;&nbsp;&nbsp;&nbsp;U ovom slučaju nije. Poznajem raspoloženja posade, pogotovo kad su u opasnosti. Slušaj me! Komandant mora ispuniti posadu nadom u smrtonosnim uslovima rata. Oni stalno postavljaju sebi ista pitanja: 'Gde je naš vođa? Hoćemo li ga videti? Šta će nam reći? Da li on deli opasnost sa nama?' Kada iziđeš na oplatu, posada te posmatra sa poštovanjem.
<BR>&nbsp;&nbsp;&nbsp;&nbsp;&nbsp;Kilin je iskrivio lice od Lingovog povišenog, svečanog glasa. Setio se da je Ling zapovedao brodovima mnogo većim od 'Arga'. Uostalom, posada je zaista virila kroz orošene zidove životnih zona i gledala svog Kapetana.
<BR>&nbsp;&nbsp;&nbsp;&nbsp;&nbsp;Ipak, nervirao ga je Lingov poučni ton. Zbog dodavanja Lingovog čipa morao je da izgubi nekoliko slabih Lica, pošto u prorezima duž gornjeg dela kičme nije imao više mesta. Ling se nalazio u starinskom, neobično velikom petougaonom čipu, i pokazalo se da može da izazove ozbiljne glavobolje - i bukvalno i u prenosnom smislu.
<BR>&nbsp;&nbsp;&nbsp;&nbsp;&nbsp;Ponovo je pogledao niti zračenja koje su se protezale uskomešanim nebom. Udaljena tačkica bila je nepomična pod večito pokretnim sjajem. Zagledao se u nju, a onda joj besno zapretio pesnicom.
<BR>&nbsp;&nbsp;&nbsp;&nbsp;&nbsp;Dobro je. Posada voli Kapetana koji izražava ono što svi osećaju.
<BR>&nbsp;&nbsp;&nbsp;&nbsp;&nbsp;"Ovo ja osećam, proklet bio!"
<BR>&nbsp;&nbsp;&nbsp;&nbsp;&nbsp;Razume se. Zato su takvi gestovi i uspešni.
<BR>&nbsp;&nbsp;&nbsp;&nbsp;&nbsp;"Jel' ti sve unapred proračunavaš?"
<BR>&nbsp;&nbsp;&nbsp;&nbsp;&nbsp;Ne - ali želeo si da naučiš kako da budeš Kapetan. Ovako se uči.
<BR>&nbsp;&nbsp;&nbsp;&nbsp;&nbsp;Kilin je, iznerviran, potisnuo Linga nazad u dubine uma. Ostali Aspekti i Lica su žamorili tražeći slobodu, kako bi proveli makar trenutak u prednjim režnjevima uma. Mada su primali odblesak svega što je Kilin osećao, izgladnela unutrašnja prisustva uvek su čeznula za pravim osećajem. Sada nije imao vremena za njih. Nesigurna ideja još mu je izmicala, i shvatio je da je zbog nje i dozvolio da ga Ling iznervira.
<BR>&nbsp;&nbsp;&nbsp;&nbsp;&nbsp;Ako posada već radi, znači da je predugo bio napolju. Namerno nije koristio digitalni merač vremena na odelu, pošto je bio veoma star i pokazivao je masu simbola i previše podataka, koje njegom um nije mogao da koristi bez pomoći iznutra. Umesto toga, proverio je unutrašnji sistem. Tajmer je izbacio gomilu nepotrebnih podataka, a onda mu je rekao da je bio u šetnji više od sata. Nije imao jasnu predstavu o tome koliko traje jedan sat, ali ipak je imao neku meru vremena, makar štapom i kanapom.
<BR>&nbsp;&nbsp;&nbsp;&nbsp;&nbsp;Naglim pokretom otvorio je vrata vazdušne komore, spreman da uđe, i podigao pogled da još jednom osmotri okolo - i ideja mu je sinula, bez ikakvog napora.
<BR>&nbsp;&nbsp;&nbsp;&nbsp;&nbsp;Za trenutak se zamislio nad njom, ispitujući svaku pojedinost, i znao je da je u pravu.
<BR>&nbsp;&nbsp;&nbsp;&nbsp;&nbsp;Zagledao se u nebo, prateći kurs koji će odvesti 'Arga' ka sve dubljoj senci oblaka. Ako to budu morali, na nebu ima dovoljno pojedinosti da se orijentišu vidom.
<BR>&nbsp;&nbsp;&nbsp;&nbsp;&nbsp;Ušao je u komoru, brzo prošao kroz raspršeni tuš nulte gravitacije, i posle nekoliko minuta našao se u hodnicima koji su rotirali sa brodom.
<BR>&nbsp;&nbsp;&nbsp;&nbsp;&nbsp;Poručnik Cermo čekao ga je na kontrolnoj tački u središtu broda. Salutirao je i nije ničim pomenuo Kilinovo kašnjenje, mada je po njegovom osmehu Kilin znao da mu to nije promaklo. Nije mu uzvratio osmeh. "Objavi pripravnost", rekao je mirno. Cermov izraz potpunog iznenađenja ipak ga je naterao da se nasmeši. Međutim, Cermo se već bio žurno okrenuo da unese šifru u kontrole na ručnom zglobu, i tako je potpuno propustio da primeti koliko se njegov Kapetan zabavlja.
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
