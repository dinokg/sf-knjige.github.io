<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4.
<P>&nbsp;&nbsp;&nbsp;&nbsp;&nbsp;Skup ljudi u dolini bio je brojan i impresivan. Kilina su kroz grupice Porodica vodile dve žene. Obe su bile Kapetani, ali Kilin ih ništa nije pitao.
<BR>&nbsp;&nbsp;&nbsp;&nbsp;&nbsp;Pustio je da ga vode kroz ogromni logor, jer su oni koji su ga našli to zahtevali. Ali sva njegova čula vikala su Oprez! Ovi ljudi bili su mračni i ćutljivi, a razgovor sa Njegovom Vrhovnošću ozbiljno je uznemirio Klina. Setio se očevog gorkog saveta: "Kod tuđinaca je najbitnije što su tuđi". To bi moglo da se primeni i na ovu daleku mrvicu ljudi.
<BR>&nbsp;&nbsp;&nbsp;&nbsp;&nbsp;Sumrak je bacao žućkaste zrake preko izmoždene zemlje, za trenutak izdvajajući pojedinosti za prolazne ćilibarne trenutke.
<BR>&nbsp;&nbsp;&nbsp;&nbsp;&nbsp;Prošao je zaduvani starac, vukući saonice koje su ostavljale duboke tragove u zemlji. Mladi parovi držali su se za ruke oko dimljivih vatri, čučeći zajedno sa svojim bebama. Kraj treptave narandžaste lampe, punačka matrona sa besnim izrazom lica cenjkala se sa trgovcem oko plastičnog džaka žita. Deca su se jurila oko oslanjača, ciljajući i pucajući jedni u druge štapovima i uzvikujući Porodične bojne povike promuklim, uzbuđenim glasovima. Muškarci su svečano sedeli predano proveravajući i podmazujući oružje; svetlucavi delovi bili su pažljivo poređani na dronjavim krpama, a oni su držali izgrebana kućišta među snažnim, čvornovatim kolenima. Mlada žena se naslonila na oteti transporter maški, dokono svirajući laku, lepršavu melodiju na maloj harfi. Imala je na sebi čizme i golenjače, pneumatske manžetne su joj sveltucale čvrsto stegnute oko članaka; očito je još bila u pripravnosti. Ali muzika se njihala na povetarcu, obećavajući vedrinu koje nigde nije bilo.
<BR>&nbsp;&nbsp;&nbsp;&nbsp;&nbsp;Ponegde su se videle nesigurne kolibe i šupe načinjene od šipki i platna. Masne vatre u njima bacale su crvenkasto svetlo na tanke zidove, pojačavajući svaki unutrašnji pokret u dramatičnu pantomimu senki. Oko vatri bile su okupljene povelike skupine, i Kilin na njihovim licima nije video iscrpljenost kakvu je očekivao, nego čvrstu, nemu, neiscrpnu snagu. Bavili su se tehnom, koristeći poslednje zrake sunca.
<BR>&nbsp;&nbsp;&nbsp;&nbsp;&nbsp;Ekipe su istovarivale nosače maški. Imali su i čitavu gomilu autokamiona. Iznenadio ga je visok nivo njihove otimačine; ovo je prevazilazilo sve što je ikada video na Snegobaru. Na sve strane su se videli delovi maški, kao i mnoštvo rezervnih delova.
<BR>&nbsp;&nbsp;&nbsp;&nbsp;&nbsp;Kilin je upitao za imena Porodica, pa su ih žene izgovarale dok su prolazili kroz logore: Trice, Dvice, Duple-Nule, Devetaci, Sermice, Petice, Pubovi, Kečevi. Kad god bi prišli nekoj skupini, zaustavljao bi ih stražar, a one su odgovarale lozinkom.
<BR>&nbsp;&nbsp;&nbsp;&nbsp;&nbsp;U logoru je postojao čvrst raspored, mada je u prvi mah izgledalo da je u pitanju slučajno grupisanje. Svaka Porodica imala je za sebe odsečak kruga, sa dalekometnim oružjem okrenutim upolje kako bi branili deo oboda. Prošao je veliki odsečak Porodice Devetak, okupljene ispod cevi uperenih naviše.
<BR>&nbsp;&nbsp;&nbsp;&nbsp;&nbsp;"Nebeske munje", odgovorila je jedna pratilja na njegovo pitanje. Šmrktala je, prehlađena, i oči su joj bile crvene. "Mogu da obore maške."
<BR>&nbsp;&nbsp;&nbsp;&nbsp;&nbsp;"Kako?"
<BR>&nbsp;&nbsp;&nbsp;&nbsp;&nbsp;"Elektromagnetski."
<BR>&nbsp;&nbsp;&nbsp;&nbsp;&nbsp;"Koji raspon? Mikrotalasi? Infracrveno?"
<BR>&nbsp;&nbsp;&nbsp;&nbsp;&nbsp;Njeno preplanulo lice sumnjičavo se ukočilo. "Porodična stvar."
<BR>&nbsp;&nbsp;&nbsp;&nbsp;&nbsp;"Ti si Devetak?"
<BR>&nbsp;&nbsp;&nbsp;&nbsp;&nbsp;"Nebre. Porodice drže svoj tehno za sebe."
<BR>&nbsp;&nbsp;&nbsp;&nbsp;&nbsp;"I tvoja Porodica?"
<BR>&nbsp;&nbsp;&nbsp;&nbsp;&nbsp;"Jakako. Ja sam Kapetan Sermica. Veruj mi, ima razloga."
<BR>&nbsp;&nbsp;&nbsp;&nbsp;&nbsp;"Kojih?"
<BR>&nbsp;&nbsp;&nbsp;&nbsp;&nbsp;"Stari običaj, iz vremena kada Porodice nisu imale toliko problema sa maškama."
<BR>&nbsp;&nbsp;&nbsp;&nbsp;&nbsp;"Mislio sam da smo svi ujedinjeni pod Vrhovnošću."
<BR>&nbsp;&nbsp;&nbsp;&nbsp;&nbsp;"Njegovom Vrhovnošću."
<BR>&nbsp;&nbsp;&nbsp;&nbsp;&nbsp;"Dabre, dabre. Slušaj, gde se Sermice uklapaju sa ostalim Porodicama? Nisam još čuo imena svih, pa..."
<BR>&nbsp;&nbsp;&nbsp;&nbsp;&nbsp;"Ima stara izreka, Sermica na Keca. Samo Kečeva nije ostalo mnogo. Maške su ih strašno sasekle. Ono što je ostalo udesili su Kiberi."
<BR>&nbsp;&nbsp;&nbsp;&nbsp;&nbsp;Ženin glas podsečao je na čegrtanje šljunka što pada kroz cev. Kilin je ipak osetio prizvuk autoriteta kakav je imala Fani. "Svejedno", oprezno je rekao, "kad smo ujedinjeni, što ne delimo tehno?"
<BR>&nbsp;&nbsp;&nbsp;&nbsp;&nbsp;"Onda ne bi bio tajna."
<BR>&nbsp;&nbsp;&nbsp;&nbsp;&nbsp;"Pomoglo bi kad bi svi poznavali svačije oružje."
<BR>&nbsp;&nbsp;&nbsp;&nbsp;&nbsp;"Kakobre?"
<BR>&nbsp;&nbsp;&nbsp;&nbsp;&nbsp;"Ako zagusti, može da ga koristi više Porodica."
<BR>&nbsp;&nbsp;&nbsp;&nbsp;&nbsp;Žena je odmahnula glavom. "Ako ne zadržiš znanje za sebe, izgubiš ga."
<BR>&nbsp;&nbsp;&nbsp;&nbsp;&nbsp;"Ali..." Način na koji je žena odmahivala glavom pokazao je Kilinu da tu ne vredi dalje čačkati. Promenio je temu. "Mora da je teško vući toliku opremu na leđima."
<BR>&nbsp;&nbsp;&nbsp;&nbsp;&nbsp;"Bilo je i gore."
<BR>&nbsp;&nbsp;&nbsp;&nbsp;&nbsp;"Dobro je kad si na jednom mestu, u Citadeli, ali..."
<BR>&nbsp;&nbsp;&nbsp;&nbsp;&nbsp;"Vi ste imali Citadelu?"
<BR>&nbsp;&nbsp;&nbsp;&nbsp;&nbsp;To je bio prvi znak ičijeg zanimanja za njegovo poreklo. Kilin se upitao koliko bi njega to zanimalo dok je po Snegobaru bežao od maški; verovatno ne previše. "Dabre, veliku. Sa dobrom vazdušnom odbranom."
<BR>&nbsp;&nbsp;&nbsp;&nbsp;&nbsp;"I mi smo imali veliko oružje. Zadržavalo je maške dovoljno dugo, pa smo mogli da ih rastavimo i nosimo delove na saonicama."
<BR>&nbsp;&nbsp;&nbsp;&nbsp;&nbsp;Kilin je pretpostavljao koliko je koštala takva akcija zadržavanja, negde usred divljeg kovitlaca bitke, praćene sveprisutnim naletima loše sreće. "To mora da vas usporava kad idete u kratke napade."
<BR>&nbsp;&nbsp;&nbsp;&nbsp;&nbsp;"Protiv maški, da. Protiv Kibera moraš imati tešku opremu, inače te zgrome. Kiberi su gadniji."
<BR>&nbsp;&nbsp;&nbsp;&nbsp;&nbsp;"Kakobre?"
<BR>&nbsp;&nbsp;&nbsp;&nbsp;&nbsp;"Mogu odmah da ti pročitaju tehno. Osetiš golicanje u glavi i sve je otišlo."
<BR>&nbsp;&nbsp;&nbsp;&nbsp;&nbsp;"Misliš, upadnu ti u čula, uzmu ti znanje? Ali to bi te ubilo."
<BR>&nbsp;&nbsp;&nbsp;&nbsp;&nbsp;"Ne mora." Promuklo se nakašljala i izbacila smeđi ispljuvak tik kraj desne čizme, ne usporivši.
<BR>&nbsp;&nbsp;&nbsp;&nbsp;&nbsp;"Tamo odakle sam ja", rekao je Kilin, "maške rade isto to, ali te pritom i ubiju."
<BR>&nbsp;&nbsp;&nbsp;&nbsp;&nbsp;Žena je klimnula, opet se zakašljavši. Uz stazu je došlo petnaestak ljudi, noseći neki deo tehna maški koga Kilin nije prepoznao. Troje se sklonilo s puta da ih propusti.
<BR>&nbsp;&nbsp;&nbsp;&nbsp;&nbsp;"Sećam se kad su maške to radile", rekla je žena. "Ali prestale su kad smo počeli da ih nadjčavamo."
<BR>&nbsp;&nbsp;&nbsp;&nbsp;&nbsp;"Njegova Vrhovnost reče da ste ih pobedili."
<BR>&nbsp;&nbsp;&nbsp;&nbsp;&nbsp;"Za neko vreme", progunđala je žena.
<BR>&nbsp;&nbsp;&nbsp;&nbsp;&nbsp;"Kako?"
<BR>&nbsp;&nbsp;&nbsp;&nbsp;&nbsp;"Malo smo sarađivali sa nekim maškogradovima. Pomogli smo im da srede suparnike."
<BR>&nbsp;&nbsp;&nbsp;&nbsp;&nbsp;Kilin se iznenadio. "Druge maške?"
<BR>&nbsp;&nbsp;&nbsp;&nbsp;&nbsp;"Dabre. Njegova Vrhovnost se dogovarao sa njima."
<BR>&nbsp;&nbsp;&nbsp;&nbsp;&nbsp;"Tamo odakle sam ja, imali smo Porodice koje su to probale. Ali opasno je. Pogodbe nikad ne traju dugo."
<BR>&nbsp;&nbsp;&nbsp;&nbsp;&nbsp;"Naša je trajala. Prokrijumčarili bismo se u transportere maški. Vidiš, jedan maškograd bi nam dao lažni teret. Tako napravljen da je ličio na pravi. Mi bismo se uvukli unutra, ukrcali ga u konvoj iz neke fabrike u veliki grad."
<BR>&nbsp;&nbsp;&nbsp;&nbsp;&nbsp;"Zanimljivo", rekao je Kilin sa poštovanjem. "Kako?"
<BR>&nbsp;&nbsp;&nbsp;&nbsp;&nbsp;"Nismo nosili metal. Pored detektora smo išli jako polako."
<BR>&nbsp;&nbsp;&nbsp;&nbsp;&nbsp;"Zvuči gadno."
<BR>&nbsp;&nbsp;&nbsp;&nbsp;&nbsp;"I bilo je. Ali to nas je držalo u životu."
<BR>&nbsp;&nbsp;&nbsp;&nbsp;&nbsp;"I sve to je sredio Njegova Vrhovnost?"
<BR>&nbsp;&nbsp;&nbsp;&nbsp;&nbsp;"Dabre. Počeo je sa pogodbama samo za svoju Porodicu. Maške za koje je radio počele su da ih štite. Kad smo videli kako im ide, čitavo Pleme im se priključilo."
<BR>&nbsp;&nbsp;&nbsp;&nbsp;&nbsp;"Video sam lepo udešene maškogradove."
<BR>&nbsp;&nbsp;&nbsp;&nbsp;&nbsp;"To smo mi radili. Prošvercovali bismo bombe i postavili ih gde treba."
<BR>&nbsp;&nbsp;&nbsp;&nbsp;&nbsp;"Opasan posao."
<BR>&nbsp;&nbsp;&nbsp;&nbsp;&nbsp;"Uz pomoć maški, mogli samo da zaobiđemo zamke."
<BR>&nbsp;&nbsp;&nbsp;&nbsp;&nbsp;"Mi to nikad nismo naučili", rekao je Kilin, nadajući se da će žena nastaviti da priča.
<BR>&nbsp;&nbsp;&nbsp;&nbsp;&nbsp;"Lako je, kad jednom naučiš. Zgrabili bi skupe stvari, opremu. Volela bih da je tako ostalo."
<BR>&nbsp;&nbsp;&nbsp;&nbsp;&nbsp;"Šta se desilo?"
<BR>&nbsp;&nbsp;&nbsp;&nbsp;&nbsp;"Odjednom su maške nestale. Ostalo ih je mnogo manje. Kao da su otišle gore u orbitu. Viđali smo ih noću..."
<BR>&nbsp;&nbsp;&nbsp;&nbsp;&nbsp;"Možda su imale važnija posla. Sa Kiberima."
<BR>&nbsp;&nbsp;&nbsp;&nbsp;&nbsp;"I mi smo pogodili."
<BR>&nbsp;&nbsp;&nbsp;&nbsp;&nbsp;"Kad je to bilo?"
<BR>&nbsp;&nbsp;&nbsp;&nbsp;&nbsp;"Nedavno, pre možda pola godine - mada nismo imali nikakvo leto, oblaci su uglavnom stalno zaklanjali sunce."
<BR>&nbsp;&nbsp;&nbsp;&nbsp;&nbsp;"A vi ste udesili maške", podstakao ju je Kilin. Ona je počela uznemireno da se osvrće, navika koju nikada ne gubiš ako si proveo godine bežeći po otvorenom, znao je Kilin.
<BR>&nbsp;&nbsp;&nbsp;&nbsp;&nbsp;"Njegova Vrhovnost je rekao da nam je to velika šansa. Počeli smo sami da napadamo maškogradove. Sad smo znali za štos."
<BR>&nbsp;&nbsp;&nbsp;&nbsp;&nbsp;"Ah", rekao je Kilin sa divljenjem.
<BR>&nbsp;&nbsp;&nbsp;&nbsp;&nbsp;"Dobro smo ih sredili. Baš kad je izgledalo da je gotovo, pet noći zaredom ogromne vatrene lopte gorele su tamo", mahnula je čvornovatom šakom ka nebu. "A čula se i grmljavina. Na sve strane nebom, uši da ti probije."
<BR>&nbsp;&nbsp;&nbsp;&nbsp;&nbsp;Prolazili su kraj ogromne vatre, oko koje su bile okupljene stotine ljudi. Kilin je osećao vrelinu plamena. U okolnoj tami, dok su nestajali i poslednji tragovi sumraka počela je da se širi žalopojka. Bila mu je nepoznata, ali ipak je imala duboku, žalosnu ozbiljnost koja ga je podsetila na Citadelu, nekad davno, i pesme Porodice koje godinama nije čuo.
<BR>&nbsp;&nbsp;&nbsp;&nbsp;&nbsp;Kapetan Sermica koja je išla kraj njega načinila je pokret rukom, od ramena do kuka, pa preko trbuha i nazad na drugo rame, očito znak poštovanja. Skupina je zatvorila put, pa su se zaustavili.
<BR>&nbsp;&nbsp;&nbsp;&nbsp;&nbsp;"I tako više nešto ne viđamo maške", rekla je šapatom. "Ali Kibera ima koliko hoćeš."
<BR>&nbsp;&nbsp;&nbsp;&nbsp;&nbsp;"Jeste li ih viđali pre toga?"
<BR>&nbsp;&nbsp;&nbsp;&nbsp;&nbsp;"Nebre. Porodica Pub kaže da su se nekad davno borili sa njima, ali moj čovek Alfer kaže da Pubovi uvek dižu dreku o stvarima o kojima nemaju pojma. I u pravu je." Na licu joj se pojavio napet izraz. "Ne da kažem išta protiv druge Porodice ujedinjene pod Vrhovnošću, znaš već."
<BR>&nbsp;&nbsp;&nbsp;&nbsp;&nbsp;Kilin je klimnuo. "Znači, Kiberi su pobedili maške, misliš?"
<BR>&nbsp;&nbsp;&nbsp;&nbsp;&nbsp;"Tako izgleda."
<BR>&nbsp;&nbsp;&nbsp;&nbsp;&nbsp;Kilin je razmišljao da li da joj kaže šta je doživeo u gnezdu Kibera, ali je zaključio da se ni sam nije dovoljno razabrao u tome, pa ne bi imalo smisla. Umesto toga, počeo je da zaobilazi zbijenu skupinu. Svi su pevali, u ritmu, prekidajući pesmu dubokim kricima od kojih mu se koža ježila. Sva lica bila su okrenuta ka pucketavom plamenu, a oči su im bile pune suza. Kilin je osetio ozbiljnost ovog Porodičnog obreda, ali nije mu bio ni izdaleka poznat. Krupna crvena oznaka na ramenu jednog čoveka govorila je da pripadaju Osmici Srce.
<BR>&nbsp;&nbsp;&nbsp;&nbsp;&nbsp;Njih troje zaobiđoše dotičnu skupinu i ponovo izbiše na stazu baš kad su se iz sumraka pojavile male taljige koje je vuklo šest žena. Kilin im se sklonio sa puta baš u času kad je skupina primetila da dolaze. Začuo se opšti uzdah. Kroz polumrak su se proneli duboki, bolni uzvici.
<BR>&nbsp;&nbsp;&nbsp;&nbsp;&nbsp;Oko taljiga je išla počasna straža, sa oružjem u rukama. Ljudi su pohrlili napred, pribivši Kilina uz taljige. U njima je video tri tela, položena sa rukama uz bokove. Sva su zurili praznim očima u noćno nebo, lica mirnih i bezizražajnih. Dvoje su bile žene - usukane, ispucale kože. Obe su imale veliku modricu od ključnjače do trbuha.
<BR>&nbsp;&nbsp;&nbsp;&nbsp;&nbsp;Odmah je video da to nije prava modrica. Oko nje se širilo rumenilo ka grudima žena, odižući ivice požutelog mesa. Ivica rane bila je naborana, kao da je nešto iznutra pokušalo da iziđe probivši se kroz rebra, pa nije uspelo, i sada čeka, postepeno razmičući rebra i pretvarajući pluća i utrobu u veliki plik od vodenaste, prozirne tečnosti.
<BR>&nbsp;&nbsp;&nbsp;&nbsp;&nbsp;Muški leš između njih ležao je ničice, i čupava kosa mu je potpuno sakrivala glavu. On je imao ispupčenje na leđima, ispod pocepane uniforme. Opet kao plik, ogroman i naduven. Oko njega je ostala smeđa pokorica, nalik na osušeno blato.
<BR>&nbsp;&nbsp;&nbsp;&nbsp;&nbsp;Sve troje su ležali zbijeni zajedno, tako da truckanje nije moglo da probije zategnute, svetlucave, užasno naduvene rane.
<BR>&nbsp;&nbsp;&nbsp;&nbsp;&nbsp;Kilin je osetio da ga obuzima mučnina. Okrenuo se, grozničavo udišući vazduh kroz zube kako bi odagnao užasan miris. Polako je počeo da se probija kroz okupljene, kraj očiju koje su zurile kroz njega. Na stazi su ga čekale žene. "Šta... od čega je..." šapnuo je.
<BR>&nbsp;&nbsp;&nbsp;&nbsp;&nbsp;"Kiberi", rekla je pričljivija žena. "Oni to rade ponekad, kada mogu da priđu blizu."
<BR>&nbsp;&nbsp;&nbsp;&nbsp;&nbsp;"Ali... šta..."
<BR>&nbsp;&nbsp;&nbsp;&nbsp;&nbsp;"Ti ljudi su zaraženi. Njegova Vrhovnost kaže da takvi moraju da budu očišćeni. Da imaju pravo na to."
<BR>&nbsp;&nbsp;&nbsp;&nbsp;&nbsp;"Ovaj... hajdemo."
<BR>&nbsp;&nbsp;&nbsp;&nbsp;&nbsp;Ona je odmahnula glavom, a crni uvojci su joj se njihali kao živi konopci. "Ako odemo, značilo bi da nemamo poštovanja."
<BR>&nbsp;&nbsp;&nbsp;&nbsp;&nbsp;Skupina je ponovo pošla ka vatri, ponevši i njega. Opet se začula spora žalopojka. Gledao je ruke u rukavicama kako skidaju sa taljiga ukočena, prljava tela. Nežno su ih položili na tle, muškarac je i dalje bio u sredini i licem okrenut ka tlu. Svakom su na glavu položili crveno srce od komada krpe. Potom je progovorila visoka žena sa oznakama Kapetana, dobro artikulisanim, uvežbanim i snažnim glasom.
<BR>&nbsp;&nbsp;&nbsp;&nbsp;&nbsp;Kilin je nije slušao. Gledao je tela. Kako ih je zahvatala mrtvačka ukočenost, ruke i noge su im se blago trzale, kao da rade ono što Porodice uvek moraju - da beže, kao večiti nomadi - čak i s one strane smrti.
<BR>&nbsp;&nbsp;&nbsp;&nbsp;&nbsp;Potom je Kapetan prišla prvoj ženi, načinila obredni pokret dugim nožem i zarila ga u prozirni plik. Ovaj se rascepio uz jasan prasak. Iz njega je pokuljala mlečnobela tečnost, preko lica leša, preko otvorenih očiju, preko nogu. Izgledalo je da je ima užasno mnogo, a kada je istekla, zjapeći plik je popucao i slomio se pod narednim udarcima nožem.
<BR>&nbsp;&nbsp;&nbsp;&nbsp;&nbsp;Potom je zavukla oštricu dublje. Vrh noža tragao je za nečim i telo se iznenada streslo, iznutra, uz vlažan i mljackav zvuk. Nešto se unutra otimalo, tresući telo, trzajući se, gurajući slomljena rebra sve više upolje. Još jedan grč, a onda se telo potpuno umirilo. Rebra su se vratila unutra.
<BR>&nbsp;&nbsp;&nbsp;&nbsp;&nbsp;Mrtva žena delovala je isceđeno, prazno. Našavši konačni mir, njeno lice ličilo je na ostala lica članova Porodic okupljenih oko nje, sa oštrim nosem između isturenih jagodica. Oči kao da su utonule pod potamnele kapke. Iz jedne nozdrve izišla je sićušna buba i zaustavila se na beskrvnoj usni.
<BR>&nbsp;&nbsp;&nbsp;&nbsp;&nbsp;Kapetan je izvukla oštricu noža. Na vrhu se nalazila nabodena stvar, tvrda i smeđa, i još se divlje otimala. Bila je čvrsta ali nekako nedovršena, kao da su noge i glava još morali da rastu između vlažnih, spojenih članaka. Pokušavala je da se uvijanjem spase noža. A onda je život nestao iz nje i potpuno je omlitavela.
<BR>&nbsp;&nbsp;&nbsp;&nbsp;&nbsp;Gomila je ustuknula. Kapetan je bacila smeđu masu na tlo. Smesta je iskočila jedna žena i zgazila je obema čizmama. Uzviknula je nešto što Kilin nije uspeo da razume, krik pun gneva, tuge i očajanja. Potom se vratila među ostale. Ljudi oko nje su je tapšali po ramenu, grlili i tešili je tihim mrmljanjem.
<BR>&nbsp;&nbsp;&nbsp;&nbsp;&nbsp;Kapetan je i drugu ženu obradila na isti način. Kilin je posmatrao, potpuno obamro. Ovog puta smeđu stvar zdrobio je muškarac. Krcnula je kao da su joj se slomili zglobovi. Čovek je pritom jecao, i stalno je ponovo i ponovo gazio smeđu stvar pre nego što se vratio među ostale.
<BR>&nbsp;&nbsp;&nbsp;&nbsp;&nbsp;Otok na leđima muškarca bio je veći nego kod žena. Videlo se kako se istanjuje i postaje sve prozirniji. Koža je blago pulsirala - na jednom mestu udubljenje, na drugom ispupčenje, i čitava leđa čoveka kao da su oživela. Oblik tela sada se nije mogao prepoznati, osim rebara koja su zjapila otvorena oko mesnatog ispupčenja koje je pulsiralo.
<BR>&nbsp;&nbsp;&nbsp;&nbsp;&nbsp;Kapetan Osmice Srce brzo je zamahnula nožem, izgovarajući neke obredne reči. Pre nego što je stigla da ga zarije, otok je počeo da puca. Pokuljala je mlečna tečnost. Sa vrha su se proširile tanke pukotine.
<BR>&nbsp;&nbsp;&nbsp;&nbsp;&nbsp;Nešto malo i zdepasto počelo je da se pomalja na svetlosti vatre. Pokušalo je da pobegne. Kapetan nije oklevala. Zarila je nož u njega dok je hitalo niz čovekovu nogu. Sićušne nožice su se otimale, hvatajući se za oštricu. Ali nož je bio čvrsto zariven.
<BR>&nbsp;&nbsp;&nbsp;&nbsp;&nbsp;Iz mase se začuo opšti uzdah. Tri tela sada su bila potpuno mirna. Njihovi najbliži srodnici - jer svi prisutni su bili nekakav rod, ma koliko dalek - prišli su da učestvuju u sahrani.
<BR>&nbsp;&nbsp;&nbsp;&nbsp;&nbsp;Kilin se, ukočenih kolena, jedva udaljio od plamteće, pucketave vatre. Kad su se vratili na stazu, promuklo se obratio Kapetanu Sermica. "To Kiberi rade? Poseju u nas svoje, svoje seme? Ne puštaju nas ni da mirno umremo?"
<BR>&nbsp;&nbsp;&nbsp;&nbsp;&nbsp;"Dabre", odvratila je preplanula žena. "Samo te male stvari uopšte nisu Kiberi."
<BR>&nbsp;&nbsp;&nbsp;&nbsp;&nbsp;"Pa šta su?"
<BR>&nbsp;&nbsp;&nbsp;&nbsp;&nbsp;"Neki mali puzači. Videla sam kao rade sitne poslove, pomažu Kiberima. Ponekad se penju po njima i čačkaju im zglobove."
<BR>&nbsp;&nbsp;&nbsp;&nbsp;&nbsp;"Kao buve?"
<BR>&nbsp;&nbsp;&nbsp;&nbsp;&nbsp;"Valjda."
<BR>&nbsp;&nbsp;&nbsp;&nbsp;&nbsp;"Koriste nas da im ležemo buve", rekao je Kilin u neverici.
<BR>&nbsp;&nbsp;&nbsp;&nbsp;&nbsp;"Ostavljaju čoveka da leži, a par sati kasnije iziđu ti mali. Ili ubiju odmah, izdaleka, ako nemaju vremena."
<BR>&nbsp;&nbsp;&nbsp;&nbsp;&nbsp;"Za šta koriste maške?"
<BR>&nbsp;&nbsp;&nbsp;&nbsp;&nbsp;"Pojmatija. Možda za delove."
<BR>&nbsp;&nbsp;&nbsp;&nbsp;&nbsp;Kilin je grizao usnu da savlada mučninu. "Kiberi su gori od maški", rekla je žena, "mnogo gori."
<BR>&nbsp;&nbsp;&nbsp;&nbsp;&nbsp;Druga žena, koja sve do sada nije progovorila, javila se sa gorčinom. "Prokleto tačno, ali mi ćemo pobediti. Ovo je volja Božja, iskušenje."
<BR>&nbsp;&nbsp;&nbsp;&nbsp;&nbsp;Nastavili su kroz sve gušću tamu prošaranu samo dimljivim vatrama. Nebo nad njima je zjapilo, pulsirajući.
</P></TD></TR></TABLE>
<P class="next">
<A HREF=p38.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
