<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8.
<P>&nbsp;&nbsp;&nbsp;&nbsp;&nbsp;Šator Njegove Vrhovnosti bio je pun slatkog tamjana i oštrog znoja. Petnaest Kapetana stajalo je u polumesecu pred velikim crnim stolom, u stavu mirno. Nad glavama im je lebdeo oblak plavičastog dima. Lepljivi zadah gušio je Kilina, nateravši ga da se zakašalje. Njegova Vrhovnost se namrštio na taj zvuk i ponovio naređenje.
<BR>&nbsp;&nbsp;&nbsp;&nbsp;&nbsp;"Sve Porodice uložiće istu snagu u ovaj napad. Napadamo istovremeno. Svi rizikujemo, svi trijumfujemo."
<BR>&nbsp;&nbsp;&nbsp;&nbsp;&nbsp;A ako izgubimo, neće biti nikoga u zaštitnici, pomislio je Kilin, niko nam neće čuvati leđa. Ali nije se usudio da to i kaže.
<BR>&nbsp;&nbsp;&nbsp;&nbsp;&nbsp;"Koristićemo istu, pobedonosnu taktiku - pravu akciju koja nas je dovela dovde. Posle napada moramo uništiti što više zgrada Kibera."
<BR>&nbsp;&nbsp;&nbsp;&nbsp;&nbsp;Kilin je progovorio pre nego što ga je opreznost sprečila: "Veoma žalim, ali ja ne poznajem odgovarajuću taktiku."
<BR>&nbsp;&nbsp;&nbsp;&nbsp;&nbsp;Njegova Vrhovnost se gotovo lenjo okrenuo da pogleda Kilina pravo u oči. Čovečuljak je sve do sada govorio očiju prikovanih za plavičasti oblak, kao da u njemu lebde ko zna kakve tajne.
<BR>&nbsp;&nbsp;&nbsp;&nbsp;&nbsp;"Mislio sam da ćeš naučiti revolucionarni razvoj taktike koji sam ja smislio."
<BR>&nbsp;&nbsp;&nbsp;&nbsp;&nbsp;"Video sam vaše oružje. Veoma je moćno, ima i takvog za koje nikad nisam čuo, ali..."
<BR>&nbsp;&nbsp;&nbsp;&nbsp;&nbsp;"Kapetane Bišopovih - taj špil još ne poznajem, ali spreman sam da primim nove pobožne podanike - razumem tvoje neznanje. Kada sam predskazao dolazak tvoje Porodice, rekao sam da će pomoć koja nam padne sa neba biti potrebno uobličiti. Ja i moji oficiri spremni smo da vas prilagodimo mojim ciljevima, budi siguran."
<BR>&nbsp;&nbsp;&nbsp;&nbsp;&nbsp;"Pa, gospodine, hvala. Mojoj Porodici biće potrebno..."
<BR>&nbsp;&nbsp;&nbsp;&nbsp;&nbsp;"Možda nisi primetio da me niko, kada mi se obraća, ne oslovljava kao običnog 'gospodina'."
<BR>&nbsp;&nbsp;&nbsp;&nbsp;&nbsp;Kilin je brzo učinio pokret koji je video da koriste drugi Kapetani - naklonio se, uzmakavši za korak i opustivši ruke do poda. To je izgleda značilo potpuno podređivanje.
<BR>&nbsp;&nbsp;&nbsp;&nbsp;&nbsp;Njegova Vrhovnost je klimnuo kao da mu je to izuzetno dosadno. "Koristili ste frontalni napad, tamo, na toj planeti odakle ste?"
<BR>&nbsp;&nbsp;&nbsp;&nbsp;&nbsp;"Na Snegobaru, dabre - ali retko, jer su maške imale topovske lafete nad obodima perimetrima. Brzo su gađale..." Jedva je uspeo da završi kako treba, "Vaša Vrhovnosti."
<BR>&nbsp;&nbsp;&nbsp;&nbsp;&nbsp;"Iznašao sam fantastičan novi način za frontalne napade. Svaki put je jedna Porodica određena za vrhunske ratnike, koji će se otkriti rano, kako bi privukli vatru. Potom druga skupina iznenadi neprijatelja iskočivši iz zaklona. Zatim glavnina napada gnezdo."
<BR>&nbsp;&nbsp;&nbsp;&nbsp;&nbsp;"Ta druga skupina - gde se oni kriju... Vrhovnosti?"
<BR>&nbsp;&nbsp;&nbsp;&nbsp;&nbsp;"U tunelima divljih gnezda Kibera."
<BR>&nbsp;&nbsp;&nbsp;&nbsp;&nbsp;Kilin se namrštio i oćutao. Čovečuljak u blistavoj uniformi ga je pogledao sa prebacivanjem. "Moraš još mnogo da naučiš, Kapetane. Moje otkriće ovog sjajnog metoda donelo nam je mnogo pobeda. Više nismo okruženi senkama nesigurnosti."
<BR>&nbsp;&nbsp;&nbsp;&nbsp;&nbsp;Kilin nije znao šta da kaže, pa je samo klimnuo.
<BR>&nbsp;&nbsp;&nbsp;&nbsp;&nbsp;"Predviđam pobedu, nošenu na krilima Božjim, i mojim ramenima. Vidiš, Kapetane Bišopovih, ja sam se uzdigao među Bogove. Kao predstavnik Osnovne Volje prirode, svakako sam božanski sam po sebi."
<BR>&nbsp;&nbsp;&nbsp;&nbsp;&nbsp;Nnjegova Vrhovnost mu je to objašnjavao kao da govori sa bistrim, ali neukim detetom. Kilin je imao mnogo pitanja ali nešto u neobično praznom pogledu Njegove Vrhovnosti nateralo ga je da oćuti.
<BR>&nbsp;&nbsp;&nbsp;&nbsp;&nbsp;Njegova Vrhovnost je klimnuo kao da je zadovoljan, a onda je iznenada povikao: "Objavite skup! Moram da pripremim Porodice za naredni korak ka sudbini!"
<BR>&nbsp;&nbsp;&nbsp;&nbsp;&nbsp;Kapetani i oficiri požurili su da okupe svoje Porodice. Skupina naoružanih muškarca i žena se pokrenula, blistajući u punoj trkačkoj opremi. Škljocali su i brujali dok su pratili Njegovu Vrhovnost napolje, nadvisujući ga zahvaljujući svojim skočičizmama.
<BR>&nbsp;&nbsp;&nbsp;&nbsp;&nbsp;Kilin je brzo poslao poruke Džoslini, Šibo i Cermu. Okupljanje u dolini već je gotovo bilo okončano, a Bišopovi su bili postrojeni u pravougaonik na desnom krilu. Kratko obraćanje Njegove Vrhovnosti Kapetanima jedva da je imalo ikakavih dodirnih tačaka sa onim što je Kilin znao da predstavlja običaj Plemena. Većina mu je bila potpuno nerazumljiva. Sada će se Njegova Vrhovnost obratiti čitavom Plemenu.
<BR>&nbsp;&nbsp;&nbsp;&nbsp;&nbsp;Pleme se sastojalo od svih preživelih Porodica u ovom delu Novog Bišopa. Niko nije pominjao druga Plemena koja žive na istoj planeti. Očito su maškogradovi u poslednje vreme počeli da koriste ljude u međusobnim obračunima. Mada je i na Snegobaru bilo toga, Kilinova Porodica smatrala je da su sukobi među maškama nalik na kresanje i orezivanje nepoželjnih grana na plodnom drvetu. Međutim, ovde su maške baš zaratile međusobno. Da li su Kiberi tako tempirali napad da to iskoriste?
<BR>&nbsp;&nbsp;&nbsp;&nbsp;&nbsp;Kilin je pošao kroz dolinu sa Kapetanom Trica. Popodnevno sunce jedva se probijalo kroz oblake. Potražio je kosmičku strunu, ali nije je bilo na vidiku. Ako počne da se okreće i priprema novo isisavanje iz jezgra, Kilin je rešio da povede svoju Porodicu na ravno, bez obzira šta Pleme bude preduzelo.
<BR>&nbsp;&nbsp;&nbsp;&nbsp;&nbsp;Činilo mu se vrlo davno vreme kada ga je Kapetan Trica vodila iz šatora Njegove Vrhovnosti, kraj užasne pogrebne svečanosti. Pomenuo joj je to. "Bilo ih je još", rekla je Kapetan Trica. "Kiberi su iza susednog planinskog lanca - ili onoga što je od njega ostalo. Par Kibera zaskočio je neke Sermice, i ostavio tela sa onim jajima u utrobi."
<BR>&nbsp;&nbsp;&nbsp;&nbsp;&nbsp;"Kiberi bi mogli još štošta da ubace u tela", oprezno je rekao Kilin.
<BR>&nbsp;&nbsp;&nbsp;&nbsp;&nbsp;Kapetanovo izborano, bezizražajno lice se malo probudilo. "Šta to?"
<BR>&nbsp;&nbsp;&nbsp;&nbsp;&nbsp;"Bipere. Da nas tako nađu."
<BR>&nbsp;&nbsp;&nbsp;&nbsp;&nbsp;Žena je odmahnula glavom. "Ne mare oni. Samo pucaju u nas kad im se nađemo na putu. Nisu kao maške - bar zasad."
<BR>&nbsp;&nbsp;&nbsp;&nbsp;&nbsp;"Radili ste za maške."
<BR>&nbsp;&nbsp;&nbsp;&nbsp;&nbsp;"Naravski - jedini način da se preživi."
<BR>&nbsp;&nbsp;&nbsp;&nbsp;&nbsp;"Tamo odakle sam ja nismo toliko verovali maškama."
<BR>&nbsp;&nbsp;&nbsp;&nbsp;&nbsp;"Poludele su. Počele su da ubijaju jedne druge."
<BR>&nbsp;&nbsp;&nbsp;&nbsp;&nbsp;"Pitanje koje sam postavio tamo unutra..." oprezno je rekao Kilin. "Nisam razumeo sve što mi je rekao."
<BR>&nbsp;&nbsp;&nbsp;&nbsp;&nbsp;"Samo integriši elektromagnetne oznake svojih ljudi, uzmi šifre i javke, i tako to."
<BR>&nbsp;&nbsp;&nbsp;&nbsp;&nbsp;"Da, ali planiranje..."
<BR>&nbsp;&nbsp;&nbsp;&nbsp;&nbsp;"Idemo odvojeno, čim ekipa prodre u tunele."
<BR>&nbsp;&nbsp;&nbsp;&nbsp;&nbsp;"A vatrena podrška?"
<BR>&nbsp;&nbsp;&nbsp;&nbsp;&nbsp;"Organizujte je sami. Svaka Porodica podržava svoje."
<BR>&nbsp;&nbsp;&nbsp;&nbsp;&nbsp;"Bilo bi bolje da..."
<BR>&nbsp;&nbsp;&nbsp;&nbsp;&nbsp;Kapetan Trica ga je pogledala umorno i sarkastično. "Meni se ovako sviđa. Njegova Vrhovnost kaže da radimo tako, pa dobro. Tako mogu brzo da izvučem svoju Porodicu ako stvari loše krenu."
<BR>&nbsp;&nbsp;&nbsp;&nbsp;&nbsp;"Ali koordinacija..."
<BR>&nbsp;&nbsp;&nbsp;&nbsp;&nbsp;"Slušaj, ovaj plan je delo Božje."
<BR>&nbsp;&nbsp;&nbsp;&nbsp;&nbsp;Rekla je to iznenada ravnim glasom, kao običnu činjenicu. Kilin je zaustio da odgovori oštrom šalom, ali primetio je da iza njih ide troje oficira. Kada je pogledao preko ramena, učinilo mu se da ih jako zanima njegov odgovor. Zato je umuknuo i kruto klimnuo.
<BR>&nbsp;&nbsp;&nbsp;&nbsp;&nbsp;Stigao je do Bišopovih tik pred početak govora Njegove Vrhovnosti. Reči su dopirale do njih preko opšteg koma, prenošene preko troje oficira povezanih u trougao, na malom uzvišenju tik ispod Njegove Vrhovnosti.
<BR>&nbsp;&nbsp;&nbsp;&nbsp;&nbsp;Mada je Kilinu rečeno da Pleme broji preko dve hiljade osoba, prizor tolikih ljudi svrstanih u skupine, koji gotovo prekrivaju čitavu dolinu, bio je fantastičan. Nije video toliki skup još od velikog praznika u Citadeli, kada je bio mlađi nego Tobi sada. Tada je povod bila svečanost; sada je vladalo ozbiljno, mračno raspoloženje. Porodične zastave lepršale su i pucketale na vetru, iskrpljene i izbledele od sunca.
<BR>&nbsp;&nbsp;&nbsp;&nbsp;&nbsp;Njegova Vrhovnost počeo je pričom o istoriji punoj odvažnih bitaka, toliko punom imena i titula da Kilin nije mogao da je prati. U svakom slučaju nije saznao kako se Porodice bore, i počeo je da podozreva kako Njegova Vrhvnost ne mari mnogo za osnovne činjenice manevrisanja i komandovanja. To je došlo do izražaja malo kasnije, kad je čovečuljak počeo da divlje maše rukama, opisujući zle neprijatelje, lica izobličenog od gneva. Kiberi ne liče slučajno na demone pakla, ni slučajno - a uskoro će se vratiti tamo, poraženi.
<BR>&nbsp;&nbsp;&nbsp;&nbsp;&nbsp;"Čekaju ih poniženje i prezir! Poraz i kazna!"
<BR>&nbsp;&nbsp;&nbsp;&nbsp;&nbsp;Njegova Vrhovnost se uspravio i, mada je Kilin ostao hladan i skeptičan, osetio je da ga obuzima njegov žar.
<BR>&nbsp;&nbsp;&nbsp;&nbsp;&nbsp;"Smrt nam se svima bliži! Ali ne može nam ništa. Grobovi ne mogu da pobede! Nas čeka nagrada."
<BR>&nbsp;&nbsp;&nbsp;&nbsp;&nbsp;Okupljena masa počela je da se meškolji dok su ih zapljuskivale duge, talasave rečenice. Kilin je osetio da ga obuzima uspavljujući ritam, gotovo nalik na napev. Po prvi put je shvatio kako Njegova Vrhovnost uspeva da održi na okupu Pleme koje je pretrpelo strašne poraze, a sada je suočeno sa nerazumljivim neprijateljem, užasno surovim.
<BR>&nbsp;&nbsp;&nbsp;&nbsp;&nbsp;"...koji dolaze, da sude svemu što postoji, stajaću uz desno koleno..."
<BR>&nbsp;&nbsp;&nbsp;&nbsp;&nbsp;Kao da je i vazduh počeo da pucketa od napetosti, vetar je nosio vrele niti.
<BR>&nbsp;&nbsp;&nbsp;&nbsp;&nbsp;"...pokorićemo i metal i meso! Ovo će biti poslednja istorijska bitka protiv nas! Jer mi potičemo od prirodne materije vaseljene, i jedno smo sa njom, i uživamo njene plodove bez ujdurmi ili korupcije duha. Mi smo rezultat evolucije samog Boga. Čudovišta neće padati sa neba da preotmu svete nagrade, ako posvetimo imena predaka."
<BR>&nbsp;&nbsp;&nbsp;&nbsp;&nbsp;Daleka tutnjava, kao da se planine taru o sirovo nebo.
<BR>&nbsp;&nbsp;&nbsp;&nbsp;&nbsp;"...jer posle konačnog oslobođenja poći ćemo dalje. Pozvaćemo najsvetijeg, veličanstvenog Nebeskog Sejača i bićemo nahranjeni i povedeni dalje!"
<BR>&nbsp;&nbsp;&nbsp;&nbsp;&nbsp;Kroz oblake se pronosila svetlost. Visoko gore talasalo se nešto srebrnasto.
<BR>&nbsp;&nbsp;&nbsp;&nbsp;&nbsp;"...da nas izbavi sa ovog zlog mesta. Proždirači svetova će pasti, kao što su maške pale pre njih. Verni meni..."
<BR>&nbsp;&nbsp;&nbsp;&nbsp;&nbsp;Ciklonski vetar razdvojio je tamne oblake. Kilin je osetio da je masa počela da primećuje.
<BR>&nbsp;&nbsp;&nbsp;&nbsp;&nbsp;"...na Zemlji... kao i... na nebesima!"
<BR>&nbsp;&nbsp;&nbsp;&nbsp;&nbsp;Plavičaste pruge počele su da se spuštaju, izvijajući se u duge lukove. U vazduhu se osećala napetost. Nalet vreline jurnuo je sa neba koje kao da se ispraznilo. Kilinova čula podrhtavala su od blede, hitre promene.
<BR>&nbsp;&nbsp;&nbsp;&nbsp;&nbsp;"Neka bude carstvo tvoje. Neka bude volja tvoja. Pakost usmerena nadmoćnom voljom, preklinjemo te..."
<BR>&nbsp;&nbsp;&nbsp;&nbsp;&nbsp;Sve gušća prisutnost zahvatala je Kilinova čula - ali u vazduhu su se videle samo prozirne, peckave niti. Kilin se iznenada setio da je jednom već video takvo ogromno svetlucanje. Ispunilo je daleka nebesa one noći kada ga je kiborg oslobodio.
<BR>&nbsp;&nbsp;&nbsp;&nbsp;&nbsp;"Šta... šta?" zakreštao je Njegova Vrhovnost. Izgubio je ritam i zijao u sliku nad sobom.
<BR>&nbsp;&nbsp;&nbsp;&nbsp;&nbsp;A onda je dolepršao Kilinu poznati glas, isprva gotovo izgubljen u šaputanju vetra:
<BR>&nbsp;&nbsp;&nbsp;&nbsp;&nbsp;Tražim određeno ljudsko biće. Daj mi znak ako možeš da me primiš. Govorim na magnetnim krilima, i donosim plime iz samog središta ove oblasti.
<BR>&nbsp;&nbsp;&nbsp;&nbsp;&nbsp;Prolomio se glas Njegove Vrhovnosti, pun iskrenog iznenađenja i radosti. "Ovde sam! Doneo sam tvoju reč mačem i odvažnim..."
<BR>&nbsp;&nbsp;&nbsp;&nbsp;&nbsp;Ne, nisi to ti. Naloženo mi je da prenesem ovo samo ciljnom čoveku. Moja stopala su zaglibljena u plazmi, a ove ruke se pružaju čak i u vaše najledenije zone. Nađite mi onog po imenu Kilin. Govorim u ime njegovog oca.
</P></TD></TR></TABLE>
<P class="next">
<A HREF=p42.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
