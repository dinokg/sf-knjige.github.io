<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5.
<P>&nbsp;&nbsp;&nbsp;&nbsp;&nbsp;Nošci su se okupili radi slivanja u pećini duboko ispod Košnice. Izdubili su je čim su stigli ovamo, još dok su uništavali i pržili čitave odrede maški. Ova pećina podsećala je na njihovo drevno poreklo. Vodenaste slike nožaca koji se šetaju i ćaskaju odražavale su se sa zasvođenih, uglačanih zidova. Larve su ulaštile grubu stenu gamižući i igrajući se.
<BR>&nbsp;&nbsp;&nbsp;&nbsp;&nbsp;Na ulazu u oltar slivanja pojavila se Dani'ver. Izgovorila je obredni poziv, a slogovi su odjekivali od zasvođene tavanice.
<BR>&nbsp;&nbsp;&nbsp;&nbsp;&nbsp;Za ovu priliku niko nije nosio sivo, grubo radno odelo. Umesto toga, svi su imali raskošne štitnike. Neki su imali ružičaste frizure. Na sve strane talasale su se živahne treplje. Talasi miomirisnih duginih boja slivali su se sa vešto uređenih kapaka. Neobični izraštaji na trahejama i oklopi čelično plavog sjaja predstavljali su ponos svojih vlasnika. Bilo ih je koji su se poigravali sedefastim kastanjetama od životinjskih kostiju na svakom zglobu. Stari mnogonošci nosili su sveže ukrase od liskuna ili pečenog plovučca.
<BR>&nbsp;&nbsp;&nbsp;&nbsp;&nbsp;Oni koji su nedavno unapređeni imali su priliku da prikažu blistavu novostečenu nogu, uglačanu i sjajnu među ostalim zamrljanim ekstremitetima. Drugi su mahali zveckavim bakarnim antenama. Ili velikim kljovama od abonosa. Nova kvarcna sočiva lučila su spektar nalik draguljima u ulju. Oni sa svežim organima za varenje isticali su velike mešine pune tek načete hrane.
<BR>&nbsp;&nbsp;&nbsp;&nbsp;&nbsp;Spori nošci rojili su se po lestvicama od mreže, ulazeći u salu za slivanje. Dok su se spuštali u položaj povijenih kolena, nad njima se stvorila slika Nimfur'ton. Počelo je tradicionalno prizivanje. Zvučni glas zahvalio se radnicima što su prekinuli sa poslom da bi došli i odali počast palom sastručniku. Kvat se sva usredsredila na to, mada su neki nošci u blizini zujali i ogovarali. A onda - neverovatno! - visoko nad Nimfur'ton pojavila se Tukar'ramin.
<BR>&nbsp;&nbsp;&nbsp;&nbsp;&nbsp;Svi su zinuli. Tukar'ramin nikada se nije udostojila da se pojavi pred svima. #Šta! Zašto?# promucao je neko.
<BR>&nbsp;&nbsp;&nbsp;&nbsp;&nbsp;Naizgled nesvesna šoka koji je izazvala, Tukar'ramin je ispunila akustičnu odaju svojim zvučnim glasom. Izgovarala je Istine. Kvat je napeto slušala drevnu priču, pokušavajući da u njoj nađe neko novo značenje.
<BR>&nbsp;&nbsp;&nbsp;&nbsp;&nbsp;Litanija je bila, razume se, istinska i veličanstvena. Govorila je o tome kako su strujanja pokrenula lopte uskovitlanog gasa, koje su se vremenom spljoštile u Galaksije. Jezgra mladih Galaksija urušila su se i usplamtela: kvazari. Te posmrtne baklje plamtele su kao svetionici preko ponora toliko prostranih da ih je udaljenost pretvarala u tačkice zračenja. Ali nošci su ipak zaključili da u njihovom središtu vrebaju ogromne crne rupe, sa masom milijardu zvezda ili više, čvrsto držeći okolnu uskovitlanu prašinu.
<BR>&nbsp;&nbsp;&nbsp;&nbsp;&nbsp;Tako je bilo u svim Galaksijama, uključujući i njihovu. *Crne rupe obrću se i sisaju, obrću i sisaju*, govorila je Tukar'ramin.
<BR>&nbsp;&nbsp;&nbsp;&nbsp;&nbsp;Tako je tekla evolucija materije. Oko crnih rupa kretale su se prirasli diskovi. Plimne sile mlele su zvezde u prašinu. Induktivna elektrodinamička polja izvlačila su iz tih diskova mlazeve čestica, nalik na gejzire. Samo u mirnim spoljašnjim područjima galaksije vladali su uslovi dovoljno blagi za nastanak organskog života.
<BR>&nbsp;&nbsp;&nbsp;&nbsp;&nbsp;*I tako mi naziremo preko zakrivljenosti univerzuma samo lomače ogromnih drevnih katastrofa. Plamen same materije. Groblja sunaca.* Tukar'ramin je učinila da se prizor odvija pred njima. Galaksije su tinjale, plamtele i umirale preko zidova ponora.
<BR>&nbsp;&nbsp;&nbsp;&nbsp;&nbsp;Ali to je ipak bio samo uvod u veliku dramu. U mirnim, nevidljivim, rotirajućim diskovima običnih Galaksija, Istina je tekla dalje. Zvezde su stvarale teške elemente. Ugljenik se spajao sa kiseonikom, fosforom, azotom, vodonikom. I bujao je. Pojavile su se planete. A na njima život.
<BR>&nbsp;&nbsp;&nbsp;&nbsp;&nbsp;Ovom procvatu prirodnog delanja suprotstavile su se maške. Upustile su se u surov, večiti rat protiv života.
<BR>&nbsp;&nbsp;&nbsp;&nbsp;&nbsp;Kvat je uhvatio dremež. Mnoge noge su se nestrpljivo meškoljile. Višenošci su počeli da pričaju na svojim ličnim talasnim dužinama. Tukar'ramin ih je sigurno čula, ali je pričala dalje. Priča je bila svima poznata:
<BR>&nbsp;&nbsp;&nbsp;&nbsp;&nbsp;Ništaci. Život koji je dao Ništake nadvladao je izvore energije na svom svetu. To su bile proste, nimalo prefinjene rase. Prva faza. Božanska evolucija odredila je da Ništaci moraju da odu sa pozornice. Njihova zemlja postala je osnova za drugu fazu.
<BR>&nbsp;&nbsp;&nbsp;&nbsp;&nbsp;Prvci. Život koji je dostigao fazu Prvaca čitave zvezde preobražava u nešto korisno: to je drugi nivo. Njihova dela mogu se videti širom ogranaka Galaksije, tih bezdana tame i zbrke. Takve rase upisuju svoje ime velikim slovima u otvorene tablice tupe, prazne materije.
<BR>&nbsp;&nbsp;&nbsp;&nbsp;&nbsp;Nošci su sada svakako Prvci - toliko su se uzdigli. Oni znaju šta im je cilj.
<BR>&nbsp;&nbsp;&nbsp;&nbsp;&nbsp;Zvezdorojci. To je cilj nožaca. Zvezdorojci su savladali džinovske energetske izvore same Galaksije.
<BR>&nbsp;&nbsp;&nbsp;&nbsp;&nbsp;Tolika sila, upotrebljena kao signal preko ponora između Galaksija, može poslati poruku nožaca čitavoj vaseljeni. To je njihova sudbina: da budu Zvezdorojci.
<BR>&nbsp;&nbsp;&nbsp;&nbsp;&nbsp;Ako nošci uspeju da savladaju energiju u središtu svoje, relativno mirne i beznačajne Galaksije, znači da će još moći da igraju ulogu i na najvećoj od svih pozornica, u pevajućem razgovoru uzmeđu velikih zvezdanih jezera. Tako će moći da požanju znanja drevnih vremena i da podele sudbinu ostalih Zvezdorojaca.
<BR>&nbsp;&nbsp;&nbsp;&nbsp;&nbsp;Uslediće Sumacija, stapanje svega što je najbolje u vaseljeni.
<BR>&nbsp;&nbsp;&nbsp;&nbsp;&nbsp;Tukar'ramin je izgovarala drevni tekst, onako kako su im ga ostavili Prosvetljeni:
<BR>&nbsp;&nbsp;&nbsp;&nbsp;&nbsp;*...svi sastručnici, daleko i blizu, ravni i tanki, kiseli i začinjeni. Svi će lizati sa tog izvora. Taj vrhunski trenutak svakako će doći, kada će um konačno nadvladati materiju i predati je ciljevima Rojaca. Trka ka entropijskoj smrti biće prekinuta. Vladaće čist um. Kao što su atomi naših tela i metala zakuvani u prvim zvezdama, tako ćemo se ponovo stopiti sa svemirom i...*
<BR>&nbsp;&nbsp;&nbsp;&nbsp;&nbsp;U Kvat se nešto uskomešalo. U spiralnim ograncima što su plamteli od blistavo narandžastih supernova nije videla zvezde kako se pojavljuju iz ništavila, nego crnu prašinu kako sve proždire, neumornu plimu prljavštine koja potapa ćilibarno crvena sunca...
<BR>&nbsp;&nbsp;&nbsp;&nbsp;&nbsp;#Ali šta je sa nama?#
<BR>&nbsp;&nbsp;&nbsp;&nbsp;&nbsp;Njen glas prekinuo je Istine. Svečanost slivanja pretvorila se u zapanjeno ćutanje. Kvat se iznenadila kad je utvrdila da je ispravila kolena i da uspravno stoji.
<BR>&nbsp;&nbsp;&nbsp;&nbsp;&nbsp;*Imaš li pitanje? To je ispravno, sastručnice moja.*
<BR>&nbsp;&nbsp;&nbsp;&nbsp;&nbsp;Ali na slivanjima niko nije postavljao pitanja, nikad, i to su svi znali.
<BR>&nbsp;&nbsp;&nbsp;&nbsp;&nbsp;#Zašto kažeš da ćemo svi učestvovati u Sumaciji?#
<BR>&nbsp;&nbsp;&nbsp;&nbsp;&nbsp;*Sve živo će se ponovo roditi.*
<BR>&nbsp;&nbsp;&nbsp;&nbsp;&nbsp;#A gde ćemo biti dotle?#
<BR>&nbsp;&nbsp;&nbsp;&nbsp;&nbsp;*Čekaćemo.*
<BR>&nbsp;&nbsp;&nbsp;&nbsp;&nbsp;#Hoćemo li to znati?#
<BR>&nbsp;&nbsp;&nbsp;&nbsp;&nbsp;*Na neki način.*
<BR>&nbsp;&nbsp;&nbsp;&nbsp;&nbsp;#Čak i ako smo mrtvi? Kao Nimfur'ton?#
<BR>&nbsp;&nbsp;&nbsp;&nbsp;&nbsp;*To će biti kao vreme spavanja.*
<BR>&nbsp;&nbsp;&nbsp;&nbsp;&nbsp;Tukar'ramin je bila visoko, ogromna i blistava, ukotvljena na lakim nitima. Kvat je čula oko sebe nezadovoljno mrmljanje. Ali bila je uporna:
<BR>&nbsp;&nbsp;&nbsp;&nbsp;&nbsp;#Svi mi, zajedno?#
<BR>&nbsp;&nbsp;&nbsp;&nbsp;&nbsp;*U vaseljeni informacije nikada zapravo ne nestaju, ako možemo da izbegnemo zjapeće ralje entropije. To je naš cilj.*
<BR>&nbsp;&nbsp;&nbsp;&nbsp;&nbsp;#Ali nismo ga postigli! Tek počinjemo da postajemo Zvezdorojci.#
<BR>&nbsp;&nbsp;&nbsp;&nbsp;&nbsp;*Kvat'jut'kal'ton...* Izgovarajući Kvatino puno ime, Tukar'ramin je spustila rilo prošarano plodnim senzorima, ispitujući. Treplje su joj se zabrinuto talasale. *Bolje je gledati na Sumaciju kao na nešto mnogo veće od pojedinca. Jer ona je takva.*
<BR>&nbsp;&nbsp;&nbsp;&nbsp;&nbsp;#Svakako, znam, ali...#
<BR>&nbsp;&nbsp;&nbsp;&nbsp;&nbsp;*Mi nastavljamo da živimo u svojim delima. Živi ono što jesmo. Suma naših vektora zauvek opstaje u vaseljeni.*
<BR>&nbsp;&nbsp;&nbsp;&nbsp;&nbsp;#Ali jesmo li mi svesni toga?#
<BR>&nbsp;&nbsp;&nbsp;&nbsp;&nbsp;*To je, koliko ja znam, nepoznato.*
<BR>&nbsp;&nbsp;&nbsp;&nbsp;&nbsp;#Ali u tome i jeste stvar!#
<BR>&nbsp;&nbsp;&nbsp;&nbsp;&nbsp;*Ne bih rekla.*
<BR>&nbsp;&nbsp;&nbsp;&nbsp;&nbsp;Ovo svođenje glavnog pitanja na... na nečije lično mišljenje potpuno je zbunilo Kvat. Bez tog oslonca, čitava konstrukcija se urušila.
<BR>&nbsp;&nbsp;&nbsp;&nbsp;&nbsp;#Hoće li Prosvetljeni večito živeti?#
<BR>&nbsp;&nbsp;&nbsp;&nbsp;&nbsp;*To nam nije dato da znamo.*
<BR>&nbsp;&nbsp;&nbsp;&nbsp;&nbsp;Nekoliko postarijih mnogonožaca slalo je Kvati diskretne signale niske frekvence, zahtevajući da prekine. Drugi nošci su mrmljali i meškoljili se.
<BR>&nbsp;&nbsp;&nbsp;&nbsp;&nbsp;*Sećaš se, naša suština je ta koja se razmnožava.*
<BR>&nbsp;&nbsp;&nbsp;&nbsp;&nbsp;Opet propoved. Kvat je iznenada osetila stid što je tako izložena. Svi su nemo prihvatili, svi koliko ih ima. Svi su ćutali. Što je značilo da niko istinski ne veruje. Samo je glupa, slepa Kvat morala da postavlja pitanja.
<BR>&nbsp;&nbsp;&nbsp;&nbsp;&nbsp;*Ovo je bio plodan razgovor. Jesu li tvoje nedoumice razrešene?*
<BR>&nbsp;&nbsp;&nbsp;&nbsp;&nbsp;#Ovaj... da.#
<BR>&nbsp;&nbsp;&nbsp;&nbsp;&nbsp;*Pretpostavljam da te je Nimfur'tonina smrt uznemirila više nego nas ostale. Znaj da te razumemo.*
<BR>&nbsp;&nbsp;&nbsp;&nbsp;&nbsp;#Ovaj... znam.# Da bi prikrila strah i zbunjenost, iskoristila je obredno #duboko zahvaljujem.# Polako je povila kolena, škriip, škriip.
<BR>&nbsp;&nbsp;&nbsp;&nbsp;&nbsp;Okolni nošci su sa prebacivanjem širili treplje. Bek'dal se otvoreno kezila.
<BR>&nbsp;&nbsp;&nbsp;&nbsp;&nbsp;Unfalum, zajednička sveta hrana, prelazio je od klešta do klešta. Kvat je tupo prihvatila nit, presekla komad i počela da izvlači lepljivu materiju u niti. Hvataljke u ustima vukle su slatke konce i širile ih u ploče, povećavajući im površinu. Druge hvataljke su ih pritiskale na kvržice za ukus, kako bi pojačale utisak. Kvat je sedela i žvakala, kao i ostali.
<BR>&nbsp;&nbsp;&nbsp;&nbsp;&nbsp;Zašto samo nju opterećuju sumnje? Ipak, nije mogla da ih se otrese.
<BR>&nbsp;&nbsp;&nbsp;&nbsp;&nbsp;Slivanje se završilo pesmom i mljackanjem dok su dovršavali unfalum. Kvat je namerno ispupčila toraks, ali ma koliko tanko razmazala unfalum, nikako nije uspevala da ga proguta, nije mogla da zaista upije srž zajedničke vizije.
</P></TD></TR></TABLE>
<P class="next">
<A HREF=p21.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
