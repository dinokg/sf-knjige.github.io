<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>Artur Klark: NEVOLJE SA DOMOROCIMA
<P>&nbsp;&nbsp;&nbsp;&nbsp;&nbsp;Leteći tanjir spustio se vertikalno iz oblaka, zaustavio se na nekih sto pedeset metara od tla i zatim dosta snažno lupio na ledinu prošaranu močvarnim tlom.
<BR>&nbsp;&nbsp;&nbsp;&nbsp;&nbsp;"To je bilo", reče kapetan Vikstptil, "jadno spuštanje." On, razume se, nije upotrebio te reči. Ljudskom uhu bi njegova primedba pre nalikovala na kokodakanje kakve ljutite kokoške. Glavni pilot Krtklug odmota tri pipka sa kontrolne table, ispruži sve četiri noge i udobno se zavali.
<BR>&nbsp;&nbsp;&nbsp;&nbsp;&nbsp;"Nisam ja kriv što su automatske komande ponovo zakazale", progunđa on. "Ali šta očekujete od broda koji je trebalo da bude bačen u staro gvožđe pre pet hiljada godina? Ako oni podgojeni mastiljari tamo na matičnoj planeti..."
<BR>&nbsp;&nbsp;&nbsp;&nbsp;&nbsp;"Oh, u redu! Spustili smo se u jednom komadu, a i to je više no što sam očekivao. Reci Kristilu i Danstoru da dođu ovamo. Hoću nešto da im kažem pre nošto pođu."
<BR>&nbsp;&nbsp;&nbsp;&nbsp;&nbsp;Kristil i Danstor su očigledno pripadali drugoj vrsti za razliku od ostalih članova posade. Imali su samo po jedan par ruku i nogu, nisu imali oči na stražnjem delu glave, i imali su gomilu drugih fizičkih mana koje su se njihove kolege trudile da ne primećuju. Međutim, upravo zbog tih mana izabrani su baš za ovu misiju, jer bilo je potrebno samo malo ih prerušiti i mogli su da prođu kao ljudska bića, sem ako bi ih neko podvrgao detaljnom pregledu.
<BR>&nbsp;&nbsp;&nbsp;&nbsp;&nbsp;"Jeste li sasvim sigurni", upita kapetan, "da razumete uputstva koja ste dobili?"
<BR>&nbsp;&nbsp;&nbsp;&nbsp;&nbsp;"Svakako", reče Kristil, pomalo ljut. "Ovo neće biti prvi put da stupam u vezu s nekom primitivnom rasom. Obuka koju sam prošao za antropologa..."
<BR>&nbsp;&nbsp;&nbsp;&nbsp;&nbsp;"Dobro. A kako stojiš sa jezikom?"
<BR>&nbsp;&nbsp;&nbsp;&nbsp;&nbsp;"Pa, to spada u Danstorovu nadležnost, ali sada ga već dosta tečno govorim. To je krajnje jednostavan jezik, a konačno već nekoliko godina proučavamo njihove radio-programe."
<BR>&nbsp;&nbsp;&nbsp;&nbsp;&nbsp;"Zanima li vas još šta pre no što pođete?"
<BR>&nbsp;&nbsp;&nbsp;&nbsp;&nbsp;"Pa... samo još nešto." Kristil je oklevao. "Saznali smo iz njihovih emisija da im je društveni sistem veoma primitivan, i da su zločini i bezakonje veoma rašireni. Mnogi bogatiji građani moraju da unajmljuju takozvane 'detektive' ili 'specijalne agente' da bi zaštitili svoje živote i imanje. Znamo da se to kosi s pravilima, ali mislili smo..."
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Pa, osećali bismo se mnogo sigurniji kada bismo mogli sa sobom da povedemo nekoliko Mark III razbijača."
<BR>&nbsp;&nbsp;&nbsp;&nbsp;&nbsp;"Da se niste šalili glavom! Izveli bi me pred preki sud kada bi za to saznali u Bazi. Pretpostavimo da ubijete kog domoroca... počeli bi da me gone i Biro za međuzvezdanu politiku, Veče za očuvanje Aboridžana i pola tuceta drugih."
<BR>&nbsp;&nbsp;&nbsp;&nbsp;&nbsp;"Do istih nevolja bi došlo i kada bismo mi bili ubijeni", istaknu Kristil dosta uzbuđeno. "Konačno, vi ste odgovorni za našu sigurnost. Sećate se one radio-drame o kojoj sam vam pričao? U njoj se opisuje jedno tipično domaćinstvo, ali u prvih pola sata dogodila su se dva ubistva!"
<BR>&nbsp;&nbsp;&nbsp;&nbsp;&nbsp;"Oh, pa dobro. Ali dopuštam samo jednog Marka II... ne želimo da prouzrokujete suvišna oštećenja ako dođe do gužve."
<BR>&nbsp;&nbsp;&nbsp;&nbsp;&nbsp;"Mnogo vam hvala; kakvo olakšanje. Po dogovoru javljaću se svakih trideset minuta. Ne bi trebalo da se zadržimo više od nekoliko sati."
<BR>&nbsp;&nbsp;&nbsp;&nbsp;&nbsp;Kapetan Vikstptil ih je posmatrao kako nestaju preko grebena brda. Duboko je uzdahnuo.
<BR>&nbsp;&nbsp;&nbsp;&nbsp;&nbsp;"Zašto su", upita se on, "od svih ljudi na brodu morala da budu izabrana baš ta dvojica?"
<BR>&nbsp;&nbsp;&nbsp;&nbsp;&nbsp;"Bilo je neizbežno", odvrti pilot. "Sve te primitivne rase užasavaju se svega čudnog. Ako bi nas ugledali kako im se približavamo, nastupila bi sveopšta panika i pre no što bismo saznali gde se nalazimo, počeli bi da nas zasipaju bombama. Neke stvari se jednostavno ne mogu požurivati."
<BR>&nbsp;&nbsp;&nbsp;&nbsp;&nbsp;Kapetan Vikstptil je odsutno mrsio svoje pipke što je obično činio kada je bio zabrinut."
<BR>&nbsp;&nbsp;&nbsp;&nbsp;&nbsp;"Pa da", reče on, "ako se oni ne vrate, mogu se uvek vratiti i prijaviti da je to mesto opasno." On se vidljivo razveseli. "Da, to bi nam uštedelo dosta nevolja."
<BR>&nbsp;&nbsp;&nbsp;&nbsp;&nbsp;"I da proćerdamo sve one mesece koje smo proveli proučavajući je?" upita zaprepašćeno pilot.
<BR>&nbsp;&nbsp;&nbsp;&nbsp;&nbsp;"Neće biti proćerdani", odvrati kapetan razmrsivši se u deliću sekunde što nijedno ljudsko oko ne bi bilo u stanju da prati. "Naš izveštaj koristiće narednom osmatračkom brodu. Predložiću da naredni put dođemo u posetu... oh, pa za recimo pet hiljada godina. Do tada će ovo mesto možda biti civilizovano... mada, iskreno rečeno, sumnjam u to."
<BR>
<BR>&nbsp;&nbsp;&nbsp;&nbsp;&nbsp;Semjuel Higinsbotam upravo se spremao da prezalogaji malo sira i zalije ga jabukovačom, kada je ugledao dve prilike kako se približavaju preko doline. On obrisa usta šakom, pažljivo spusti flašu pored svog oruđa za šišanje živica i sa izvesnim iznenađenjem se zagleda u par koji je približavao.
<BR>&nbsp;&nbsp;&nbsp;&nbsp;&nbsp;"'Bro jutro", reče on veselo, između zalogaja.
<BR>&nbsp;&nbsp;&nbsp;&nbsp;&nbsp;Stranci zastadoše. Jedan od njih je kradom prelistavao malu knjigu koja je, koliko je Semu bilo poznato, bila puna običnih fraza kao što su: "Pre izveštaja o vremenu, upozoravamo vas na oluju", "Zalepi ih... pokrivam te", ili "Poziv svim kolima!" Danstor kome nisu bili potrebni ti podsetnici, dosta spremno odvrati:
<BR>&nbsp;&nbsp;&nbsp;&nbsp;&nbsp;"Dobro jutro, dobri čoveče", reče on svojim najboljim BiBiSi naglaskom. "Da li biste mogli da nas uputite do najbližeg zaseoka, sela, gradića ili kakve druge civilizovane zajednice?"
<BR>&nbsp;&nbsp;&nbsp;&nbsp;&nbsp;"A?" reče Sem. Sumnjičavo je zurio u strance, postavši svestan da nešto nije u redu sa njihovom odećom. Nejasno je zaključio da nije uobičajeno da čovek nosi džemper sa rol-kragnom i poslovno prugasto odelo kakvo vole ljudi iz grada. A momak koji je i dalje prevrtao stranice knjižice imao je na sebi besprekorno večernje odelo uz koje je nosio drečavu zeleno-crvenu kravatu, čizme sa nitnama i kačket. Kristil i Danstor su se trudili koliko su mogli, ali videli su suviše televizijskih emisija. Kada se uzme u obzir da su im oni bili jedini izvor obaveštenja, njihovo krojačko zastranjivanje bilo je sasvim razumljivo.
<BR>&nbsp;&nbsp;&nbsp;&nbsp;&nbsp;Sem se počeša po glavi. Pretpostavljam da su stranci, pomisli on. Čak se ni ljudi iz grada ovako ne nose.
<BR>&nbsp;&nbsp;&nbsp;&nbsp;&nbsp;On pokaza niz put i podrobno ih uputi, govoreći s takvim naglaskom da niko ko nije stanovao u dometu B.B.C.-jevog predajnika za zapadne oblasti nije mogao razumeti više od jedne reči od tri izgovorene. Kristil i Danstor, čija je rodna planeta bila tako daleko, da prvi Markonijevi signali verovatno još nisu stigli do nje, prošli su još gore. Ali uspeli su u opštim crtama da shvate kuda ih je uputio, posle čega su se udaljili obojica se pitajući da li je njihovo znanje engleskog onako dobro kao što su verovali.
<BR>&nbsp;&nbsp;&nbsp;&nbsp;&nbsp;I tako je protekao, sasvim običan i nezabeležen u istorijskim knjigama, prvi susret između čovečanstva i bića Spolja.
<BR>&nbsp;&nbsp;&nbsp;&nbsp;&nbsp;"Pretpostavljam", reče zamišljeno Denstor, ali ne i mnogo ubedljivo, "da on to ne bi učinio? To bi nam uštedelo mnogo nevolja."
<BR>&nbsp;&nbsp;&nbsp;&nbsp;&nbsp;"Bojim se da ne bi. Sudeći prema njegovoj odeći, i poslu koji je očigledno obavljao, on sigurno nije mnogo inteligentan niti vredan građanin. Sumnjam da je uopšte shvatio ko smo."
<BR>&nbsp;&nbsp;&nbsp;&nbsp;&nbsp;"Evo još jednog!" reče Denstor pokazavši prstom ispred sebe.
<BR>&nbsp;&nbsp;&nbsp;&nbsp;&nbsp;"Nemoj da napraviš kakav nagli pokret koji bi ga mogao uplašiti. Nastavi prirodno da koračaš i pusti ga da prvi progovori."
<BR>&nbsp;&nbsp;&nbsp;&nbsp;&nbsp;Čovek je išao prema njima s nekim ciljem, i nije pokazao ni najmanji znak da je svestan njihovog prisustva, i pre no što su uspeli da se povrate od iznenađenja, on je već daleko odmakao.
<BR>&nbsp;&nbsp;&nbsp;&nbsp;&nbsp;"Pa!" zausti Denstor.
<BR>&nbsp;&nbsp;&nbsp;&nbsp;&nbsp;"Nije važno", odvrati Kristil filozofski. "Ni on nam verovatno ne bi bio ni od kakve koristi."
<BR>&nbsp;&nbsp;&nbsp;&nbsp;&nbsp;"To nije opravdanje za neučtivo ponašanje!"
<BR>&nbsp;&nbsp;&nbsp;&nbsp;&nbsp;Pomalo ogorčeno zurili su u leđa profesora Fitzimonsa koji se udaljavao dolinom, odeven u svoje najstarije odelo za pešačenje i zaokupljen jednim teškim delom teorije atoma. Kristil je po prvi put s nelagodnošću pomislio da neće tako lako uspostaviti kontakt kao što se optimistički ranije nadao.
<BR>&nbsp;&nbsp;&nbsp;&nbsp;&nbsp;Mali Milton bilo je jedno tipično englesko selo, što se ugnezdilo u podnožju brda čije su više padine skrivale jednu tako čudesnu tajnu. Unaokolo je bilo malo ljudi, jer su muškarci već otišli na posao, a žene su još čistile pošto su uz velike napore bezbedno sklonile s puta svoje muževe i gospodare. Tako su Kristil i Denstor stigli gotovo do centra sela pre no što su ikoga sreli; prvi na koga su naišli bio je seoski poštar koji se vraćao u kancelariju po obavljenom poslu. Bio je krajnje zle volje, jer je morao da odnese razglednicu od jednog penija na Dodžsonovu farmu zbog koje je morao da skrene nekoliko milja van uobičajene maršute. Uz to je još i nedeljni paket sa rubljem koji je Ganer Evans slao svojoj podetinjeloj majci bio mnogo teži nego obično, a kako i ne bi kada su se u njemu nalazile i četiri konzerve govedine ukradene iz kuhinje.
<BR>&nbsp;&nbsp;&nbsp;&nbsp;&nbsp;"Izvinite", obrati mu se učtivo Denstor.
<BR>&nbsp;&nbsp;&nbsp;&nbsp;&nbsp;"Ne mogu da se zaustavim", odvrati poštar koji nije bio raspoložen za uobičajeni razgovor. "Čeka me još jedna tura." I on ode.
<BR>&nbsp;&nbsp;&nbsp;&nbsp;&nbsp;"E ovo je prevršilo svaku meru!" pobuni se Denstor. "Zar će svi ovako da se ponašaju?"
<BR>&nbsp;&nbsp;&nbsp;&nbsp;&nbsp;"Moraš biti strpljiv", reče Kristil. "Nemoj zaboraviti da se njihovi običaji u potpunosti razlikuju od naših; možda će nam biti potrebno izvesno vreme da steknemo njihovo poverenje. Tu vrstu nevolja već sam ranije imao sa primitivnim rasama. Svi antropolozi moraju na to da se naviknu."
<BR>&nbsp;&nbsp;&nbsp;&nbsp;&nbsp;"Hmmm", izusti Denstor. "Predlažem da svrtimo u neku kuću. Tako neće moći da nam umaknu."
<BR>&nbsp;&nbsp;&nbsp;&nbsp;&nbsp;"Pa dobro", složi se sumnjičavo Kristil. "Ali izbegavaj sve što bi moglo ličiti na religiju, jer bismo inače mogli upasti u nevolju."
<BR>&nbsp;&nbsp;&nbsp;&nbsp;&nbsp;Kuću-većnicu, stare udovice Tomkin, teško bi ko, pa makar bio i najneiskusniji istraživač, mogao zameniti za bilo šta drugo. Starica se vidno uzbudila kada je ugledala na svom pragu dva gospodina, tako da nije primetila ništa neobično u vezi njihove odeće. Vizije neočekivanog nasleđa, reportera koji se raspituju o njenom stotom rođendanu (u stvari imala je tek devedeset pet, ali uspevala je to da prikrije) proleteše joj umom. Ona dohvati pločicu koja je visila pored vrata i veselo krenu da pozdravi svoje posetioce.
<BR>&nbsp;&nbsp;&nbsp;&nbsp;&nbsp;"Moraćete sve da zapišete", cerila se ona, pružajući im pločicu. "Gluva sam poslednjih dvadeset godina."
<BR>&nbsp;&nbsp;&nbsp;&nbsp;&nbsp;Kristil i Danstor se zbunjeno pogledaše. Ovo nisu očekivali, jer jedino što su videli ispisano bile su najave televizijskog programa, a ni njih nikada nisu do kraja dešifrovali. Ali Denstor, koji je imao gotovo fotografsko pamćenje, nije se dao smesti. Čudno držeći kredu, on ispisa rečenicu za koju je verovao da se koristi prilikom sličnih prekida u komuniciranju.
<BR>&nbsp;&nbsp;&nbsp;&nbsp;&nbsp;Dok su se njeni tajanstveni posetioci tužno udaljavali, stara gospođa Tomkins ostade smeteno da zuri u znake na pločici. Prošlo je prilično vremena pre no što je uspela da odgonetne znake... Denstor je napravio nekoliko grešaka... pa čak ni tada ništa joj nije bilo jasno.
<BR>&nbsp;&nbsp;&nbsp;&nbsp;&nbsp;PRENOS ĆE SE NASTAVITI ČIM TO BUDE MOGUĆE
<BR>&nbsp;&nbsp;&nbsp;&nbsp;&nbsp;To je bilo sve što je Denstor mogao da učini; ali starica nikada nije uspela da shvati suštinu.
<BR>&nbsp;&nbsp;&nbsp;&nbsp;&nbsp;Nešto više sreće imali su u narednom pokušaju. Vrata im je otvorila mlada devojka čiji se rečnik uglavnom sastojao od kikotanja i koja je na kraju potpuno pošandrcala tako da im je zalupila vrata pred nosom. Dok su osluškivali prigušeni, histerični smeh, Kristil i Denstor počeli su da uviđaju kako njihovo preprušavanje u normalna ljudska bića nije bilo baš onoliko uspešno koliko su to oni želeli.
<BR>&nbsp;&nbsp;&nbsp;&nbsp;&nbsp;Na broju 3, pak, gospođa Smit, bila je isuviše raspoložena za razgovor... ispaljivala je sto dvadeset reči u minuti i to istim onim nerazumljivim naglaskom kakav je bio i naglasak Sema Higinsbotama. Denstor je iskoristio prvu priliku da se izvine i krene.
<BR>&nbsp;&nbsp;&nbsp;&nbsp;&nbsp;"Zar niko ne govori onako kako se izražavaju na radiju?" kukao je on. "Kako razumeju vlastite programe kada svi ovako govore?"
<BR>&nbsp;&nbsp;&nbsp;&nbsp;&nbsp;"Mislim da smo se spustili na pogrešno mesto", reče Kristil, iako je i njegov optimizam već počeo da bledi. Izbledeo je još i više pošto su ga zamenili za Galupovog ispitivača, perspektivnog kandidata konzervativne stranke, prodavca usisivača i crnoberzijanca.
<BR>&nbsp;&nbsp;&nbsp;&nbsp;&nbsp;Pri šestom ili sedmom pokušaju iscrpli su domaćice. Vrata im je otvorio štrkljasti momak koji je u jednoj vlažnoj šapi stezao predmet koji je istog časa hipnotisao posetioce. Bio je to časopis na čijim je koricama bila prikazana ogromna raketa kako se penje u visine sa nekakve planete posute kraterima koja sigurno nije bila Zemlja. Preko pozadine stajalo je ispisano: "Zapanjujuće priče pseudonauke. Cena: dvadeset pet centi."
<BR>&nbsp;&nbsp;&nbsp;&nbsp;&nbsp;Kristil uputi Denstoru pogled koji je značio: "Misliš li isto što i ja?" koji mu ovaj drugi uzvrati. Konačno su naišli na nekoga ko ih je mogao razumeti. Istog časa se oraspoloživši, Denstor se obrati momku.
<BR>&nbsp;&nbsp;&nbsp;&nbsp;&nbsp;"Mislim da bi nam ti mogao pomoći", reče on učtivo. "Ovde nas veoma teško razumeju. Vidiš, upravo smo se spustili iz svemira na ovu planetu i želimo da stupimo u vezu sa vašom vladom."
<BR>&nbsp;&nbsp;&nbsp;&nbsp;&nbsp;"Oh", primeti Džimi Vilijams, koji se još nije sasvim vratio na Zemlju iz svojih posrednih pustolovina među spoljašnjim Saturnovim mesecima. "Gde vam je svemirski brod?"
<BR>&nbsp;&nbsp;&nbsp;&nbsp;&nbsp;"Gore u brdima; nismo želeli nikoga da uplašimo."
<BR>&nbsp;&nbsp;&nbsp;&nbsp;&nbsp;"Je li to raketa?"
<BR>&nbsp;&nbsp;&nbsp;&nbsp;&nbsp;"Kakva raketa. One su van upotrebe već hiljadama godina."
<BR>&nbsp;&nbsp;&nbsp;&nbsp;&nbsp;"Na kom principu onda radi? Koristi li atomsku energiju?"
<BR>&nbsp;&nbsp;&nbsp;&nbsp;&nbsp;"Pretpostavljam", odvarti Denstor koji baš nije bio potkovan u fizici. "Postoji li još kakva vrsta energije?"
<BR>&nbsp;&nbsp;&nbsp;&nbsp;&nbsp;"Ovo nas neće nikuda odvesti", reče ođednom nestrpljivo Kristil. "Treba mi njemu da postavljamo pitanja. Pokušaj da saznaš gde možemo naći kakvo službeno lice."
<BR>&nbsp;&nbsp;&nbsp;&nbsp;&nbsp;Pre no što je Denstor uspeo da mu išta odgovori, iz kuće se začu snažan glas.
<BR>&nbsp;&nbsp;&nbsp;&nbsp;&nbsp;"Džimi! Ko je to?"
<BR>&nbsp;&nbsp;&nbsp;&nbsp;&nbsp;"Dva... čoveka", odvrati Džimi, pomalo nesigurno. "Bar liče na ljude. Stigli su sa Marsa. Oduvek sam govorio da će se to jednog dana desiti."
<BR>&nbsp;&nbsp;&nbsp;&nbsp;&nbsp;Začuše se neki potmuli zvuci i iz tame se pojavi gospođa slonovskog struka i divljeg izraza lica. Zagleda se u strance, pa u časopis koji je Džimi držao i sve joj istog časa postade jasno.
<BR>&nbsp;&nbsp;&nbsp;&nbsp;&nbsp;"Sram vas bilo!" povika ona, okrenuvši se prema Kristilu i Denstoru. "Zar mi nije dosta što u kući imam beskorisnog sina koji sve vreme samo čita ovo đubre, nego mi u kuću dolaze i odrasli koji mu time pune glavu. S Marsa, ma nemojte! Pretpostavljam da ste stigli u nekom od onih letećih tanjira!"
<BR>&nbsp;&nbsp;&nbsp;&nbsp;&nbsp;"Ali ja uopšte nisam pomenuo Mars!" neuverljivo se pobuni Denstor.
<BR>&nbsp;&nbsp;&nbsp;&nbsp;&nbsp;Tras! S druge strane vrata začu se žučna prepirka, nedvosmislen zvuk cepanja papira i ljutiti urlik. I to bi bilo sve.
<BR>&nbsp;&nbsp;&nbsp;&nbsp;&nbsp;"Pa", oglasi se konačno Denstor. "Gde da sada pokušamo? Zašto li je kazao da smo stigli sa Marsa? Ako se dobro sećam to čak nije ni najbliža planeta."
<BR>&nbsp;&nbsp;&nbsp;&nbsp;&nbsp;"Ne znam", odvrati Kristil. "Ali pretpostavljam da je prirodno što pretpostavljaju da smo stigli sa neke bliske planete. Doživeće pravi šok kada saznaju istinu. Zamisli, Mars! Prema izveštajima koje sam video, tamo je još gore nego ovde." Očigledno je počeo da gubi nešto od svoje naučničke objektivnosti.
<BR>&nbsp;&nbsp;&nbsp;&nbsp;&nbsp;"Manimo se kuća za izvesno vreme", predloži Denstor. "Mora da i napolju ima ljudi."
<BR>&nbsp;&nbsp;&nbsp;&nbsp;&nbsp;Ova tvrdnja se pokazala sasvim tačna, jer nisu mnogo odmakli, a već su se našli u gomili malih dečaka koji su pravili nerazumljive, ali očigledno nepristojne primedbe.
<BR>&nbsp;&nbsp;&nbsp;&nbsp;&nbsp;"Da pokušamo da ih smirimo poklonima?" upita Denstor nervozno. "To obično pali kod zaostalijih rasa."
<BR>&nbsp;&nbsp;&nbsp;&nbsp;&nbsp;"Pa, jesi li poneo kakav poklon?"
<BR>&nbsp;&nbsp;&nbsp;&nbsp;&nbsp;"Ne, mislio sam da ćeš ti..."
<BR>&nbsp;&nbsp;&nbsp;&nbsp;&nbsp;Pre no što je Denstor završio rečenicu, njihovi mučitelji su podbrusili pete i nestali u sporednoj ulici. Putem im se približavala jedna kraljevska prilika u plavoj uniformi.
<BR>&nbsp;&nbsp;&nbsp;&nbsp;&nbsp;Kristilove oči zasvetlucaše.
<BR>&nbsp;&nbsp;&nbsp;&nbsp;&nbsp;"Policajac!" reče on. "Verovatno je krenuo da istraži kakvo ubistvo. Ali možda će nam pokloniti koji minut", dodade on ne baš preterano uveren u ono što je rekao.
<BR>&nbsp;&nbsp;&nbsp;&nbsp;&nbsp;P. S. Hinks pogleda strance zaprepašćeno, ali ipak uspe da im se obrati normalnim glasom.
<BR>&nbsp;&nbsp;&nbsp;&nbsp;&nbsp;"Zdravo, narode. Tražite nešto?"
<BR>&nbsp;&nbsp;&nbsp;&nbsp;&nbsp;"Da, tražimo", odvrati Denstor svojim najprijateljskijim i najblažim glasom. "Možda biste vi mogli da nam pomognete. Vidite, upravo smo se spustili na ovu planetu i želeli bismo da stupimo u vezu sa vlastima."
<BR>&nbsp;&nbsp;&nbsp;&nbsp;&nbsp;"A?" izusti zabezeknuti P. S. Hinks. Nastupi poduža pauza... mada ne i predugačka, jer P. S. Hinks je bio bistar mladić koji nije imao nameru da celog života ostane seoski policajac. "Znači, upravo ste se spustili, je li tako? U svemirskom brodu, pretpostavljam?"
<BR>&nbsp;&nbsp;&nbsp;&nbsp;&nbsp;"Tako je", odvrati Denstor kome je laknulo što im je policajac poverovao i nije se nasilnički ponašao, što se obično dešavalo na primitivnim planetama posle ovakve jedne izjave.
<BR>&nbsp;&nbsp;&nbsp;&nbsp;&nbsp;"Vidi, vidi!" prozbori P. S. Hinks glasom za koji se nadao da će doprineti razvijanju poverenja i prijateljstva. (Uopšte mu nije bilo važno da li će ta dvojica pobesneti... bili su tako žgoljavi) "Samo vi meni lepo recite šta želite, pa da vidimo šta se može učiniti."
<BR>&nbsp;&nbsp;&nbsp;&nbsp;&nbsp;"Tako mi je milo", poče Denstor. "Vidite, spustili smo se na ovo prilično udaljeno mesto jer nismo želeli da izazovemo paniku. Bilo bi najbolje da za naše prisustvo zna što manje ljudi dok ne stupimo u vezu sa vašom vladom."
<BR>&nbsp;&nbsp;&nbsp;&nbsp;&nbsp;"Razumem", odvrati P. S. Hinks, žurno se osvrnuvši unaokolo, ne bi li primetio nekog po kome bi mogao da obavesti svog narednika. "Šta predlažete da učinimo?"
<BR>&nbsp;&nbsp;&nbsp;&nbsp;&nbsp;"Bojim se da sada ne mogu da raspravljam o našoj dugoročnoj politici vezanoj za Zemlju", oprezno reče Denstor. "Mogu vam samo reći da se ovaj deo Vaseljene nadzire i da je otvoren za razvoj, i to da smo mi ubeđeni da vam možemo u mnogo čemu pomoći."
<BR>&nbsp;&nbsp;&nbsp;&nbsp;&nbsp;"To je baš lepo od vas", srdačno odvrati P. S. Hinks. "Mislim da će biti najbolje da krenete sa mnom do stanice odakle možemo pozvati prvog ministra."
<BR>&nbsp;&nbsp;&nbsp;&nbsp;&nbsp;"Mnogo vam hvala", reče zahvalno Denstor. Puni poverenja koračali su pored P. S. Hinksa, iako se on stalno trudio da ide iza njih, sve dok nisu stigli do seoske policijske stanice.
<BR>&nbsp;&nbsp;&nbsp;&nbsp;&nbsp;"Ovuda, gospodo", reče P. S. Hinks, učtivo ih požurujući u prilično slabo osvetljenu i bedno nameštenu prostoriju, čak i prema primitivnim standardima kakve su očekivali da će zateći. Pre no što su uspeli da se osvrnu, čulo se jedno "klik" i oni se nađoše odvojeni od svog vodiča velikim vratima od gvozdenih šipki.
<BR>&nbsp;&nbsp;&nbsp;&nbsp;&nbsp;"Ništa ne brinite", reče P. S. Hinks. "Sve će biti u najboljem redu. Odmah se vračam."
<BR>&nbsp;&nbsp;&nbsp;&nbsp;&nbsp;Kristil i Denstor se zgledaše u neverici koja se ubrzo pretvori u groznu sigurnost.
<BR>&nbsp;&nbsp;&nbsp;&nbsp;&nbsp;"Zaključao nas je!"
<BR>&nbsp;&nbsp;&nbsp;&nbsp;&nbsp;"Ovo je zatvor!"
<BR>&nbsp;&nbsp;&nbsp;&nbsp;&nbsp;"Ne znam da li vi momci razumete engleski", javi se neki klonuo glas iz mraka, "ali mogli biste jednog momka pustiti da na miru spava."
<BR>&nbsp;&nbsp;&nbsp;&nbsp;&nbsp;Dva zatvorenika po prvi put primetiše da nisu sami. U uglu ćelije, na krevetu, ležao je neki pomalo rastrojen mladić koji je zamagljeno zurio u njih jednim srditim okom.
<BR>&nbsp;&nbsp;&nbsp;&nbsp;&nbsp;"Oh!" izusti nervozno Denstor. "Misliš li da je on neki opasan kriminalac?"
<BR>&nbsp;&nbsp;&nbsp;&nbsp;&nbsp;"Trenutno ne izgleda baš mnogo opasno", odvrati Kristil, s više sigurnosti nego što ju je osećao.
<BR>&nbsp;&nbsp;&nbsp;&nbsp;&nbsp;"Zašto ste vi dospeli ovamo?" upita stranac, nesigurno se uspravivši na krevetu. "Izgledate kao da ste bili na nekom maskenbalu. Oh, moja jadna glava!" On se ponovo svali na krevet.
<BR>&nbsp;&nbsp;&nbsp;&nbsp;&nbsp;"Svako ko je ovoliko bolestan izgleda fantastično!" primeti Denstor, koji je bio krajnje srčan. Zatim nastavi na engleskom. "Ne znam zašto smo ovde. Upravo smo saopštili policajcu ko smo i odakle dolazimo, i evo šta je iz toga ispalo."
<BR>&nbsp;&nbsp;&nbsp;&nbsp;&nbsp;"Pa, ko ste?"
<BR>&nbsp;&nbsp;&nbsp;&nbsp;&nbsp;"Upravo smo se spustili..."
<BR>&nbsp;&nbsp;&nbsp;&nbsp;&nbsp;"Oh, nema svrhe proći ponovo kroz sve to", prekide ga Kristil. "Nikada nećemo uspeti da pronađemo nekog ko će nam poverovati."
<BR>&nbsp;&nbsp;&nbsp;&nbsp;&nbsp;"Hej!" povika stranac ponovo se uspravivši. "Kakvim to jezikom govorite? Ja ih znam nekoliko, ali ništa slično još nikada nisam čuo."
<BR>&nbsp;&nbsp;&nbsp;&nbsp;&nbsp;"Oh, pa dobro", reče Kristil Denstoru. "Ispričaj mu. Ionako nemamo šta drugo da radimo dok se onaj policajac ne vrati."
<BR>&nbsp;&nbsp;&nbsp;&nbsp;&nbsp;U tom trenutku P. S. Hinks bio je zauzet razgovorom sa nadzornikom lokalne ludnice, koji je uporno tvrdio da su svi njegovi pacijenti na broju. Ipak, obećao je da će proveriti i nazvati kasnije.
<BR>&nbsp;&nbsp;&nbsp;&nbsp;&nbsp;Pitajući se nije li cela ta stvar nečija neslana šala, P. S. spusti slušalicu i tiho se uputi ka ćelijama. Tri zatvorenika su prijateljski razgovarala, pa se on na prstima vrati nazad. Svima će im dobro činiti da se malo ohlade. On lagano protrlja oči kada se seti koliko se namučio da gospodina Grahama smesti u ćeliju u sitne sate.
<BR>&nbsp;&nbsp;&nbsp;&nbsp;&nbsp;Mladić je sada bio prilično trezan posle noćašnje proslave, što ni najmanje nije žalio. (Konačno, imao je razloga za to, jer očekivao je da će se jedva provući, a požnjeo je veliki uspeh.) Ali počeo je da strepi da je još pod uticajem alkohola kada je Denstor stao da iznosi svoju priču, za koju se više nije nadao da će i kod koga naići na razumevanje.
<BR>&nbsp;&nbsp;&nbsp;&nbsp;&nbsp;Pod takvim okolnostima, mislio je Graham, najbolje bi bilo ponašati se što prirodnije dok halucinacije ne izblede i ne nestanu.
<BR>&nbsp;&nbsp;&nbsp;&nbsp;&nbsp;"Ako odista imate svemirski brod u brdima", primeti on, "sigurno možete da stupite s njim u vezu i pozovete nekoga da vas spase?"
<BR>&nbsp;&nbsp;&nbsp;&nbsp;&nbsp;"Želimo ovo sami da sredimo", reče Kristil dostojanstveno. "Pored toga, ne znate vi našeg kapetana."
<BR>&nbsp;&nbsp;&nbsp;&nbsp;&nbsp;Zvuče vrlo ubedljivo, pomisli Graham. Cela priča se začuđujuće dobro drži. Pa ipak...
<BR>&nbsp;&nbsp;&nbsp;&nbsp;&nbsp;"Pomalo mi je teško da poverujem kako ste u stanju da napravite međzvezdane brodove, a ovamo ne možete da se izbavite iz jedne bedne seoske policijske stanice."
<BR>&nbsp;&nbsp;&nbsp;&nbsp;&nbsp;Denstor pogleda Kristila koji se nelagodno meškoljio.
<BR>&nbsp;&nbsp;&nbsp;&nbsp;&nbsp;"Lako možemo odavde da iziđemo", odvrati antropolog. "Ali ne želimo da primenjujemo silu, sem kada je to neophodno. Nemate opojma kakve sve to nevolje izaziva i koliko formulara moramo onda da ispunimo. Pored toga, čak i da iziđemo, pretpostavljam da bi nas vaša Leteća brigada uhvatila pre no što se vratimo do broda."
<BR>&nbsp;&nbsp;&nbsp;&nbsp;&nbsp;"Ne u Malom Miltonu", isceri se Graham. "Samo treba neopaženo da se domognemo druge strane ulice i "Belog jelena." Tamo su mi kola."
<BR>&nbsp;&nbsp;&nbsp;&nbsp;&nbsp;"Oh", izusti Denstor, odjednom živnuvši. Okrete se ka svom drugaru i usledi ubrzani razgovor. Zatim, veoma oprezno, on iz unutrašnjeg džepa izvuče mali crni cilindar, baratajući njime s istim poverenjem kao i nervozna usedelica napunjenim pištoljem koji prvi put drži u ruci. Istovremeno, Kristil se dosta užurbano povukao u udaljeni ugao ćelije.
<BR>&nbsp;&nbsp;&nbsp;&nbsp;&nbsp;Upravo u tom trenutku Grahamu je postalo jasno, nepobitno jasno, da je sasvim trezan i da je priča koju je čuo sasvim istinita.
<BR>&nbsp;&nbsp;&nbsp;&nbsp;&nbsp;Nije se čulo nikakvo zujanje niti išta slično, nije bilo nikakvog vatrometa električnih varnica niti obojenih zraka... deo zida, metar dug, jednostavno se tiho razložio i pretvorio u malu piramidu peska. Sunčeva svetlost obasjala je ćeliju, dok je Denstor, odahnuvši s olakšanjem, sklanjao svoje tajanstveno oružje.
<BR>&nbsp;&nbsp;&nbsp;&nbsp;&nbsp;"Hajde, sad", stade on da požuruje Grahama. "Čekamo te."
<BR>&nbsp;&nbsp;&nbsp;&nbsp;&nbsp;Niko nije krenuo za njima jer se P. S. Hinks i dalje raspravljao preko telefona, i pročiće još nekoliko minuta pre no što se taj bistri mladić vrati u ćeliju i doživi najveći šok u svojoj policijskoj karijeri. Kod "Belog jelena" niko se nije naročito iznenadio što ponovo vidi Grahama; svi su znali gde je i kako proveo noć i svi su se nadali da će lokalni sud biti milostiv kada njegov slučaj dođe na red.
<BR>&nbsp;&nbsp;&nbsp;&nbsp;&nbsp;S crnim slutnjama su Kristil i Denstor ušli u neverovatno rasklimatan Bentli koji je Graham nežno oslovljavao sa "Rouz." Ali motor ispod zarđale haube bio je sasvim ispravan i uskoro su se tutnjeći udaljavali iz Malog Miltona brzinom od osamdeset kilometara na sat. Bila je to napadna demonstracija relativnosti brzine, jer Kristil i Denstor, koji su poslednjih nekoliko godina mirno putovali svemirom pri brzini od nekoliko miliona kilometara u sekundi, nikada nisu bili ovako uplašeni u celom životu. Kada je Kristil uspeo da povrati dah, izvukao je svoj mali ručni transmiter i pozvao brod.
<BR>&nbsp;&nbsp;&nbsp;&nbsp;&nbsp;"Vraćamo se", povika on kako bi nadjačao hujanje vetra. "S nama je jedno prilično inteligentno ljudsko biće. Očekujte nas... uups!... izvinite... upravo prelazimo preko mosta.... za desetak minuta. Molim? Ne, razume se da ne. Nismo imali nikakve nevolje. Do viđenja."
<BR>&nbsp;&nbsp;&nbsp;&nbsp;&nbsp;Graham se samo jednom osvrnuo da vidi kako su njegovi putnici. Ono što je ugledao prilično ga je uznemirilo, jer su njihove uši i kosa (koji nisu bili čvrsto zalepljeni) odleteli i počeo je da se pomalja njihov pravi lik. Graham je s izvesnom nelagodnom počeo da podozreva da njegovim novim poznanicima nedostaju i nosevi. Oh, pa čovek može vremenom na svašta da se navikne. Naredne godine će mu obilovati sličnim stvarima.
<BR>&nbsp;&nbsp;&nbsp;&nbsp;&nbsp;Nastavak vam je, razume se, svima poznat; ali cela priča o prvom spuštanju na Zemlju i o čudnim okolnostima pod kojima je ambasador Graham postao predstavnik čovečanstva u celoj Vaseljeni, nikada ranije nije ispričana. Izvukli smo glavne pojedinosti, posle dosta ubeđivanja, od Kristila i Denstora, dok smo radili u Odeljenju vanzemaljskih poslova.
<BR>&nbsp;&nbsp;&nbsp;&nbsp;&nbsp;Sasvim je razumljivo, kada se ima u vidu njihov uspeh na Zemlji, da je trebalo da ih njihovi pretpostavljeni izaberu i za prvi kontakt sa našim tajanstvenim i skrivenim susedima, Marsovcima. Takođe je razumljivo, u svetlosti gornjih dokaza, što su se Kristil i Denstor toliko protivili da krenu u tu drugu misiju, i uopšte se ne čudimo što se od tada o njima više ništa nije čulo.
</P></TD></TR></TABLE>
</CENTER>
</BODY>
</HTML>
