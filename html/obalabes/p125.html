<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>EVASK
<P>&nbsp;&nbsp;&nbsp;&nbsp;&nbsp;Uspela nam pretnja, prstenovi Moji!
<BR>&nbsp;&nbsp;&nbsp;&nbsp;&nbsp;Eto kako je naša stručnost dokazana. Naša/Moja vrednost potvrđena pred kapetanom-vođom i pred svim ostalim naslagama prstenova koje sačinjavaju posadu. Kao što sam/mo predvideo/li, tek što je naš čamac počeo malo da secka njihovu svetu paranormalnu kamenčinu, dođe nam signal!
<BR>&nbsp;&nbsp;&nbsp;&nbsp;&nbsp;Ista ona digitalna aktivnost koju smo već jednom zapazili i otišli da satremo onaj grad G'Kekija. Dakle: urođenici pokušavaju još jednom da nas umilostive. Uradiće oni sve, samo da sačuvaju svoje kameno božanstvo.
<BR>
<BR>&nbsp;&nbsp;&nbsp;&nbsp;&nbsp;Posmatrajte ovu količinu ljudi što zarobismo, prstenovi Moji. Jedno od toga je lokalni mužjak koga smo/je Mi/Ask svojevremeno poznavali/o pod imenom Lark Kulhan. Taj je nešto jaukao i praćakao se kad je video da je 'Sveto Jaje' napadnuto; ovo drugo dvoje, ništa. Znači, ovaj kontrolisani eksperiment pokazuje da smo/am bili/o u pravu po pitanju tih primitivaca i njihove vere.
<BR>&nbsp;&nbsp;&nbsp;&nbsp;&nbsp;Ženka teši Larka. Naš bojni čamac - eno ga, gle kako se zahuktao - od oštećenog Jajeta, prema izvorištu signala. Prema tački emanacije toga.
<BR>&nbsp;&nbsp;&nbsp;&nbsp;&nbsp;Šta li će nam oni ponuditi, ovog puta? Nešto što će biti zadovoljavajuće kao grad onih G'Kekija, gde smo skamenili zauvek onoliku količinu te mrske gamadi?
<BR>&nbsp;&nbsp;&nbsp;&nbsp;&nbsp;Glavni konus taktičarskih prstenova u Polkdžiju računa da prerano došli neće, još, žrtvovati ono što mi najviše želimo - delfinski brod. Ne još. Prvo će pokušati da se 'otkupe' nečim manjim. Možda će ponuditi njihovu arhivu - jadnu hrpicu primitivnog znanja, naškrabocanog po listovima neke biljke ili neke tvari nalik na koru drveta. Uboga zalihicu laži i sujeverja, za koju se ti maloumnici usuđuju upotrebiti reč 'biblioteka'.
<BR>&nbsp;&nbsp;&nbsp;&nbsp;&nbsp;Treseš se od iznenađenja, o drugi Moj kognitivni prstene? Nisi očekivao da provalim i ovu tajnu koju šest jijoanskih rasa čuvaju tako pomno?
<BR>&nbsp;&nbsp;&nbsp;&nbsp;&nbsp;Pa, neka ti uteha bude činjenica da je Ask sasvim temeljito rastopio tu uspomenu. Informaciju o biblioteci ne dobih/smo od njegovih zaliha memorije.
<BR>&nbsp;&nbsp;&nbsp;&nbsp;&nbsp;Zar si mislio da ovaj jofurski konus naslagan da bude Evask zaista predstavlja jedini kanal prikupljanja informacija koji je pao na um našem kapetanu/vođu? Bilo je i drugih zarobljenika i drugih saslušanja.
<BR>&nbsp;&nbsp;&nbsp;&nbsp;&nbsp;Trebalo nam je i predugo da doznamo o postojanju tog zagnojenog čira prošvercovanog zemaljskog znanja; ni sad ne znamo tačan položaj tog grada 'Biblosa'. Ali mi/ja nagađamo. Možda će sad pokušati da nas potkupe, dajući nam Biblos, dajući svoju arhivu u zamenu za 'život' svog Svetog Jajeta.
<BR>&nbsp;&nbsp;&nbsp;&nbsp;&nbsp;Ako to misle, uskoro će saznati nešto.
<BR>&nbsp;&nbsp;&nbsp;&nbsp;&nbsp;Knjige ćemo spaliti, zadovoljni biti nećemo.
<BR>&nbsp;&nbsp;&nbsp;&nbsp;&nbsp;NIŠTA nam neće biti dovoljno.
<BR>&nbsp;&nbsp;&nbsp;&nbsp;&nbsp;A na kraju, ni uništenje delfinskog broda neće biti dovoljno. Ali ono će, ipak, biti dobar početak.
</P></TD></TR></TABLE>
<P class="next">
<A HREF=p126.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
