<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>SARA
<P>&nbsp;&nbsp;&nbsp;&nbsp;&nbsp;Rekli su joj da je neki paranormalni talas pristigao sa Jijoa, ali Sara nije osetila ništa.
<BR>&nbsp;&nbsp;&nbsp;&nbsp;&nbsp;Nimalo iznenađujuće; od troje Melinine dece, jedino je Dver oduvek imao neku sposobnost vančulnog opažanja. Ona, Sara, velika logičarka, nije toga imala nimalo. Donedavno se nije ni zanimala za takve stvari.
<BR>&nbsp;&nbsp;&nbsp;&nbsp;&nbsp;Sad poče da se pita.
<BR>&nbsp;&nbsp;&nbsp;&nbsp;&nbsp;Šta ako je Purofski mislio da upravo za tom pojavom treba da tragamo? - pomisli Sara.
<BR>&nbsp;&nbsp;&nbsp;&nbsp;&nbsp;Sedeći za radnim stolom u svojoj luksuznoj sobi, Sara se obrati prenosivom računaru.
<BR>&nbsp;&nbsp;&nbsp;&nbsp;&nbsp;"Taj paranormalni talas", reče ona. "Imamo li neki podatak o njegovoj hiperbrzini?"
<BR>&nbsp;&nbsp;&nbsp;&nbsp;&nbsp;"Samo grubu procenu. Putovao je brzinom od približno dva miktaara na miduru."
<BR>&nbsp;&nbsp;&nbsp;&nbsp;&nbsp;Sara pokuša da izračuna u glavi, prevodeći sve na merne jedinice na koje je bila naviknutija, kao što su svetlosne godine. Onda uvide da mašina može sve to uraditi umesto nje i prikazati grafički.
<BR>&nbsp;&nbsp;&nbsp;&nbsp;&nbsp;"Pokaži mi."
<BR>&nbsp;&nbsp;&nbsp;&nbsp;&nbsp;Uobliči se hologram, na kome se njena matična planeta videla kao plava tačka u donjem levom kvadrantu. Brazdač je bio sitnija tačka, žuta, blizu gornje desne ivice slike; oko Brazdača bilo je još nekoliko tačkica, brodova u roju mamaca broj dva. Vide da je konvoj crvenih - Jofurski brod i za njim 'brojanica' od nanizanih uhvaćenih 'perli' - nastavio da ih goni.
<BR>&nbsp;&nbsp;&nbsp;&nbsp;&nbsp;Preko ove osnovne slike kompjuter nabaci drugu, sačinjenu od ukrštenih linija za koje je Sara znala da su talasni vektori u hiperprostoru nultog nivoa. Matematika ovoga bila je srazmerno jednostavna, ali je Sari ipak trebalo nešto vremena da se snađe u bogatoj trodimenzionoj slici. Onda ona zazvižda.
<BR>&nbsp;&nbsp;&nbsp;&nbsp;&nbsp;"To nije obrnuti koren. To nije čak ni jedan kroz R. Bilo je direkcionalno!"
<BR>&nbsp;&nbsp;&nbsp;&nbsp;&nbsp;"Bio je to dobro očuvan, direkcionalni paket talasa", reče kompjuter sa stola, "rezonantan na prvoj, trećoj i osmoj talasnoj du..."
<BR>&nbsp;&nbsp;&nbsp;&nbsp;&nbsp;I nastavi tako, žargonom paranormalne geometrije. Sara to nije mogla pratiti. Njoj je bilo sasvim dovoljno da vidi da je taj vančulni talasni udar bio upravljen. Prohujao je, svojim najjačim delom, kroz Jofurski brod, ali i kroz Brazdača.
<BR>&nbsp;&nbsp;&nbsp;&nbsp;&nbsp;Da je to bila puka podudarnost bilo je do krajnosti neverovatno. Dakle, neki veoma moćan entitet na Jijou znao je tačno gde se nalaze oba broda, i gonilac i gonjeni, pa je...
<BR>&nbsp;&nbsp;&nbsp;&nbsp;&nbsp;Sara se zaustavi usred misli.
<BR>&nbsp;&nbsp;&nbsp;&nbsp;&nbsp;Ne vezuj se za prvo objašnjenje koje ti padne na um, reče ona sebi.
<BR>&nbsp;&nbsp;&nbsp;&nbsp;&nbsp;Šta ako nije bilo upravljeno ni na Polkdži niti na Brazdača? - zapita se.
<BR>&nbsp;&nbsp;&nbsp;&nbsp;&nbsp;Šta ako smo se naprosto zadesili na putanji; ako je talas bio nanišanjen kroz nas ka nečemu drugom? To bi značilo da smo se zatekli tačno između Jijoa i...
<BR>&nbsp;&nbsp;&nbsp;&nbsp;&nbsp;Ona skoči na noge.
<BR>&nbsp;&nbsp;&nbsp;&nbsp;&nbsp;"Pokaži mi Izmunuti i prelaznu tačku!"
<BR>&nbsp;&nbsp;&nbsp;&nbsp;&nbsp;Displej se poče sažimati; izmenile su se razmere slike. Pokaza se zvezda, crveni džin. Sad se videlo da je Brazdač jedva na pola puta do navodne bezbednosti koju bi mogao naći u okrilju razbuktale Izmunuti.
<BR>&nbsp;&nbsp;&nbsp;&nbsp;&nbsp;A iza toga je, pomisli ona, prevoj u samom prostoru. Zavijutak u tkivu stvarnosti. Tačka kroz koju proletiš i odjednom si drugde... veoma daleko odavde.
<BR>&nbsp;&nbsp;&nbsp;&nbsp;&nbsp;Iako se samo uz pomoć kompjuterske grafike mogla videti sasvim tačno, prelazna tačka ipak nije bila nevidljiva niti je bila 'ne-entitet'. Korona zvezde Izmunuti bila je upadljivo izdužena na tu stranu. Mlazevi zvezdanih gasova, oker boje, stizali su do prelazne tačke i svijali se oko nje, tako da je ličila na nekakvu bubuljicu u prostoru.
<BR>&nbsp;&nbsp;&nbsp;&nbsp;&nbsp;"Kad će paranormalni talas stići do Izmunuti?"
<BR>&nbsp;&nbsp;&nbsp;&nbsp;&nbsp;"Odavno je stigao", reče kompjuter.
<BR>&nbsp;&nbsp;&nbsp;&nbsp;&nbsp;Sara proguta. To izvesti, nije joj bilo lako, u ovom času.
<BR>&nbsp;&nbsp;&nbsp;&nbsp;&nbsp;"A sad mi pokaži procenu za..." Ona poče da izvlači iz svog pamćenja reči koje je retko kad upotrebljavala, iako ih je svojevremeno čitala. "...verovatne hiperdeflekcione krive, u trenutku kad je paranormalni talas došao do crvenog džina. Naglasi metastabilna područja, hmmm... čuvanja invertirane energije, sa potencijalom za... hrrrmmm... ovaj, za, za stimulisane emisije na tim talasnim dužinama koje si pomenuo."
<BR>&nbsp;&nbsp;&nbsp;&nbsp;&nbsp;Po Sarinom licu putovale su sad raznobojne linije svetlosti, trepereći i ukrštajući se, zato što se i slika iznad stola menjala.
<BR>&nbsp;&nbsp;&nbsp;&nbsp;&nbsp;Njene se oči raširiše, pokazujući, na trenutak, belinu svud uokolo zenica i dužica. A njena usta oblikovaše reč, samo jednu, ali ne nalazeći daha da joj daju ikakvu čujnost.
<BR>&nbsp;&nbsp;&nbsp;&nbsp;&nbsp;Onda Sara dograbi najbližu beležnicu - od hartije ne mnogo kvalitetnije nego što je bila ona Nelova, jijoanska - i napisa, žurno, dva reda koordinata.
<BR>&nbsp;&nbsp;&nbsp;&nbsp;&nbsp;Džilijan Baskin se odazva na njen hitni poziv. Ali ta starija žena izgledala je poprilično namučena, a i nervozna.
<BR>&nbsp;&nbsp;&nbsp;&nbsp;&nbsp;"Mudra Kulhan, stvarno sad nemam vremena..."
<BR>&nbsp;&nbsp;&nbsp;&nbsp;&nbsp;"A, imaš, imaš", reče joj Sara strogo. "Vidimo se u tvojoj kancelatiji kroz četrdeset dura. Ovo ćeš svakako želeti da čuješ!"
</P></TD></TR></TABLE>
<P class="next">
<A HREF=p185.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
