<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>EVASK
<P>&nbsp;&nbsp;&nbsp;&nbsp;&nbsp;Vest nagla stiže, prebrzo da vi, prstenovi, protumačite vosak koji još je vreo. Zato ću vam saopštiti ovako, neposredno.
<BR>&nbsp;&nbsp;&nbsp;&nbsp;&nbsp;Zla vest je! Katastrofalna!
<BR>&nbsp;&nbsp;&nbsp;&nbsp;&nbsp;Glas o gubitku opakome, s one strane planinskog lanca. Naš čamac koji je bio prizemljen - sada je i uništen!
<BR>
<BR>&nbsp;&nbsp;&nbsp;&nbsp;&nbsp;Grdna nesloga razdire posadu Polkdžija. Hem-sint torusi šište isparenjima okrivljavanja drugih; prstenovi-oratori grme optužbama protiv nekih.
<BR>&nbsp;&nbsp;&nbsp;&nbsp;&nbsp;Da li je ovu tragediju mogao izazvati delfinski brod, naša buduća lovina? Okrenuo se i osvetio se onima koji su ga gonili? Već godinama ugled tog broda postojano raste - jer, kako samo lukavo uspeva da se izvuče iz sve novih i novih zamki.
<BR>&nbsp;&nbsp;&nbsp;&nbsp;&nbsp;Ali ne, ne može biti da je tako. Naši dalekometni skeneri nijednog trenutka nisu pokazali nikakve gravitonske emanacije tamo, niti ispaljivanje energetskih oružja. Prvi znaci nagoveštavaju da je došlo do nekog teškog kvara u samom čamcu.
<BR>&nbsp;&nbsp;&nbsp;&nbsp;&nbsp;Pa ipak, vučja rasa je to, ne sme se potceniti. Ja/mi umemo da očitamo voštane uspomene nekadašnjeg Aska - legende o formativnim godinama jijoanske Zajednice; naročito pripovesti o ursko-ljudskim ratovima. Te priče pokazuju da obe rase imaju izuzetan dar za improvizaciju.
<BR>&nbsp;&nbsp;&nbsp;&nbsp;&nbsp;Sve do sada, mislili smo da je tu neka podudarnost - na ovoj planeti žive ljudski prerano došli, Rotheni imaju ljudske sluge, a i brod koji će biti naš plen došao je sa tog vučjeg sveta. Tri skupine; reklo bi se da nemaju ništa zajedničko, ni pobude, ni ciljeve, ni sposobnosti.
<BR>&nbsp;&nbsp;&nbsp;&nbsp;&nbsp;Šta, međutim, ako tu postoji neki obrazac?
<BR>&nbsp;&nbsp;&nbsp;&nbsp;&nbsp;Ja/mi moramo o ovome razgovarati sa kapetanom-vođom... čim izdušivanja ovih kupa sa višim statusom posustanu toliko da ja/mi uspem/o da ubacim/o barem jedan mlazić isparenja onako sa strane.
<BR>&nbsp;&nbsp;&nbsp;&nbsp;&nbsp;Pripravni budite, prstenovi Moji. Naš prvi zadatak svakako će biti saslušavanje zarobljenika.
</P></TD></TR></TABLE>
<P class="next">
<A HREF=p95.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
