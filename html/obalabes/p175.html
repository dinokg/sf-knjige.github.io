<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>SARA
<P>&nbsp;&nbsp;&nbsp;&nbsp;&nbsp;Otišla je iz kontrolne akvarijum-sale kad joj se koža počela suviše naboravati od dugotrajnog izlaganja vodi. Ali i bez toga nije bilo mnogo razloga da se zadržava tu. Iste informacije mogla je da prima i u svom udobnom apartmanu - nekadašnjem stanu jednog veoma učenog Zemljanina koji se zvao Ignacio Mec.
<BR>&nbsp;&nbsp;&nbsp;&nbsp;&nbsp;Sara se osuši i presvuče u jednostavnu brodsku odeću: pripijene pantalone i pripijenu elastičnu košulju koja se navlačila preko glave. Njen telesni izgled sad neće biti tajna ni za najnaivnije prerano došle. Ali njoj je bila bitna udobnost i mekoća tih odevnih predmeta.
<BR>&nbsp;&nbsp;&nbsp;&nbsp;&nbsp;Kad je od svoje sobe zatražila prikaz taktičke situacije, živopisne 3-D slike najednom su iskočile iz radnog stola. Videlo se da je jofurska lađa još jednom odabrala pogrešan roj i da je i na njega, kao i na onaj prvi, ispalila projektile. Za to vreme čitava 'niska perli' nanizana ranije polako je ulazila u sastav velike crvene tačke, kao da jofurska lađa proždire svoj plen.
<BR>&nbsp;&nbsp;&nbsp;&nbsp;&nbsp;Na njenu izgovorenu komandu, slika u tri dimenzije pokaza drugi prizor, Brazdačev cilj: zvezdu Izmunuti, koja je astronomski bila klasifikovana kao crveni div. Sada je u Sarinoj sobi bila prikazana sa znatnim uvećanjem. Videla se vlaknasta struktura te razbuktale hromosfere koja je svojim obimom nadmašila svaki normalan sunčev sistem. Bila je to naduvena, usključala zvezda; šibala je oko sebe palacavim jezicima jonizovanog gasa. A taj gas bio je bogat težim elementima, od kojih je Sarino telo bilo sastavljeno.
<BR>&nbsp;&nbsp;&nbsp;&nbsp;&nbsp;Purofski smatra da su Bujuri umeli da podešavaju zvezde, pomisli ona.
<BR>&nbsp;&nbsp;&nbsp;&nbsp;&nbsp;Čak i bez te zapanjujuće pomisli, Izmunuti je bila prizor dostojan strahopoštovanja. Pokraj tih ogromnih ognjišta projurili su svi šunjalački brodovi koji su doneli ilegalno seme na Jijo; ne samo seme nego i tovare nade svake osnivačke pokolenje. Namere osnivača kretale su se u rasponu od 'samo ostati živ' (tako su doputovali ljudi i G'Kekiji), pa do 'nastaniti se da biste se do mile volje mogli razmnožavati' (a upravo zato su došli, koliko se moglo sagledati, preci današnjih Ura).
<BR>&nbsp;&nbsp;&nbsp;&nbsp;&nbsp;I sve te nade će se srušiti ako se mi ne domognemo Izmunutinih ognjeva, pomisli Sara.
<BR>&nbsp;&nbsp;&nbsp;&nbsp;&nbsp;A, zapravo, Sara ni sad nije uviđala kako to doktor Džilijan Baskin misli da spase Jijo. Da li će pustiti da neprijatelj uhvati Brazdača, a onda da velikom samoubilačkom eksplozijom uništiti i sebe i Jofure?
<BR>&nbsp;&nbsp;&nbsp;&nbsp;&nbsp;Bio bi to junački potez, ali neprijatelj će sigurno i to očekivati, pa će pripremiti neke protivmere.
<BR>&nbsp;&nbsp;&nbsp;&nbsp;&nbsp;Onda, šta?
<BR>&nbsp;&nbsp;&nbsp;&nbsp;&nbsp;Činilo se da Sara može samo da čeka i da to dozna kad se dogodi.
<BR>&nbsp;&nbsp;&nbsp;&nbsp;&nbsp;Bilo joj je žao ove dece - Hakice, Alvina i ostalih. Ali to više i nisu deca, to su odrasle osobe. Dobrovoljci.
<BR>&nbsp;&nbsp;&nbsp;&nbsp;&nbsp;Znala je da su mudraci uvek govorili da je dobar predznak sudbine ako u osvit istorijski presudnih događaja sve razumne rase, svih šest, postignu da budu prisutne zajedno.
<BR>&nbsp;&nbsp;&nbsp;&nbsp;&nbsp;Njeni lični razlozi za polazak na ovo putovanje išli su onostran toga.
<BR>&nbsp;&nbsp;&nbsp;&nbsp;&nbsp;Purofski je rekao, pomisli ona, da neko od nas dvoje mora poći: ili on ili ja; poći, biti u Brazdaču, ako postoji makar i najmanja verovatnoća da bi taj brod mogao uspeti.
<BR>&nbsp;&nbsp;&nbsp;&nbsp;&nbsp;Jer jedno od nas dvoje mora pokušati da proveri da li je istina... ono što smo zaključili o Bujurima.
<BR>&nbsp;&nbsp;&nbsp;&nbsp;&nbsp;Sve što je dosad u životu uradila, u matematici, ali i u lingvistici, nagoveštavalo je da je zaključak Purofskoga ispravan.
<BR>&nbsp;&nbsp;&nbsp;&nbsp;&nbsp;Da Jijo nije slučajnost.
<BR>&nbsp;&nbsp;&nbsp;&nbsp;&nbsp;Naravno, ako bi se malo pozabavila psihologijom, Sara bi mogla ustanoviti da je bilo i drugih razloga zbog kojih je navaljivala da u svemir poleti baš ona.
<BR>&nbsp;&nbsp;&nbsp;&nbsp;&nbsp;Da bi se mogla i dalje brinuti o 'Neznancu', Emersonu D'Anitu, možda?
<BR>&nbsp;&nbsp;&nbsp;&nbsp;&nbsp;Ali taj ranjenik sa zvezda sada je sa onima koji ga vole. Sa svojim kolegama, posadom Brazdača. Mnogo puta pre ovog uzletanja oni su zajedno rizikovali život. Pošto je savladao svoj početni stid, Emerson je ustanovio da itekako može opet da bude od koristi. Njemu Sara više nije bila potrebna.
<BR>&nbsp;&nbsp;&nbsp;&nbsp;&nbsp;Ja nikome nisam stvarno potrebna.
<BR>&nbsp;&nbsp;&nbsp;&nbsp;&nbsp;Suoči se s time, reče ona sebi; pošla si iz radoznalosti.
<BR>&nbsp;&nbsp;&nbsp;&nbsp;&nbsp;Pošla si zato što si Melinino dete.
<BR>&nbsp;&nbsp;&nbsp;&nbsp;&nbsp;Pošla si da bi videla šta će biti.
</P></TD></TR></TABLE>
<P class="next">
<A HREF=p176.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
