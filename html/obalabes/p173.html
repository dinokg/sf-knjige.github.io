<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>EVASK
<P>&nbsp;&nbsp;&nbsp;&nbsp;&nbsp;Posmatrajte, prstenovi moji, kako dobro napreduje potera!
<BR>&nbsp;&nbsp;&nbsp;&nbsp;&nbsp;Jedan konvoj begunaca već je uklonjen - tačnije, kosmoplovi koji su ga sačinjavali priključeni su bulumenti naših zarobljenika. To je teret koji nas usporava; zato Polkdži još ne kreće punom brzinom. Ali taktičari nas uveravaju da ćemo na taj način pokupiti sve konvoje sem poslednjeg pre nego što oluje zvezde Izmunuti budu blizu.
<BR>&nbsp;&nbsp;&nbsp;&nbsp;&nbsp;Da bi se napredovanje ubrzalo, kapetan/vođa naredio je da se čitav 'lanac' zarobljenika privuče mnogo bliže Polkdžiju. Onda će roboti ući u sve njih, pregledaće jedan po jedan, a svaki pregledani brod za koji se ustanovi da je bio mamac mi ćemo tada odbaciti.
<BR>&nbsp;&nbsp;&nbsp;&nbsp;&nbsp;Naša kupa zadužena za otkrivanje javlja o podacima sa planete Jijo, koja je ostala za nama.
<BR>&nbsp;&nbsp;&nbsp;&nbsp;&nbsp;"Novi znaci kognizancije! Novi potpisi motora!"
<BR>&nbsp;&nbsp;&nbsp;&nbsp;&nbsp;Ali kapetan/vođa presuđuje: to je uzaludan pokušaj divljaka da nas opet nešto zamajavaju. Zemaljski brod je verovatno ostavio iza sebe još nekoliko prizakrpljenih ruševina, programiranih da se posle izvesnog vremena uključe i uzdignu. Ili to rade njihovi živi saučesnici na Jijou: stavljaju u dejstvo taj cirkus tamo. Ali nebitno je to. Čim pokupimo sve ovo što beži, pa i onaj jedan brod koji se među ostalima krije, a koji je pun Zemljana, njihovoj bežaniji ka Izmunuti biće kraj.
<BR>&nbsp;&nbsp;&nbsp;&nbsp;&nbsp;Stvari bi se sasvim drugačije odvijale kad bi iz ovog sunčevog sistema bilo nekoliko izlaznih pravaca, ka raznim prelaznim tačkama. Ali nema. Podesilo se tako da je planeta Jijo izuzetno pogodna da je samo jedan kapitalni brod stavi pod potpunu blokadu.
<BR>&nbsp;&nbsp;&nbsp;&nbsp;&nbsp;Neće pobeći niko.
<BR>&nbsp;&nbsp;&nbsp;&nbsp;&nbsp;To je tako. Ali Ja/mi oklevam/o da ukažem/o da možda nismo stigli na kraj te priče. Jer ta vučja rasa možda nas je namamila da gonimo samo brodove-mamce, sa po jednim robotom u svakom brodu. Za to vreme Zemljani se, možda, zavlače u neka još dublja skrovišta negde na Jijou, koristeći našu privremenu odsutnost. Duboke su i mutne vode tamo; stvari su na Jijou u pometnji. Moguće je čak da su oni napustili svoj kosmoplov i iskrcali se, noseći životno važne informacije sa sobom. Ako je tako, moraćemo da ih uklonimo na jednini preostali način - moraćemo da odstrelimo sve živo što je na Jijou preostalo. To će značiti uništenje celokupnog ekosistema!
<BR>&nbsp;&nbsp;&nbsp;&nbsp;&nbsp;Ali konus-sveštenik neće dozvoliti tako krajnje kršenje galaktičkih zakona, naravno. Ako bi se pokazalo da je neophodna baš tako drastična mera, morali bismo, dakle, prvo da rasklopimo sveštenika na njegove sastavne toruse. I još nešto: da uništimo kocku beležnika. To bi bili potezi bez povratka. U slučaju neuspeha, bili bismo žigosani kao banda, pa bismo navukli sramotu na čitav klan Jofura.
<BR>&nbsp;&nbsp;&nbsp;&nbsp;&nbsp;Pa, kako je moguće da uopšte i razmišljamo o takvim krajnostima?
<BR>&nbsp;&nbsp;&nbsp;&nbsp;&nbsp;Moguće je zato što sva proročišta govore, sa sve većim pouzdanjem, da su Pet galaksija već zahvaćene Vremenom promena. Otud tako očajnička delatnost tako mnogobrojnih i tako velikih klanova.
<BR>&nbsp;&nbsp;&nbsp;&nbsp;&nbsp;Ako će Instituti zaista biti oboreni, neće imati ko da istražuje zločine počinjene na ovoj planeti.
<BR>&nbsp;&nbsp;&nbsp;&nbsp;&nbsp;ZAŠTO SE TRESETE TOLIKO, prstenovi Moji. Pa, zar vam ne dadoh uveravanja, u više navrata, da je sudbina moćnih Jofura da preovladaju? I da je sudba lično Moja/naša da budem/o korisni ucesnik/ci te pobede?
<BR>&nbsp;&nbsp;&nbsp;&nbsp;&nbsp;Zločin i kazna nisu nešto na šta se trebamo osvrtati, ako ćemo mi biti donosioci novih zakona.
<BR>&nbsp;&nbsp;&nbsp;&nbsp;&nbsp;Uostalom, možda i neće biti potrebno da se vratimo na Jijo. Ako je jedan od ovih brodova zaista onaj za kojim tragamo, visoke ambicije naše Alijanse možda su nam već u dohvatu pipaka.
<BR>&nbsp;&nbsp;&nbsp;&nbsp;&nbsp;Primakli smo se drugom konvoju. Evo, lansirasmo plotun projektila.
</P></TD></TR></TABLE>
<P class="next">
<A HREF=p174.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
