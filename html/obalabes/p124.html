<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>BLEJD
<P>&nbsp;&nbsp;&nbsp;&nbsp;&nbsp;Na vreme, da stigne na vreme... to je Blejd priželjkivao, upućivao takve molbe balonu, ali nečujno.
<BR>&nbsp;&nbsp;&nbsp;&nbsp;&nbsp;Da bi učinio - šta? Skrenuo pažnju Jofurima za duru-dve, dok ne pretvore u pepeo prvo njega, a Sveto Jaje da dobije predah tačno toliki pre nego što glavni napad bude nastavljen? Ili još gore: da samo plovi i plovi pokraj neprijatelja, uzaludno ciči, batrga se, ne postižući da ga uopšte primete bića koja misle da on nije ništa važniji nego neki oblačak?
<BR>&nbsp;&nbsp;&nbsp;&nbsp;&nbsp;Osujećenost je ključala u Blejdu. Borbeni hormoni 'odapinjali' su u njemu autonomne reakcije, tako da se kupola za gledanje spuštala u leđa, ostavljajući, sa gornje strane, samo neprekinuti oklop.
<BR>&nbsp;&nbsp;&nbsp;&nbsp;&nbsp;Ali ta nagonska reakcija bila je korisna u davnoj prošlosti, kad su predsapijentni Gheueni vodili bitke razmahanim štipaljkama-sekačima u primorskim močvarama, na jednoj dalekoj planeti, gde su ih sadašnji pokrovitelji pronašli i uzdigli. Sada i ovde, takva reakcija bila je samo prokleta smetnja. Blejd se borio za smirenost, pridobijao svoje disanje da postane ravnomernije, da uhvati neki postojani ritam; na taj način 'obrađivao' je prvo jednu nogu, pa onu do nje, pa tako redom, u smeru kretanja kazaljke na satu, a ne nasumično bilo koju nogu bilo kad, jer bi onda one dahtale i mucale još gore. Dok je odbrojao do dvadeset, kupola se opustila dovoljno da izviri iz sredine leđa, pa je mogao opet nešto da vidi.
<BR>&nbsp;&nbsp;&nbsp;&nbsp;&nbsp;Njegov obruč za gledanje okretao se brzo. U mutnoj svetlosti noći, lavirint kanjona koji sačinjavaju ovaj deo Rimera... Blejd uvide dve stvari.
<BR>&nbsp;&nbsp;&nbsp;&nbsp;&nbsp;Balon se za kratko vreme znatno uzdigao, tako da je i njegovo vidno polje postalo šire.
<BR>&nbsp;&nbsp;&nbsp;&nbsp;&nbsp;A drugo: nebeski čamac Jofura nije više bio tu.
<BR>&nbsp;&nbsp;&nbsp;&nbsp;&nbsp;Ali gde je? - zapita se on.
<BR>&nbsp;&nbsp;&nbsp;&nbsp;&nbsp;Blejd se prvo zapitao nisu li neprijatelji tačno ispod njega, tamo gde ih on ne bi mogao videti. Ovo probudi u njemu jednu fantaziju koja ga ponese kao munjeviti talas. On proseca balon i pada tačno na letelicu! Čuje se tup udar, a onda on svojim munjevitim gheuenskim 'štrikanjem' pet nogu pronalazi, u trenu, neki nezaštićeni ulazni otvor: vrata, otklopljenu kabinu, bilo šta, i uleće među njih! Kako bi im 'dao'...
<BR>&nbsp;&nbsp;&nbsp;&nbsp;&nbsp;Ali ne; eno su.
<BR>&nbsp;&nbsp;&nbsp;&nbsp;&nbsp;Junački sni ispariše kao rosa u podne... jer čamac je bio već u daljinama i smanjivao se prema, približno, severozapadu.
<BR>&nbsp;&nbsp;&nbsp;&nbsp;&nbsp;Zar su već dotukli Sveto Jaje? Zar je to moguće?
<BR>&nbsp;&nbsp;&nbsp;&nbsp;&nbsp;Poče skenirati, u krug, bliže prostore; veliki oval nađe se tu, ne mnogo daleko, na suprotnoj strani od Jofura. Svojom celinom sada se Sveto Jaje ukaza u Bjejdovom vidnom polju; divljački rasparano s jedne strane. Rana - ogromna. Kamen duž tog zaseka još rastopljen, pa curi, a oko toga samo se žari sjajem koji baca oker odsjaje po Gnezdu, čak na tlo ispod Jajeta, posuto otpalim komadima. Pa ipak, glavnina Jajeta postoji i izgleda srazmerno neoštećeno.
<BR>&nbsp;&nbsp;&nbsp;&nbsp;&nbsp;Zašto li su otišli, a posao nisu dovršili? - zapita se on.
<BR>&nbsp;&nbsp;&nbsp;&nbsp;&nbsp;Od 'korvete' je sad video samo jedan treptaj odražene zvezdane svetlosti.
<BR>&nbsp;&nbsp;&nbsp;&nbsp;&nbsp;To je severoistok, reče on sebi. Odoše na severoistok.
<BR>&nbsp;&nbsp;&nbsp;&nbsp;&nbsp;Pokušavao je da misli.
<BR>&nbsp;&nbsp;&nbsp;&nbsp;&nbsp;Pa, tamo je moj zavičaj, pomisli on; rodni kraj... seoce Dolo. I grad Tarek.
<BR>&nbsp;&nbsp;&nbsp;&nbsp;&nbsp;I Biblos! - uvide on, nadajući se da nije to.
<BR>&nbsp;&nbsp;&nbsp;&nbsp;&nbsp;Jer stvari su možda upravo krenule sa zla na gore.
</P></TD></TR></TABLE>
<P class="next">
<A HREF=p125.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
