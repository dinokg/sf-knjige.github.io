<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>EMERSON
<P>&nbsp;&nbsp;&nbsp;&nbsp;&nbsp;Motori mu pevaju, jezikom koji on i sad razume.
<BR>&nbsp;&nbsp;&nbsp;&nbsp;&nbsp;Kad namešta kalibratore, čini mu se kao da je, maltne, onaj isti Emerson D'Anit, onaj stari. Majstor mašinista. Momak mehaničar. Čovek koji postiže da zvezvoleti lete.
<BR>&nbsp;&nbsp;&nbsp;&nbsp;&nbsp;Onda ga ponešto podseti. Upali se napisani izveštaj o statusu, ili robotski glas počne da očitava listu parametara. Priti to ne može da mu prevodi - jezik ručnih signala ne može da iskaže finese hipertalasne transformatike.
<BR>&nbsp;&nbsp;&nbsp;&nbsp;&nbsp;Emersonove kolege, članovi posade, cene njegov trud. Zadovoljni su i iznenađeni što on uspeva da im pomogne.
<BR>&nbsp;&nbsp;&nbsp;&nbsp;&nbsp;Ali sada mu je to jasno, takođe izlaze u susret invalidu.
<BR>&nbsp;&nbsp;&nbsp;&nbsp;&nbsp;Stvari nikada neće biti iste.
<BR>
<BR>&nbsp;&nbsp;&nbsp;&nbsp;&nbsp;Njegova smena je završena. Suezi mu naređuje: idi i odmori se. Zato on, sa Priti, odlazi do torova, da malo poseti glavere. Oseća neko zajedništvo sa tim jednostavnim stvorenjima, koja su po lišenosti govora otprilike 'tu negde' gde je i on.
<BR>&nbsp;&nbsp;&nbsp;&nbsp;&nbsp;Alvin i Hak razmenjuju uvrede i dosetke na angliskom, koji je njegov maternji jezik, ali on to ne može da prati, samo čuje opšti ton drugarskog raspoloženja. Oni su ljubazni prema njemu, ali Emerson ni tu ne nalazi utehu.
<BR>&nbsp;&nbsp;&nbsp;&nbsp;&nbsp;Traga za Sarom; nalazi je, najzad, u sobi za strateške nacrte. Oko nje je Džilijanin štab. Plamena slika naduvene džinovske zvezde ispunjava sredinu sale; različite orbite ucrtane su kroz vatreni omotač zvezde. Neke putanje prilaze baš blizu, koriste efekat praćke da bace Brazdač ka tački prelaza - koja je izuvijani levak otvoren u samom prostoru. Taktika koja izgleda izazovno, čak i pilotu kao što je Ka. Ali taktika koja je sama po sebi očigledan izbor.
<BR>&nbsp;&nbsp;&nbsp;&nbsp;&nbsp;Neprijatelj će, nesumnjivo, očekivati baš te manevre.
<BR>&nbsp;&nbsp;&nbsp;&nbsp;&nbsp;Druge orbite su nerazumne, zaleću se blizu crvenog džina i gravitaciona praćka ih onda udaljava od jedine rupe kroz koju se može pobeći. Baca ih daleko od jedinog izlaza iz ovog opasnog dela jedne zabranjene galaksije.
<BR>&nbsp;&nbsp;&nbsp;&nbsp;&nbsp;Ali dopustiti neprijatelju da prvi stigne do prelazne tačke, to izgleda samoubilački.
<BR>&nbsp;&nbsp;&nbsp;&nbsp;&nbsp;Opet, Brazdač i nema mnogo izbora, s obzirom na to kako se Polkdži sada zaleteo. Možda Sara i Džilijan planiraju da polete u duboki svemir i da se sakriju negde među onim oprženim stenama koje nekad behu planete, pre nego što se Izmunuti raširila i prožderala svoju decu.
<BR>&nbsp;&nbsp;&nbsp;&nbsp;&nbsp;Emerson poče da gleda Saru, zadubljenu u rad. Kao da niko od prisutnih nije primećivao prepotenciju jedne divljakinje sa Jijoa koja sebi pridaje pravo da upravlja radom složenih zvezdoletača.
<BR>&nbsp;&nbsp;&nbsp;&nbsp;&nbsp;Možda u ovakvim vremenima, jedna dobra zamisao može vredeti više nego nagomilano iskustvo?
<BR>&nbsp;&nbsp;&nbsp;&nbsp;&nbsp;Ovaj raskorak navodi ga konačno na osmeh, pa se Emersonu vraća nešto od njegovog dobrog raspoloženja. Vraća mu se njegov naviknuti optimizam.
<BR>&nbsp;&nbsp;&nbsp;&nbsp;&nbsp;Uostalom, kad je on dozvolio da mu slabi izgledi pokvare raspoloženje?
<BR>&nbsp;&nbsp;&nbsp;&nbsp;&nbsp;Iza komandne akvarijum-sale postoji jedna osmatračka kupola. Do nje se može stići samo zavojitim stepeništem čije su poprečne poluge raspoređene daleko preblizu jedna drugoj. Zaostalo je to od nekih ranijih vlasnika Brazdača; od neke rase, ko zna koje. Potrebna je izvesna gipkost da bi se čovek uvukao u tu kupolicu čudnovatog oblika. Baš tu je Emersonovo tajno mesto.
<BR>&nbsp;&nbsp;&nbsp;&nbsp;&nbsp;To je debeli poluloptasti mehur od adamantinskog kvarca koji omogućava da posmatrač, sedeći unutra, bez ikakvih pomagala razgleda sve što se nalazi izvan broda. Tu je pred njim zvezdani svod, sasvim ogoljen, bez ikakve zapreke; posmatrač je gotovo sasvim okružen crninom zvezdane noći koja će trajati večno. Pramac broda zaklonio je zvezdu Izmunuti, ali zato ogromno razmahnuta povesma najbližeg kraka ove, Četvrte galaksije iskriče kao reke dijamanata. Globularna jata fosforesciraju kao dijatomeje u moru kad ga obasja mesečina. Od dana kad je ponovo prohodao na Jijou, Emerson nije u sebi gajio ni najmanju nadu da će opet doživeti ovo. Golo sučeljavanje. Um naspram Vaseljene.
<BR>&nbsp;&nbsp;&nbsp;&nbsp;&nbsp;Vaseljena teče kroz njega, bujicama; preobilje divote. Premnogo je; boli.
<BR>&nbsp;&nbsp;&nbsp;&nbsp;&nbsp;Emerson je, doduše, proveo pola godine učeći o svim vrstama bola, tako da mu je bol postao svojevrstan prijatelj. Saveznik njegov, u potiskivanju izvesnih uspomena. Sad Emerson meditira o zvezdanim vatrama, a uspomene se vraćaju.
<BR>&nbsp;&nbsp;&nbsp;&nbsp;&nbsp;Seća se onog smrada, neposredno posle rušenja na Jijo: njegova odeća gori, on taj požar na sebi gasi tako što se baca u blatnjavu vodu. Mutno je svestan da je nedavno vodio neku bitku. Bio je to diverzioni napad - da privuče na sebe pažnju neprijatelja, da bi njegovi prijatelji dobili priliku da se izvuku.
<BR>&nbsp;&nbsp;&nbsp;&nbsp;&nbsp;Laž, međutim, laž; to što je zapamtio bila je laž.
<BR>&nbsp;&nbsp;&nbsp;&nbsp;&nbsp;Izmišljotina, usađena u njegovu glavu da bi prikrila istinu.
<BR>&nbsp;&nbsp;&nbsp;&nbsp;&nbsp;A istina je bila da su Oni Stari njega skinuli sa one stare thenanijanske borbene letelice. Onda su ga podvrgli ispitivanjima. Bockali su ga sondama; opipavali. Danima su pretraživali njegov um; nedeljama. Zarivali instrumente kroz njegovu svest. Onda su ga strpali u jednu malu kapsulu. A kapsulu u jednu cev, koja ga je stisnula...
<BR>&nbsp;&nbsp;&nbsp;&nbsp;&nbsp;Emerson ječi, seća se kako se to putovanje završilo padanjem zapaljenog čamca na Jijo, u onu groznu močvaru gde ga je Sara pronašla.
<BR>&nbsp;&nbsp;&nbsp;&nbsp;&nbsp;On pamti kako su izgledali Oni Stari, ili, bar, jedna klika njih. Hladne oči. Tvrdi glasovi, koji mu naređuju da zaboravi. Da zaboravi... ali da prihvati i osudu na život.
<BR>&nbsp;&nbsp;&nbsp;&nbsp;&nbsp;Znam... vašu... laž...
<BR>&nbsp;&nbsp;&nbsp;&nbsp;&nbsp;Naredba se protivi Emersonu. Na trenutak, bol postaje jači nego što je ikad ranije bio.
<BR>&nbsp;&nbsp;&nbsp;&nbsp;&nbsp;Bol koji je nešto elementarno, kao ovaj crni vakuum koji ga okružuje.
<BR>&nbsp;&nbsp;&nbsp;&nbsp;&nbsp;Kao kosmički zraci; njihova kosa kiša.
<BR>&nbsp;&nbsp;&nbsp;&nbsp;&nbsp;Kao mirijade kvantnih slojeva koji pridržavaju svaki pojedinačni kvark i svaki lepton u njegovom uzdrmanom telu.
<BR>&nbsp;&nbsp;&nbsp;&nbsp;&nbsp;Kroz sve to, njegove oči jedva uspevaju da dođu u žižu, da mimo destilata patnje izoštre sliku nebrojenih zvezda koje postaju leteće iglice.
<BR>&nbsp;&nbsp;&nbsp;&nbsp;&nbsp;Najednom iz tih mrlja i krhotina svetlosti počinje da se izdvaja jedan oblik. Oblik koji krivuda, dolazi, praćaka se, ide u cik-cak.
<BR>&nbsp;&nbsp;&nbsp;&nbsp;&nbsp;Pliva, reče Emerson sebi. Pliva ka njemu, probija se sve bliže kao da ide protiv talasa neke brze i jake plime. Oblik iz njegovog pamćenja; ali ne donosi novi bol, nego, naprotiv, svojim približavanjem uspeva da odagna i sav dosadašnji bol. Struja pogurana snažnim perajima preliva se preko Emersona, blagodatna, blagorodna, umirujuća.
<BR>&nbsp;&nbsp;&nbsp;&nbsp;&nbsp;Delfinsko lice doplivalo je u izoštreni deo njegovog vidnog polja.
<BR>&nbsp;&nbsp;&nbsp;&nbsp;&nbsp;Kapetan...
<BR>&nbsp;&nbsp;&nbsp;&nbsp;&nbsp;...Kraidaiki.
<BR>&nbsp;&nbsp;&nbsp;&nbsp;&nbsp;Lice sa ožiljkom, sa dubokom ranom iza levog oka. Rana je toliko slična Emersonovoj, da to ne može biti podudarnost.
<BR>&nbsp;&nbsp;&nbsp;&nbsp;&nbsp;Objašnjenje ga zvukom okružuje.
<BR>
<BR>&nbsp;&nbsp;&nbsp;&nbsp;&nbsp;* Hulje bez mašte
<BR>&nbsp;&nbsp;&nbsp;&nbsp;&nbsp;* kradu i otimaju
<BR>&nbsp;&nbsp;&nbsp;&nbsp;&nbsp;* tuđe zamisli
<BR>
<BR>&nbsp;&nbsp;&nbsp;&nbsp;&nbsp;Emerson je ovaj trinarni haiku savršeno razumeo, u sekundi. Mora biti da su Oni Stari nekako pročitali njegov um i doznali za Kraidaikijevu ranu na glavi. Po svemu sudeći, ta rana je sasvim odgovarala njihovim potrebama, pa su je oni kopirali. Otkinuli su tačno toliki komad mozga iz glave zarobljenog čoveka. Zar je postojao bolji način da ga puste na slobodu, ali da obezbede da on nikome ne ispriča ništa? Tako su 'ukrali tuđu zamisao'.
<BR>&nbsp;&nbsp;&nbsp;&nbsp;&nbsp;Ostalo je bez odgovora, međutim, pitanje: zašto? Zašto su ga uopšte pustili živog, ali svedenog na jedno sumračno bivstvovanje?
<BR>&nbsp;&nbsp;&nbsp;&nbsp;&nbsp;Kakva je mogla biti njihova pobuda?
<BR>
<BR>&nbsp;&nbsp;&nbsp;&nbsp;&nbsp;Kad... dođe... dobro... vreme...
<BR>&nbsp;&nbsp;&nbsp;&nbsp;&nbsp;Ta fraza navodi Emersona na osmeh, jer on je shvata na način na koji, možda, nikada ranije ne bi mogao.
<BR>&nbsp;&nbsp;&nbsp;&nbsp;&nbsp;Značenje jednostavno, prečišćeno.
<BR>&nbsp;&nbsp;&nbsp;&nbsp;&nbsp;...dobro... vreme...
<BR>
<BR>&nbsp;&nbsp;&nbsp;&nbsp;&nbsp;Emerson još jednom gleda galaksije, sada oslobođen od bola; opran i pročišćen od bola. Zna da je taj bol bio opsena, od samog početka. Proizvod jednog preteranog osećanja sopstvene važnosti; to osećanje su neprijatelji našli u njemu i iskoristili protiv njega.
<BR>&nbsp;&nbsp;&nbsp;&nbsp;&nbsp;Uistinu, ovaj okean noći daleko je preveliki i daleko prezauzet da bi se bavio još i njegovim agonijama. Jedna Vaseljena u punom zamahu razvoja teško da bi stigla da se zamajava problemima nekog, tamo, pojedinca, pripadnika jednog od nižih redova sapijentnog života.
<BR>&nbsp;&nbsp;&nbsp;&nbsp;&nbsp;Uostalom, i zašto bi?
<BR>&nbsp;&nbsp;&nbsp;&nbsp;&nbsp;Kakva je ogromna povlastica postojati! Živeti! U velikom bilansu dugovanja i potraživanja, on Vaseljeni duguje sve, a Vaseljena njemu ne duguje ništa.
<BR>&nbsp;&nbsp;&nbsp;&nbsp;&nbsp;Emerson uspeva da još jedan trenutak održi misaoni kontakt sa svojim kapetanom i ratnim drugom - ne mareći, nimalo, da li je taj osmehnuti delfin samo duh, ili priviđenje neko, ili čudesno istinita slika. Znajući jedino da je pouka, koju je od Kraidaikija dobio, istinita.
<BR>&nbsp;&nbsp;&nbsp;&nbsp;&nbsp;Nema nesreće - nema rane, niti udarca surove sudbine - a da se ne može u pesmu pretvoriti.
<BR>&nbsp;&nbsp;&nbsp;&nbsp;&nbsp;I Emerson, u jednom trenu, oseti muziku u svakom zraku zvezdane svetlosti.
<BR>
<BR>&nbsp;&nbsp;&nbsp;&nbsp;&nbsp;Kad te besne zimske oluje bace
<BR>&nbsp;&nbsp;&nbsp;&nbsp;&nbsp;na oštrog peska sprud,
<BR>
<BR>&nbsp;&nbsp;&nbsp;&nbsp;&nbsp;ili kad Vremena promena znače
<BR>&nbsp;&nbsp;&nbsp;&nbsp;&nbsp;da je sve bilo uzalud;
<BR>
<BR>&nbsp;&nbsp;&nbsp;&nbsp;&nbsp;kad te stežu strave prave,
<BR>&nbsp;&nbsp;&nbsp;&nbsp;&nbsp;i kad gubiš krv i dah;
<BR>
<BR>&nbsp;&nbsp;&nbsp;&nbsp;&nbsp;obazri se po Seleni, brate,
<BR>&nbsp;&nbsp;&nbsp;&nbsp;&nbsp;potisni tugu i strah,
<BR>
<BR>&nbsp;&nbsp;&nbsp;&nbsp;&nbsp;a pomisli na tvoj dug:
<BR>&nbsp;&nbsp;&nbsp;&nbsp;&nbsp;koliko si dobio od zvezdanog sjaja.
<BR>
<BR>&nbsp;&nbsp;&nbsp;&nbsp;&nbsp;Doći će i dobro vreme.
<BR>&nbsp;&nbsp;&nbsp;&nbsp;&nbsp;Nove mogućnosti svetlucaju
<BR>&nbsp;&nbsp;&nbsp;&nbsp;&nbsp;daleko na obali beskraja.
</P></TD></TR></TABLE>
</CENTER>
</BODY>
</HTML>
