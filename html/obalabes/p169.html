<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>RETI
<P>&nbsp;&nbsp;&nbsp;&nbsp;&nbsp;Proklinjala je dros-brod što neće da joj prepusti upravljanje.
<BR>&nbsp;&nbsp;&nbsp;&nbsp;&nbsp;Proklinjala je Džilijanu Baskin i delfine što su je doveli u situaciju gde i nije mogla ništa drugo da uradi nego da pobegne od njihove nesposobnosti u ovu nemoguću klopku.
<BR>&nbsp;&nbsp;&nbsp;&nbsp;&nbsp;Proklinjala je Jofure što gađaju projektilima flotu brodova-mamaca, umesto da stručno pronađu svoj pravi cilj.
<BR>&nbsp;&nbsp;&nbsp;&nbsp;&nbsp;A nadasve je proklinjala sebe, znajući da je na kraju ipak sama kriva za ovo što joj se dešava.
<BR>&nbsp;&nbsp;&nbsp;&nbsp;&nbsp;Njen aparat za nastavu objasnio joj je šta znači koji od simbola na displejima. A ti simboli, nalik na strelice, brzo su je sustizali.
<BR>&nbsp;&nbsp;&nbsp;&nbsp;&nbsp;Jedan po jedan, brodovi iza nje padoše pod udar nadmoćno brzih grabljivica. Začudo, ćilibarne tačke na hologramskoj slici nisu se ugasile nego su promenila boju, poprimajući grimiznocrvenu. I svaka poče da usporava plovidbu, kao da čeka sastanak sa velikom crvenom tačkom.
<BR>&nbsp;&nbsp;&nbsp;&nbsp;&nbsp;Jofurski brod dođe na svaki takav susret, ali ne proguta svoj plen. Reti zaključi da bi gutanje brodova značilo veliki gubitak vremena. Jofuri su samo nanizali uhvaćene brodove u svojevrsni talasavi lanac nalik na rep punoglavca. Tako je moćni brod teglio za sobom slabe i male.
<BR>&nbsp;&nbsp;&nbsp;&nbsp;&nbsp;Reti zaključi da Jofuri možda ne žele da pobiju begunce nego samo da ih zarobe.
<BR>&nbsp;&nbsp;&nbsp;&nbsp;&nbsp;Bila je spremna i na tu mogućnost. Dohvati Jiia jednom rukom i privi ga uz sebe; drugom rukom, mehaničkog 'nastavnika' koga namesti za nastavu jezika, i to galaktičkog drugog... sa pododrednicom: jofurski dijalekt.
<BR>&nbsp;&nbsp;&nbsp;&nbsp;&nbsp;Kad 'njen' projektil stiže, Reti je to sačekala smirenije nego što je očekivala.
<BR>&nbsp;&nbsp;&nbsp;&nbsp;&nbsp;"Ne brini, Jii", reče ona, gladeći svog malog muža po vratu i leđima. "Naći ćemo nešto što oni žele, pa ćemo napraviti pogodbu. Videćeš, videćeš."
<BR>&nbsp;&nbsp;&nbsp;&nbsp;&nbsp;Držala se tako, sa očajničkim samopouzdanjem, kad se njeno prastaro bujursko vozilo zatrese. Za samo trenutak-dva, parajući zvuci brodskih motora popustiše i onda prestadoše sasvim... a nestade i sila koja je do tada vukla Reti nogama nadole, ka podu. Ona poče da lebdi. Uskoro oseti da ipak postoji jedna sila, mnogo blaža, koja je vuče sad prema pramcu onesposobljenog brodića.
<BR>&nbsp;&nbsp;&nbsp;&nbsp;&nbsp;Svetlosti se ugasiše. Reti je, ipak, uspevala da vidi ponešto. Sad su i podovi i zidovi oko nje 'stajali' ukošeno, nakrivo. Ponegde stajući nogom, ponegde se klizajući telom obazrivo, ona pođe ka izvoru svetlosti. Uskoro stiže do jednog jednostavnog okruglog brodskog prozora. Virnu napolje i vide bledožutu zoru.
<BR>&nbsp;&nbsp;&nbsp;&nbsp;&nbsp;Jii se oglasi komentarom, vrlo suvo.
<BR>&nbsp;&nbsp;&nbsp;&nbsp;&nbsp;"Bolj neg mrt."
<BR>&nbsp;&nbsp;&nbsp;&nbsp;&nbsp;Reti je bila istog mišljenja. "Pa, i ja bih rekla." Ona slegnu ramenima.
<BR>&nbsp;&nbsp;&nbsp;&nbsp;&nbsp;"Uostalom uverićemo se", zaključi ona, "da li je bolje."
</P></TD></TR></TABLE>
<P class="next">
<A HREF=p170.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
