<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>EVASK
<P>&nbsp;&nbsp;&nbsp;&nbsp;&nbsp;Stižu vesti da smo izgubili kontakt sa jednom našom korvetom!
<BR>&nbsp;&nbsp;&nbsp;&nbsp;&nbsp;To vam je vrlo laka krstarica. Poslali smo je da ulovi neke tobož 'Rothene' - zapravo, bandite.
<BR>&nbsp;&nbsp;&nbsp;&nbsp;&nbsp;Nismo očekivali da bi na tako rutinskom zadatku moglo biti problema. Pojavljuju se tu neka uznemiravajuća pitanja. Šta ako smo potcenili odlučnost te odmetničke bandice?
<BR>&nbsp;&nbsp;&nbsp;&nbsp;&nbsp;Ti, prstene naš drugi kognitivni - kroz tebe imamo pristup do mnogih uspomena i razmišljanja sakupljenih dok ste bili samo Ask, bez moje vlasti.
<BR>&nbsp;&nbsp;&nbsp;&nbsp;&nbsp;Ti pamtiš da si čuo kako ljudska bića, kradljivci gena, izriču neke sasvim nerazumne, hvalisave tvrdnje. Na primer, da su njihovi pokrovitelji ti tajanstveni 'Rotheni' o kojima galaktičko društvo ne zna ništa. I da su Rotheni vrlo uticajni, ali na tajanstvene načine. I da se nimalo ne plaše moćnih bojnih flota velikih klanova Pet galaksija.
<BR>&nbsp;&nbsp;&nbsp;&nbsp;&nbsp;Mi sa ratnog broda Polkdži čuli smo neke takve priče i pre nego što smo sleteli na ovaj svet. Smatrali smo da je sve to čist blef. Jadan pokušaj da se prikrije ko su ti banditi, zapravo.
<BR>&nbsp;&nbsp;&nbsp;&nbsp;&nbsp;Ali šta ako je priča istinita?
<BR>&nbsp;&nbsp;&nbsp;&nbsp;&nbsp;Niko ne može poricati da postoje tajne sile, prastare, gorde, uticajne. Šta ako smo ukrstili sudbine sa nekom takvom nacijom koja se povukla u tajnovitost, ovde u malo važnom krajičku jedne galaksije, tako daleko od našeg doma?
<BR>&nbsp;&nbsp;&nbsp;&nbsp;&nbsp;Razmotrimo i jednu širu mogućnost. Da li je moguće da neka takva rasa potajnih silnika zaista stoji iza svih koji su sa Zemlje, i njihovom sudbinom upravlja? Štiti ih od katastrofe koja bi najverovatnije mogla i morala da zadesi vučju rasu, zaista samouzdignutu? Time bi bilo objašnjeno mnogo toga čudnovatog u nedavnim događajima. Takođe bi time bila ozbiljno ugrožena naša Alijansa poslušnih, u ovim opasnim vremenima.
<BR>&nbsp;&nbsp;&nbsp;&nbsp;&nbsp;Ali, NE! Činjenice ne podržavaju takvu bojazan.
<BR>&nbsp;&nbsp;&nbsp;&nbsp;&nbsp;Vi primitivni, seljački prstenovi ne možete znati izvesne činjenice, zato ću vam ih Ja objasniti.
<BR>&nbsp;&nbsp;&nbsp;&nbsp;&nbsp;Pre izvesnog, ne dugog vremena, sa Polkdžijem je stupila u vezu grupica nekih trgovčića informacijama. To je sitna gamad, ali bezobzirna. Ponudili su da nam prodaju neke novosti. Rekli su za sebe da su 'Rotheni', a održavali su vezu sa nama preko ljudskih agenata. Sa nama - velikim, pobožnim Jofurima - naprosto zato što su primetili da se jofurski ratni brod našao u patroli, blizu njih. Možda i iz još jednog razloga; možda su kalkulisali da će im Jofuri platiti dvostruko više nego što bi iko drugi platio za te informacije.
<BR>&nbsp;&nbsp;&nbsp;&nbsp;&nbsp;Vesti su bile o dve teme. Prvo, o tragovima koji bi vodili ka glavnoj lovini, za kojom tragamo - naime, o jednom zemaljskom brodu koji je nestao i već godinama ga uzalud po galaksijama traži desetak hiljada drugih brodova; to bi bio ulov takav, da većeg nema u svih Pet galaksija danas.
<BR>&nbsp;&nbsp;&nbsp;&nbsp;&nbsp;Drugo, o jednoj rasi koju su preci prokleli, a koja se zove G'Keki. Navodno je pre mnogo planetnih ciklusa jedna grupica G'Kekija uspela da se pritaji ovde i time da izbegne naš pravedni gnev, našu zakonitu akciju uklanjanja svih njih.
<BR>&nbsp;&nbsp;&nbsp;&nbsp;&nbsp;Rotheni i njihovi agenti nadali su se da lepo zarade prodajući nam te informacije, a zaradu da još i uvećaju tako što će pokrasti poneki dronjak upotrebljivih gena sa ove nezrele planetice. Njima se moralo činiti da je to idealan aranžman, zato što bi i naša i njihova strana bila jednako dobro podstaknuta da čitavu transakciju zadrži u tajnosti zauvek.
<BR>&nbsp;&nbsp;&nbsp;&nbsp;&nbsp;Pa, zar je to ponašanje velike tajne sile? Sile koja se navodno izdigla iznad ambicija prizemnih, običnih, smrtničkih?
<BR>&nbsp;&nbsp;&nbsp;&nbsp;&nbsp;Zar bi stvorenja slična bogovima zatim dopustila da ih onako sirovo iznenade lokalni divljaci, koji su poturili najobičnije hemijske eksplozive pod stanicu 'Rothena' i razneli je u paramparče?
<BR>&nbsp;&nbsp;&nbsp;&nbsp;&nbsp;I da li su na kraju pokazali da su toliko moćni kad smo mi zaokrenuli svoje prstenove za pola kruga i počinili prevaru iz pobožno opravdanih razloga, kad smo sklepetali i zaledili taj njihov lopovski brodić, ostavili ga u stazisu, posluživši se trikom prilično lukavim?
<BR>
<BR>&nbsp;&nbsp;&nbsp;&nbsp;&nbsp;Ne, to ne može biti razuman niz pretpostavki, prstenovi Moji. Zabrinjava me to da vi uopšte trošite svoje udružene mentalne kapacitete na zalaženje u takvu slepu ulicu.
<BR>&nbsp;&nbsp;&nbsp;&nbsp;&nbsp;Štaviše, čitava ova digresija - DA LI VI TO OPET POKUŠAVATE da mi skrenete pažnju sa one uske izoštrene svrhovitosti koja jeste moj glavni doprinos ovoj kupi torusa? Još jedan vaš takav uzaludni pokušajčić, AAAA?
<BR>&nbsp;&nbsp;&nbsp;&nbsp;&nbsp;Je li to takođe razlog što neki od vas pokušavaju da se ubace u emisionu frekvenciju one smešne kamenčine koju nazivate 'Sveto jaje', i da pribave navodne 'obrasce za navođenje'? AAAAA?
<BR>&nbsp;&nbsp;&nbsp;&nbsp;&nbsp;Kao da ne primećujem Ja, JE LI?
<BR>&nbsp;&nbsp;&nbsp;&nbsp;&nbsp;Novi tutavi i mutavi uzaludni pokušajčići pobune?
<BR>&nbsp;&nbsp;&nbsp;&nbsp;&nbsp;Pa, je l' VI NIŠTA NISTE NAUČILI?
<BR>&nbsp;&nbsp;&nbsp;&nbsp;&nbsp;Treba li da demonstriram, još jednom, zašto su Oailie načinile ovakve kao što sam Ja i zašto su nam dali naziv 'gospodari prstenova'?
<BR>
<BR>&nbsp;&nbsp;&nbsp;&nbsp;&nbsp;Hajde da mi odbacimo sva ta smešna promašena razmišljanja i da razmotrimo alternativna moguća objašnjenja za nestanak korvete. Možda je naša ekipa sredila taj 'rothenski' izviđački čamac, ali zatim naletela na nešto drugo?
<BR>&nbsp;&nbsp;&nbsp;&nbsp;&nbsp;Nešto mnogo moćnije i značajnije?
<BR>&nbsp;&nbsp;&nbsp;&nbsp;&nbsp;...?
<BR>&nbsp;&nbsp;&nbsp;&nbsp;&nbsp;Zar je to istina? Zar zaista pojma nemate šta sam time hteo da kažem?
<BR>&nbsp;&nbsp;&nbsp;&nbsp;&nbsp;Ni najpribližniju predstavu nemate? Pa, većina žitelja Pet galaksija, čak i tajnoviti Zangi, znaju koji to brod mi tražimo. Polovina svih postojećih armada u poznatoj Vaseljeni traga i danas za tim brodom.
<BR>&nbsp;&nbsp;&nbsp;&nbsp;&nbsp;Stvarno ste živeli u izolaciji, seljaci moji teški! Vi primitivne moje podličnosti. Moji lepotani koji neće još dugo, a koji nisu ni čuli za brod kojim upravljaju delfini, poluživotinje.
<BR>&nbsp;&nbsp;&nbsp;&nbsp;&nbsp;E, čuda. Zaista.
</P></TD></TR></TABLE>
<P class="next">
<A HREF=p58.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
