<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H2>IV
<P>&nbsp;&nbsp;&nbsp;&nbsp;&nbsp;IZ DNEVNIKA DŽILIJAN BASKIN
<BR>
<BR>&nbsp;&nbsp;&nbsp;&nbsp;&nbsp;Kamo sreće da se mogu predstaviti Alvinu. Imam osećanje da sam već upoznala tog momka, naprosto čitajući njegov dnevnik i prisluškujući razgovore njega i njegovih drugara.
<BR>&nbsp;&nbsp;&nbsp;&nbsp;&nbsp;Oni tako savršeno vladaju frazeologijom angliskog jezika dvadeset trećeg veka, a njihov polet toliko se razlikuje od uobičajenog stava Huniša i Ura koje sam sretala dosad (pre dolaska na Jijo) da vrlo često zaboravljam da su to vanzemaljci. Doduše, samo ako zanemarim izgovor pojednih glasova, kao i naglasak mnogih reči, koje su kod ovih drugara prilično čudni.
<BR>&nbsp;&nbsp;&nbsp;&nbsp;&nbsp;Onda neko od njih istupi sa tako čudnom logikom da se ja ipak podsetim: nisu to ljudska deca, ne, vanzemaljska su. Nisu to na njima nikakvi kostimi za maskenbal. Jedan je stvarno kraba sa pet nogu. Jedna ženka je stvarno kentaurka, a druga je stvarno sipa u invalidskim kolicima.
<BR>&nbsp;&nbsp;&nbsp;&nbsp;&nbsp;Da bi im lakše prošlo vreme, pitali su se (a kako i ne bi) da li su gosti ili zatvorenici u ovom podmorskom skloništu. Njihove spekulacije išle su u svakojakim pravcima; upoređivali su sebe sa raznim slavnim zatvorenicima iz književnosti. Od njihovih zanimljivih percepcija pomenuću samo neke: Ur-rona je smatrala da je Ričard Drugi pripovest o jednom legitimnom potezu preuzimanja biznisa od druge firme, pri čemu bi Bolingbruk bio kraljev autentični učenik.
<BR>&nbsp;&nbsp;&nbsp;&nbsp;&nbsp;Crveni krab, Štipko, od Gheuenskog naroda, tvrdi da glavni junak letopisa Feng Ho nije želeo da provodi dane i godine u kraljevom haremu, iako je imao pristup do svih osam stotina lepotica svakodnevno i slobodu da ode kad god hoće.
<BR>&nbsp;&nbsp;&nbsp;&nbsp;&nbsp;A ova točkasta ženka sa pipcima nagore, Hak, saopštila je da je razočaravajuće što se Šekspir tako malo bavio Magbetovom zlom ženom, ledi Magbet, a naročito njenim pokušajem da nađe iskupljenje u pred-sapientnom stanju. Hak ima ideju da neko napiše nastavak te drame, ovako: da gospođa Magbet bude 're-uzdignuta iz stanja ugara'. To bi napisala ona. Ništa manje nego: moralno poučnu priču o izdaji i sudbini u Pet galaksija!
<BR>&nbsp;&nbsp;&nbsp;&nbsp;&nbsp;To su neki pojedinačni slučajevi uvida, ali sistemsko iznenađenje sastoji se u tome što je jedna nepismena kompozitna društvena zajednica izgnanika bila tako naglo prožeta znanjem iz pisanih materijala koje su doneli naseljenici ljudi. Kakva je to ironična reverzija ukupne situacije planete Zemlje: naša izvorna kultura tamo je, sada, gotovo u celosti potopljena okeanima informacija koji pristižu iz Velike galaktičke biblioteke. Začudo, ovih šest rasa ovde prilagodilo se na tu izokrenutu situaciju životno i samopouzdano, bar ako je suditi po reagovanju Alvina i Hak, to jest 'njihove Hakice', kako je on zove.
<BR>&nbsp;&nbsp;&nbsp;&nbsp;&nbsp;Ja navijam da njihov eksperiment uspe.
<BR>&nbsp;&nbsp;&nbsp;&nbsp;&nbsp;Njihovu religiju, priznati se mora, slabo razumem. Koncept iskupljenja kroz 'evoluciju nadole' oni svi prihvataju bez rasprave, a meni nikako nije jasno šta im je u tome privlačno.
<BR>&nbsp;&nbsp;&nbsp;&nbsp;&nbsp;Naša brodska doktorka izjavila je, na moje iznenađenje, da je njoj to savršeno jasno.
<BR>&nbsp;&nbsp;&nbsp;&nbsp;&nbsp;"Svaki delfin, tokom odrastanja, oseća taj zov", rekla mi je Makani. "Kad mi spavamo, naš um luta po ogromnim predelima pesme, kroz San kitova. To nas mami i zove, da se vratimo svojoj osnovnoj prirodi, kad god razumno stanje postane suviše naporno."
<BR>&nbsp;&nbsp;&nbsp;&nbsp;&nbsp;Ovoj našoj delfinskoj posadi život je prenaporan već tri duge godine. Makani i bolničari prinuđeni su da neguju već preko dvadeset pacijenata koji su 'iskupljeni', kako bi to ovi Jijoanci rekli. To su delfini koji su se doista 'vratili svojoj osnovnoj prirodi', priznati se mora. Drugim rečima, izgubili smo ih kao drugare i kao stručno osposobljene kolege - izgubili smo ih jednako kao da su mrtvi.
<BR>&nbsp;&nbsp;&nbsp;&nbsp;&nbsp;Kad god naiđe na prve simptome te regresije, Makani čini sve što može da ih suzbije, da to spreči, iako na tu pojavu kao celinu gleda filozofski. Čak mi nudi teoriju koja bi trebalo da objasni zbog čega meni taj koncept deluje toliko odbojno.
<BR>&nbsp;&nbsp;&nbsp;&nbsp;&nbsp;Ona to objašnjava ovako...
<BR>&nbsp;&nbsp;&nbsp;&nbsp;&nbsp;"Možda se vi ljudi užasavate te staze zato što je vaša rasa morala da se izbori za sapientnost, za razum - svojim sopstvenim radom. Mukotrpno, tokom hiljada sumornih pokolenja.
<BR>&nbsp;&nbsp;&nbsp;&nbsp;&nbsp;"Mi 'peraja' - dakle, delfini uzdignuti do svesti - dobili smo to uzdizanje na poklon, isto kao i Huniši, Uri i svi ostali klanovi u današnjem svemiru. Svako od neke rase, svako od nekog starijeg naroda. Ne možeš očekivati da ćemo se za tu blagodet držati onako očajnički, onako ludo uporno, kao narod koji je sam morao za sve da se izbori.
<BR>&nbsp;&nbsp;&nbsp;&nbsp;&nbsp;"Privlačnost te takozvane Staze iskupljenja možda je donekle kao bežanje od škole. Ima nečeg privlačnog u ideji da se 'pustiš', da odbaciš svaku disciplinu, sav trud neophodan za održavanje strogo sređenog uma. Odmoriš se malo, pa šta? Imaćeš potomstvo, kome će biti data ista prilika iz početka. Naći će se neki novi pokrovitelji da pokažu put, krenuće se iz početka, pa šta s tim."
<BR>&nbsp;&nbsp;&nbsp;&nbsp;&nbsp;Pitala sam Makani da li se njoj taj deo naročito dopada. To da će doći 'novi pokrovitelji'. Da li bi delfinima bilo bolje pod rukovodstvom neke druge rase nego pod ljudskim?
<BR>&nbsp;&nbsp;&nbsp;&nbsp;&nbsp;Ona se nasmeja i odgovori divno dvosmislenim trinarnim jezikom.
<BR>
<BR>&nbsp;&nbsp;&nbsp;&nbsp;&nbsp;* Zima, led škripi
<BR>&nbsp;&nbsp;&nbsp;&nbsp;&nbsp;* sve bliže - tad slabići
<BR>&nbsp;&nbsp;&nbsp;&nbsp;&nbsp;* Golf-struju vole!
<BR>
<BR>&nbsp;&nbsp;&nbsp;&nbsp;&nbsp;Ovaj Makanin odgovor naveo me je da opet porazmislim o pitanju porekla ljudske rase.
<BR>&nbsp;&nbsp;&nbsp;&nbsp;&nbsp;Na Zemlji većina ljudi voljna je da ostavi po strani, kao nebitno, pitanje da li je naša rasa dobila ikakvu pomoć od nekih genetskih petljaroša, pre ere nauke i Kontakta. Postoje tvrdoglavi darvinisti, koji ostaju pri svojim argumentima, itekako snažnim; ali malo ko sme otvoreno da istupi sa tvrdnjom da galaktički eksperti, koji imaju eone iskustva, greše kad kategorično tvrde da postoji samo jedna moguća putanja ka razumu, a to je Uzdizanje. Mnogi građani Tere naprosto veruju galaktičkim mudracima na reč.
<BR>&nbsp;&nbsp;&nbsp;&nbsp;&nbsp;Zato se rasprava nastavlja - u emisijama na popularnim medijima, u privatnim razgovorima između ljudi, šimpanza i delfina, i drugde. Jedno od čestih pitanja glasi: ako smo ipak imali pokroviteljski narod nad sobom, ko je to mogao biti? Kad je neko poslednji put brojao, kandidata je bilo oko osamdeset - od Tuvalianaca i Lethanija pa sve do Sunčanih Duhova i vremeplovaca iz neke bizarne devetnaeste dimenzije.
<BR>&nbsp;&nbsp;&nbsp;&nbsp;&nbsp;Postoji izvestan, mali broj delfina koji veruju u nepoznate pokrovitelje, ali većina, kao Makani, ne veruje. Oni su mišljenja da su ljudi najverovatnije uspeli da uzdignu sami sebe, i da u toj ljudskoj borbi protiv tame nije bilo ni najmanjih upliva spolja.
<BR>&nbsp;&nbsp;&nbsp;&nbsp;&nbsp;Hm, to je kapetan Kraidaiki svojevremeno iskazao na neki svoj način. Da... sećam se.
<BR>
<BR>&nbsp;&nbsp;&nbsp;&nbsp;&nbsp;"Slušajte vas dvoje, Tome i Džil. Postoje pamćenje koje je jednoj živoj vrsti zajedničko. Sećanja do kojih se može dospeti samo dubokom kinenk-meditacijom. Iz naših legendi, koje su nama kao snovi, stiže jedna određena slika - stvor koji izgleda otprilike kao čovekoliki majmun; on vesla po moru, sedeći na stablu drveta, i ponosito oglašava da je on, sam, pomoću kamene sekire, izdubio to plovilo; zahteva priznanje od kosmosa koji, međutim, ostaje sasvim ravnodušan.
<BR>&nbsp;&nbsp;&nbsp;&nbsp;&nbsp;"Pitam ja vas, da li bi ijedan pokrovitelj dopustio svojim klijentima takvo ponašanje? Koje bi blamiralo i pokroviteljsku rasu?
<BR>&nbsp;&nbsp;&nbsp;&nbsp;&nbsp;"Ne. Nama je od početka bilo jasno da vas, ljude, podižu amateri. A ti amateri ste vi sami."
<BR>
<BR>&nbsp;&nbsp;&nbsp;&nbsp;&nbsp;Tako sam bar ja zapamtila Kraidaikijeve reči. Tomu je to bilo smešno, a ja se nisam smejala jer sam razmišljala o svom utisku da nam kapetan nije rekao baš celu priču; da je jedan deo prećutao, zadržao za sledeći put.
<BR>&nbsp;&nbsp;&nbsp;&nbsp;&nbsp;Ali taj sledeći put nije, nikada, došao.
<BR>&nbsp;&nbsp;&nbsp;&nbsp;&nbsp;Dok smo mi, to veče, sedeli sa Kraidaikijem za večerom, Brazdač se zavlačio sve dublje jednom slabo poznatom putanjom u oblast poznatu kao Plitko Zvežđe.
<BR>&nbsp;&nbsp;&nbsp;&nbsp;&nbsp;Dan-dva kasnije, sve se izmenilo.
<BR>
<BR>&nbsp;&nbsp;&nbsp;&nbsp;&nbsp;Već je kasno, treba polako i da završavam ove beleške. Pa, posle i da uhvatim malo sna.
<BR>&nbsp;&nbsp;&nbsp;&nbsp;&nbsp;Hanes iz mašinskog prijavljuje mešovite rezultate. On i Karkaet smislili su neki način da skinu deo tog ugljenika sa korita Brazdača, ali temeljitiji rad na tome samo bi dodatno oštetio ova krilca koja nama služe kao translatori probabiliteta. Znači, za sada ne dolazi u obzir takva intervencija.
<BR>&nbsp;&nbsp;&nbsp;&nbsp;&nbsp;Ali bilo je i dobrih vesti. Kontrolni parametri koje sam uspela da izmamim iz kocke Biblioteke omogućili su Suezijevoj posadi da povrati u život dva od ovih odbačenih 'đubretarskih' zvezdanih brodova koji leže na dnu, oko nas. Naravno da kršine ostaju kršine - to su zaista olupine. (Da nisu, Bujuri bi ih povezli sa sobom kad su odlazili.) Ali potapanje u hladnu, slanu vodu nije nanelo neku naročitu dodatnu štetu tim odbačenim brodovima. Možda ćemo jednog dana naći neku korisnu upotrebu za neki od njih. Zasada, ako ništa drugo, bar naši inženjeri imaju čime da se zabave.
<BR>&nbsp;&nbsp;&nbsp;&nbsp;&nbsp;Treba nam neka razbibriga, sad kad se čini da smo mi ovde u Brazdaču opet na neki način zarobljeni. Jer, galaktičke krstarice su sletele na ovu planetu, goneći nas, eto, do ovog udaljenog kutka Vaseljene; toliko su željne da prigrabe naše tajne i naš život.
<BR>&nbsp;&nbsp;&nbsp;&nbsp;&nbsp;Kako nas nađoše?
<BR>&nbsp;&nbsp;&nbsp;&nbsp;&nbsp;O tom pitanju razmišljala sam već mnogo puta. Kako nam uđoše u trag?
<BR>&nbsp;&nbsp;&nbsp;&nbsp;&nbsp;Činilo se da smo, prolaskom pored zvezde Izmunuti, majstorski sakrili svoje kretanje. Na ovaj način su neki pre nas uspeli da pobegnu i da nikad ne budu pronađeni. Na primer, preci ovih šest naroda, ovih Jijoanaca.
<BR>&nbsp;&nbsp;&nbsp;&nbsp;&nbsp;Trebalo je da uspe.
<BR>&nbsp;&nbsp;&nbsp;&nbsp;&nbsp;Zurim u drugi ugao ove sobice. Tamo u svetlosti jednog reflektora leži jedna mala prilika. Od kad Toma više nema, ja nemam bližeg pratioca od tog tu.
<BR>&nbsp;&nbsp;&nbsp;&nbsp;&nbsp;A to što leži, to je 'Herbi'.
<BR>&nbsp;&nbsp;&nbsp;&nbsp;&nbsp;Mumija koju smo našli u Plitkom Zvežđu.
<BR>&nbsp;&nbsp;&nbsp;&nbsp;&nbsp;Nosilac velikih nada i zle sreće.
<BR>&nbsp;&nbsp;&nbsp;&nbsp;&nbsp;Da li je neka kletva ležala na onoj floti poluprozirnih letelica koju otkrismo u tom čudnom udubljenju u kosmičkom prostoru? Kad je Tom pronašao putanju kroz njihova treperava polja sile i poneo Herba kao suvenir, da li je sa tom mumijom poneo i nesreću koja će nas pratiti sve dok taj prokleti leš ne vratimo u grob gde je i ležao, grob star milijardu godina?
<BR>&nbsp;&nbsp;&nbsp;&nbsp;&nbsp;Nekad sam kao u transu gledala tu drevnu mumiju. Taj nagoveštaj humanoidnog osmeha na licu mumije kao da me je, maltene, zabavljao.
<BR>&nbsp;&nbsp;&nbsp;&nbsp;&nbsp;Ali sad počinjem da mrzim to čudo, kao i sav ovaj prostor koji smo morali da preletimo bežeći od potere zbog tog jednog otkrića.
<BR>&nbsp;&nbsp;&nbsp;&nbsp;&nbsp;Sve bih ja to dala, rado, samo da se Tom vrati. A ove protekle tri godine - da se nisu ni desile; da ih nema. Da se vratimo u one nevine stare dane, kad su Pet galaksija bile samo vrlo opasne i ništa više od toga; i kad je za nas još postojao dom.
</P></TD></TR></TABLE>
<P class="next">
<A HREF=p47.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
