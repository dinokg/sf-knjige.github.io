<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>EVASK
<P>&nbsp;&nbsp;&nbsp;&nbsp;&nbsp;Moramo odmeriti šta se gubi i šta se dobija različitim opcijama, ovde.
<BR>&nbsp;&nbsp;&nbsp;&nbsp;&nbsp;U atmosferi zvezde Izmunuti počele su da se uzdižu nekakve oluje, a naša naslaga torusa zadužena za taktiku javlja da smo izgubili dragoceno vreme.
<BR>&nbsp;&nbsp;&nbsp;&nbsp;&nbsp;Još tri roja meta beže ispred našeg veličanstvenog broda Polkdžija.
<BR>&nbsp;&nbsp;&nbsp;&nbsp;&nbsp;Prvi roj ćemo pohvatati upravo kad bude ulazio u oluju Izmunuti.
<BR>&nbsp;&nbsp;&nbsp;&nbsp;&nbsp;Drugi roj ćemo sustići dok bude prolazio kroz najveću promenu hiperboličnog zamaha.
<BR>&nbsp;&nbsp;&nbsp;&nbsp;&nbsp;A treći?
<BR>&nbsp;&nbsp;&nbsp;&nbsp;&nbsp;Treći će se dokopati prelazne tačke i imaće dovoljno prostora da kroz nju skoči u sledeći nivo hiperprostora.
<BR>&nbsp;&nbsp;&nbsp;&nbsp;&nbsp;Onaj pokušaj sabotaže nedavno, onaj diverzantski atak na našu kontrolnu dvoranu, stvorio nam je ozbiljne probleme. Neuporedivo veće nego što je telesno oštećenje našeg kapetana/vođe, čija onesposobljenost ne bi trebalo da potraje još dugo. Taktičari istupaju sa novim planom.
<BR>&nbsp;&nbsp;&nbsp;&nbsp;&nbsp;Odbaciti sve te kutije za hvatanje jer usporavaju naš let.
<BR>&nbsp;&nbsp;&nbsp;&nbsp;&nbsp;Sve su ionako na putanji koja će ih sručiti u Izmunuti. Ako se plen prikrio u jednom od tih brodova, moraće uskoro da otkrije svoje prisustvo ili da se prepusti sagorevanju.
<BR>&nbsp;&nbsp;&nbsp;&nbsp;&nbsp;Tako olakšan Polkdži ubrzati pravo ka prelaznoj tački!
<BR>&nbsp;&nbsp;&nbsp;&nbsp;&nbsp;Na taj način isprečićemo se između našeg plena i jedine putanje za bekstvo. Ovako nagli manevri izazvaće i neke talasne poremećaje, ali biće ostvaren naum, neće biti nikakve nade za Zemljane, ma u kom roju da se kriju. Zato će uslediti njihove akcije koje će nam pokazati koji brod je sapijentno vođen, a koji na običnom automatskom programu.
<BR>&nbsp;&nbsp;&nbsp;&nbsp;&nbsp;Lovački mirisi ispunjavaju naš komandni most, jaka želja da se već jednom okonča ovaj veliki poduhvat. Biće ogromno zadovoljenje za Polkdži da potuče ove Zemljane, a da nijednog trenutka ne mora pozvati u pomoć veliki jofurski klan. Uspeti, tamo gde čitave ratne flote nisu uspele - to će biti slavno!
<BR>
<BR>&nbsp;&nbsp;&nbsp;&nbsp;&nbsp;Ali sad, svi na svoje radne zadatke, prstenovi moji!
<BR>&nbsp;&nbsp;&nbsp;&nbsp;&nbsp;Neka gamad nam se razmilela po divnoj borbenoj lađi ovoj. Naš komandni most sada je čađav i oštećen, ponižen pred bibliotečkom beležničkom kockom koja je videla bukvalno sve.
<BR>&nbsp;&nbsp;&nbsp;&nbsp;&nbsp;Ta gamad ima biti pronađena. Ja/mi sam/o onaj konus pozvan ponajviše za takvu poteru, zato što imam/o iskustvo sa ljudima.
<BR>&nbsp;&nbsp;&nbsp;&nbsp;&nbsp;Naš prvi potez, prstenovi Moji?
<BR>&nbsp;&nbsp;&nbsp;&nbsp;&nbsp;Pokupiti onog čoveka koji je ostao u zatvoru!
<BR>&nbsp;&nbsp;&nbsp;&nbsp;&nbsp;Njega zovu Ran.
<BR>&nbsp;&nbsp;&nbsp;&nbsp;&nbsp;On će nam pomoći da pronađemo njegove bivše kolege. Već je tome naklonjen.
<BR>
<BR>&nbsp;&nbsp;&nbsp;&nbsp;&nbsp;Radujmo se, dakle, prstenovi Moji!
<BR>&nbsp;&nbsp;&nbsp;&nbsp;&nbsp;Na taj način dokazaćemo da smo korisni, pa ćemo, samim tim, izbeći rasturanje ove kupe. Ako uspemo, ovom torusu-gosporaru obećana je lepa nagrada.
<BR>&nbsp;&nbsp;&nbsp;&nbsp;&nbsp;Drhtite u iščekivanju, prstenovi Moji! Dok Polkdži za sigurnim trijumfom kroz svemir juri, Evask u drugi, unutarnji lov žuri.
</P></TD></TR></TABLE>
<P class="next">
<A HREF=p187.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
