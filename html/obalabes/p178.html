<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>MUDRACI
<P>&nbsp;&nbsp;&nbsp;&nbsp;&nbsp;Ima sada i drugih na Jijou, pomisli Fhun-dau. Znao je da se ni brojka osam neće još dugo održati. Uskoro će morati da budu pozvani i novi naseljenici, delfini.
<BR>&nbsp;&nbsp;&nbsp;&nbsp;&nbsp;Čitao sam ja zemaljska predanja o kitovima, delfinima i drugim njihovim morskim 'sisarima', razmišljao je Fhun-dau; znam šta je taj cetacejski legendarni 'kitovski san'. Kakva li će biti naša muzika kad delfini dodaju svoje glasove našem horu?
<BR>&nbsp;&nbsp;&nbsp;&nbsp;&nbsp;A posle broja devet, ko zna? Još i šimpanze? Možda i lornici i zukiri? Pa, ona kiki stvorenja koja su delfini dovukli sa neke daleke planete? Biće vokalni miks, itekakav. I možda će nastati neka civilizacija dostojna da se tako naziva.
<BR>&nbsp;&nbsp;&nbsp;&nbsp;&nbsp;Sve to leži u budućnosti, kao svetlucava mogućnost, suprotna svakoj verovatnoći i svakom razumu. Zasad Savet Jijoa ostaje ograničen na one koji su dugotrajnim opstajanjem na ovoj planeti dokazali da imaju pravo na mesto u njemu. Oni koji su uzeli učešća u ovom svetu. Oni čije se potomstvo već pokolenjima sastoji isključivo od atoma koji su svi došli iz planetne kore njihove matične planete, Jijoa; iz kore koja se sama stalno obnavlja. Ta crta prožima muzičku harmoniju sadašnjih osam naroda Jijoa.
<BR>&nbsp;&nbsp;&nbsp;&nbsp;&nbsp;Mi udišemo Jijo, reče Fhun-dau sebi; udišemo ga sa svakim pojedinim dahom.
<BR>&nbsp;&nbsp;&nbsp;&nbsp;&nbsp;U skladu sa ovim mislima umblao je Fhun-dau, a duboke vibracije širile su se iz njegove vreće pod grlom.
<BR>&nbsp;&nbsp;&nbsp;&nbsp;&nbsp;Pijemo vode Jijoa, reče on sebi. U smrti, naši mili i dragi nas bacaju u bezdan Jijoa. A tamo se pridružimo ustrojenim ritmovima ovog sveta.
<BR>
<BR>&nbsp;&nbsp;&nbsp;&nbsp;&nbsp;Ono prisustvo koje im se pridružilo bilo je u isti mah i dobro znano i užasavajuće. Savet Jijoa osećao je kako ono pulsira u svakoj noti flaute ili mirlitona. Kako prožima i klepet glaverkine zvečke i ironične empatijske glifove titlala.
<BR>&nbsp;&nbsp;&nbsp;&nbsp;&nbsp;Već pokolenjima je Sveto Jaje dodirivalo njihove sne. Blage kadence njegove bile su dovoljna plata za sve napore hodočašća, pomagale su da se Zajednica učvrsti.
<BR>&nbsp;&nbsp;&nbsp;&nbsp;&nbsp;Ali kroz sva ta leta, mudraci su imali u vidu: Ono spava i niko ne zna šta će se desiti kad se probudi.
<BR>&nbsp;&nbsp;&nbsp;&nbsp;&nbsp;Da li je sad počelo da se budi samo zato što su se Savetu konačno pridružili nedostajući članovi? Ili zato što ga je divljački jofurski zasek trgao iz dremeža?
<BR>&nbsp;&nbsp;&nbsp;&nbsp;&nbsp;Fhun-dau je više voleo treće objašnjenje: da se Sveto Jaje budi zaslugom njegovog starog prijatelja Vubena.
<BR>&nbsp;&nbsp;&nbsp;&nbsp;&nbsp;Ili četvrto: da je, naprosto, došao trenutak za buđenje.
<BR>&nbsp;&nbsp;&nbsp;&nbsp;&nbsp;Odjeci su se postojano pojačavali. Fhun-dau ih je osećao kroz stopala: brujanje ispod tla, brujanje u kamenu, koje se uzdizalo ka nekom vrhuncu. Nakupljala se ogromna suspregnuta sila. Ogromna svrhovitost.
<BR>&nbsp;&nbsp;&nbsp;&nbsp;&nbsp;Kakva energija! - pomisli Fhun-dau. Šta li će se desiti kad se ona oslobodi? Njegov 'meh' je pulsirao; umblanje je već postalo bolno, ali zato je bilo jače nego ikada u njegovom životu.
<BR>&nbsp;&nbsp;&nbsp;&nbsp;&nbsp;Fhun-dau je pomišljao da će iz ovog kratera provaliti vulkan, da će to biti jedna titanska eksplozija posle koje će slapovi lave pokuljati klisurinama i onda preko namučene Livade okupljanja.
<BR>&nbsp;&nbsp;&nbsp;&nbsp;&nbsp;Na kraju se pokaza da je oslobađanje energije bilo, u fizičkom smislu, vrlo malo: zemljište je samo još jednom zadrhtalo.
<BR>&nbsp;&nbsp;&nbsp;&nbsp;&nbsp;Pa ipak, ono što se oslobodilo imalo je snagu tako ogromu da se svi zateturaše. Poletelo je, vinulo se, brzinom misli.
</P></TD></TR></TABLE>
<P class="next">
<A HREF=p179.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
