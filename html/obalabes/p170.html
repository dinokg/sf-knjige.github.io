<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>DŽILIJAN
<P>&nbsp;&nbsp;&nbsp;&nbsp;&nbsp;"Našao sam referencu o tome u Biblioteci", reče Nis. "To ima svoj naziv. To su 'kutije za zarobljavanje'. Oružje koje je fino razrešilo nedoumicu ovih Jofura."
<BR>&nbsp;&nbsp;&nbsp;&nbsp;&nbsp;"Kako to misliš?" upita Džilijan.
<BR>&nbsp;&nbsp;&nbsp;&nbsp;&nbsp;"Mi smo hteli da ih usporimo, tako što ćemo im nametnuti zapetljanu situaciju: da oni moraju da priđu i ispitaju svaki mamac ponaosob, a onda polete do sledećeg, i tako dalje. To bi potrajalo.
<BR>&nbsp;&nbsp;&nbsp;&nbsp;&nbsp;"Ali", nastavi Nis mašina, "ovako oni samo ispale po jedan projektil na svaki brod-mamac, zarobe ga i tako zarobljen vuku za sobom."
<BR>&nbsp;&nbsp;&nbsp;&nbsp;&nbsp;"Zar ih neće usporiti ta dodatna masa?" upita Ka, njihov pilot.
<BR>&nbsp;&nbsp;&nbsp;&nbsp;&nbsp;"Hoće i to će biti korisno za nas. Ali, avaj, neće ih usporiti onioliko koliko će tim istim manevrom oni na vremenu dobiti."
<BR>&nbsp;&nbsp;&nbsp;&nbsp;&nbsp;Džilijan odmahnu glavom. "Šteta što za to oružje nismo znali na vreme. Mogli smo ga uračunati u naše planove."
<BR>&nbsp;&nbsp;&nbsp;&nbsp;&nbsp;Nis odgovori kao da se pravda. "Veliki klanovi imaju informacije o naoružanju nakupljane tokom milijardu godina galaktičke istorije."
<BR>&nbsp;&nbsp;&nbsp;&nbsp;&nbsp;U komandnoj akvarijum-dvorani Brazdača zavladalo je ćutanje. Onda progovori Sara Kulhan, glasom koji su oni čuli samo kroz mikrofon i pojačalo na njenoj providnoj ronilačkoj kacigi.
<BR>&nbsp;&nbsp;&nbsp;&nbsp;&nbsp;"Šta ako i nas 'spakuju' jednim takvim projektilom u 'kutiju'?"
<BR>&nbsp;&nbsp;&nbsp;&nbsp;&nbsp;"To oružje stvara polje u obliku mehura. Ono je srodno onom 'kavezu' od toporgika koji je nabačen na Rothenski brod na Jijou. Vaših šest rasa znaju kako to izgleda. Samo, onaj toporgik na Rothenskoj lađi debeo je metrima; ovi projektili ne mogu da ponesu tako veliku količinu te pseudomaterije. Zato ovakvi, tanji mehuri postižu uglavnom samo jedan efekat, a to je isključenje svake digitalne svesti."
<BR>&nbsp;&nbsp;&nbsp;&nbsp;&nbsp;Džilijan primeti da Sara ovo ne razume, pa joj objasni.
<BR>&nbsp;&nbsp;&nbsp;&nbsp;&nbsp;"Digitalni računari mogu se otkriti iz daljine, a njihovo dejstvovanje može se suzbiti efektima polja. Postoje tehnologije koje to postižu. I, vidiš, to ti je glavni razlog što organski oblici života preovlađuju u ovih Pet galaksija, a ne mašinski.
<BR>&nbsp;&nbsp;&nbsp;&nbsp;&nbsp;Nažalost, ovo znači da bi i naš brod mogao lako biti onesposobljen. Dovoljno je samo da Jofuri oko njega nabace jedan takav tanak omotač izobličenog prostorvremena."
<BR>&nbsp;&nbsp;&nbsp;&nbsp;&nbsp;"Zaista", nastavi Nis mašina, "meni se čini da su odabrali idealno sredstvo protiv ovih vaših vaskrslih zvezdanih olupina bez ikakve posade. Jofuri su možda zlonamerni i u mnogo čemu ograničeni, ali ne nedostaje im spretnost, a ni snaga razuma."
<BR>&nbsp;&nbsp;&nbsp;&nbsp;&nbsp;Sara klimnu glavom. "Da li time kažeš da njihov metod neće podjednako dobro dejstvovati protiv Brazdača?"
<BR>&nbsp;&nbsp;&nbsp;&nbsp;&nbsp;"Tačno to on kaže", reče Džilijan. "Hajde da pripremimo naše kompjutere da podnesu jedno privremeno isključenje bez ikakvih neugodnih posledica..."
<BR>&nbsp;&nbsp;&nbsp;&nbsp;&nbsp;"Za vas, za vas..." progunđa Nis mašina.
<BR>&nbsp;&nbsp;&nbsp;&nbsp;&nbsp;"Čim nas obujmi to polje, organski članovi posade poslužiće se jednostavnim alatima da ga rasture iznutra. Nis, koliko će potrajati ta isključenost? Daj procenu."
<BR>&nbsp;&nbsp;&nbsp;&nbsp;&nbsp;Hologram se vrteo.
<BR>&nbsp;&nbsp;&nbsp;&nbsp;&nbsp;"Bilo bi dobro da sam dobio obilnije podatke od one ekspedicije prerano došlih do broda Rothena. Tamo su prijavili izuzetno krupne kvantne efekte i polje metrima debelo.
<BR>&nbsp;&nbsp;&nbsp;&nbsp;&nbsp;Ako Jofuri nabace samo tanak mehur i ako je posada spremna sa alatom, trebalo bi da bude dovoljno nekoliko minuta da se oslobodimo."
<BR>&nbsp;&nbsp;&nbsp;&nbsp;&nbsp;Ka i još nekoliko delfina uzdahnuše srećno. Ali računar nastavi.
<BR>&nbsp;&nbsp;&nbsp;&nbsp;&nbsp;"Na nesreću, razbijanjem tog mehura skrenućemo Jofurima pažnju na sebe. Biće im jasno da se u ovom brodu nalazi živi plen. A posle toga, naša obnovljena sloboda potrajaće vrlo kratko, zaista."
</P></TD></TR></TABLE>
<P class="next">
<A HREF=p171.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
