<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>64.
<P>&nbsp;&nbsp;&nbsp;&nbsp;&nbsp;Sutradan, posle na izgled trijumfalne konferencije za štampu u Dauning stritu 10, jutarnje novine nisu doneIe tako povoljne komentare kakvim se Isak Njutn nadao. Nije mu se dopalo što je bilo odviše izraženih sumnji u pogledu toga da li je mudro održavati vezu s Halejevom kometom, previše ispoljenog straha od nepoznatog. Frensis Margaret je došla iz Kembridža pa su ona i Isak Njutn u kasno popodne krenuli u Parlament, svesni da će predstojeće izglasavanje poverenja vladi odrediti oblik budućnosti. Pošto su policajcu na kapiji objasnili svrhu svog dolaska, propušteni su u predvorje Donjeg doma gde im je rečeno da sačekaju.
<BR>&nbsp;&nbsp;&nbsp;&nbsp;&nbsp;Jedan vitak mlad čovek s ravnom plavom kosom, za pola glave niži od Isaka Njutna, napokon se pojavio.
<BR>&nbsp;&nbsp;&nbsp;&nbsp;&nbsp;"Ja sam Pingo Vorvik, sećate se, predsednikov PPS", reče on pružajući ruku. "Ima par stvari koje predsednik želi da razmotri s Vama", nastavi Vorvik, "a imamo dovoljno vremena pre no što balon poleti. Pođite za mnom."
<BR>&nbsp;&nbsp;&nbsp;&nbsp;&nbsp;Pingo Vorvik je krenuo oštrim korakom duž hodnika sa mnogim zavojima i skretanjima. Cipele Frensis Margaret čudno su lupkale kad god bi naišli na pod bez tepiha. Pre nego što su stigli do predsednikove kancelarije svaki osećaj za pravac bio je izgubljen.
<BR>&nbsp;&nbsp;&nbsp;&nbsp;&nbsp;Predsednik je sedeo za stolom na kojem su bili rasuti papiri, a imao je naočare za čitanje koje Isak Njutn do tada nikad nije video.
<BR>&nbsp;&nbsp;&nbsp;&nbsp;&nbsp;"Pre no što se ovi pokažu, voleo bih da porazmislimo o najgorim pitanjima koja mi mogu biti postavljena. Potom ću zapisati odgovore i potruditi se da ih zapamtim", objasnio je predsednik pokazujući listove hartije razbacane po stolu. "Odavno sam shvatio da se domaći zadatak isplati."
<BR>&nbsp;&nbsp;&nbsp;&nbsp;&nbsp;"Da li se nešto dogodilo...?" poče Isak Njutn.
<BR>&nbsp;&nbsp;&nbsp;&nbsp;&nbsp;"Samo pitanja vremena. Hoćeš li mi reći koliko je bilo sati kada su me pozvali telefonom za vreme sastanka Odbora za Halejevu kometu? Da se javim na predsednikov poziv u vezi s lansiranjem krstarećih raketa, mislim?"
<BR>&nbsp;&nbsp;&nbsp;&nbsp;&nbsp;Isak Njutn se za trenutak zamislio a onda je odgovorio:
<BR>&nbsp;&nbsp;&nbsp;&nbsp;&nbsp;"Pa, master je otišao do prazora koji gleda na Veliki trg, a ja sam mu se pridružio. Odande smo jasno videli časovnik na kuli Edvarda III. Po tom časovniku, bilo je oko dva i četrdeset, čini mi se."
<BR>&nbsp;&nbsp;&nbsp;&nbsp;&nbsp;"A koliko je bilo sati kada sam se vratio? Ne s tog razgovora - već s onog na koji si me ti poslao da bih zaustavio lansiranje krstarećih raketa?"
<BR>&nbsp;&nbsp;&nbsp;&nbsp;&nbsp;Isak Njutn se ponovo zamislio, duže nego prvi put, da bi konačno rekao zavrtevši glavom:
<BR>&nbsp;&nbsp;&nbsp;&nbsp;&nbsp;"Ne mogu da budem siguran u to. Svi smo bili poprilično rastrojeni. Ali master je uporno posmatrao onaj časovnik, a ja sam najveći deo vremena bio s njim. Stoga bih rekao da je bilo negde oko tri i dvadeset."
<BR>&nbsp;&nbsp;&nbsp;&nbsp;&nbsp;"Hvala ti. Oprosti što se majem oko takvih sitnica koje verovatno neće biti važne. Ali, znaš, neverovatno je koliko često ministri zapadaju u teškoće zbog grešaka u sitnicama koje ne izgledaju važne kada se naprave, no koje se docnije naduvaju do neslućenih razmera. Sada ćete me izviniti s obzirom na to da moram da pregledam sve ove zapisnike. Nevolja je u tome što moram da se pripremim za sve što bi mogli da me pitaju, a to zahteva mnogo vremena. Pingo će se pobrinuti za vas."
<BR>&nbsp;&nbsp;&nbsp;&nbsp;&nbsp;Vodeći ih ponovo hodnicima Pingo Vorvik je rekao:
<BR>&nbsp;&nbsp;&nbsp;&nbsp;&nbsp;"Predsednik je u borbenom raspoloženju."
<BR>&nbsp;&nbsp;&nbsp;&nbsp;&nbsp;"I meni se čini. Kako ocenjujete jutarnje novine?" upita Isak Njutn.
<BR>&nbsp;&nbsp;&nbsp;&nbsp;&nbsp;"Zar nešto nije bilo u redu?"
<BR>&nbsp;&nbsp;&nbsp;&nbsp;&nbsp;"Oh, bio sam pomalo razočaran. Nadao sam se da smo postigli veću pobedu..."
<BR>&nbsp;&nbsp;&nbsp;&nbsp;&nbsp;Pingo Vorvik je odmahnuo rukom dok su se peli kratkim stepeništem i rekao:
<BR>&nbsp;&nbsp;&nbsp;&nbsp;&nbsp;"Neki reporteri možda imaju zadnje misli. Urednici su možda ublažili neke vidove, a naglasili druge. Svaki list ima svoju posebnu klasu čitalaca prema kojima mora da kroji stvari. Velika stvar je što smo postigli solidnih pedeset do žezdeset posto. Kada krenete sa dobrom većinom nije Vam zapravo potrebno da postignete više od solidnih pedeset posto, shvatate? Tek kada se sve okrene protiv Vas, kad krenu nevolja za nevoljom, to postaje zabrinjavajuće."
<BR>&nbsp;&nbsp;&nbsp;&nbsp;&nbsp;Njihova šetnja završila se u galeriji za posetioce Donjeg doma, jednom kitnjastom mestu donekle neprikladno načičkanom mikrofonima, velikom kao igralište za kriket. Galerija je već bezmalo bila puna. Tri mesta koja im je pokazao čuvar bila su, međutim, rezervisana.
<BR>&nbsp;&nbsp;&nbsp;&nbsp;&nbsp;"Priželjkujem valjanu jezičku bitku. To podiže telesnu temperaturu", reče Pingo udešavajući vrh maramice u gornjem spoljašnjem džepu svog odela.
<BR>&nbsp;&nbsp;&nbsp;&nbsp;&nbsp;Spiker je najavio da će predsednik vlade dati izjavu Parlamentu i predsednik je započeo:
<BR>&nbsp;&nbsp;&nbsp;&nbsp;&nbsp;"Gospodine spikeru, uvaženi članovi, želim da izvestim Parlament o okolnostima koje su pratile događaje od jedanaestog aprila ove godine. U dva i četrdeset i šest popodne lično me je pozvao telefonom predsednik Sjedinjenih Američkih Država da bi mi saopštio da je naredio lansiranje krstarećih raketa kao odgovor na prvi udar sovjetskog napada."
<BR>&nbsp;&nbsp;&nbsp;&nbsp;&nbsp;Među članovima se raširilo neodređeno mumlanje.
<BR>&nbsp;&nbsp;&nbsp;&nbsp;&nbsp;"Nema još podvajanja", prošapta Pingo.
<BR>&nbsp;&nbsp;&nbsp;&nbsp;&nbsp;"Kao što članovi već znaju, ispostavilo se da su signali koje je primio amerčki sistem za uzbunu obmana, izvanredno realistična obmana, podstaknuta, prema uverenju vlade, elektronskim posredovanjem Halejeve komete. Kao što članovi takođe znaju, naša vlada već neko vreme održava elektronsku vezu s kometom. Kao posledica našeg iskustva u ovom pogledu, nama je ponešto ranije nego drugima postalo jasno da je pretpostavljeni sovjetski napad, u stvari, obmana. S ovim saznanjem postalo je važno opozvati naređenje za lansiranje krstarećih raketa. To je i učinjeno oko tri i dvadeset, posle konsultacija između komandanata britanske armije i američkog zapovednika na licu mesta."
<BR>&nbsp;&nbsp;&nbsp;&nbsp;&nbsp;Predsednik je potom seo, praćen još neodređenijim mumlanjem, a spiker je pozvao vođu opozicije.
<BR>&nbsp;&nbsp;&nbsp;&nbsp;&nbsp;"To je bilo samo postavljanje odbrane od koje treba da zaziru", objasni Pingo Vorvik.
<BR>&nbsp;&nbsp;&nbsp;&nbsp;&nbsp;"Uz zamračenje koje je Dom navikao da očekuje od predsednika vlade...", počeo je voda opozicije, a onda je zastao dok su uzvici odobravanja opozicije zvonili iza njegovih leđa.
<BR>&nbsp;&nbsp;&nbsp;&nbsp;&nbsp;"Uz zamračenje, zamračenje, velim..." Vođa opozicije je još jednom zastao kada su iz klupa vlade odjeknuli povici, "Đubre, čoveče!" ne ostavljajući spikeru drugu mogućnost do da i sam poviče:
<BR>&nbsp;&nbsp;&nbsp;&nbsp;&nbsp;"Red! Red!"
<BR>&nbsp;&nbsp;&nbsp;&nbsp;&nbsp;"...uz zamračenje koje je Dom navikao da očekuje od predsednika", vođa opozicije je orao brazdu poput nekog ratnog broda po debelom moru, "čuli smo izjavu ispunjenu poluistinama. Poluistina je da je lansiranje zaustavljeno na osnovu konstatacija. Šta se dogodilo s raketama koje su stvarno bile lansirane pre tih pretpostavljenih 'konsultacija'? Dom zaslužuje potpun odgovor na to pitanje, a i britanski narod zaslužuje potpun odgovor na to. Ne misli, valjda, predsednik vlade da je rekao celu istinu ako kaže da je ludački militaristički sistem stavljen u pokret nečim za šta se ispostavilo da je čista obmana? Obmana! Pomislite samo na to! Obmana koja je pokrenula projektile koji su mogli da okončaju živote stotina miliona ljudi!"
<BR>&nbsp;&nbsp;&nbsp;&nbsp;&nbsp;Usklici odobravanja i kontrausklici odjekivali su prostorijom. Pingo Vorvik se s mukom ograničio samo na komentar:
<BR>&nbsp;&nbsp;&nbsp;&nbsp;&nbsp;"Bilo je puno prodavanja magle u ovome."
<BR>&nbsp;&nbsp;&nbsp;&nbsp;&nbsp;Isak Njutn se uzdržao da mu odgovori kako misIi da je, isto tako, bilo i puno smisla u tome.
<BR>&nbsp;&nbsp;&nbsp;&nbsp;&nbsp;"Hoće li predsednik vlade, u svetlosti ovih nesrećnih događja, shvatiti hitnu potrebu da preispita celu politiku na kojoj je bezbednost Britanije zasnovana?" upitao je vođa opozicije.
<BR>&nbsp;&nbsp;&nbsp;&nbsp;&nbsp;Predsednik je ustao i jednostavno rekao: "Da, gospodine", na šta su članovi obe strane skočili da se sukobe, budući da je bilo lakše vikati u stojećem položaju.
<BR>&nbsp;&nbsp;&nbsp;&nbsp;&nbsp;"Mislim da ću otići da i sam zalajem, ako ćete me izvinuti", reče Pingo Vorvik tonom izvinjenja zbog toga što je napuštao svoju dužnost, ali više nije bio u stanju, da prkosi neodoljivom nagonu da se uključi u okršaj - vikanje sa galerije posetilaca bilo je strogo zabranjeno, premda ni najžešča vika posetilaca ne bi mnogo doprinela buci u ovoj prilici, pomisli Isak Njutn.
<BR>&nbsp;&nbsp;&nbsp;&nbsp;&nbsp;Predsednik je i dalje stajao. Pošto je sačekao da se bura stiša, on dodade:
<BR>&nbsp;&nbsp;&nbsp;&nbsp;&nbsp;"Vlada ima u vidu bezbednost nacije u svakom trenutku, a sadašnje okolnosti nisu izuzetak od tog osnovnog pravila." Potom je predsednik seo osmehnut, kao da je hteo da kaže: "Tu sam te prešao."
<BR>&nbsp;&nbsp;&nbsp;&nbsp;&nbsp;Sada je spiker dao reč jednom poslaniku vladine stranke iz zadnjih klupa.
<BR>&nbsp;&nbsp;&nbsp;&nbsp;&nbsp;"Da li bi predsednik vlade bio ljubazan da pojasni prirodu konsultacija do kojih je došlo između nas i vlade Sjedinjenih Američkih Država, kako na političkom tako i na vojnom planu?" upita poslanik.
<BR>&nbsp;&nbsp;&nbsp;&nbsp;&nbsp;"Ovo je najvrelije pitanje", prošaputa Frensis Margaret. Predsednik je, međutim, odgovorio na opušten, samouveren način:
<BR>&nbsp;&nbsp;&nbsp;&nbsp;&nbsp;"Konsultacije na političkom planu obavljene su tokom telefonskog razgovora o kome sam malopre obavestio Dom. Što se tiče vojnog plana, britanski oblasni vojni zapovednik uputio je zahtev da se zaustavi lansiranje krstarećih raketa. Ovo se zbilo, moram da naglasim, tek kada smo bili uvereni da je čitavo stanje prouzrokovano obmanom koja nam je, kako je Domu, takođe, dato do znanja, postala jasna unekoliko pre nego ostalima."
<BR>&nbsp;&nbsp;&nbsp;&nbsp;&nbsp;"Da li predsednik vlade želi da uveri Dom da odnosi s vladom Sjedinjenih Država nisu poremećeni ovim događajima?" postavio je poslanik iz zadnjih klupa naredno pitanje predsedniku.
<BR>&nbsp;&nbsp;&nbsp;&nbsp;&nbsp;"S naše strane sigurno da nema nikakvog razloga za bilo kakvu promenu u odnosu sa Sjedinjenim Državama", odgovori predsednik opet na isti samouvereni način.
<BR>&nbsp;&nbsp;&nbsp;&nbsp;&nbsp;"Trebalo bi, međutim, da bude", povika neko iz klupa opozicije čemu se pridružiše drugi povici sliveni u jedan: "Odgovorite na pitanje!"
<BR>&nbsp;&nbsp;&nbsp;&nbsp;&nbsp;"Sada se nalazi između Scile i Haribde", reče Frensis Margaret.
<BR>&nbsp;&nbsp;&nbsp;&nbsp;&nbsp;"Sasvim ste u pravu. Između vatre i vode", složio se jedan glas pokraj njih. "Ferguson iz Telegrafa", reče čovek pružajući ruku.
<BR>&nbsp;&nbsp;&nbsp;&nbsp;&nbsp;"Bili su to veoma napeti trenuci za sve, a posebno za vladu Sjedinjenih Američkih Država. Nadam se da će sa normalizacijom stanja postati jasno da je naše delovanje bilo u korist mira i da niko ništa ne bi dobio da je još raketa lansirano sa britanske teritorije", odgovori predsednik.
<BR>&nbsp;&nbsp;&nbsp;&nbsp;&nbsp;"Odgovorite na pitanje", nisu prestajali glasni zahtevi iz klupa opozicije kojima su se sada suprotstavili još glasniji poklici iz klupa vlade, na šta je predsednik odmah seo, u raspoloženju čoveka koji je obavio svoju misiju.
<BR>&nbsp;&nbsp;&nbsp;&nbsp;&nbsp;U tom trenutku spiker je dao reč sivoj eminenciji Doma, članu koji je mnogo godina proveo na značajnim funkcijama u ovoj ustanovi i koji je, onako za svoju dušu, uspevao da gasi požare sukoba između suprotstavljenih klupa. Njegova specijalnost ogledala se u tome što je postao najšire nepopularan govoreći suvu istinu u trenucima u kojim niko drugi nije želeo da je vidi.
<BR>&nbsp;&nbsp;&nbsp;&nbsp;&nbsp;"Zar predsednik vlade neće da prizna ono što je ljudima koji umeju da misle odavno jasno, a to je da je britanska strateška opredeljenost u poslednje vreme ostala bez ikakve razumne utemeljenosti u logici ili, čak, svake svrsishodnosti? Nije li ta obmana, čiji je očigledan vinovnik Halejeva kometa, pretvorila besmislen embraglio u farsu iz koje bi trebalo smesta izvući britanski narod? Atque omne ignotum pro magnifico; sed nunc terminus Brittanniae patet."
<BR>&nbsp;&nbsp;&nbsp;&nbsp;&nbsp;"Evo ti ga opet! Pitam se šta bi to trebalo da znači?" prošapta Ferguson.
<BR>&nbsp;&nbsp;&nbsp;&nbsp;&nbsp;"Ako ne grešim, to znači: 'Spekulacije počinju tamo gde znanje završava, a sada su svi ekstremiteti Britanije razgolićeni'", prošaputa odgovor Frensis Margaret.
<BR>&nbsp;&nbsp;&nbsp;&nbsp;&nbsp;"Ako nemate ništa protiv, iskoristiću ovo. Znate, uređujem humoristički stubac na poslednjoj stranici Telegrafa", klimnu glavom Ferguson.
<BR>&nbsp;&nbsp;&nbsp;&nbsp;&nbsp;"Neka uvaženi član primi k znanju", odgovori predsednik učtivo, "da je ova vlada od početka podržavala istraživanja i uspostavljanje veze s Halejevom kometom. Projekt za dalje razvijanje ove uloge uskoro će biti predočen Domu. Dopustite mi da za sada smo kažem da nam je namera da podstaknemo taj razvoj do krajnjih granica, a u saglasnosti s ostalim našim zaduženjima."
<BR>&nbsp;&nbsp;&nbsp;&nbsp;&nbsp;"Čini mi se da se stvar privodi kraju", reče brbljivi Ferguson. "Nadao sam se dužoj, gotovo mrtvoj trci."
<BR>&nbsp;&nbsp;&nbsp;&nbsp;&nbsp;Dat je glas još jednom vladinom poslaniku iz zadnjih klupa. "Buntovnik", reče im Ferguson. "Da vidimo jesu li mu se istrošile baterije?"
<BR>&nbsp;&nbsp;&nbsp;&nbsp;&nbsp;"Dom je obavešten da su krstareće rakete lansirane. Da li bi predsednik vlade bio ljubazan da nam objasni okolnosti u kojima je došlo do opozivanja njihovog daljeg lansiranja?" upita buntovnik.
<BR>&nbsp;&nbsp;&nbsp;&nbsp;&nbsp;"Do opozivanja lansiranja došlo je kada je postalo jasno da smo svi zajedno žrtve obmane. Celokupno iskustvo pokazuje da je pozitivni kontrolni postupak uspešno dejstvovao prilikom lansiranja, jednako kao i negativni kontrolni postupak prilikom opozivanja. Dajem na znanje uvaženom članu da je vlada veoma zadovoljna ovom kombinacijom postupaka", odgovori predsednik, na opštu radost iz vladinih klupa i polumalaksale povike "Podnesite ostavku" iz klupa opozicije.
<BR>&nbsp;&nbsp;&nbsp;&nbsp;&nbsp;"Pobeđeni psi", reče Ferguson prezrivo. "Ali da je predsednik načinio jedan pogrešan korak bilo bi drukčije", dodao je. "Bili biste iznenađeni kada biste znali šta jedan nesmotren odgovor može da napravi. Otvorio bi se sam pakao. Šteta, na izvestan način. Ovo čini život dosadnim."
<BR>&nbsp;&nbsp;&nbsp;&nbsp;&nbsp;Isaku Njutnu i Frensis Margaret je laknulo kada su izašli pošto je izglasavanje poverenja krenulo svojim sporim korakom. Jedan čuvar ih je odveo do izlaza rekavši:
<BR>&nbsp;&nbsp;&nbsp;&nbsp;&nbsp;"Trebalo bi, doista, da Vas neko izvede napolje. Javite se policajcu na vratima ukoliko budu pravili pitanje."
<BR>&nbsp;&nbsp;&nbsp;&nbsp;&nbsp;Pošto su policajcu na vratima objasnili da je njihov vodič, premijerov PPS, ostao u lobiju, Isak Njutn i Frensis Margaret išetali su na trg Parlamenta i uzeli taksi.
<BR>&nbsp;&nbsp;&nbsp;&nbsp;&nbsp;"Dauning strit 11", reče Isak Njutn vozaču.
<BR>&nbsp;&nbsp;&nbsp;&nbsp;&nbsp;"To je najmanje znana stambena zgrada u Londonu", primeti vozač. "Ni dvaput godišnje ne traže da vozim tamo."
<BR>&nbsp;&nbsp;&nbsp;&nbsp;&nbsp;Na njihovo iznenađenje ministar se već bio vratio u vreme kada je taksi stigao ispred Dauning strita 11.
<BR>&nbsp;&nbsp;&nbsp;&nbsp;&nbsp;"Jednom do lobija, jednom u suprotnom smeru, i moj vozač je naučio put do kuće. Mislio sam da bi bilo bolje da prenoćite ovde nego iza susednih vrata. Posle ovakvih sednica, predsednik je najčešće vrlo razdražljiv."
<BR>&nbsp;&nbsp;&nbsp;&nbsp;&nbsp;"Mislila sam da je sve išlo glatko", primeti Frensis Margaret.
<BR>&nbsp;&nbsp;&nbsp;&nbsp;&nbsp;"Svaka rasprava je kao hodanje po zategnutom konopcu, posebno kada je reč o izglasavanju poverenja. Dobro je dok stvari dobro idu, ali ako se omaknete - gotovi ste. Nema povratka", osmehnu se ministar. "Sva veština je u tome da ništa ne otkrijete, čak ni slamku od koje drugi mogu da zidaju cigle. Lično nisam dobar u tome, no, srećom, nađem se u tom sosu svega dva ili tri puta godišnje, a i tada je stvar unapred određena. U raspravama o budžetu iz iskustva unapred znate šta će se dogoditi. Predsednik vlade je neprekidno izložen udarcima i to sa svih strana. Kada bih ja morao to da radim, čini mi se da bi nameštaj oko mene redovno stradao. Ali zato i ne bih mogao", nastavi ministar donoseći piće. Zatim je rekao: "Uskoro će večera, a onda možete da se ispavate sve do podne. Moram da se izvinim, Njutne, što sam onog dana bio pomalo plahovit."
<BR>&nbsp;&nbsp;&nbsp;&nbsp;&nbsp;"Sve je dobro što se dobro svrši. Živeli!" odgovori Isak Njutn.
<BR>&nbsp;&nbsp;&nbsp;&nbsp;&nbsp;"Da, konferencija za štampu je lepo prošla."
<BR>&nbsp;&nbsp;&nbsp;&nbsp;&nbsp;"Drago mi je što tako misliš."
<BR>&nbsp;&nbsp;&nbsp;&nbsp;&nbsp;"Da li se kojim slučajem sećaš one naše šetnje od pre dve godine? Oko Aldbarija. Od tada smo prevalili zapanjujući put. U početku prilično potajno, potom znatno otvorenije, ali i dalje pomalo ispod stola. Sada je sve širom otvoreno, s velikim izglasanim poverenjem za nama", reče ministar s olakšanjem.
<BR>&nbsp;&nbsp;&nbsp;&nbsp;&nbsp;"Večeras se nije mnogo spominjala Halejeva kometa."
<BR>&nbsp;&nbsp;&nbsp;&nbsp;&nbsp;"Nije, ali je svako znao šta leži iza svega. Oni znaju za treću supersilu i pored toga što to nije izričito kazano. Znaš, Njutne, ponovo sam se setio onih brodskih drvodelja u starom Bajonu - iz petnaestog veka, sećaš li se? Oni su gradili jedrenjake koji su mogli da iziđu nakraj s velikim atlantskim burama. U početku su imali na umu samo priobalni saabraćaj, no to je otvorilo put za prelaženje Atlantskog okeana, za otkriće Amerike. Mislim da smo upravo dospeli u istovetan položaj", zaključi ministar baš kada je jedan poslužitelj objavio da je pozna večera spremna. "Sagradili smo naš jedrenjak i sada nam samo ostaje da krenemo na put otkrića."
</P></TD></TR></TABLE>
<P class="next">
<A HREF=p67.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
