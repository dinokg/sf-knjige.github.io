<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>57.
<P>&nbsp;&nbsp;&nbsp;&nbsp;&nbsp;Sada su se u avonu čuli glasovi. Isak Njutn je pažljivo slušao gotovo očekujući da jezik na kome su prisutne osobe govorile bude nezemaljski. Ali jezik je pripadao germanskoj grupi, iako nije bio nemački. Slušao je zatvorenih očiju, ležeći nepokretno poput ranjene životinje, nastojeći da ne bude primećen. Tako je to potrajalo sve dok ga neko nije dodirnuo i prevrnuo. Otvorio je oči i ugledao dva čoveka i jednu ženu koji su stajali iznad njega, sve troje u nekoj vrsti uniforme, po izgledu policijskoj. Videvši zgranut izraz na licu jednog od ovih ljudi, Isak Njutn upita:
<BR>&nbsp;&nbsp;&nbsp;&nbsp;&nbsp;"Gde sam?"
<BR>&nbsp;&nbsp;&nbsp;&nbsp;&nbsp;"Englez", reče žena dvojici muškaraca, a onda odgovori: "Vi ste na stokholskom aerodromu."
<BR>&nbsp;&nbsp;&nbsp;&nbsp;&nbsp;Kroz oblake magle koji su mu ispunjavali glavu, Isak Njutn se setio da je krenuo negde na put sa Frensis Margaret. Ali to je bilo za Frankfurt, ne za Stokholm. To znači da je avion očigledno skrenuo s kursa i srušio se. A onda se odjednom setio Boltona i kako je bio izbačen iz aviona, Bolbočana, onog patuljastog čoveka i jednog suludog stvora sa rascvetalom lobanjom: Kaufman Sv. Džona, da li mu je tako bilo ime. No sve to mora da je bila maštarija prouzrakovana rušenjem aviona, zaključi on - plod rastrojstva njegove svesti... Šta se, međutim, dogodilo sa Frensis Margaret? Pri toj pomisli pokušao je da se podigne na noge.
<BR>&nbsp;&nbsp;&nbsp;&nbsp;&nbsp;"Ne, ne!" uzviknu jedan od muškaraca. "Biće bolje da pričekate."
<BR>&nbsp;&nbsp;&nbsp;&nbsp;&nbsp;"Dok ne stignu nosila", dodade žena.
<BR>&nbsp;&nbsp;&nbsp;&nbsp;&nbsp;Pokušali su da ga zadrže, no to ga je samo na ljutilo.
<BR>&nbsp;&nbsp;&nbsp;&nbsp;&nbsp;"Pustite me", rakao im je što je glasnije i odlučnije mogao. "Moram da otkrijem šta se dogodilo s ostalim putnicima."
<BR>&nbsp;&nbsp;&nbsp;&nbsp;&nbsp;Opazio je da su se žena policajac i dva muškarca samo zgledali.
<BR>&nbsp;&nbsp;&nbsp;&nbsp;&nbsp;"Bolje je da to ne vidite", reče mu potom žena umirujućim ali čvrstim glasom. Ovo je, međutim, samo uvećalo odlučnost Isaka Njutna.
<BR>&nbsp;&nbsp;&nbsp;&nbsp;&nbsp;"Do đavola sa nosilima", rekao im je ustajući.
<BR>&nbsp;&nbsp;&nbsp;&nbsp;&nbsp;Teško da je mogao, kada je pobliže osmotrio unutrašnjost aviona, da kaže da se letilica srušila, budući da nije bilo nikakvog loma. Grubo sletanje, to da, ali ne i pad; čak su i sva svetla u avionu bila upaljena. Njegovo košmarno sećanje je, dakle, ipak bilo verodostojno. Pored toga, Isak Njutn je prepoznao poluraskriljenu zavesu. To znači da su ovde stvarno bili čovek voštanog lica, Bolton i ostali. Znao je šta se dogodilo s Boltonom, ali gde su ostali?
<BR>&nbsp;&nbsp;&nbsp;&nbsp;&nbsp;Odgovor na ovo pitanje bio je jeziv. Nedaleko od stolice na kojoj je sedeo moglo se videti nekoliko tamnih predmeta čovekove visine cilindričnog oblika. Bilo ih je četiri, a toliko je bilo i onih ostalih, po odlasku Boltona. Četiri stalagmitska cilindra, ne bele boje, kao prirodni stalagmiti, već crni kao zift. Cilindri su tu stajali kao što bi ljudi mogli da stoje. Isak Njutn je zakoračio prema mestu gde se ranije nalazio čovek voštanog lica.
<BR>&nbsp;&nbsp;&nbsp;&nbsp;&nbsp;"Oprezno", povika žena policajac.
<BR>&nbsp;&nbsp;&nbsp;&nbsp;&nbsp;Budući da je Isak Njutn bio nesiguran na nogama neizbežno je moralo da se dogodi da zakači crni materijal koji se namah smrvio kao što se mrve sagorele novine. Pogledao je zatim prema vratima letačke kabine, vratima koja su mu se činila toliko značajnim, vratima koja su u jednom trenutku zadobila izgled onih u kolibi Hauarda Bejkera, vratima za koja je mislio da omogućavaju tajanstven pristup nekim drugim dimenzijama. Gde su ona vodila? Odlučivši da to konačno otkrije, Isak Njutn je krenuo, i dalje na staklenim nogama, ka tim vratima. Jedan od policajaca ga je uhvatio za ruku u pokušaju da ga spreči u nameri, ali je Isak Njutn odmahnuo glavom i s teškom mukom produžio napred. Policajac je išao naporedo s Isakom Njutnom, a njegove kolege su ih pratile u stopu tako da su sve četvoro prošli kroz vrata gotovo istovremeno.
<BR>&nbsp;&nbsp;&nbsp;&nbsp;&nbsp;Na Njutnovo iznenađenje, pa čak i razočaranje, letačka kabina je bila uobičajeno prenatrpana instrumentima. Pa ipak, nije bila sasvim normalna, zapravo, bila je daleko od normalne, jer su njen skučeni prostor ispunjavala još četiri avetinjski crna cilindra.
<BR>&nbsp;&nbsp;&nbsp;&nbsp;&nbsp;"Ali kako je avion uspeo da sleti?" uzviknu Isak Njutn.
<BR>&nbsp;&nbsp;&nbsp;&nbsp;&nbsp;"To je pitanje", odgovorio policajac.
<BR>&nbsp;&nbsp;&nbsp;&nbsp;&nbsp;"Jedno od pitanja", dodade žena policajac.
<BR>&nbsp;&nbsp;&nbsp;&nbsp;&nbsp;Pre no što je pristao da napusti avion, Isak Njutn je zahtevao da pogleda i odeljak za teret gde se pokazalo da je usled sile sletanja drveni sanduk bio odbačen na trup aviona. Već i samo prisustvo drvenog sanduka svedočilo je o baspogovornoj verodostojnosti njegovog sećanja. Potom je zatražio da sam siđe niz stepenice aviona odbacujući ponovljene ponude da mu obezbede nosila i ne obraćajući pažnju na policajca koji ga je pridržavao za lakat i neprekidno ponavljao:
<BR>&nbsp;&nbsp;&nbsp;&nbsp;&nbsp;"Ne možemo da budemo odgovorni za Vašu bezbednost ukoliko ne prihvatite naš savet."
<BR>&nbsp;&nbsp;&nbsp;&nbsp;&nbsp;"Nisam Vas pitao za savet", odbrusio je Isak Njutn. Sada kada je opasnost minula razdraživala ga je usamljenost. I pored svega, dopustio je da ga povezu bolničkim kolima pošto se po svetlima u daljini uverio da je to odista bio stokholmski aerodrom. Njegov ručni časovnik pakazivao je da je skoro 10 sati uveče, što je značilo da je prošlo oko sedam časova otkako je napustio London. U tom vremenskom razmaku avion je sigurno preleteo veću razdaljinu nego što je direktna linija od Londona. Moguće je da je stvarno leteo blizu Severnog pola kao što je sada u pepeo pretvoreni Kaufman Sv. Džon tvrdio. U tom slučaju, poslednji sati navigacije aviona zahtevali su više od običnog objašnjenja. Isak Njutn je pomislio da je možda bio uključen automatski pilot premda je znao da to ne bi moglo da bude dovoljno da se avion dovede od Severnog pola do stokholmskog aerodroma. Glava ga je, međutim, tako bolela da nije uspevao sasvim trezveno da razmišlja.
<BR>&nbsp;&nbsp;&nbsp;&nbsp;&nbsp;U čekaonici u koju su ga odveli nalazili su se policijski kapetan, jedan čovek u belom mantilu i dve bolničarke. Izmenjali su nekoliko reči na švedskom, a onda je čovek u belom zavrteo glavom.
<BR>&nbsp;&nbsp;&nbsp;&nbsp;&nbsp;"Nije mudro biti tako tvrdoglav. Želeo bih da Vas pregledam."
<BR>&nbsp;&nbsp;&nbsp;&nbsp;&nbsp;"A ja želim da upotrebim telefon. A posle toga želim da se prvim avionom vratim u London", odgovori Isak Njutn.
<BR>&nbsp;&nbsp;&nbsp;&nbsp;&nbsp;"Nije mudro...", ponovi čovek u belom mantilu.
<BR>&nbsp;&nbsp;&nbsp;&nbsp;&nbsp;"Nisam tražio savet od Vas, doktore", uzvrati Isak Njutn. "Odvedite me do telefona i manite se daljih gluposti", obrati se zatim policijskom kapetanu.
<BR>&nbsp;&nbsp;&nbsp;&nbsp;&nbsp;"Da li biste mogli da mi kažete Vaše ime, gospodine?" upita ovaj čovek.
<BR>&nbsp;&nbsp;&nbsp;&nbsp;&nbsp;"Njutn. N j u t n."
<BR>&nbsp;&nbsp;&nbsp;&nbsp;&nbsp;Kapetan je na ovo klimnuo glavom i rekao:
<BR>&nbsp;&nbsp;&nbsp;&nbsp;&nbsp;"Da li biste me izvinili, gospodine Njutn. Odmah ću se vratiti."
<BR>&nbsp;&nbsp;&nbsp;&nbsp;&nbsp;Jedna od bolničarki, lepa devojka ovalnog umilnog lica, donela mu je dve bele pilule i čašu vode.
<BR>&nbsp;&nbsp;&nbsp;&nbsp;&nbsp;"Šta je ovo?" upita on.
<BR>&nbsp;&nbsp;&nbsp;&nbsp;&nbsp;"Aspirin. Vrlo ste sumnjičavi. Molim Vas, uzmite ih."
<BR>&nbsp;&nbsp;&nbsp;&nbsp;&nbsp;Istog časa kada je progutao pilule prostorija je počela da mu se okreće i Isak Njutn se pobojao da će pasti. Nevolja je bila u tome, zaključio je, što ga je doktorov beli mantil podsetio na čoveka s voštanim licem.
<BR>&nbsp;&nbsp;&nbsp;&nbsp;&nbsp;"Da nije slučajno Vaše ime Impetronius?" upitao je doktora koji je slegnuo ramenima i zavrteo glavom. "Ne, mislim da nije", dodade Isak Njutn kiselim glasom.
<BR>&nbsp;&nbsp;&nbsp;&nbsp;&nbsp;"Profesor Isak Njutn?" upitao je policijski kapetan.
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Profesore Njutn, Vi ste, verujem, odgovoran građanin. S obzirom na to razumećete", nastavi on, "da je neophodno da date zvaničnu izjavu."
<BR>&nbsp;&nbsp;&nbsp;&nbsp;&nbsp;"Ja?"
<BR>&nbsp;&nbsp;&nbsp;&nbsp;&nbsp;"Vi, naravno."
<BR>&nbsp;&nbsp;&nbsp;&nbsp;&nbsp;Isak Njutn se za trenutak zamislio a potom odgovorio:
<BR>&nbsp;&nbsp;&nbsp;&nbsp;&nbsp;"Razumem kapetane. Ali zar to nije moguće obaviti na taj način što bih se kasnije vratio ovamo iz Londona? Shvatate, u Londonu su sigurno zabrinuti za mene. Hoću da kažem da ne znaju gde se nalazim."
<BR>&nbsp;&nbsp;&nbsp;&nbsp;&nbsp;"To se lako da rešiti telefonskim putem."
<BR>&nbsp;&nbsp;&nbsp;&nbsp;&nbsp;"Tražio sam da telefoniram čim sam došao ovamo. Možda ste zaboravili?"
<BR>&nbsp;&nbsp;&nbsp;&nbsp;&nbsp;"Biće najbolje za Vas, profesore Njutn, da prespavate ovu noć ovde."
<BR>&nbsp;&nbsp;&nbsp;&nbsp;&nbsp;"A telefon?"
<BR>&nbsp;&nbsp;&nbsp;&nbsp;&nbsp;"Da, da, to možemo da sredimo. Vidite, do sutra ujutru nema letova za London."
<BR>&nbsp;&nbsp;&nbsp;&nbsp;&nbsp;"Onda pođimo da telefoniramo", navalio je Isak Njutn ustajući iz stolice.
<BR>&nbsp;&nbsp;&nbsp;&nbsp;&nbsp;"Sredićemo to ako mi date broj."
<BR>&nbsp;&nbsp;&nbsp;&nbsp;&nbsp;Kapetan je dodao Isaku Njutnu beležnicu u koju je ovaj upisao broj dežurnog telefona kancelarije predsednika vlade.
<BR>&nbsp;&nbsp;&nbsp;&nbsp;&nbsp;"Čini mi se da od svega ovoga pomalo pravite operu, kapetane. Više bih voleo da pozovem sam."
<BR>&nbsp;&nbsp;&nbsp;&nbsp;&nbsp;"Onaj avion tamo nije baš naročito prijatna opera."
<BR>&nbsp;&nbsp;&nbsp;&nbsp;&nbsp;"Dozvolite da Vas otvoreno upitam, kapetane, da li mi zabranjujete upotrebu telefona?"
<BR>&nbsp;&nbsp;&nbsp;&nbsp;&nbsp;"Takvo je naređenje, profesore Njutn. Obavesti ćemo ipak, da ste bezbedni."
<BR>&nbsp;&nbsp;&nbsp;&nbsp;&nbsp;"Naređenje od koga?"
<BR>&nbsp;&nbsp;&nbsp;&nbsp;&nbsp;"Ne mogu da kažem."
<BR>&nbsp;&nbsp;&nbsp;&nbsp;&nbsp;Bes koji je sada obuzeo Isaka Njutna samo mu je pogoršao glavobolju do te mere da je odlučio da se mane pomisli o bilo kakvoj daljoj raspravi. Uzimajući u obzir da je švedski zakon, po svoj prilici, davao aerodromskoj upravi pravo da zadrži putnike neko ograničeno vreme, što su zakoni većine zemalja takođe dopuštali, a imajući u vidu da su okolnosti njegovog dolaska u Stokholm bile odista neuobičajene, zaključio je da je najbolje da najpre prespava ovu glavobolju i tek ujutro podigne sidro.
<BR>&nbsp;&nbsp;&nbsp;&nbsp;&nbsp;"Ako je tako, gde treba da spavam?" upitao je. Čuvši ovo, doktor je krenuo prema njemu na šta je Isak Njutn izgubio kontrolu i povikao na nemačkom:
<BR>&nbsp;&nbsp;&nbsp;&nbsp;&nbsp;"Priđi još korak i razbiću te o zid!"
<BR>&nbsp;&nbsp;&nbsp;&nbsp;&nbsp;Policijski kapetan je na ovo kratko dao znak doktoru koji je smesta izašao iz čekaonice.
<BR>&nbsp;&nbsp;&nbsp;&nbsp;&nbsp;Ona druga bolničarka, jedna platinasta plavuša oholog izraza, ni izbliza onako mila ko prva, ćutke je povela Isaka Njutna kroz malo predvorje, pa duž praznog hodnika do niskog stepeništa na čijem je vrhu otključala neka vrata koja su se pokazala kao ulaz u apartman. Pošto mu je pokazala krevet i izvadila iz ormana pidžamu koju je bacila na postelju, ohola bolničarka ga je ostavila samog.
<BR>&nbsp;&nbsp;&nbsp;&nbsp;&nbsp;Pidžama je bila premala. Prakleto premala. Stoga je odbacio gornji deo zadržavši samo donji čije su mu nogavice jedva dosezale do ispod kolena. Da bi njegova razdraženost postala još veća, baš u trenutku kada se spremao da legne začulo se kucanje na vratima. Ovog puta bila je to ona mila bolničarka. Glava mu je bila teška, a pidžama, tačnije njen nedostatak, doprinosio je da se oseća smešno. Umiljata bolničarka nosila je poslužavnik sa čašom vode i još pilula.
<BR>&nbsp;&nbsp;&nbsp;&nbsp;&nbsp;"Ove su za spavanje. No, ne morate da ih uzmete ako ste i dalje sumnjičavi", primeti devojka i gotovo istog časa iščeznu, očito bez ikakvih umilnih pomisli.
<BR>&nbsp;&nbsp;&nbsp;&nbsp;&nbsp;Isak Njutn je zaključio da nema nikakvog smisla da i dalje muči sebe. I tako je, da bi odagnao nedoumice o tamnim cilindrima u avionu, ipak progutao pilule.
<BR>&nbsp;&nbsp;&nbsp;&nbsp;&nbsp;Krevet je imao jorgan što bi mu u normalnim okolnostima smetalo, jer je ta prakleta stvar bila pretopla. Ali sada mu je prijalo što je mogao da obavije jorgan oko ramena. Obuzimala ga je drhtavica. To je verovatno bila posledica šoka. Poslednje što je uradio bilo je da podavije jastuk ispod glave, gest koji je uvek pružao nadu da će odagnati nerešive probleme što su mu beskonačno tinjali u glavi.
</P></TD></TR></TABLE>
<P class="next">
<A HREF=p60.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
