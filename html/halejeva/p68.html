<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>66.
<P>&nbsp;&nbsp;&nbsp;&nbsp;&nbsp;Obaveštajna služba dobro je obavila svoj posao. Podaci o razmeri planiranog britanskog programa za izgradnju teleskopa i o količini svemirskih stanica i pomoćne opreme što su je, nakon nedavno obavljenih razgovora, Francuzi i Nemci nameravali da obezbede, bili su poznati skupu koji se održavao kasnog avgusta u predsedničkoj kancelariji.
<BR>&nbsp;&nbsp;&nbsp;&nbsp;&nbsp;"Nema načina da Evropljani sami finansiraju program tako ogromnih razmera", rekao je sekretar za finansije, čvrsto građen čovek srednje visine i srednjih godina, odeven u laneno odelo i s tankom lulom uklinčenom među zube.
<BR>&nbsp;&nbsp;&nbsp;&nbsp;&nbsp;"Nema načina da od nas dobiju pare, osim ako one ne bi bile uložene u napad na tu kometu-čudovište", izneo je svoj stav general s pet zvezdica, otresajući pepeo cigare u pepeljaru s osećanjem dubokog gađenja. General je došao do zaključka da poslednjih dana troši previše vremena na sastanke u Ovalnom kabinetu, ali su kolege u Pentagonu smatrale da je njegovo prisustvo ovde bitno - u cilju stavljanja veta na tandara-mandara projekte poput ovog.
<BR>&nbsp;&nbsp;&nbsp;&nbsp;&nbsp;"Evropljani razmišljaju o svom programu kao o svojevrsnoj povratnoj sprezi: kako se razvija tako proizvodi vlastiti momenat", obratila se prisutnima sekretarica za trgovinu.
<BR>&nbsp;&nbsp;&nbsp;&nbsp;&nbsp;"On će izvesno da rasprši njihove ekonomije", saglasio se predsednik Odbora ekonomskih savetnika.
<BR>&nbsp;&nbsp;&nbsp;&nbsp;&nbsp;"Bolje bi bilo raspršiti tu kometu-čudovište. Bolje bi bilo raspršiti sve komete-čudovišta", promumla general raširivši prsa da bi trenutak kasnije bio obavijen gustim oblakom dima kao da želi da ilustruje svoju nameru.
<BR>&nbsp;&nbsp;&nbsp;&nbsp;&nbsp;"Ono što ne želimo", nastavi predsednik OES-a, dobro poznata patuljasta figura neodređenih godina, "jeste da ne dozvolimo da Evropljani pronose prosjački čanak ulicama Vašingtona."
<BR>&nbsp;&nbsp;&nbsp;&nbsp;&nbsp;"Da, pa, oni su zakazali samit kroz tri nedelje", primeti predsednik.
<BR>&nbsp;&nbsp;&nbsp;&nbsp;&nbsp;"Francuzi su, u stvari, ponudili da se on održi u Versajskoj palati", izvestio je državni sekretar skup, zadovoljan što je ovom prilikom sedeo na suprotnom kraju stola u odnosu na generala - proizvođača dima.
<BR>&nbsp;&nbsp;&nbsp;&nbsp;&nbsp;"Dopada mi se da zamislim sebe kao kurtizanu u palati Kralja Sunca", reče sekretarica za trgovinu široko se osmehujući u nameri da pokaže jamice u svojim obrazima. "Prihvatamo li francuski predlog, gospodine predsedniče?"
<BR>&nbsp;&nbsp;&nbsp;&nbsp;&nbsp;"Kroz tri nedelje bićemo u septembru. Još dva meseca i već je novembar, a u novembru ćemo imati pune ruke posla sa stvarima oko izbora koje nikako nisu nevažne", odgovori predsednik.
<BR>&nbsp;&nbsp;&nbsp;&nbsp;&nbsp;"Nužno je proučiti kompjuterizovanu taktiku opozicije, a tu su i TV-probe, emisije i ostalo", umešao se jedan pomoćnik.
<BR>&nbsp;&nbsp;&nbsp;&nbsp;&nbsp;"Odgovori na kritike; posebno u Njujork Tajmsu", dodade drugi pomoćnik.
<BR>&nbsp;&nbsp;&nbsp;&nbsp;&nbsp;"Tako je", složio se predsednik. "Pribeleži da tim novinama treba da natrljamo nos."
<BR>&nbsp;&nbsp;&nbsp;&nbsp;&nbsp;"Što sve skupa ide u prilog stavu da ne možemo da se zamajavamo po kojekakvim skupovima u ovoj ili onoj evropskoj rupi", odvažio se da zaključi onaj prvi pomoćnik.
<BR>&nbsp;&nbsp;&nbsp;&nbsp;&nbsp;"Problem je, gospodine predsedniče, u tome što su i Sovjeti pozvani. Ako oni dođu, možemo li mi sebi da dozvolimo da ne dođemo?" uzvratio je državni sekretar.
<BR>&nbsp;&nbsp;&nbsp;&nbsp;&nbsp;"Hoće li oni doći?" upita drugi pomoćnik.
<BR>&nbsp;&nbsp;&nbsp;&nbsp;&nbsp;"Doći će. Pogotovu, ako mi ne dođemo", odgovorio je odsečno državni sekretar.
<BR>&nbsp;&nbsp;&nbsp;&nbsp;&nbsp;"Doći će", složio se direktor CIA-e.
<BR>&nbsp;&nbsp;&nbsp;&nbsp;&nbsp;"Klizava situacija", priznao je predsednik zamišljenim glasom.
<BR>&nbsp;&nbsp;&nbsp;&nbsp;&nbsp;"Kada je klizavo, gospodine, najbolje rešenje je klizati se", predložio je sekretar za štampu.
<BR>&nbsp;&nbsp;&nbsp;&nbsp;&nbsp;"Šta ste time hteli da kažete?"
<BR>&nbsp;&nbsp;&nbsp;&nbsp;&nbsp;"Hteo sam da kažem da tu postoji nekoliko stvari koje možemo da iskoristimo."
<BR>&nbsp;&nbsp;&nbsp;&nbsp;&nbsp;"Koliko možete to da naduvate?"
<BR>&nbsp;&nbsp;&nbsp;&nbsp;&nbsp;"Sigurno je da možemo veoma da naduvamo. Samiti su uvek zgodni za dva ili tri dana medijskog vremena, bez obzira na to da li se na njima bilo šta dagađa. Pored toga, moramo i Sovjete i komete da sateramo u škripac."
<BR>&nbsp;&nbsp;&nbsp;&nbsp;&nbsp;"Zbog onako velikog ožiljka kakav je bio ovaj poslednji", klimnu sekretarica za trgovinu, ponavivši svoj razoružavajući osmeh i dodavši: "Dvadeset četiri sata u bunkeru. Ili je bilo trideset šest, generale?"
<BR>&nbsp;&nbsp;&nbsp;&nbsp;&nbsp;"Po mom sudu, morali bismo da preduzmemo ozbiljne korake protiv te komete-čudovišta", ponovi general tvrdoglavo.
<BR>&nbsp;&nbsp;&nbsp;&nbsp;&nbsp;"Ako Sovjeti dolaze, mi ne možemo da ne dođemo", reče državni sekretar čvrstim glasom, gucnuvši hlorisanu vodu iz čaše.
<BR>&nbsp;&nbsp;&nbsp;&nbsp;&nbsp;"Saglasna", smesta reče sekretarica za trgovinu, podigavši desnu ruku kao da je zaista reč o glasanju.
<BR>&nbsp;&nbsp;&nbsp;&nbsp;&nbsp;"Saglasan sam, ne možemo da ne dođemo", klimnu direktor CIA-e.
<BR>&nbsp;&nbsp;&nbsp;&nbsp;&nbsp;"Možda bismo mogli da radimo na govorima za vreme putovanja. Možda bismo mogli da prenesemo kompjuter i sve trake u predsednički avion?" predložio je prvi pomoćnik.
<BR>&nbsp;&nbsp;&nbsp;&nbsp;&nbsp;"Na taj način je bezbednije, gospodine predsedniče", odmah dodade drugi pomoćnik, ne želeći da zaostane. "Hoću da kažem da predsednički avion nije Votergejt."
<BR>&nbsp;&nbsp;&nbsp;&nbsp;&nbsp;"E, to je zaista sjajna ideja. Možemo da pretvorimo predsednički avion u televizijski studio. Što se toga neko nije ranije setio?" složio se predsednik.
<BR>&nbsp;&nbsp;&nbsp;&nbsp;&nbsp;"Ali da ne trošimo nikakav novac", zaurlao je sekretar za finansije. "To je ono što Evropijani žele. Pare, a ne poljupce."
<BR>&nbsp;&nbsp;&nbsp;&nbsp;&nbsp;"To je prokleto tačno", klimnuo je general.
<BR>&nbsp;&nbsp;&nbsp;&nbsp;&nbsp;"Kako je to budalasto s njihove strane", uspela je da umetne sekretarica za trgovinu.
<BR>&nbsp;&nbsp;&nbsp;&nbsp;&nbsp;"Mislio sam da nam je još ostao veliki deficit", umešao se predsednik.
<BR>&nbsp;&nbsp;&nbsp;&nbsp;&nbsp;"Da nije međunarodnog priliva kapitala bili bismo bankrot, gospodine predsedniče, bankrot zbog ogromnih stavki vojnog budžeta", zagrizao je lulu sekretar za finansije, gledajući sjaktavim očima generala s pet zvezdica.
<BR>&nbsp;&nbsp;&nbsp;&nbsp;&nbsp;"Kao što kaže predsednik, još nam je ostao veliki deficit", odgovori general utonuvši u stolicu i izduvavši do sada najveći kolut dima koji se popeo do tavanice, gde je ostao da lebdi iznad stola kao kakva ptica grabljivica.
<BR>&nbsp;&nbsp;&nbsp;&nbsp;&nbsp;Sada je sekretar za finansije tako žestoko zubima stisnuo vitki vrat lule da se ona slomila uz oštar, čujan prasak. Podigao je oba dela slomljene lule da ih svi vide.
<BR>&nbsp;&nbsp;&nbsp;&nbsp;&nbsp;"Evo", reče on, "bankrot!"
<BR>&nbsp;&nbsp;&nbsp;&nbsp;&nbsp;U tom trenutku svuda u Beloj kući odjeknula je zvonjava alarmnih uređaja, ostavljajući kod većine prisutnih na sastanku osećanje deja vu. General je, međutim, automatski povikao:
<BR>&nbsp;&nbsp;&nbsp;&nbsp;&nbsp;"To je uzbuna. U bunker!"
<BR>&nbsp;&nbsp;&nbsp;&nbsp;&nbsp;"Ovo će biti četvrti sovjetski udar u isto toliko meseci za koji će se ispostaviti da je obmana", primeti sekretarica za trgovinu spokojnim glasom. "Predlažem, gospodine predsedniče, da pozovete Moskvu preko vruće linije."
<BR>&nbsp;&nbsp;&nbsp;&nbsp;&nbsp;Predsednik je izvadio iz džepa specijalni prijemnik i na njemu je, naravno, sijalica pokazivala crveno svetlo. Zatim je, uzimajući posebno označen telefon, klimnuo glavom i rekao:
<BR>&nbsp;&nbsp;&nbsp;&nbsp;&nbsp;"Ništa me ne košta. Šta da ih pitam?"
<BR>&nbsp;&nbsp;&nbsp;&nbsp;&nbsp;"Pitajte ih da li su lansirali bilo kakve rakete?"
<BR>&nbsp;&nbsp;&nbsp;&nbsp;&nbsp;"To je trik. Koristiti obmane kao paravan!" prasnuo je general.
<BR>&nbsp;&nbsp;&nbsp;&nbsp;&nbsp;"Pa, utvrdićemo o čemu je reč, zar ne?" stigao je da prozbori predsednik pre no što je započeo razgovor preko telefona. Prisutni nisu mogli da protumače jednosloženice koje su zaređale posle prvog pitanja, pogotovo kada je general najednom izleteo iz kancelarije vičući:
<BR>&nbsp;&nbsp;&nbsp;&nbsp;&nbsp;"Vuk! Vuk!"
<BR>&nbsp;&nbsp;&nbsp;&nbsp;&nbsp;Sledio ga je direktor CIA-e koji reče dok je izIazio:
<BR>&nbsp;&nbsp;&nbsp;&nbsp;&nbsp;"Mislim da je bolje da mu se pridružim. Makar kao obezbeđenje."
<BR>&nbsp;&nbsp;&nbsp;&nbsp;&nbsp;"Pitam se koliko će daleko stići ovog puta u pripremama za Četvrti svetski rat...", poče sekretarica za trgovinu na šta ju je predsednik upozorio da ćuti.
<BR>&nbsp;&nbsp;&nbsp;&nbsp;&nbsp;Konačno je predsednik spustio slušalicu.
<BR>&nbsp;&nbsp;&nbsp;&nbsp;&nbsp;"lzgleda da u Moskvi vlada velika pometnja. Nisam magao da dobijem sovjetski broj Jedan. Ali jedan od momaka iz Politbiroa veli da nijedna raketa nije lansirana, ni sada ni ma kada. Čudan neki tip. Čini se kao da guta vazduh. Rekao mi je da je, što se njega tiče, drveni krevet bolji od zlatnog kovčega. Takođe mi je rekao da je odgovornost svaljena na njegova pleća i da postaje usamljen. Zvučao je potišteno, onako kako su Rusi prikazani u svojim starim romanima."
<BR>&nbsp;&nbsp;&nbsp;&nbsp;&nbsp;"Čujte, imam izvrsnu ideju, gospodine predsedniče", prozborio je prvi pomoćnik.
<BR>&nbsp;&nbsp;&nbsp;&nbsp;&nbsp;Ta izvrsna pomaćnikova ideja ovaplotila se tri sata kasnije kada se predsednik pojavio na nacionalnoj televizijskoj mreži da bi dao specijalnu izjavu.
<BR>&nbsp;&nbsp;&nbsp;&nbsp;&nbsp;"Mislio sam da bi za sve Vas bilo zanimljivo da Vam saopštim jedno malo iskustvo koje sam imao danas po podne", počeo je predsednik. "Oko četiri i petnaest još jednom smo bili predmet pokušaja obmane s onim projektilima, što je u poslednjih pet meseci prouzrokovalo toliko nevolja i brige svima nama, a posebno starijim građanima i deci. Smatrao sam da bi bilo dobro da čujete da smo ovaj put uspeli da otkrijemo obmanu i tako poštedimo ljude teškoća u njihovim domovima i na drumovima, za vreme povratka kući sa radnog mesta. Upotrebili smo specijalnu telefonsku vezu s Moskvom koja je danonoćno otvorena. Utvrdili smo da i Sovjeti imaju istu muku s obmanama. Tako smo bili u mogućnosti da uverimo Moskvu da nijedan projektil Sjedinjenih Američkih Država nije lansiran, a oni su bili u prilici da nas uvere da nijedan sovjetski projektil nije lansiran. Pa, mislio sam da biste voleli da budete obavešteni o ovom koraku napred za stvar mira..."
<BR>&nbsp;&nbsp;&nbsp;&nbsp;&nbsp;Sekretarica za trgovinu, koja je bila zaokupljena pripremanjem obroka u svom apartmanu, isključila je televizor na tom mestu. Tokom poslednjih meseci hvatala je sebe kako sve nostalgičnije razmišlja o minulim danima, kada je bila predavač na koledžu gospodina Holdžouka. Pitala se da li odista želi još jedan mandat, i žestoko tukla dva bifteka dok je očekivala posetu svog najnovijeg momka.
</P></TD></TR></TABLE>
<P class="next">
<A HREF=p69.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
