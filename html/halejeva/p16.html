<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>15.
<P>&nbsp;&nbsp;&nbsp;&nbsp;&nbsp;Čim je Frensis Haroldsen otišla, Isak Njutn je telefonirao gospođi Ganter kako bi je obavestio da će u Laboratoriju stići oko tri sata. Bilo je tačno dva četrdeset pet kada je uvezao Mercedes na parking kevendiške Laboratorije, posle čega se prvo uputio da pronađe starog Skrudžija, skladištara.
<BR>&nbsp;&nbsp;&nbsp;&nbsp;&nbsp;"Ah, profesore, svuda su Vas tražili", poče Skrudži.
<BR>&nbsp;&nbsp;&nbsp;&nbsp;&nbsp;"Ko?"
<BR>&nbsp;&nbsp;&nbsp;&nbsp;&nbsp;"Svi. Jedan je i inspektor policije."
<BR>&nbsp;&nbsp;&nbsp;&nbsp;&nbsp;"Da li je bio inspektor ili narednik?"
<BR>&nbsp;&nbsp;&nbsp;&nbsp;&nbsp;"Meni je izgledao kao inspektor. Pretražili su celu kancelariju mladog Majka Hauarta. Ali ono što sam čuo bilo je čudno neočekivano. Ili bi možda, profesore, trebalo da kažem neočekivano čudno. Je li istina da ste ga Vi našli u kapeli Trinitija?"
<BR>&nbsp;&nbsp;&nbsp;&nbsp;&nbsp;"Da li oni to kažu?"
<BR>&nbsp;&nbsp;&nbsp;&nbsp;&nbsp;"Tako nekako, profesore."
<BR>&nbsp;&nbsp;&nbsp;&nbsp;&nbsp;"Ne, pronašao ga je noćni portir iz Trinitija."
<BR>&nbsp;&nbsp;&nbsp;&nbsp;&nbsp;"To već ima više, smisla, zar ne? Nije mi bilo jasno šta biste Vi tražili u kapeli usred noći, mada ste u mladim danima upadali u mnoge nevolje. Mogao bih, znate, da ispričam nekoliko pričica."
<BR>&nbsp;&nbsp;&nbsp;&nbsp;&nbsp;"Ali nećete. Imam poverenja u Vas, Skrudži."
<BR>&nbsp;&nbsp;&nbsp;&nbsp;&nbsp;"Možete imati poverenja u mene, profesore, to sam Vam već i ranije rekao."
<BR>&nbsp;&nbsp;&nbsp;&nbsp;&nbsp;"Da li je policija išta odnela iz kancelarije Majka Hauarta?"
<BR>&nbsp;&nbsp;&nbsp;&nbsp;&nbsp;"Jedan od mlađih momaka rekao je da jeste, ali ja nisam video svojim očima. Ostavili su kancelariju svu izlepljenu trakama i zapečaćenu."
<BR>&nbsp;&nbsp;&nbsp;&nbsp;&nbsp;"Voleo bih da bacim pogled."
<BR>&nbsp;&nbsp;&nbsp;&nbsp;&nbsp;Skrudži ga je vodio hodnikom dok se nisu našli pred vratima s pločicom na kojoj je stajalo DR M. I. HAUART. Vrata su sva bila izlepljena plavim selotejpom.
<BR>&nbsp;&nbsp;&nbsp;&nbsp;&nbsp;"Kako bi znali da li je neko ulazio", nepotrebno objasni Skrudži.
<BR>&nbsp;&nbsp;&nbsp;&nbsp;&nbsp;"Imate li ključ?"
<BR>&nbsp;&nbsp;&nbsp;&nbsp;&nbsp;"Ne, nemam. Trebalo bi da gospođa Ganter ima jedan, osim ako ga nisu odneli."
<BR>&nbsp;&nbsp;&nbsp;&nbsp;&nbsp;Isak Njutn stade da pretura po džepu i izvuče iz njega ključ svojih kola, rekavši:
<BR>&nbsp;&nbsp;&nbsp;&nbsp;&nbsp;"Moj je onaj Mercedes napolju."
<BR>&nbsp;&nbsp;&nbsp;&nbsp;&nbsp;"Primetio sam, profesore. Kladim se da juri ko lud. Nije nalik onim sportskim kolima koja ste nekad imali." Skrudži prsnu u smeh setivši se toga. "Bila je to užasna crvena krntija, zar ne?"
<BR>&nbsp;&nbsp;&nbsp;&nbsp;&nbsp;"Sada je to samo daleko sećanje, Skrudži. U prtljažniku se nalazi kutija s dokumentima. Da li biste mogli da je izvadite i sklonite u skladište, negde gde je niko neće primetiti? Želim da ih čuvate kao oči u glavi. Obećajte mi da ni arhanđela Gavrila nećete pustiti u skladište."
<BR>&nbsp;&nbsp;&nbsp;&nbsp;&nbsp;"I sami znate da to nikada ne bih učinio, profesore. Da li sam ikada ikoga pustio da vršlja po mom skladištu?"
<BR>&nbsp;&nbsp;&nbsp;&nbsp;&nbsp;"To sam dobro upamtio. Niste se mnogo promenili, Skrudži, zar ne?"
<BR>&nbsp;&nbsp;&nbsp;&nbsp;&nbsp;"Niti imam nameru. Pretpostavljam da kutiju mogu sam da ponesem?"
<BR>&nbsp;&nbsp;&nbsp;&nbsp;&nbsp;"Lako", reče Isak Njutn dok mu je predavao ključeve, a zatim dodade: "Ostavite ključeve u pretincu za rukavice pošto otvorite prtljažnik."
<BR>&nbsp;&nbsp;&nbsp;&nbsp;&nbsp;"OK, odmah ću to obaviti. Važno je iskoristiti pravi trenutak, zar ne, profesore?"
<BR>
<BR>&nbsp;&nbsp;&nbsp;&nbsp;&nbsp;"Pa, gde ste do sada?" upita optužujućim glasom gospođa Ganter kada je Isak Njutn ušao u sekretarsku kancelariju.
<BR>&nbsp;&nbsp;&nbsp;&nbsp;&nbsp;"U Londonu."
<BR>&nbsp;&nbsp;&nbsp;&nbsp;&nbsp;"Pa, policija je bila ovde", objavi gospođa Ganter u svom najotrovnijem stilu.
<BR>&nbsp;&nbsp;&nbsp;&nbsp;&nbsp;"Vidim da su bili u kancelariji Majka Hauarta. Da li je inspektor doneo nalog za pretres?"
<BR>&nbsp;&nbsp;&nbsp;&nbsp;&nbsp;"Koliko ja znam nije, ali možda ga je ostavio kod nekog pretpostavljenog sa odeljenja."
<BR>&nbsp;&nbsp;&nbsp;&nbsp;&nbsp;"Hoćete li, molim Vas, da se raspitate? I, molim Vas, nazovite profesora Federstouna sa Veterinarskog fakulteta. Ako je slobodan, voleo bih da se vidim s njim danas popodne, oko četiri sata, recimo. Da li biste pozvali i profesora Boltona i pitali ga kada ću moći da se uselim u njegovu divnu kuću, onu u Adams-Roudu, s podrivenim temeljima."
<BR>&nbsp;&nbsp;&nbsp;&nbsp;&nbsp;"Sumnjam da ćete biti slobodni oko četiri sata, profesore. Znate, gospodin Klemperdaun i još jedan gospodin čekaju Vas unutra. Šteta što nisu znali da ste u Londonu. To bi im uštedelo put."
<BR>&nbsp;&nbsp;&nbsp;&nbsp;&nbsp;"Ah, gospođo Ganter, išao sam u London da se vidim s kraljicom, a ne sa gospodinom Klemperdaunom i tim drugim gospodinom. Možete reći profesoru Federstounu da ću doći kod njega do četiri sata, razume se, ako mu odgovara. I još nešto: ako se gospodin Klemperdaun ikada više pojavi u ovoj Laboratoriji, molim Vas zamolite ga da čeka dole u ulaznom hodniku, ne u mojoj kancelariji."
<BR>&nbsp;&nbsp;&nbsp;&nbsp;&nbsp;"Ah, gospodine Klemperdaun!" uzviknu Isak Njutn rugajući se pod maskom ljubaznosti kada je ušao u svoju kancelariju i video da se gospodin Klemperdaun, kao i obično, smestio u veliku kožnu naslonjaču. "Pa, kako ste sada kada imate ubistvo na vratu?"
<BR>&nbsp;&nbsp;&nbsp;&nbsp;&nbsp;Klemperdaun istog časa skoči na noge, pokazavši prema jednom čoveku kose boje peska, srednje visine koji je nosio naočari sa metalnim okvirom.
<BR>&nbsp;&nbsp;&nbsp;&nbsp;&nbsp;"Ovo je gospodin Halifaks. Vas dvojica se sigurno niste ranije sreli."
<BR>&nbsp;&nbsp;&nbsp;&nbsp;&nbsp;Isak Njutn stegnu Halifaksovu ruku dovoljno snažno da bi ga naveo da malo ustukne, smešeći se pri tom i upitavši:
<BR>&nbsp;&nbsp;&nbsp;&nbsp;&nbsp;"Vi ste iz pravnog odeljenja CERC-a, gospodine Halifaks?"
<BR>&nbsp;&nbsp;&nbsp;&nbsp;&nbsp;"Pa, tako je."
<BR>&nbsp;&nbsp;&nbsp;&nbsp;&nbsp;"Gadan posao Vas čeka. Čini mi se da će određeni papiri zagorčati život jadnom, starom Klemperdaunu. CERC koristi javni novac kako bi naterao jednog od mladih naučnika, koji je najviše obećavao, da počini samoubistvo. Ovog puta ste baš nadrljali."
<BR>&nbsp;&nbsp;&nbsp;&nbsp;&nbsp;"Nismo zbog toga došli", pođe Klemperdaunu za rukom da kaže.
<BR>&nbsp;&nbsp;&nbsp;&nbsp;&nbsp;"Iznenađuje me što imate vremena za bilo šta drugo. Siguran sam da ga ja ne bih imao. Brinuo bih se da li će istražni sud da optuži CERC za ubistvo", reče Isak Njutn što je mračnije mogao.
<BR>&nbsp;&nbsp;&nbsp;&nbsp;&nbsp;"Bez okolišenja, u pitanju su Hauartovi papiri i stvari", nastavi uporno Klemperdaun.
<BR>&nbsp;&nbsp;&nbsp;&nbsp;&nbsp;"Kako to mislite da su u pitanju Hauartovi papiri i stvari?"
<BR>&nbsp;&nbsp;&nbsp;&nbsp;&nbsp;"Pretpostavljam da niste imali vremena da pročitate i proučite CERC-ove ugovore, profesore Njutn, ali kada to učinite otkrićete da..."
<BR>&nbsp;&nbsp;&nbsp;&nbsp;&nbsp;"Papiri i stvari pripadaju CERC-u?"
<BR>&nbsp;&nbsp;&nbsp;&nbsp;&nbsp;"Da, tako je."
<BR>&nbsp;&nbsp;&nbsp;&nbsp;&nbsp;"Zar ne bi bilo tačnije reći da pripadaju britanskom porezniku?"
<BR>&nbsp;&nbsp;&nbsp;&nbsp;&nbsp;"Ma, hajdete, Njutn", prekinu ga oštro Klemperdaun, "savršeno dobro znate da je CERC agencija ovlašćena da upravlja javnim novcem, što nije slučaj s ovom Laboratorijom."
<BR>&nbsp;&nbsp;&nbsp;&nbsp;&nbsp;"Nemam nameru da Vam stvaram nevolje, gospodo", reče Isak Njutn s lažnom učtivošću dok je sedao za svoj sto, "ali zar ne postoji izvesna neusaglašenost u Vašim pogledima na stvari. Pre samo dvadeset četiri sata sedeli ste u istoj ovoj stolici, gospodine Klemperdaun, i govorili mi kako CERC i njegovi odbori smatraju da rad Majka Hauarta predstavlja pravu glupost. Zašto ste onda toliko nestrpljivi da se dočepate njegovih spisa? Da li se to CERC sada otvoreno izdaje za stručnjaka za prave gluposti?"
<BR>&nbsp;&nbsp;&nbsp;&nbsp;&nbsp;"Mene, profesore Njutn, ne zanimaju naučni sudovi. Mene zanima pravna situacija. To mi je posao", umeša se čovek kose boje peska.
<BR>&nbsp;&nbsp;&nbsp;&nbsp;&nbsp;"Pa, kako bih Vam malo olakšao posao, gospodine Halifaks, i kako bi se Laboratorija našla na strani zakona - ako pretpostavimo da je ono što kažete tačno - pretpostavljam da bi najjednostavnije bilo da Vam vratimo papire i stvari Majka Hauarta, kada napravimo kopije."
<BR>&nbsp;&nbsp;&nbsp;&nbsp;&nbsp;"S pravnog stanovišta, CERC je taj koji će Vama omogućiti pristup kopijama, a ne obrnuto."
<BR>&nbsp;&nbsp;&nbsp;&nbsp;&nbsp;"Kakva je procedura?"
<BR>&nbsp;&nbsp;&nbsp;&nbsp;&nbsp;"Napisaćete pismo predsedniku, a Veće će tada razmotriti Vašu molbu", odvrati Klemperdaun.
<BR>&nbsp;&nbsp;&nbsp;&nbsp;&nbsp;"Nadam se povoljno?"
<BR>&nbsp;&nbsp;&nbsp;&nbsp;&nbsp;"Pretpostavljam."
<BR>&nbsp;&nbsp;&nbsp;&nbsp;&nbsp;"Ali otkud ću znati da li ste mi poslali sve Hauartove stvari, a ne samo jedan pažljivo odabran deo?"
<BR>&nbsp;&nbsp;&nbsp;&nbsp;&nbsp;"Moraćete da nam verujete."
<BR>&nbsp;&nbsp;&nbsp;&nbsp;&nbsp;"Sigurno čak i Vi, Klemperdaune, uviđate koliko je to besmisleno. Žao mi je, gospodo, što Vam je put bio uzaludan. Ako želite Hauartove stvari moraćete za njih da se izborite preko suda, a tada će biti zanimljivo posmatrati kako će javnost reagovati na Vaš način vođenja cele stvari, a naročito po pitanju raskida ugovora s Hauartom."
<BR>&nbsp;&nbsp;&nbsp;&nbsp;&nbsp;"Razume se da ćemo mi prvo popričati sa vice-ministrom", i poput nekog igrača vista koji vodi s kecom, on proprati svoju primedbu jednim diskretnim udarcem po naslonu.
<BR>&nbsp;&nbsp;&nbsp;&nbsp;&nbsp;"Što bez sumnje znači da će i druga odeljenja na Univerzitetu ispaštati zbog moje tvrdoglavosti. Ah, Klemperdaune, plaši me Vaša genijalnost. Predajem se, gospodo, dobićete ono što tražite."
<BR>&nbsp;&nbsp;&nbsp;&nbsp;&nbsp;Kada se gospođa Ganter pojavila, pošto ju je prethodno pozvao pritisnuvši zvonce, Isak Njutn nastavi:
<BR>&nbsp;&nbsp;&nbsp;&nbsp;&nbsp;"Imam odlične vesti, gospođo Ganter. Gospodin Halifaks i gospodin Klemperdaun upravo su se složili da će CERC sa zadovoljstvom prihvatiti molbu za zamenu ovog prokletog zvona interfonom. Kao znak zahvalnosti za njihovu darežljivost, predaću im određene papire i stvari. Da li biste mi u tu svrhu doneli glavni ključ koji otvara prostorije šefova osoblja, i zamolili nekog od asistenata da sa foto-aparatom dođe pred kancelariju Majka Hauarta."
<BR>&nbsp;&nbsp;&nbsp;&nbsp;&nbsp;Kada je gospođa Ganter nestala, Isak Njutn nastavi:
<BR>&nbsp;&nbsp;&nbsp;&nbsp;&nbsp;"Razumećete, gospodo, da zbog svog duševnog mira, i da bih mogao mirno da spavam, želim da imam fotografski zapis da sam Vam predao papire i stvari."
<BR>&nbsp;&nbsp;&nbsp;&nbsp;&nbsp;Skrudži je s jednim mlađim asistentom, koji je držao foto-aparat, čekao ispred kancelarije Majka Hauarta.
<BR>&nbsp;&nbsp;&nbsp;&nbsp;&nbsp;"Možete započeti snimanje od tih oblepljenih vrata", izdade uputstvo Isak Njutn. "Stanimo svi ovde kako bi slika bila jasna. Hajde, Klemperdaune, ne budite stidljivi. Vi želite te papire, zar ne?"
<BR>&nbsp;&nbsp;&nbsp;&nbsp;&nbsp;Kada je to snimljeno, Isak Njutn naredi Skrudžiju da skine traku, ali, predomislivši se, stupi napred i reče:
<BR>&nbsp;&nbsp;&nbsp;&nbsp;&nbsp;"Ne, možda je bolje da ja to uradim."
<BR>&nbsp;&nbsp;&nbsp;&nbsp;&nbsp;Zatim je otključao kancelariju, uhvatio Klemperdauna pod ruku, te zajedno uđoše. Kancelarija je bila potpuno prazna.
<BR>&nbsp;&nbsp;&nbsp;&nbsp;&nbsp;"Napravimo sada još jednu fotografiju. Neka obuhvati ovu prazninu. Hajde, Klemperdaune, zauzmite mesto. Biće Vam potrebna kako biste šefu dokazali da ste bar pokušali. Na nesreću, neko je ovde bio pre Vas. Huda sreća, stari druže, svet nije nikada, znaš, dobar i jednostavan."
</P></TD></TR></TABLE>
<P class="next">
<A HREF=p17.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
