<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>71.
<P>&nbsp;&nbsp;&nbsp;&nbsp;&nbsp;"Dobro smo se setili da ponesemo jastuke", reče Frensis Margaret, prisiljavajući sebe da govori o običnim stvarima dok se uvlačila u jednu od vreća za spavanje koje je Isak Njutn kupio u Versaju istog popodneva. Sada je bilo 11,45.
<BR>&nbsp;&nbsp;&nbsp;&nbsp;&nbsp;Vlasnik krčme ispoljio je određeno dostojanstvo ne dozvoljavajući da mu se ni za milimetar poremeti uobičajen dnevni red. Večera je poslužena u isto vreme kao i obično. Isak Njutn i Frensis Margaret završili su obed nešto posle deset sati uveče. Pogled kroz prozor krčme otkrivao je polunaoblačeno nebo na kome su se kroz procepe oblaka videle samo najsvetlije zvezde. Odlučili su da se odvezu do mesta koje su odabrali tog jutra. Rekavši da idu "Napolje zakratko", dobili su ključ od spoljašnjih vrata krčme, a da ni rečju nisu pomenuli događaje koji će uslediti, kako ne bi uznemirili vlasnikovu sang froid.
<BR>&nbsp;&nbsp;&nbsp;&nbsp;&nbsp;Brižljivo su postavili svoje vreće za spavanje tako da su glavom bile okrenute ka severu, u pravcu Severnjače.
<BR>&nbsp;&nbsp;&nbsp;&nbsp;&nbsp;"Mora da je još udaljen bar koliko i Mesec", nastavi Frensis Margaret. "Ako odbija svetlost poput Meseca biće oko tri miliona puta bleđi - što znači da pripada četvrtom redu veličine."
<BR>&nbsp;&nbsp;&nbsp;&nbsp;&nbsp;"Treba da budeš astronom-amater pa da primetiš jednog takvog bledunjavog uljeza. Kladim se da profesionalcima to ne bi uspelo. Pored toga, suviše je oblačno", progunđa Isak Njutn.
<BR>&nbsp;&nbsp;&nbsp;&nbsp;&nbsp;"Ako dolazi pravo prema Suncu, onda će u ponoć, a to je otprilike sada, praktično morati da bude na severnom meridijanu pod elevacijom od oko pedeset stepeni - gore u Labudu, nedaleko od Deneba. To je najsvetlija zvezda, ona koju možeš videti na vrhu svojevrsnog krsta. Vidiš, jednom sam pohađala kursiz astronomije. Kada sam išla u školu. Govorim ti sve ovo da bi znao gde da gledaš", nastavi Frensis Margaret, nižući reči kao što je to ponekad umela. "Zadivljujuće je kada porazmisliš o tome."
<BR>&nbsp;&nbsp;&nbsp;&nbsp;&nbsp;"Šta je zadivljujuće?" progunđa Isak Njutn. "Da može da prevali razdaljinu od Meseca dovde za samo dva ili tri sata."
<BR>&nbsp;&nbsp;&nbsp;&nbsp;&nbsp;"Ako stigne ovamo u 3 sata, što se čini najverovatnijim vremenom, mora da je još udaljen jednu i po razdaljinu između Meseca i Zemlje."
<BR>&nbsp;&nbsp;&nbsp;&nbsp;&nbsp;"Pretpostavljam da je tako. Što znači da mu je veličina još manja nego što sam rekla. Pripada petom redu veličine, i to je otprilike granica koju možeš videti na ovakvom nebu. Morao bi se ili nalaziti u pustinji ili bi morala biti hladna, mrazna noć da bi video bleđa nebeska tela. Čudno je da udes razaranja dolazi od Labuda, zar ne - kao iz Labudovog jezera. Čajkovski se samo pretvarao. Čudno je kako ljudi mogu da pišu tako upečatljivu muziku, a da se pri tom samo pretvaraju. Pretpostavljam da na neki način moraju da ubede sebe kako je to odista stvarno. Čudno kako..."
<BR>&nbsp;&nbsp;&nbsp;&nbsp;&nbsp;Frensis Margaret je mlela kao kakvo dete dok nije shvatila da je uspavala Isaka Njutna. Tada je prestala i počela pažljivije da osmatra zvezde, zapažajući kako se procepi vedrine između oblaka šire da bi konačno otkrili čitavo nebo.
<BR>&nbsp;&nbsp;&nbsp;&nbsp;&nbsp;Isak Njutn se iznenada probudio. Teško da je nešto drugo mogao da uradi s obzirom na to da mu je Frensis Margaret gotovo vikala u uvo.
<BR>&nbsp;&nbsp;&nbsp;&nbsp;&nbsp;"Mislim da ga imamo."
<BR>&nbsp;&nbsp;&nbsp;&nbsp;&nbsp;"Koliko je sati?"
<BR>&nbsp;&nbsp;&nbsp;&nbsp;&nbsp;"Oko dva i dvadeset."
<BR>&nbsp;&nbsp;&nbsp;&nbsp;&nbsp;"Bože moj, zar sam toliko dugo spavao?"
<BR>&nbsp;&nbsp;&nbsp;&nbsp;&nbsp;"Sada to nije važno. Počni od vrha Labuda-Deneba. Kreni naviše od Deneba za otprilike jedan stepen, a potom četiri ili pet stepeni istočno. To je najsjajnija zvezda u tom području."
<BR>&nbsp;&nbsp;&nbsp;&nbsp;&nbsp;"Ali, dobri bože, stvarno je sjajna. Jesi li sigurna?"
<BR>&nbsp;&nbsp;&nbsp;&nbsp;&nbsp;"Da, osmatrala sam. Nisam htela da te probudim dok nisam postala sigurna da se kreće."
<BR>&nbsp;&nbsp;&nbsp;&nbsp;&nbsp;"Misliš, u odnosu na druge zvezde?"
<BR>&nbsp;&nbsp;&nbsp;&nbsp;&nbsp;"Da. To je dobro, zar ne?" odgovori Frensis Margaret nastojeći da suzbije histeriju u glasu. "Hoću da kažem, da slučajno ide pravo na nas ne bi se pomerala, je l' tako?"
<BR>&nbsp;&nbsp;&nbsp;&nbsp;&nbsp;"Ne, ne bi. Kako astronomi nazivaju tu vrstu promene položaja?"
<BR>&nbsp;&nbsp;&nbsp;&nbsp;&nbsp;"Paralaksom. Paralaksa je promena do koje dolazi kada se nešto približava Zemlji, zbog čega izgleda kao da se pomera u odnosu na druge zvezde."
<BR>&nbsp;&nbsp;&nbsp;&nbsp;&nbsp;"Da vidim da li ja mogu da otkrijem bilo kakvo pomicanje."
<BR>&nbsp;&nbsp;&nbsp;&nbsp;&nbsp;Isak Njutn je neko vreme uporno posmatrao, a zatim reče:
<BR>&nbsp;&nbsp;&nbsp;&nbsp;&nbsp;"Postaje sjajnija. Mislim, takođe, da se pomera naniže i prema istoku. Gotovo podjednako, rekao bih."
<BR>&nbsp;&nbsp;&nbsp;&nbsp;&nbsp;"Tačno. To znači da smo bezbedni, zar ne? Hoću da kažem, mora da ima i bočno kretanje što znači da ne može da nas pogodi."
<BR>&nbsp;&nbsp;&nbsp;&nbsp;&nbsp;Kosa Frensis Margaret iznenada se našla u njegovim očima i Isak Njutn je shvatio da je ona briznula u silan mukli plač. Iskobeljavši se iz vreće za spavanje, provukao je ruku kroz njenu kosu i rekao:
<BR>&nbsp;&nbsp;&nbsp;&nbsp;&nbsp;"Sreća je da si bila sposobna da rešiš te kvadratne jednačine."
<BR>&nbsp;&nbsp;&nbsp;&nbsp;&nbsp;Pošto se pribrala, obrisala je nos i rekla: "Mora da imaš živce kao vo", ponovo su legli i nastavili da osmatraju nebo glava priljubljenih na jednom jastuku.
<BR>&nbsp;&nbsp;&nbsp;&nbsp;&nbsp;"Šta misliš gde će sleteti?" upita Frensis Margaret.
<BR>&nbsp;&nbsp;&nbsp;&nbsp;&nbsp;"Moja geometrija stvarno nije dorasla ovome, ali bih rekao da će to biti negde severno od nas. Da se kretalo naviše, mislim da bi preletelo preko naših glava i prizemljilo se na jugu."
<BR>&nbsp;&nbsp;&nbsp;&nbsp;&nbsp;"Cilj je na severu."
<BR>&nbsp;&nbsp;&nbsp;&nbsp;&nbsp;"Gotovo tačno na severu. Ta stvar je i dalje oko trideset stepeni zapadno od meridijana."
<BR>&nbsp;&nbsp;&nbsp;&nbsp;&nbsp;"Još to ne možemo da kažemo", rekao je Isak Njutn, nastojeći da mu glas bude što mirniji, svestan da je projektil koji se približavao sada sijao još opasnije. "Ono što možemo da kažemo", nastavi on, "to je da će pasti ispod horizonta, negde na severu. Po mom osećaju, ako pređe meridijan pre no što padne, udar će se zbiti u severnoj Skandinaviji."
<BR>&nbsp;&nbsp;&nbsp;&nbsp;&nbsp;"Siroti Erikson, ludi Šveđanin", prošaputa Frensis Margaret, "a ako se spusti prema zapadu, sleteće u Island, ili Grenland, ili tamo negde."
<BR>&nbsp;&nbsp;&nbsp;&nbsp;&nbsp;"Tako je. Možemo samo da gledamo i čekamo."
<BR>&nbsp;&nbsp;&nbsp;&nbsp;&nbsp;Nije moralo dugo da se čeka. Pošto je satima sijao slabo i gotovo neprimetno, sada su se promene mogle opažati iz minuta u minut. Nadolazeći projektil brzo je postajao svetao kao zvezda Sirijus. U roku od sledećih dvadeset sekundi po sjaju je bio jednak Veneri, pa ipak ta blistava bela tačka svetlosti nije promenila položaj za više od pet stepeni.
<BR>&nbsp;&nbsp;&nbsp;&nbsp;&nbsp;"Bože moj, gde će da završi?" uzviknula je Frensis Margaret.
<BR>&nbsp;&nbsp;&nbsp;&nbsp;&nbsp;Svetleći još strašnije, nadolazeći projektil je uskoro zasjao blistavo poput hiljadu zvezda prve veličine. A onda je kao Lucifer koji pada s nebesa sleteo glatko, smišljeno i bezmalo mlitavo da bi nestao s vidika ispod severnog horizonta.
<BR>&nbsp;&nbsp;&nbsp;&nbsp;&nbsp;"Pao je tačno na severu!" viknu Frensis Margaret, a potom stade neobuzdano da jeca. Isak Njutn je uze u naručje i reče joj što je glasnije i mirnije mogao:
<BR>&nbsp;&nbsp;&nbsp;&nbsp;&nbsp;"To ne znači nužno da je Britanija pogođena; mogao je pasti bilo gde iznad Britanije, sve do samog Arktika. Saznaćemo kroz minut-dva."
<BR>&nbsp;&nbsp;&nbsp;&nbsp;&nbsp;"Kako?" upita Frensis Margaret gušeći se u suzama.
<BR>&nbsp;&nbsp;&nbsp;&nbsp;&nbsp;"Ukoliko je stvarno pogođena naša domovina, udarni talas će dopreti ovamo kroz svega minut ili dva. Ako je, pak, pao dalje na sever, talasu će biti potrebno duže da stigne ovamo. A sada, da bismo se zaštitili, stvarno moramo da uđemo u kola. Nema smisla da ostanemo ovde izloženi."
<BR>&nbsp;&nbsp;&nbsp;&nbsp;&nbsp;Iz početka obazrivo, a zatim u sve većoj žurbi, izvukli su se iz vreća za spavanje i potrčali prema kolima. Kada su se bezbedno smestili unutra, Isak Njutn reče:
<BR>&nbsp;&nbsp;&nbsp;&nbsp;&nbsp;"Trebalo je da na to ranije mislim, no da je udar bio tako blizu, na primer u Britaniji, izvesno bismo videli trenutak bleska, plamen svetlosti izazvanog udarom - putem rasipanja atmosferskih čestica, hoću da kažem."
<BR>&nbsp;&nbsp;&nbsp;&nbsp;&nbsp;Čekali su u tišini, odmeravajući tišinu, osećajući da se sa svakih nekoliko sekundi proteklih bez pojave bilo kakvog talasnog udara, područje mogućeg pogotka pomera sve više prema severu. Pošto je prošlo petnaest minuta, Frensis Margaret reče:
<BR>&nbsp;&nbsp;&nbsp;&nbsp;&nbsp;"Da li se moglo dogoditi da je ipak - posredi promašaj? Možda su astronomska osmatranja bila pogrešna."
<BR>&nbsp;&nbsp;&nbsp;&nbsp;&nbsp;"Ili je moglo doći do još jedne promene u putanji."
<BR>&nbsp;&nbsp;&nbsp;&nbsp;&nbsp;"Izazvane namerno, možda, radi upozorenja."
<BR>&nbsp;&nbsp;&nbsp;&nbsp;&nbsp;"Sasvim liči na tako nešto", složio se Isak Njutn. Ova pomisao ih je razrešila napetosti što ih je dovelo do granice histerije. Ta euforija trajala je nekoliko minuta sve dok Frensis Margaret nije rekla:
<BR>&nbsp;&nbsp;&nbsp;&nbsp;&nbsp;"Naoblačuje se."
<BR>&nbsp;&nbsp;&nbsp;&nbsp;&nbsp;Ponovo su izašli iz kola i pogledali prema severu gde su zvezde bile zamagljene širokom vodoravnom trakom. Još dok su posmatrali, ta široka traka postala je još šira - širila se i širila sve dok više nije bila traka već čitava hemisfera. Čitavo nebo severno od njih bilo je zamračeno, dok su zvezde na jugu i dalje sijale.
<BR>&nbsp;&nbsp;&nbsp;&nbsp;&nbsp;"Bože blagi, to je od eksplozije. Mora da je veoma visoko."
<BR>&nbsp;&nbsp;&nbsp;&nbsp;&nbsp;"Otkud znaš?"
<BR>&nbsp;&nbsp;&nbsp;&nbsp;&nbsp;"Zato što je bez zvuka. Sve što bi se širilo poput ovog u nižim slojevima atmosfere izazvalo bi strahovit uragan."
<BR>&nbsp;&nbsp;&nbsp;&nbsp;&nbsp;Nastavili su da posmatraju, sada s osećanjem velikog zaprepašćenja, kako se crnilo neumitno proširuje na južne delove neba sve dok se preostale vidljive zvezde nisu stisle u jednu traku na jugu, traku koja je svake sekunde postajala sve uža. Kada je i poslednji delić neba bio prekriven, zaogrnula ih je potpuna pomrčina. Iako su kola bila udaljena svega desetak metara, njihova slepa nasumična potraga za njima ubrzo se pokazala beznadežnom, sve dok im nije sinulo da pokušaju s pljeskanjem ruku. Koristeći taj primitivan oblik sonara konačno su nabasali na automobil.
<BR>&nbsp;&nbsp;&nbsp;&nbsp;&nbsp;Za vreme vožnje ka Dampijeu začula se tutnjava kao od neke udaljene pucnjave. Nije bilo potrebe da se potajno uvlače u krčmu jer je čitav grad bio na nogama, i to na osvetljenim ulicama, osluškujući tutnjavu grmljavine sa severa koja je još dugo potrajala pošto su Isak Njutn i Frensis Margaret stigli u spavaću sobu krčme.
</P></TD></TR></TABLE>
<P class="next">
<A HREF=p74.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
