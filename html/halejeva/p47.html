<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>45.
<P>&nbsp;&nbsp;&nbsp;&nbsp;&nbsp;Odbor se sastao u velikoj kuhinji ministrove farmerske kuće, kuhinji čiji su zidovi bili obloženi uglačanim, blistavim mesingom. Članovi Odbora sedeli su oko dugačkog četvorougaonog stola, s tim što je predsednik vlade bio na jednom, a master Trinitija na drugom kraju. Isak Njutn je sedeo odmah do predsednika vlade, s njegove desne strane, a desno od Njutna Kurt Vladhajm koji je zbog ovog sastanka doputovao iz Ženeve. S predsednikove leve strane sedeo je ser Hari Džulijan, mandarin Ministarstva finansija, koga je u Odbor imenovao ministar koji je, opet, sedeo levo od Džulijana.
<BR>&nbsp;&nbsp;&nbsp;&nbsp;&nbsp;Frensis Haroldsen je imala zaseban mali sto, postavljen levo, malo iza mastera Trinitija; na njemu je držala zapisnik s prethodnih sastanaka i pravila beleške s ovog, zahvaljujući srećnoj okolnosti da joj ruka kojom piše nije bila povređena.
<BR>&nbsp;&nbsp;&nbsp;&nbsp;&nbsp;"Ser Antoni Maršal se izvinio zbog svog nedolaska", poče predsednik vlade. "Mogu Vam, u strogom poverenju, još reći da ser Antoni napušta CERC - da bi postao ministrov zamenik, naravno. Ne u Kembridžu, gde je Odbor već u potpunosti predstavljen. To što predsednici Saveta za istraživanja stalno gravitiraju ka tome da postanu vice-ministri možda zaslužuje komentar mastera Trinitija."
<BR>&nbsp;&nbsp;&nbsp;&nbsp;&nbsp;"Staza očito izgleda kao da je popločana zlatom, predsedniče. Ako je i tako, ja to nisam primetio", odgovori smesta master, izazvavši smeh oko stola.
<BR>&nbsp;&nbsp;&nbsp;&nbsp;&nbsp;"Pređimo na stvar", produži predsednik. "Profesore Njutn, verujem da imate da nas izvestite o nekolikim stvarima, od kojih su neke veoma ozbiljne."
<BR>&nbsp;&nbsp;&nbsp;&nbsp;&nbsp;"Da, hvala Vam, predsedniče vlade. Na početku bih rekao nekoliko reči o ozbiljnoj eksploziji koja se dogodila u 16 časova i petnaest minuta, dvadeset petog prošlog meseca", započe Isak Njutn. "Sudski izveštaj o toj eksploziji je pred Vama na stolu, pa ću se ja ograničiti da o samoj eksploziji kažem kako vlada uverenje da je bila prouzrokovana bombom velike razorne moći.
<BR>&nbsp;&nbsp;&nbsp;&nbsp;&nbsp;Od neposrednog značaja za ovaj sastanak", nastavio je Isak Njutn, "jesu ozlede koje su pretrpeli članovi osoblja kevendiške Laboratorije. Sve u svemu, povređeno je trideset sedam osoba, uglavnom od rasprsnutog stakla, kao u slučaju sekretarice našeg Odbora. Na veliku nesreću, tri osobe koje su bile izložene neposrednom udaru, ubijene su. Sva povređena lica posedovala su normalno osiguranje preko Univerziteta, no želja mi je da u daljem toku sastanka postavim pitanje dodeljivanja materijalne nadoknade povređenima, a posebno porodicama pokojnih, putem ovog Odbora, u skladu s procenom u kojoj su meri aktivnosti Odbora doprinele izazivanju eksplozije."
<BR>&nbsp;&nbsp;&nbsp;&nbsp;&nbsp;"Kako je ovaj Odbor mogao biti umešan u to?" smesta je zapitao ser Hari Džulijan.
<BR>&nbsp;&nbsp;&nbsp;&nbsp;&nbsp;"Odbor je mogao biti umešan zbog toga što Halejeva kometa šalje signale samo nama i nikom drugom."
<BR>&nbsp;&nbsp;&nbsp;&nbsp;&nbsp;Predsednik se na ovo nevoljno uspravio u stolici i rekao:
<BR>&nbsp;&nbsp;&nbsp;&nbsp;&nbsp;"Prvi put čujem za to, profesore Njutn. Kako nas to kometa razlikuje od drugih?"
<BR>&nbsp;&nbsp;&nbsp;&nbsp;&nbsp;"Zbog neprekidnog podešavanja šifre koja se koristi između nas i komete."
<BR>&nbsp;&nbsp;&nbsp;&nbsp;&nbsp;"Nazovite to jednokratno upotrebljivu lozinkom, predsedniče", zagrmeo je master Trinitija sa drugog kraja stola. "Mi posedujemo jednokratno upotrebljivu lozinku, a profesor Njutn je nameran da kaže da je neko pokušao da nam je ukrade, koristeći eksploziju kao pokriće. Ako je to tako, onda je ovaj Odbor odgovoran za one koji su bili povređeni, a posebno za porodice poginulih."
<BR>&nbsp;&nbsp;&nbsp;&nbsp;&nbsp;"Da li Univerzitet želi da sa sebe skine odgovornost?" upita ser Hari Džulijan.
<BR>&nbsp;&nbsp;&nbsp;&nbsp;&nbsp;"Univerzitet nema nikakvih drugih želja osim da izađe u susret svojim obavezama", izjavi master.
<BR>&nbsp;&nbsp;&nbsp;&nbsp;&nbsp;"Da li postoji bilo kakav dokaz za onu vrstu štetnog delovanja koju je master nagovestio?" upita ministar.
<BR>&nbsp;&nbsp;&nbsp;&nbsp;&nbsp;"Prispeo sam u Laboratoriju nekih pola sata posle eksplozije da bih otkrio kako u kontrolnoj sobi nema nikog. Nije bilo nikog jer je osoba na dužnosti bila među poginulima. Da skratim dugu priču, otkrio sam da je neko neovlašćeno lice bilo tamo pre mene, verovatno tokom prethodnih pola sata", odgovorio je Isak Njutn.
<BR>&nbsp;&nbsp;&nbsp;&nbsp;&nbsp;"Kako možete da budete sigurni u to?"
<BR>&nbsp;&nbsp;&nbsp;&nbsp;&nbsp;"U elektronskoj opremi izazvana je vrsta smetnji koju je mogao da prouzrokuje jedino neki uljez", odgovori Isak Njutn.
<BR>&nbsp;&nbsp;&nbsp;&nbsp;&nbsp;"Elektronska oprema je tako načinjena", upade Kurt Valdhajm, "da ostavlja jasno upozorenje ukoliko dođe do pokušaja mešanja nekog sa strane. To je van svake sumnje."
<BR>&nbsp;&nbsp;&nbsp;&nbsp;&nbsp;"Da li je policija obaveštena o tome", hteo je da zna ministar.
<BR>&nbsp;&nbsp;&nbsp;&nbsp;&nbsp;"Ne. Zbog osetljive prirode nastale situacije, smatrao sam ispravnim da prvo obavestim ovaj Odbor", odgovori Isak Njutn.
<BR>&nbsp;&nbsp;&nbsp;&nbsp;&nbsp;"Ako primamo signale od komete na manje ili više tajnoj osnovi, čini mi se da je ova situacija odista veoma osetljiva", klimnuo je glavom predsednik vlade.
<BR>&nbsp;&nbsp;&nbsp;&nbsp;&nbsp;"Očigledno", složio se master. "Imamo klub od dva člana, a svi ostali su isključeni. Nije čudo što nas progone."
<BR>&nbsp;&nbsp;&nbsp;&nbsp;&nbsp;"Uzrok naših nevolja, predsedniče, leži u tome što za Ministarstvo finansija predstavlja veliku razliku da li će se operacija u Kembridžu tretirati kao operacija otvorenog ili zatvorenog tipa", objasnio je Džulijan, čovek koji po izgledu nije podsećao na G. K. Čestertona.
<BR>&nbsp;&nbsp;&nbsp;&nbsp;&nbsp;"Ne postoji način na koji bismo mogli da izvršimo isplatu naknade ako bi bila zatvorenog tipa", objasnio je dalje ministar.
<BR>&nbsp;&nbsp;&nbsp;&nbsp;&nbsp;"Ah, sada shvatam šta je Vaša nevolja", umešao se predsednik. "Ovo je, zasigurno, jedan od onih malih problema čije razrešenje ushićuje najtananije umove u Ministarstvu finansija, zar ne?"
<BR>&nbsp;&nbsp;&nbsp;&nbsp;&nbsp;"Bojim se da zapravo uopšte nije tanan, predsedniče", bio je uporan okruglasti Džulijan. "Ukoliko bismo ovaj posao izneli na videlo, preko policije, mogli bismo da izvršimo isplate, u iznosu za koji procenimo da je izraz naše odgovornosti i u skladu s propisima, neposredno preko računa ovog Odbora. Ali ako se opredelimo da zadržimo zatvoren status, što mi se čini verovatnijim, nikakav novac ne može da prođe kroz račun Odbora. Šta god da se učini, to mora da ide preko vlastitog, nekontrolisanog računa predsednika vlade, nekontrolisanog u odnosu na delatnost obaveštajne službe, hoću da kažem. Konačno, predsedniče, taj novac biste morali da dodate ispod stola profesoru Njutnu."
<BR>&nbsp;&nbsp;&nbsp;&nbsp;&nbsp;"S mogućnošću da se ja tada odlučim da emigriram?" upita Isak Njutn s izvesnim čuđenjem.
<BR>&nbsp;&nbsp;&nbsp;&nbsp;&nbsp;"Baš tako", klimnu Džulijan. "Možda deluje čudno, ali upravo je to način na koji se mora raditi."
<BR>&nbsp;&nbsp;&nbsp;&nbsp;&nbsp;"Veoma sam zadovoljan što se bavim isključivo fizikom, a ne vladinim finansijama u javnom životu", rekao je Kurt Valdhajm uz svoj blagi šeretski osmeh.
<BR>&nbsp;&nbsp;&nbsp;&nbsp;&nbsp;U tom času ušle su dve žene iz obližnjeg sela. Jedna je nosila poslužavnik s termosima sa čajem i kafom, a druga dva poslužavnika sa slatkišima različitih vrsta i izgleda.
<BR>&nbsp;&nbsp;&nbsp;&nbsp;&nbsp;"Ah, evo prilike da povedemo računa o našim linijama", reče predsednik vedro, uzimajući zalogaj koji je opovrgavao njegovu opasku, shvativši istog trenutka, sa zakašnjenjem, da je napravio pogrešan korak, s obzirom na Džulijanovu liniju koja je bila izložena pogledima prisutnih. Ovaj gaf je smesta bio zaglađen ili nije bio zaglađen, zavisno od stanovišta, tako što je master Trinitija grmnuo:
<BR>&nbsp;&nbsp;&nbsp;&nbsp;&nbsp;"Odustajanje od bitke za liniju može se smatrati jednim od prvorazrednih dostignuća u životu, predsedniče vlade. Ono nas oslobađa jedne od nepodnošljivih napetosti." Rekavši ovo, master je zagrizao jednu neverovatno veliku princes-krofnu od čega su mu se u trenu zabelele usne na način dostojan profesionalnog komičara.
<BR>&nbsp;&nbsp;&nbsp;&nbsp;&nbsp;Predsednik vlade je ubrzo zatražio da se sastanak nastavi, rekavši:
<BR>&nbsp;&nbsp;&nbsp;&nbsp;&nbsp;"Moramo da budemo efikasni. Sledeća tačka dnevnog reda je pitanje naših budućih akcija. Profesore Njutn, moramo Vas ponovo zamoliti za uvodno slovo."
<BR>&nbsp;&nbsp;&nbsp;&nbsp;&nbsp;"Razvojni planovi o kojima je trebalo da bude reči pod ovom tačkom dnevnog reda već su prevaziđeni razvojem događaja", otpoče Isak Njutn. "Načelno, bavimo se dešifrovanjem poruka Halejeve komete. Ova misao nije vizionarska, zbog činjenice da sve više i više uspevamo u tome. Pri sadašnjoj stopi razvoja, trebalo bi da postignemo prilično obimnu razmenu informacija u roku od godinu dana."
<BR>&nbsp;&nbsp;&nbsp;&nbsp;&nbsp;"Šta se tačno dogodilo?" upita predsednik vlade.
<BR>&nbsp;&nbsp;&nbsp;&nbsp;&nbsp;"Halejeva kometa nas je usmerila ka drugim kometama u području planete Neptun i mi smo odista stupili u vezu s njima. Do ovog jutra mislio sam da smo uspeli u sedam takvih slučajeva, ali mi sada Kurt Valdhajm kaže da se broj popeo na devet. Ovo je učinjeno korišćenjem radio-teleskopa u Džodrel-Benku i bonskog teleskopa u Nemačkoj, kao i naših vlastitih postrojenja."
<BR>&nbsp;&nbsp;&nbsp;&nbsp;&nbsp;"Halejeva kometa nam je, dakako, dala uputstva gde da tražimo", dodade Kurt Valdhajm.
<BR>&nbsp;&nbsp;&nbsp;&nbsp;&nbsp;"Gde da tražite?" upita ministar s izrazom začuđenosti na licu.
<BR>&nbsp;&nbsp;&nbsp;&nbsp;&nbsp;"Bilo je to prilično suptilno", rekao je Kurt Valdhajm. "Na posletku smo shvatili da nam Halejeva kometa daje katalog pravaca na kojima bi trebalo da tražimo, ali je iskrslo pitanje da li su podaci o tim pravcima poticali od same komete iIi od Sunca ili sa Zemlje."
<BR>&nbsp;&nbsp;&nbsp;&nbsp;&nbsp;"Pretpostavljam da samo pravci o kojima bi uputstva dolazila sa Zemlje ne bi bili od velike koristi", primetio je ministar.
<BR>&nbsp;&nbsp;&nbsp;&nbsp;&nbsp;"Da, ali mi ih nismo na taj način protumačili. Ispostavilo se da katalog pravaca potiče od Halejeve komete", reče mu Kurt Valdhajm.
<BR>&nbsp;&nbsp;&nbsp;&nbsp;&nbsp;"U početku smo morali da pucamo u mraku", upade Isak Njutn. "Izvršili smo prevođenje pravaca iz kataloga u pravce kretanja u odnosu na Zemlju i to je zaista bilo teško. Ne zbog matematičkih zahteva koje je to prevođenje postavljalo, već zbog udaljenosti Halejeve komete koju je valjalo uneti u izračunavanje. No, jedna od stvari koju sada razrađujemo jeste transponderski sistem."
<BR>&nbsp;&nbsp;&nbsp;&nbsp;&nbsp;"Ja", reče Kurt Valdhajm koji je počinjao da uživa u ovoj priči. "Šaljemo signal Halejevoj kometi koja smesta ispaljuje odgovor. Potom, preciznim merenjem emitovanja dolazimo do podataka o udaljenosti Halejeve komete. Tada znamo i pravce ostalih kometa izvan našeg Sunčevog sistema. U stvari, Halejeva kometa se ponaša kao stražar, kao pastir."
<BR>&nbsp;&nbsp;&nbsp;&nbsp;&nbsp;"I šta se dogodilo?" upita predsednik vlade, nastojeći da prekrati ove naučničke tananosti.
<BR>&nbsp;&nbsp;&nbsp;&nbsp;&nbsp;"Zatražili smo pomoć od anglo-australijskog teleskopa u Australiji i oni su neprekidno pratili tok naših emitovanja."
<BR>&nbsp;&nbsp;&nbsp;&nbsp;&nbsp;"Posmatrali su u istom pravcu u kome ste Vi vršili radio-emitovanje, zar ne?" upita premijer.
<BR>&nbsp;&nbsp;&nbsp;&nbsp;&nbsp;"Tačno tako, predsedniče", klimnu Isak Njutn.
<BR>&nbsp;&nbsp;&nbsp;&nbsp;&nbsp;"I u svakom od tih slučajeva došlo je do istog onakvog rasplamsavanja komete - udaljene komete ovom prilikom - koje smo prethodno imali kod Halejeve komete."
<BR>&nbsp;&nbsp;&nbsp;&nbsp;&nbsp;"Mislite li na iznenadno rasprskavanje delića? Kao kad kit izbacuje vodoskok?"
<BR>&nbsp;&nbsp;&nbsp;&nbsp;&nbsp;"Tako je. Čini se da je to neka vrsta sporazumnog znaka prepoznavanja."
<BR>&nbsp;&nbsp;&nbsp;&nbsp;&nbsp;"A velite da se to dogodilo devet puta?"
<BR>&nbsp;&nbsp;&nbsp;&nbsp;&nbsp;"Devet puta", potvrdio je Isak Njutn. "No, sada naši teleskopi počinju da bivaju zasićeni - kako u Nemačkoj tako i u našoj zemlji."
<BR>&nbsp;&nbsp;&nbsp;&nbsp;&nbsp;"Zbog čega to?"
<BR>&nbsp;&nbsp;&nbsp;&nbsp;&nbsp;"Zbog toga što komete počinju sve više da brbljaju međusobno."
<BR>&nbsp;&nbsp;&nbsp;&nbsp;&nbsp;"A to ranije nisu činile?"
<BR>&nbsp;&nbsp;&nbsp;&nbsp;&nbsp;"Ne, sve dok mi nismo uspostavili kontakte, komete nisu mogle da pronađu jedne druge."
<BR>&nbsp;&nbsp;&nbsp;&nbsp;&nbsp;Na ovo je ministar podigao ruku i polagano rekao:
<BR>&nbsp;&nbsp;&nbsp;&nbsp;&nbsp;"Da li treba da razumem da komete nisu mogle neposredno da otkriju jedne druge, već su to učinile priključivši se na Vaše radio zrake?"
<BR>&nbsp;&nbsp;&nbsp;&nbsp;&nbsp;"Da, jedna kometa vrši svoje emitovanje duž našeg zraka koji, naravno, prima. Onda mi ponovo emitujemo tu poruku duž jednog drugog zraka usmerenog ka drugoj kometi", reče Kurt Valdhajm crtajući dijagram trougla na parčetu hartije, sa Zemljom kao vrhom, sa dve komete u njegovoj osnovi i strelicama koje su pokazivale pravce radio emitovanja.
<BR>&nbsp;&nbsp;&nbsp;&nbsp;&nbsp;"Shvatam", reče ministar ponovo polagano, "u stvari, počinjem da shvatam najvećim delom."
<BR>&nbsp;&nbsp;&nbsp;&nbsp;&nbsp;"Šta shvataš, Godfri?"
<BR>&nbsp;&nbsp;&nbsp;&nbsp;&nbsp;"Možda još pomalo maglovito, shvatam šta se događa, a to je poprilično zastrašujuće. Upravo smo učinili prvi korak u stvaranju vanzemaljskog komunikacionog sistema."
<BR>&nbsp;&nbsp;&nbsp;&nbsp;&nbsp;"Tačno si shvatio poentu, ministre", složio se Isak Njutn.
<BR>&nbsp;&nbsp;&nbsp;&nbsp;&nbsp;"Telekomunikacioni sistem razmene informacija, tako mi boga", upade master. "No da li možemo da dešifrujemo poruke koje protiču kroz naše teleskope i otpremnike? Čini mi se da je to veliko pitanje. Inače, kakve vajde mi imamo od toga?"
<BR>&nbsp;&nbsp;&nbsp;&nbsp;&nbsp;"Mišljenja sam", odgovori Kurt Valdhajm, "da ćemo na kraju biti u stanju da dešifrujemo onoliko poruka koliko to želimo. No to ne može biti sve, jer za nas je nemoguće da dešifrujemo sve."
<BR>&nbsp;&nbsp;&nbsp;&nbsp;&nbsp;"Iskreno govoreći, to ne mogu da razumem, profesore Valdhajm. Da li biste mogli da nam to objasnite razgovetnije ili podrobnije? Jer, ovo pitanje koje je master pokrenuo zapravo je najvažnije", reče predsednik vlade ozbiljnim glasom.
<BR>&nbsp;&nbsp;&nbsp;&nbsp;&nbsp;"Kao primer, zamislite dva različita atoma: prost atom vodonika i krajnje složen atom urana", započeo je Kurt Valdhajm uz svoj najblaži osmeh. Uvežbanim pokretom ruke sklonio je pramen kose sa širokog čela. "Mi, ljudska bića, sposobni smo da u potpunosti razumemo atom vodonika. Na taj način shvatamo suštinske principe po kojima su svi atomi sazdani i mislim da smo u stanju da dešifrujemo informaciju te vrste. Ali detalji, ne principi, već celokupnost detalja atoma urana, za nas su previše složeni. Suviše brojeva da bi se mogli prosejati bilo kojim nama znanim metodom - oblaci brojeva, poput oblaka brojeva koji bi bili neophodni da se opišu kretanja svih molekula vazduha u ovoj prostoriji ili atoma u našim telima. Principe, da; oblake brojeva, ne. To je ono što hoću da kažem."
<BR>&nbsp;&nbsp;&nbsp;&nbsp;&nbsp;"Kurt, po mom mišljenju, želi da kaže", umešao se Isak Njutn, "da ćemo biti u stanju da dešifrujemo sve stvari koje nam se čine značajnim, osnovne principe ove situacije. Ali ono za šta držimo da su ogromni i nebitni detalji izmaći će nam. Ne zato što ne bismo mogli da ih dešifrujemo, već zbog toga što ne bismo mogli da izađemo na kraj s ogromnom količinom brojeva koja bi proizašla iz takvog postupka."
<BR>&nbsp;&nbsp;&nbsp;&nbsp;&nbsp;"Zbog čega su, onda, uopšte bitni ti jadni oblaci brojeva?" upita master.
<BR>&nbsp;&nbsp;&nbsp;&nbsp;&nbsp;"Postoji razlika između razumevanja nečega i pravljenja nečega. Svaki put kad nešto pravimo - automobil ili avion ili kompjuter - moramo da počnemo s izračunavanjem pravog oblaka brojeva. Ali to su mali oblaci u poređenju s ovim stvarima. Krvavo mnogo detalja, moglo bi se reći."
<BR>&nbsp;&nbsp;&nbsp;&nbsp;&nbsp;"Razlika između ideje o jednoj knjizi i mehaničkog postupka ispisivanja svih reči?" primetio je master.
<BR>&nbsp;&nbsp;&nbsp;&nbsp;&nbsp;"U suštini to, masteru. Ako razmišljaš o tome kao o knjizi, postoji granica veličine jedne knjige s kojom pojedini pisac može da se uhvati ukoštac, jer inače oblak reči postaje prevelik. A ako uzmeš sve pisce zajedno i sve njihove knjige smestiš u neku biblioteku, postoji, takođe, granica veličine najvećeg oblaka reči s kojom jedna biblioteka može da izađe na kraj."
<BR>&nbsp;&nbsp;&nbsp;&nbsp;&nbsp;"A Vi velite da bi ova stvar mogla daleko da prevaziđe ljudske sposobnosti?" ponovo je upitao predsednik vlade.
<BR>&nbsp;&nbsp;&nbsp;&nbsp;&nbsp;"Ja, upravo je reč o tome", klimnuo je glavom Kurt Valdhajm.
<BR>&nbsp;&nbsp;&nbsp;&nbsp;&nbsp;"Ali šta bi bio krajnji rezultat, proizvod?"
<BR>&nbsp;&nbsp;&nbsp;&nbsp;&nbsp;"Nešto veliko. Nešto veoma veliko", ustvrdio je Isak Njutn.
<BR>&nbsp;&nbsp;&nbsp;&nbsp;&nbsp;"Baš onako kako sam zamišljao", primeti ministar. "Ono što sam od početka predosećao. Predsedniče vlade, mogu li da predložim da sada napravimo pauzu za ručak? Možda je još malo rano, no osećam da bismo svi morali da sažvaćemo mnoge važne stvari koje treba svariti pre no što pređemo na sledeće tačke dnevnog reda."
<BR>&nbsp;&nbsp;&nbsp;&nbsp;&nbsp;"Moram da se vratim u grad najkasnije do šest sati", upozorio je predsednik vlade.
<BR>&nbsp;&nbsp;&nbsp;&nbsp;&nbsp;"Svestan sam toga", uzvratio je ministar, "ali požurićemo s ručkom. Sredio sam da obedujemo u obližnjem hotelu. Tamo je sasvim pristojno, a i čini im veliku čast."
<BR>&nbsp;&nbsp;&nbsp;&nbsp;&nbsp;Isak Njutn je seo na sedište za vozača u svojim kolima, očekujući da poveze Kurta Valdhajma i Frensis Margaret do seoskog hotela, no master Trinitija s iznenađujućom okretnošću uskoči na prednje putničko sedište, rekavši:
<BR>&nbsp;&nbsp;&nbsp;&nbsp;&nbsp;"Hajdemo. Ostali će stići za nama. Želim da razgovaram nasamo s tobom."
<BR>&nbsp;&nbsp;&nbsp;&nbsp;&nbsp;Kada su odmakli nekih stotinak metara. Isak Njutn zapita:
<BR>&nbsp;&nbsp;&nbsp;&nbsp;&nbsp;"O čemu?"
<BR>&nbsp;&nbsp;&nbsp;&nbsp;&nbsp;"O novcu za sve te teleskope, za taj tvoj šašavi projekt. Dobio si ga. Mogao sam to da vidim u Godfrijevim očima. Stoga nemoj da zabrljaš stvari popodne."
</P></TD></TR></TABLE>
<P class="next">
<A HREF=p48.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
