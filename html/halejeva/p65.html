<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>63.
<P>&nbsp;&nbsp;&nbsp;&nbsp;&nbsp;Predsednik vlade je odlučio da konferenciji za štampu, po predlogu Isaka Njutna, prida najveći mogući značaj i to tako što ju je upriličio u sobi kabineta u Dauning stritu 10. Isak Njutn je obigrao pogledom sto, tražeći poznata lica kada su on i predsednik zauzeli preostale dve stolice, postavljene kod sredine stola okrenutog ka Dauning stritu. Isak Njutn je pomislio da poznata lica nisu obavezno, u isti mah, i prijateljska lica, prisećajući se svog u izvesnoj meri mučnog sastanka s novinarima u jednoj ranijoj prilici. Prepoznao je Alana Bristoua urednika Nejčera. Takođe je prepoznao Tama Tejlora iz Obzervera ili, tačnije, prepoznao je astrahansku kapu od koje Tejlor nije hteo da se odvoji čak ni u sobi kabineta. Predsednik vlade, kome je ta kapa takođe zapala za oko, rekao je:
<BR>&nbsp;&nbsp;&nbsp;&nbsp;&nbsp;"Da li bi džentlmen koji ima kapu na glavi bio ljubazan da je ukloni. Ili da se sam ukloni."
<BR>&nbsp;&nbsp;&nbsp;&nbsp;&nbsp;Po sudu Isaka Njutna ovo nije bio baš najtaktičniji način započinjanja najkritičnijeg susreta sa štampom, što je potvrdila mrtva tišina koja je istog časa zavladala prostorijom. Posle možda dvadeset sekundi muka, Tejlor je ustao i teškim korakom izašao iz sobe i dalje noseći svoju astrahansku kapu.
<BR>&nbsp;&nbsp;&nbsp;&nbsp;&nbsp;"Niko ovde nije nosio kapu još od Dizraelija", primeti predsednik živahnim glasom. "Gajim poseban otpor prema astrahanskim kapama, muvama i pepelu cigarete na tepihu. A sada će profesor Njutn dati izjavu."
<BR>&nbsp;&nbsp;&nbsp;&nbsp;&nbsp;"Pre dve godine predsednik vlade je zatražio od mene da prokomentarišem razgovore o naoružanju koji su se održavali u Ženevi", poče Isak Njutn. "Moj zadatak bio je da razmotrim status Britanije kao nuklearne sile, zajedno s pitanjima koja su vezana za rakete srednjeg dometa, tačnije SS20 i SS21 na sovjetskoj strani, te krstareće rakete i peršinge II na strani NATO-a."
<BR>&nbsp;&nbsp;&nbsp;&nbsp;&nbsp;"Da li je istina da su krstareće rakete i peršinzi bili lansirani? Fenvik iz Mirora", upita jedan glas.
<BR>&nbsp;&nbsp;&nbsp;&nbsp;&nbsp;"Na kraju ćemo podrobnije razgavarati o tom pitanju, gospodine Fenvik", odgovori mirno predsednik. Shvativši da je predsednik sasvim naviknut na stalna prekidanja izlaganja u Parlamentu, Isak Njutn je nastavio prikupivši konce onoga što je počeo da iznosi:
<BR>&nbsp;&nbsp;&nbsp;&nbsp;&nbsp;"Moja razmišljanja o Britaniji kao nuklearnoj sili i o NATO-u nisu mi, bojim se, pomogla da razumem krupnija pitanja odnosa suprotstavljenih supersila. Tek postepeno, tokom poslednje dve godine, postale su jasne neke užasavajuće strateške promene koje su se desile od 1970. godine. Meni su postale jasne, hoću da kažem", priznade Isak Njutn mirnim glasom.
<BR>&nbsp;&nbsp;&nbsp;&nbsp;&nbsp;"Hardi iz Mejla. Možete li to da protumačite. Da nam objasnite šta tačno razumete pod užasavajućim."
<BR>&nbsp;&nbsp;&nbsp;&nbsp;&nbsp;"Ako se vratite u šezdesete godine, gospodine Hardi, setićete se da je bilo rašireno umirujuće uverenje kako bi nuklearni rat značio takvu katastrofu za sve da nijedna vlada, bilo koje političke boje, nije mogla ni da pomišlja na njega. Ovo umirujuće uverenje delile su i vlade, i javnost, i vojni planeri."
<BR>&nbsp;&nbsp;&nbsp;&nbsp;&nbsp;"A Vi velite da se to promenilo?" upita jedan drugi glasi.
<BR>&nbsp;&nbsp;&nbsp;&nbsp;&nbsp;"Na žalost, jeste. Odlučno se promenilo kada su izumljeni projektili s više bojevih glava. Iako to tada, u ranim sedamdesetim godinama, većina nas nije shvatila", umešao se predsednik.
<BR>&nbsp;&nbsp;&nbsp;&nbsp;&nbsp;"Voleo bih da čujem Vaše viđenje, profesore Njutn. Kao što Vam je verovatno poznato, mi u Nejčeru imamo vlastite poglede na to. Već duže od dve godine, dodao bih", primeti Alan Bristou.
<BR>&nbsp;&nbsp;&nbsp;&nbsp;&nbsp;"S projektilima s više bojevih glava", odgovori Isak Njutn, "postalo je moguće zamisliti tako moćan prvi udar koji bi bio sposoban da potpuno onesposobi strateška oružja druge strane. U početku, to je bila tek zamisao. Može se reći da je sada ta zamisao postala stvarnost. Prvi udar od strane Sovjeskog Saveza mogao bi, sasvim verovatno, da uništi sposobnost SAD da lansira svoje balističke rakete."
<BR>&nbsp;&nbsp;&nbsp;&nbsp;&nbsp;"Nisu li oni utvrdili svoje silose upravo da bi izašli na kraj s tom vrstom pretnje? Alan Kros iz Tajmsa."
<BR>&nbsp;&nbsp;&nbsp;&nbsp;&nbsp;"Svi pokazatelji govore, gospodine Kros, da zaštita oružjem predstavlja manje od pola problema. Stvarna slaba tačka je komandna struktura. Raspoloživo vreme za stranu koja je pod udarom postaje gotovo nemoguće tesno", objasnio je Isak Njutn.
<BR>&nbsp;&nbsp;&nbsp;&nbsp;&nbsp;"Otpada vreme potrebno za političke konsultacije", ponovo upade predsednik.
<BR>&nbsp;&nbsp;&nbsp;&nbsp;&nbsp;"A sužava se vreme neophodno za preduzimanje najnužnijih mera obezbeđenja", dodade Isak Njutn.
<BR>&nbsp;&nbsp;&nbsp;&nbsp;&nbsp;"Mislio sam da je to glavni razlog za stvaranje velikih flota podmornica. Čak i kada bi bio izveden iznenadni prvi udar, druga strana bi još imala mnogo vremena da uzvrati moćnim drugim udarom s podmornica", reče Hardi iz Dejli Mejla.
<BR>&nbsp;&nbsp;&nbsp;&nbsp;&nbsp;"Zbog toga što su položaji podmornica skriveni", dodade Alan Kros iz Tajmsa.
<BR>&nbsp;&nbsp;&nbsp;&nbsp;&nbsp;"Nevolja dolazi od unapređene tehnologije i uvećane preciznosti. Vidite, gospodine Kros, pretpostavimo da ja likvidiram oružje za Vaš glavni prvi udar i to s takvom preciznošću da teško oštetim Vaše gradove. Doista, Vi biste mogli da mi uzvratite udarac s Vaših podmornica. Ali da li ćete to učiniti? Znajući da su Vaši gradovi prepušteni milosti ili nemilosti mojih moćnih oružja prvog udara. Vrlo verovatno da nećete. Da biste sačuvali svoje gradove, Vi ćete se pokoriti. To je problem koji sada muči vojne planere", naglasio je Isak Njutn.
<BR>&nbsp;&nbsp;&nbsp;&nbsp;&nbsp;"Ako ne sa svim, slučajno se slažem s Njutnom u ovoj stvari", klimnu glavom Alan Bristou. "Vidite", nastavi on, "iskušenje da se izvrši iznenadan prvi udar povećava se iz dana u dan. Ako ti nećeš, možda će onaj drugi. Prednosti prvog udara..."
<BR>&nbsp;&nbsp;&nbsp;&nbsp;&nbsp;"...rastu", nadovezao se Hardi iz Dejli Mejla.
<BR>&nbsp;&nbsp;&nbsp;&nbsp;&nbsp;"Pa gde nas to ostavlja?" upita Fenvik iz Dejli mirora.
<BR>&nbsp;&nbsp;&nbsp;&nbsp;&nbsp;"Pričard iz Gardijana", reče jedan nov glas. "Ostavlja nas na postojano smanjujućoj ivici bezbednosti. Pitanje koje bih želeo da postavim profesoru Njutnu glasi: koliko je još, prema Vašem sudu, ostalo ovom svetu, pre no što nuklearni rat postane neizbežan?"
<BR>&nbsp;&nbsp;&nbsp;&nbsp;&nbsp;"Do kraja ovog veka. Ukoliko budemo imali sreće", odgovori Isak Njutn.
<BR>&nbsp;&nbsp;&nbsp;&nbsp;&nbsp;"Kad ne bi bilo komete", upade predsednik vlade procenjujući da je sazreo trenutak za razgovor o nedavnim događajima.
<BR>&nbsp;&nbsp;&nbsp;&nbsp;&nbsp;"Da, predsedniče, to je naravno ono o čemu bismo hteli nešto više da čujemo. Kako je to izvedeno, najprostije rečeno", smesta upita Alan Bristou.
<BR>&nbsp;&nbsp;&nbsp;&nbsp;&nbsp;"Kada bismo znali odgovor na to pitanje, dr Bristou, bili bismo treća supersila, nije li tako?" odgovori predsednik povinovavši se prirodnom instinktu da izbegne ovo pitanje.
<BR>&nbsp;&nbsp;&nbsp;&nbsp;&nbsp;"Uvažavam taj stav, predsedniče. Ali Vi neminovno morate znati više o čitavoj situaciji od nas", bio je uporan Bristou.
<BR>&nbsp;&nbsp;&nbsp;&nbsp;&nbsp;"Ono što se dogodilo", nastavi Isak Njutn čvrstim glasom, "bila je vežba ratne igre, užasna u svojoj svrsi, ali izvedena s određenim smešnim efektom - možda da nam se ukaže na apsurdnost svega toga. Najpre su ruski rukovodioci onemogućeni da deluju, verovatno zbog toga da bi se pojednostavila situacija koja je postala dovoljno složena kako su se događaji razvijali. Potom je simuliran prvi udar na SAD s takvom preciznošću da sam, iskreno govoreći, još zaprepašćen."
<BR>&nbsp;&nbsp;&nbsp;&nbsp;&nbsp;"Šta je, prema Vašem mišljenju, bio cilj?" upita Hardi iz Dejli Mejla.
<BR>&nbsp;&nbsp;&nbsp;&nbsp;&nbsp;"Da se pokaže da je ogromna, složena vojna mreža ranjiva."
<BR>&nbsp;&nbsp;&nbsp;&nbsp;&nbsp;"Hoćete da kažete na Zapadu? Aksford iz Morning stara."
<BR>&nbsp;&nbsp;&nbsp;&nbsp;&nbsp;"Mislim da to važi isto tako i za Istok, gospodine Aksford. Druga očita namera bila je da se stavi do znanja da je od tri supersile ova treća daleko najmoćnija", odgovori Isak Njutn.
<BR>&nbsp;&nbsp;&nbsp;&nbsp;&nbsp;"Zbog čega smo od početka mi bili u savezu s tom trećom", umeša se predsednik vlade smesta, iskoristivši povoljnu priliku.
<BR>&nbsp;&nbsp;&nbsp;&nbsp;&nbsp;"Što nas dovodi do prilično osetljive tačke, predsedniče", reče Alan Bristou, naginjući se u stolici i praveći šaru levom rukom u vazduhu.
<BR>&nbsp;&nbsp;&nbsp;&nbsp;&nbsp;"A to je?"
<BR>&nbsp;&nbsp;&nbsp;&nbsp;&nbsp;"Ima li Odbor za Halejevu kometu bilo šta s nedavnim događajima?"
<BR>&nbsp;&nbsp;&nbsp;&nbsp;&nbsp;"Da li biste više voleli da kažem da ili ne, dr Bristou?"
<BR>&nbsp;&nbsp;&nbsp;&nbsp;&nbsp;"Šta god je Vama draže, predsedniče."
<BR>&nbsp;&nbsp;&nbsp;&nbsp;&nbsp;"Proslediću ovo pitanje profesoru Njutnu, jer, iskreno, ne znam najbolji odgovor na njega."
<BR>&nbsp;&nbsp;&nbsp;&nbsp;&nbsp;"Odgovor je i da i ne", obrati se Isak Njutn okupljenima, svestan da radi na sutrašnjim senziconalnim novinskim naslovima. "Da, u smislu da smo gotovo sigurno snabdeli kometu informacijama koje su joj omogućile da shvati stanje čovečanstva. Ne, u smislu da nismo imali ama baš ništa s otvorenim planiranjem operacije."
<BR>&nbsp;&nbsp;&nbsp;&nbsp;&nbsp;"Jeste li razočarani, dr Bristou?" upita predsednik vlade.
<BR>&nbsp;&nbsp;&nbsp;&nbsp;&nbsp;"Iskreno da Vam kažem, ne znam ni sam. No, možemo li sada preći na pitanje lansiranja krstarećih raketa? Čini se da je to bilo dvostruko ozbiljno, kako zbog toga što su lansirane tako i zbog toga što su bile onesposobljene. Šta im se dogodilo?"
<BR>&nbsp;&nbsp;&nbsp;&nbsp;&nbsp;"Bile su izbačene iz stroja zajedno s peršinzima II i balističkim raketama I. Nije naročito teško onesposobiti projektile. Rendgenski zraci su dovoljni za to", odgovori Isak Njutn.
<BR>&nbsp;&nbsp;&nbsp;&nbsp;&nbsp;"Ukoliko znate kako se to radi", saglasio se Bristou. "Drugo ozbiljno pitanje odnosi se na činjenicu da su posle prvih nekoliko lansiranja ostala zaustavljena - verujem po Vašoj naredbi, predsedniče. Ne dovodim u pitanje Vašu odluku..."
<BR>&nbsp;&nbsp;&nbsp;&nbsp;&nbsp;"Hvala Vam."
<BR>&nbsp;&nbsp;&nbsp;&nbsp;&nbsp;"Pitam se samo šta to znači", nastavio je Bristou, "za položaj ove zemlje. Gde smo mi sada tačno?"
<BR>&nbsp;&nbsp;&nbsp;&nbsp;&nbsp;"Mi smo, možda više igrom slučaja nego namerno postali saveznici one treće supersile. Voleli mi to ili ne, izgleda da je tako", odgovori predsednik, potpuno svestan da je ovo ključna tačka razgovora.
<BR>&nbsp;&nbsp;&nbsp;&nbsp;&nbsp;"Bez obzira na to da li je takav položaj povoljan ili ne, čini mi se da on zavisi od toga hoće li se to savezništvo nastaviti. Postoji li bilo kakva opasnost da ono doživi slom? Ili da budemo ostavljeni na cedilu?" upita Alan Kros iz Tajmsa.
<BR>&nbsp;&nbsp;&nbsp;&nbsp;&nbsp;"Neki među Vama su od početka sa zanimanjem pratili projekt 'Halejeva kometa'", otpoče Isak Njutn odgovor, pogledavši u pravcu urednika Nejčera, "i mislim da ćete se složiti sa mnom ako kažem da su se stvari kretale u sasvim drugom pravcu. Priznajem da smo postajali sve više umešani uglavnom ne očekujući da će se to dogoditi. Ali sada se može videti da su Zemljini potencijali kao središta informacione mreže u Sunčevom sistemu gotovo neograničeni. Ono što nas zadržava u ostvarivanju ovog potencijala..."
<BR>&nbsp;&nbsp;&nbsp;&nbsp;&nbsp;"Jeste suprotstavljenost supersila. Nisu li poslednji događaji bacili dovoljno svetlosti na ovu istinu?" zaključi predsednik.
<BR>&nbsp;&nbsp;&nbsp;&nbsp;&nbsp;"Pričard iz Gardijana, još jednom. Čini se da udar na američke gradove nije bio potpuno bezazlen. Imamo izveštaj od našeg dopisnika iz Njujorka. On kaže da je svako ko se u trenutku udara našao u blizini površine pretrpeo neobičan mijazam. Imate li bilo kakvih komentara na to, profesore Njutn?"
<BR>&nbsp;&nbsp;&nbsp;&nbsp;&nbsp;"Pa, znam da se čovek za koga se proceni da je prilikom neke vojne vežbe ozleđen povlači iz bitke. Pretpostavljam da je mijazam o kome Vi govorite, gospodine Pričard, imao isti ishod. Imate li ikakvu predstavu u kom se obliku to ispoljilo?" odgovori Isak Njutn pitanjem.
<BR>&nbsp;&nbsp;&nbsp;&nbsp;&nbsp;"Naš dopisnlk kaže da ga je to snašlo u obliku jake želje da prespava zimu kao kakav medved. No teško mi je bilo da poverujem u to. On je odista prilično tvrdokoran karakter."
<BR>&nbsp;&nbsp;&nbsp;&nbsp;&nbsp;"Shvatam, u stanju je da zadrži svoju tečnost", nasmeja se predsednik, osetivši da je kucnuo zgodan čas da zaključi sastanak. "Ukoliko ste Vi, gospodo, raspoloženi da pređemo na sprat, videćemo da li naše osveženje može da Vas kojim čudom preobrati u usnule medvede - kao Kirka u Odiseji."
<BR>&nbsp;&nbsp;&nbsp;&nbsp;&nbsp;Kada su prvi krenuli na sprat, predsednik je šapnuo Isaku Njutnu: "Počeo sam da razmišljam da li da pošaljem po Harija Džulijana i njegove Grke. No dobro je prošlo. Imam prilično pouzdan instinkt za ove stvari."
<BR>&nbsp;&nbsp;&nbsp;&nbsp;&nbsp;Posle deset minuta, dok je odred kelnera služio piće i osvežavajuće napitke, Isak Njutn se našao okružen reporterima koji su svi u glas postavljali jedno jedino pitanje:
<BR>&nbsp;&nbsp;&nbsp;&nbsp;&nbsp;"Šta je na redu, profesore?"
<BR>&nbsp;&nbsp;&nbsp;&nbsp;&nbsp;Opazivši da je predsednik iznenada nestao iz gomile, on je odlučio da se mane opreza.
<BR>&nbsp;&nbsp;&nbsp;&nbsp;&nbsp;"Očigledno, sledeći korak je pridobijanje evropskih nacija."
<BR>&nbsp;&nbsp;&nbsp;&nbsp;&nbsp;Narednih desetak minuta Isak Njutn je potrošio na obrazlaganje ove teme, kako je najbolje znao i umeo. Konačno se predsednik vratio, mašući nečim što je ličilo na telegram. Žamor je prestao ustupivši mesto tišini u kojoj se, pomisli Isak Njutn, moglo čuti kako miš gricka celer.
<BR>&nbsp;&nbsp;&nbsp;&nbsp;&nbsp;"Slušajte ovo", povika predsednik. "Dolazi od francuskog Predsednika. Kaže: 'Imate našu punu podršku. Jemčimo.'"
<BR>&nbsp;&nbsp;&nbsp;&nbsp;&nbsp;Posle još jedne ture pića, reporteri su galameći sišli u prizemlje a odatle u Dauning strit. Prolazeči pored Isaka Njutna, Alan Bristou je upitao:
<BR>&nbsp;&nbsp;&nbsp;&nbsp;&nbsp;"Za kakvu to podršku oni jemče?"
<BR>&nbsp;&nbsp;&nbsp;&nbsp;&nbsp;"Nemam pojma", odgovori Isak Njutn. A onda, kada su ostali otišli, upitao je predsednika.
<BR>&nbsp;&nbsp;&nbsp;&nbsp;&nbsp;"Za kakvu to podršku jemče Francuzi?"
<BR>&nbsp;&nbsp;&nbsp;&nbsp;&nbsp;"Nemam pojma", odgovori predsednik, "ali su Francuzi poslali ovu poruku ohrabrenja u pravi čas, ne misliš li tako?"
</P></TD></TR></TABLE>
<P class="next">
<A HREF=p66.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
