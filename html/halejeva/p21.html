<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>20.
<P>&nbsp;&nbsp;&nbsp;&nbsp;&nbsp;Mada je zbog same prirode ovog slučaja proglašen za zvezdu, jutrašnje otkriće poručnika Atkinsona da se iz njegove spavaće sobe pojavila neka mlada dama bilo je dovoljno jemstvo da će se u sudnici čuti i ako neko bude ispustio iglu kada Isak Njutn zauzme mesto za svedoke i dok bude polagao dosadnu zakletvu. Koroner je, zajedljivo prenebregavajući biblijski nalog da prvo treba piti dobro vino započeo saslušavanje s izvesnim brojem jednoličnih pitanja. Koliko je dugo Isak Njutn u zemlji?
<BR>&nbsp;&nbsp;&nbsp;&nbsp;&nbsp;"Oko dve nedelje."
<BR>&nbsp;&nbsp;&nbsp;&nbsp;&nbsp;"Vratili ste se u Kembridž iz inostranstva?"
<BR>&nbsp;&nbsp;&nbsp;&nbsp;&nbsp;"Da, iz Švajcarske."
<BR>&nbsp;&nbsp;&nbsp;&nbsp;&nbsp;"Znači da pokojnika niste baš najbolje poznavali?"
<BR>&nbsp;&nbsp;&nbsp;&nbsp;&nbsp;"Gotovo da ga uopšte nisam paznavao. Sreo sam ga samo jednom, tokom prvog poslepodneva koje sam proveo u Laboratoriji. Izjavio je da jedva čeka da me vidi."
<BR>&nbsp;&nbsp;&nbsp;&nbsp;&nbsp;"Zbog čega?"
<BR>&nbsp;&nbsp;&nbsp;&nbsp;&nbsp;"Zbog njegovih istraživanja za koja je smatrao da su ozbiljno ugrožena pošto je jedno od veća raskinulo s njim ugovor. Bio je veoma uznemiren zbog toga."
<BR>&nbsp;&nbsp;&nbsp;&nbsp;&nbsp;"Koja je bila svrha njegovog razgovora s Vama?"
<BR>&nbsp;&nbsp;&nbsp;&nbsp;&nbsp;"Nadao se da ću pokušati da ubedim Istraživačko veće da promeni odluku."
<BR>&nbsp;&nbsp;&nbsp;&nbsp;&nbsp;"Da li ste mu Vi tako nešto predložili?"
<BR>&nbsp;&nbsp;&nbsp;&nbsp;&nbsp;"Ne, nisam. Rekao sam mu da ne verujem da bi Istraživačko veće promenilo položaj u kojem se našao, što se i pokazalo kao tačno. O toj stvari sam, naime, sledećeg dana razgovarao s jednim predstavnikom Istraživačkog veća. Moje zalaganje za dr Hauarta bilo je, kao što sam i predvideo, neuspešno."
<BR>&nbsp;&nbsp;&nbsp;&nbsp;&nbsp;"Do kakvih ste zaključaka došli na kraju svog razgovora sa dr Hauartom?"
<BR>&nbsp;&nbsp;&nbsp;&nbsp;&nbsp;"Ohrabrio sam ga da ispita naučni materijal koji je već posedovao, umesto što se toliko trudi da prikupi još materijala. Želja za prikupljanjem što više materijala veoma je izražena kod mnogih mladih naučnika. I to u smislu da strast za prikupljanjem podataka postaje nadomestak za teži deo posla, njegovo tumačenje. Pomislio sam kako i Hauart pati od tog sindroma."
<BR>&nbsp;&nbsp;&nbsp;&nbsp;&nbsp;"Kažete da je bio vrlo uzbuđen."
<BR>&nbsp;&nbsp;&nbsp;&nbsp;&nbsp;"Da, krajnje uzbuđen."
<BR>&nbsp;&nbsp;&nbsp;&nbsp;&nbsp;"Da li vam je palo na pamet da bi mogao izvršiti samoubistvo?"
<BR>&nbsp;&nbsp;&nbsp;&nbsp;&nbsp;"Ne, nije, možda zato što sam na njegov položaj gledao iz svakadnevne perspektive, kako bi se moglo reći. Žao mi je što nisam pretpostavio tako nešto."
<BR>&nbsp;&nbsp;&nbsp;&nbsp;&nbsp;"Da li biste mogli sud da obavestite, jednostavnim rečima ako je to moguće, o kakvim je naučnim pitanjima bilo reči?"
<BR>&nbsp;&nbsp;&nbsp;&nbsp;&nbsp;"Hauart je verovao da je pomoću opreme na jednom od satelita uspeo da uhvati pulsirajuće signale koji potiču od jedne komete u prolazu. Bosfelove komete."
<BR>&nbsp;&nbsp;&nbsp;&nbsp;&nbsp;"Možete li da objasnite izraz pulsirajući signali?"
<BR>&nbsp;&nbsp;&nbsp;&nbsp;&nbsp;"Tačke i crtice."
<BR>&nbsp;&nbsp;&nbsp;&nbsp;&nbsp;"Hvala. Da li Vam se to učinilo čudnim?"
<BR>&nbsp;&nbsp;&nbsp;&nbsp;&nbsp;"Veoma čudnim. Kada sam mu uputio niz primedbi u vezi s tim, dr Hauart mi je pružio koherentne odgovore na moja pitanja, ali to je uobičajeno. Autori čudnih teorija obično imaju spremne odgovore na očigledne i trenutne primedbe. Inače ih niko ne bi slušao."
<BR>&nbsp;&nbsp;&nbsp;&nbsp;&nbsp;"Kakve ste mu primedbe uputili?"
<BR>&nbsp;&nbsp;&nbsp;&nbsp;&nbsp;"Istakao sam da signali mogu poticati s nekog drugog satelita."
<BR>&nbsp;&nbsp;&nbsp;&nbsp;&nbsp;"Kako je glasio njegov odgovor?"
<BR>&nbsp;&nbsp;&nbsp;&nbsp;&nbsp;U tom trenutku ih je prekinuo advokat Šerburn:
<BR>&nbsp;&nbsp;&nbsp;&nbsp;&nbsp;"Znam da ćete me shvatiti, gospodine, ako sudu uputim jedan zahtev u vezi smera ispitivanja."
<BR>&nbsp;&nbsp;&nbsp;&nbsp;&nbsp;"Izvolite, gospodine Šerburn?"
<BR>&nbsp;&nbsp;&nbsp;&nbsp;&nbsp;"Ispitivanje vodi ka nečem što bismo, s tačke gledanja bezbednosti, mogli opisati kao osetljivu oblast. Ako se ovo ispitivanje nastavi, zamoliću da se sudnica isprazni."
<BR>&nbsp;&nbsp;&nbsp;&nbsp;&nbsp;Delimično zbog neočekivane prirode Šerburnove intervencije, a delimično zbog glasnog žamora koji je izbio u sudnici, što je jednog službenika nateralo da poviče: "Tišina! Molim Vas, tišina!" Koroner je za trenutak bio zbunjen. Iskoristivši šansu koja mu se ukazala kada je žamor zamro, Isak Njutn podiže jednu fasciklu i reče:
<BR>&nbsp;&nbsp;&nbsp;&nbsp;&nbsp;"Imam ovde izvode svojih razgovora sa dr Hauartom i službenikom iz Istraživačkog veća. Smem li predložiti da se umesto usmenog ispitivanja, gospodine Koronere, ovi izvodi smatraju pročitanima i unesu u sudski zapisnik?"
<BR>&nbsp;&nbsp;&nbsp;&nbsp;&nbsp;"Da li su izvodi doslovni?"
<BR>&nbsp;&nbsp;&nbsp;&nbsp;&nbsp;"Jesu, ovde takođe imam trake s kojih su skinuti i na kojima se mogu čuti naši glasovi."
<BR>&nbsp;&nbsp;&nbsp;&nbsp;&nbsp;Isak Njutn podiže dve kasete, kojima ga je snabdela Frensis Haroldsen pošto je nedopušteno prisluškivala njegovu kancelariju, tako da su svi mogli da ih vide. Šerburn se brzo iskobeljao iz zamke u koju je upao, rekavši:
<BR>&nbsp;&nbsp;&nbsp;&nbsp;&nbsp;"Predlog profesora Njutna savršeno odgovara ovoj situaciji, ako se priloženi materijal bude tretirao kao krajnje poverljiv."
<BR>&nbsp;&nbsp;&nbsp;&nbsp;&nbsp;"To se podrazumeva, gospodine Šerburne. Da li imate nešto protiv, profesore Njutne?"
<BR>&nbsp;&nbsp;&nbsp;&nbsp;&nbsp;"Nemam ništa protiv da se ograniči pristup ovome", odgovori Isak Njutn dok je predavao papire i kasete jednom sudskom službeniku. "Ali biće teško dati jemstvo da će nekoliko kopija koje pored ovih postoje biti moguće sakupiti i zapleniti. Ako je to uopšte u sudskoj nadležnosti?"
<BR>&nbsp;&nbsp;&nbsp;&nbsp;&nbsp;"Očigledno da nije", odvrati Koroner. "Cilj ovog suda je da utvrdi uzrok smrti dr Hauarta, a ne da se meša u probleme bezbednosti, mada će sud prirodno preduzeti sve korake koji se mogu smatrati razumnim i mudrim u okviru svoje nadležnosti. Ali ni na koji način Vam ne mogu, profesore Njutne, narediti da uništite ili smatrate krajnje poverljivim vlastite papire. Tim će, očigledno, drugi morati da se pozabave."
<BR>&nbsp;&nbsp;&nbsp;&nbsp;&nbsp;"I hoće", odvrati kratko Šerburn, gotovo izazvavši Isaka Njutna da poviče: "Zaveži, čoveče! Zar ne vidiš da sam sebi kopaš raku!" Više nije bilo načina da se štampa spreči da dođe do kopija razgovora s Majkom Hauartom i Klemperdaunom.
<BR>&nbsp;&nbsp;&nbsp;&nbsp;&nbsp;Pošto je tok njegovog ispitivanja Šerburn prekinuo svojom upadicom, Koroner se sada usredsredio na pronalaženje Hauartovog tela i na posetu Isaka Njutna kapeli u društvu s poručnikom Atkinsonom i njegovim pratiocima.
<BR>&nbsp;&nbsp;&nbsp;&nbsp;&nbsp;"Nedostaje mi ime mlade dame koja je bila u Vašem društvu, profesore Njutne", reče Koroner, s izrazom čoveka koji poseže za koprivom.
<BR>&nbsp;&nbsp;&nbsp;&nbsp;&nbsp;"Ako smatrate da je to ime važno za sud, daću Vam ga", odvrati Isak Njutn. Razmislivši jedan trenutak, Koroner se nasmeši i klimnu, rekavši:
<BR>&nbsp;&nbsp;&nbsp;&nbsp;&nbsp;"Možda sam pokazao samo malo suviše vulgarne znatiželje. Stoga ću preskočiti ovo pitanje, i to najviše zbog činjenice da ste se Vi kasno pojavili u kapeli tako da je Vaše svedočenje u vezi s tim manje važno od svedočenja ranijih svedoka. Ono što me odista zanima jeste da li ste Vi, kao naučnik po obrazovanju, primetili bilo šta što možda ostalima ne bi bilo očigledno."
<BR>&nbsp;&nbsp;&nbsp;&nbsp;&nbsp;"Nevoljno priznajem da moje naučno obrazovanje nije bilo dovoljno da bi moglo da se uhvati ukoštac s neobičnim okolnostima date situacije. Pogrešio sam što sam suviše pažnje posvetio Hauartovom telu, a premalo klavijaturi orgulja."
<BR>&nbsp;&nbsp;&nbsp;&nbsp;&nbsp;"Zbog čega?"
<BR>&nbsp;&nbsp;&nbsp;&nbsp;&nbsp;"Kako bih otkrio način na koji je dirka koja je ispuštala zvuk sličan zavijanju, što ga je čuo gospodin Kent, bila pritisnuta."
<BR>&nbsp;&nbsp;&nbsp;&nbsp;&nbsp;"Da li ste došli do nekog zaključka u vezi s tim?"
<BR>&nbsp;&nbsp;&nbsp;&nbsp;&nbsp;"Jesam ali, bojim se, suviše kasno."
<BR>&nbsp;&nbsp;&nbsp;&nbsp;&nbsp;"Bez obzira na to, sud bi voleo da mu izložite svoje mišljenje, profesore Njutn."
<BR>&nbsp;&nbsp;&nbsp;&nbsp;&nbsp;"Smatram da je nemoguće da je dirku pritiskao sam leš, što smo, čini mi se, u tom trenutku svi mislili."
<BR>&nbsp;&nbsp;&nbsp;&nbsp;&nbsp;"I?"
<BR>&nbsp;&nbsp;&nbsp;&nbsp;&nbsp;"Smatram da je dirka morala biti nečim pričvršćena."
<BR>&nbsp;&nbsp;&nbsp;&nbsp;&nbsp;"Prema tvrđenju poručnika Atkinsona, ništa nije pronađeno."
<BR>&nbsp;&nbsp;&nbsp;&nbsp;&nbsp;"Znači da se materijal koji je pritiskao dirku morao ili otopiti, kao što bi bio slučaj s običnim ledom, ili ispariti, što bi se dogodilo sa suvim ledom. Trebalo je da ispitam klavijaturu kako bih pronašao tragove neke od ovih materija."
<BR>&nbsp;&nbsp;&nbsp;&nbsp;&nbsp;"Materija koje su tamo namerno bile stavljene?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Da li imate neku ideju ko ih je mogao tamo staviti."
<BR>&nbsp;&nbsp;&nbsp;&nbsp;&nbsp;"Ili dr Hauart ili neka nepoznata osoba."
<BR>&nbsp;&nbsp;&nbsp;&nbsp;&nbsp;"Zašto bi dr Hauart učinio tako nešto?"
<BR>&nbsp;&nbsp;&nbsp;&nbsp;&nbsp;"Kako bi svima skrenuo pažnju na način na koji je umro. Lakše mi je da shvatim da neki samoubica želi da privuče pažnju na sebe nego da to želi ubica."
<BR>&nbsp;&nbsp;&nbsp;&nbsp;&nbsp;Koroner je izvesno vreme razmišljao o ovoj primedbi, kao i, očigledno, svi u sudnici, u kojoj je bilo veoma tiho.
<BR>&nbsp;&nbsp;&nbsp;&nbsp;&nbsp;"Kao dokaz za to koliko mi je stvari promaklo u tom trenutku", nastavi Isak Njutn, "mada sam o svemu dosta razmišljao protekle nedelje, gospodine Koroneru, navešću Vam jedan značajan podatak koji mi nije pao na pamet dok nisam čuo jutrošnja svedočenja."
<BR>&nbsp;&nbsp;&nbsp;&nbsp;&nbsp;"Koji podatak?" upita Koroner napućivši usne.
<BR>&nbsp;&nbsp;&nbsp;&nbsp;&nbsp;"Kada sam stigao u kapelu prečuo sam da je neko rekao kako su orgulje izazivale jezu dok su bile uključene. Mislim da je upotrebljena baš ta reč. Ali jutros niko nije pomenuo da je isključio orgulje, što me je nateralo da se zapitam da li ih je iko uopšte i isključio."
<BR>&nbsp;&nbsp;&nbsp;&nbsp;&nbsp;Svi su s pažnjom iščekivali nastavak dok je Koroner pregledavao svoje beleške, da bi potom rekao:
<BR>&nbsp;&nbsp;&nbsp;&nbsp;&nbsp;"U pravu ste profesore Njutn, niko to nije pomenuo. Kako ne bismo prozivali sve prethodne svedoke, smem li zamoliti osobu koja je isključila orgulje da ustane za trenutak."
<BR>&nbsp;&nbsp;&nbsp;&nbsp;&nbsp;Niko nije ustao.
<BR>&nbsp;&nbsp;&nbsp;&nbsp;&nbsp;"Čini se da smo naleteli na još jednu misteriju", priznade Koroner zbunjenim glasom. "Izvolite, poručniče Atkinson, želite li ponovo da svedočite?" Poručnik Atkinson je podigao ruku. A zatim je ustavši rekao:
<BR>&nbsp;&nbsp;&nbsp;&nbsp;&nbsp;"Želim samo da kažem da su orgulje bile isključene kada sam nešto kasnije pregledao klavijaturu."
<BR>&nbsp;&nbsp;&nbsp;&nbsp;&nbsp;"Imate li šta da kažete na ovo, profesore Njutn?"
<BR>&nbsp;&nbsp;&nbsp;&nbsp;&nbsp;"Pretpostavljam da je zvuk sličan zavijanju, koji je čuo gospodin Kent, prestao pošto je supstanca koja je pritiskala određenu dirku isparila poput suvog leda, te da su se orgulje isključile nešto kasnije jer su bile povezane s vremenskim prekidačem. Vidite", nastavi Isak Njutn, "muzičari iz Koledža često uveče sviraju na orguljama. Vremenski prekidač predstavljao bi razumno rešenje jer bi inače mogle ostati uključene cele noći. Ne želim da kažem da bi bilo naročito važno i da ostanu uključene; ali onda, u normalnom poretku stvari, ni vremenski prekidač nije važan."
<BR>
<BR>&nbsp;&nbsp;&nbsp;&nbsp;&nbsp;Isaku Njutnu je bilo jasno da će njegovo podizanje velike dimne zavese uskoro biti narušeno, jer je nezadržljivi Šerburn ponovo bio na nogama.
<BR>&nbsp;&nbsp;&nbsp;&nbsp;&nbsp;"Mada je ovo razmišljanje o dirki na orguljama bez sumnje veoma zanimljivo, voleo bih da mi sud dozvoli da svedoku postavim jedno do dva pitanja."
<BR>&nbsp;&nbsp;&nbsp;&nbsp;&nbsp;"Izvolite, gospodine Šerburn."
<BR>&nbsp;&nbsp;&nbsp;&nbsp;&nbsp;"Želeo bih da se vratim na mladu damu koja se pojavila iz spavaće sobe profesora Njutna. Da li je ta mlada dama član osoblja kevendiške Laboratorije?"
<BR>&nbsp;&nbsp;&nbsp;&nbsp;&nbsp;"Jeste."
<BR>&nbsp;&nbsp;&nbsp;&nbsp;&nbsp;"Znači saradnica dr Hauarta?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Duži niz godina?"
<BR>&nbsp;&nbsp;&nbsp;&nbsp;&nbsp;"Ne znam koliko dugo su se poznavali."
<BR>&nbsp;&nbsp;&nbsp;&nbsp;&nbsp;"Ali duže od dva dana, koliko ste se poznavali Vi i mlada dama?"
<BR>&nbsp;&nbsp;&nbsp;&nbsp;&nbsp;"Da, mnogo duže od toga."
<BR>&nbsp;&nbsp;&nbsp;&nbsp;&nbsp;"Gospodine Šerburne, ako imate nešto važno da pitate, molim Vas da to i učinite", umeša se Koroner.
<BR>&nbsp;&nbsp;&nbsp;&nbsp;&nbsp;"Želim da nagovestim sudu da je, pošto je stigao u Kembridž, učeni profesor brzo zamenio onog pokojnog kod mlade dame i da je bol koji je time nanesen pokojniku uticao na njegovu nesrećnu smrt. Stoga je za ovaj slučaj važan identitet mlade dame."
<BR>&nbsp;&nbsp;&nbsp;&nbsp;&nbsp;"Šta imate na to da kažete, profesore Njutn?"
<BR>&nbsp;&nbsp;&nbsp;&nbsp;&nbsp;"Samo to da će izvodi koji su sada u Vašem posedu, gospodine Koronere, pokazati da ništa slično nije pomenuto u mom razgovoru sa dr Hauartom."
<BR>&nbsp;&nbsp;&nbsp;&nbsp;&nbsp;"Mogu li postaviti jaš jedno pitanje?" nastavi Šerburn, insistirajući na maloj prednosti koju je osećao da je izdejstvovao. "Profesore Njutn, do smrti dr Hauarta došlo je odista odmah po Vašem povratku u Kembridž. Da li Vam je palo na pamet da su ta dva događaja u vezi?"
<BR>&nbsp;&nbsp;&nbsp;&nbsp;&nbsp;"Simultanost je očigledna", odvrati Isak Njutn, "ali ne pada mi ništa drugo na pamet do da je u pitanju slučajnost."
<BR>&nbsp;&nbsp;&nbsp;&nbsp;&nbsp;"Još smatram da je ime mlade dame u prisnoj vezi s ovim slučajem", bio je uporan Šerburn.
<BR>&nbsp;&nbsp;&nbsp;&nbsp;&nbsp;"Nerado se slažem s Vama, gospodine Šerburn", reče Koroner jasno naglašavajući reči, "jer pitanja koja želite da postavite sve više liče na ribarsku priču. Da je u pitanju neki jednostavan slučaj ne bih se premišljao da ih iz tog razloga odbacim. Ali pošto je sasvim jasno da slučaj nije jednostavan, smatram da ga treba razmotriti iz svih uglova. Mislim da ćemo to najlakše postići, profesore Njutn, ako ne budemo dalje vršili pritisak na Vas, već ako pozovemo mladu damu da lično svedoči. Možete li da kažete sudu gde ona stanuje?"
<BR>&nbsp;&nbsp;&nbsp;&nbsp;&nbsp;"Ona se trenutna nalazi u EVNI-jevoj laboratoriji u Ženevi, gde sam i sam prethodno bio zaposlen", odvrati Isak Njutn, svestan da se iznenada našao na veoma klizavom terenu. "Nameravao sam da se tamo vratim prošlog vikenda zbog nekoliko projekata koji su u toku, ali s obzirom na iznenada iskrsle i neočekivane odgovornosti ovde u Kembridžu, smatrao sam da odlazak na put ne bi predstavljao najsrećnije rešenje. Pošto je dotična mlada dama bila voljna da lično odnese poštu u EVNI, i pošto je razne proračune i planove trebalo predati jednom određenom tamošnjem saradniku, zamolio sam mladu damu, reč je o gospođici Frensis Haroldsen, da otputuje umesto mene. Stoga će biti neophodno da se saslušanje odloži ako smatrate da i ona treba da bude pozvana kako bi odgovorila na pitanja koja ništa ne bi razjasnila, kao ni pecaroška priča gospodina Šerburna."
<BR>&nbsp;&nbsp;&nbsp;&nbsp;&nbsp;"Izvolite, gospodine Šerburn?" oglasi se Koroner u znak odgovora na uzvik koji je ispustio advokat.
<BR>&nbsp;&nbsp;&nbsp;&nbsp;&nbsp;"Pitam se da li bi sud mogao da bude obavešten kada je tačno gospođica Frensis Haraldsen napustila zemlju?"
<BR>&nbsp;&nbsp;&nbsp;&nbsp;&nbsp;"Pre nedelju dana."
<BR>&nbsp;&nbsp;&nbsp;&nbsp;&nbsp;"To znači prošle srede?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Što će reći neposredno posle smrti dr Hauarta. Još jedna vremenska podudarnost, profesore Njutn! Ako na Vas i ne ostavlja utisak ova hronologija događaja, siguran sam da će je sud pribeležiti."
<BR>&nbsp;&nbsp;&nbsp;&nbsp;&nbsp;"Nije u pitanju nikakva podudarnost, gospodine Šerburn. Poslao sam gospođicu Haroldsen smesta na put, što je pre bilo moguće, kako bih rasteretio um, uhvatio se ukoštac s ozbiljnim problemima, jer sam znao da će smrt dr Hauarta pokrenuti mnoge, koji i danas zaokupljuju pažnju ovog suda. Dozvolite da još nešto dodam. Da je bilo ičeg neobičnog što bi se mene ticalo, poslednja stvar koju bih učinio bila bi da uklonim osobu koja je mogla da mi pruži savršen alibi za celo veče i noć kada je Hauart umro. Nadam se da će sud i ovo pribeležiti."
<BR>&nbsp;&nbsp;&nbsp;&nbsp;&nbsp;"To ste dobro rekli, profesore Njutne", priznade Koroner. "Imate li još šta, gospodine Šerburn?"
<BR>&nbsp;&nbsp;&nbsp;&nbsp;&nbsp;"Samo još ovo, gospodine. Od svedoka smo čuli mišljenje da su radio-signali koje je pribavio pokojnik i njegova svađa s Istraživačkim većem bili uzrok stresa, a možda i ubistva. Ali do sada još nikakav sličan naučni materijal nije podnesen na uvid. Prošle srede su dva službenika iz Istraživačkog veća posetila profesora Njutna, istog onog dana, moram to naglasiti, kada je gospođica Frensis Haroldsen tako zgodno nestala u Švajcarsku. Profesoru Njutnu je predočeno da materijali do kojih se dođe uz pomoć subvencija Istraživačkog veća, mada zbog istraživačkih ciljeva ostaju u vlasništvu istraživača ili istraživačkog tela, po zakonu pripadaju samom Istraživačkom veću. Pošto su profesora Njutna upoznali s ovom činjenicom, dvojica službenika su zatražila da materijali dr Hauarta budu predati kako bi Veće moglo pravilno da oceni njihovu vrednost, ako su ikakvu uopšte i posedovali. Profesor Njutn je odbio da im iziđe u susret našavši se tako u izvesnoj meri sa supratne strane zakona. Stoga želim sada da zatražim da profesor Njutn bude zamoljen da pruži na uvid te materijale. Bio je krajnje spreman, u šta su se svi prisutni u sudnici uverili, da stavi na uvid verbalne zapise razgovora, ali uopšte nije bio spreman da omogući uvid u ovo, nazovimo ga uzročno sredstvo tragedije. Tražim, gospodine, da Isaku Njutnu bude sudski naloženo da smesta postupi po ovom zahtevu."
<BR>&nbsp;&nbsp;&nbsp;&nbsp;&nbsp;"Šta imate da kažete profesore Njutn?" ponovo ga upita Koroner.
<BR>&nbsp;&nbsp;&nbsp;&nbsp;&nbsp;"Samo to da se dotačni radio-signali sastoje od niza tačkica i crtica, da je veći deo zapisa nejasan usled nečeg što je poznato kao nepovoljan odnos između signala i šuma. Ako bi sudu i bio dat na uvid jedan takav zapis sumnjam da bi on mogao razrešiti ovaj slučaj, kao što to ne bi bio u stanju ni niz tačaka i crtica tipičan za emitovanje brodova na pučini. Na drugom mestu, još se nisam raspitao o pravnim vidovima polažaja vis-a-vis s Istraživačkim većem, niti je Istraživačko veće preduzelo bilo kakve korake sem usmenih poruka koje su mi preneli dvojica službenika. Kao treće, nisu me ubedili da će materijal, ako im bude predat, biti sigurno sačuvan, a ne uništen."
<BR>&nbsp;&nbsp;&nbsp;&nbsp;&nbsp;"Ali sada jeste na sigurnom?" upita Koroner.
<BR>&nbsp;&nbsp;&nbsp;&nbsp;&nbsp;"Da, gospodine."
<BR>&nbsp;&nbsp;&nbsp;&nbsp;&nbsp;Koroner je izvesno vreme razmatrao stvar, a zatim je doneo odluku u vezi sa Šerburnovim zahtevom:
<BR>&nbsp;&nbsp;&nbsp;&nbsp;&nbsp;"Prihvatam Vašu tvrdnju, profesore Njutne, da bi sudu malo pomoglo posedovanje ovih materijala u rešavanju navedenog slučaja. Ipak, činjenica da taj materijal postoji važna je za slučaj. Gospodin Šerburn je već nagovestio da taj materijal možda ni ne postoji. A to je nešto što smatram da sud mora pouzdano utvrditi. Pod normalnim okolnostima verovao bih Vam na reč, profesore Njutn, i to bi za mene bila dovoljna garancija, ali ovde smo suočeni s jednim zbunjujućim slučajem kakav još nisam imao u svojoj dugogodišnjoj karijeri. Stoga, iako nevoljno, što ćete, nadam se, razumeti, moram zatražiti da taj materijal bude stavljen sudu na uvid radi ispitivanja."
<BR>&nbsp;&nbsp;&nbsp;&nbsp;&nbsp;"Smem li zatražiti da mi materijal posle toga bude vraćen?" upita Isak Njutn.
<BR>&nbsp;&nbsp;&nbsp;&nbsp;&nbsp;"Materijali će, nadam se, biti vraćeni njihovom pravnom vlasniku", upade mu u reč Šerburn.
<BR>&nbsp;&nbsp;&nbsp;&nbsp;&nbsp;"Zapis će pokazati da se dr Hauart odlučno protivio da Istraživačkom veću stavi na uvid rezultate do kojih je došao vlastitim naporom, bez pomoći dobijene od strane Veća", odlučno izjavi Isak Njutn. "Imajući ovo u vidu smatram svojom dužnošću da poštujem želje dr Hauarta, do krajnjih mogućih granica."
<BR>&nbsp;&nbsp;&nbsp;&nbsp;&nbsp;"Poštujem Vaš način gledanja na stvari, profesore Njutn, ali ipak moram da zatražim da materijali budu dati na uvid. Da li su oni kod Vas?"
<BR>&nbsp;&nbsp;&nbsp;&nbsp;&nbsp;"Ne, nisu kod mene."
<BR>&nbsp;&nbsp;&nbsp;&nbsp;&nbsp;"Da li su ikada postojali? Ili su sada u Švajcarskoj?" uzviknu Šerburn.
<BR>&nbsp;&nbsp;&nbsp;&nbsp;&nbsp;"Mislim da bi trebalo da razjasnim sudu koji je cilj ispitivanja od strane gospodina Šerburna, ispitivanja koje sam na izgled podnosio s više strpljenja nego što je u stvari slučaj. Cilj gospodina Šerburna, to jest cilj onih koje on predstavlja, jeste da se dočepaju materijala dr Hauarta - iz razloga koji su njima odlično poznati, a koji su umešno udaljeni od osnovnog cilja ovog suda.
<BR>&nbsp;&nbsp;&nbsp;&nbsp;&nbsp;Gospodine Koroner, pitali ste me da li su materijali kod mene i ja sam odgovorio da nisu, što je tačno. Samo zato što sam shvatio da je vlasništvo nad njima sporno, deponovao sam ih kod trećeg lica valjanog ugleda. Oni su kod direktora Berklijeve banke koja se nalazi odmah iza ugla, na oko stotinu jardi odavde."
<BR>
<BR>&nbsp;&nbsp;&nbsp;&nbsp;&nbsp;"Pa, ko je izišao kao pobednik iz te homerske bitke?" upita master Trinitija dok su on i Isak Njutn prelazili preko Velikog trga.
<BR>&nbsp;&nbsp;&nbsp;&nbsp;&nbsp;"Šerburn. Želeo je Hauartove podatke. Ili su ih, bar, njegovi pretpostavljeni želeli, po svaku cenu."
<BR>&nbsp;&nbsp;&nbsp;&nbsp;&nbsp;Upravo u tom trenutku, Isak Njutn je dopustio sebi da mu neprilike sa Šerburnom skrenu pažnju sa drugih stvari te je propuštao priliku da razreši celu misteriju tako što bi otišao do kapele i ispitao način na koji su se orgulje isključivale. Za nekoliko časova više neće biti moguće na brzinu doći do dokaza.
</P></TD></TR></TABLE>
<P class="next">
<A HREF=p22.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
