<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>12.
<P>&nbsp;&nbsp;&nbsp;&nbsp;&nbsp;Jaka mesečina obasjavala je spoljašnji deo zapadnog krila kapele izazivajući blago zračenje oko kipa velikog Isaka Njutna. Sat na kuli Edvarda III počeo je da otkucava. Bilo je jedan čas po ponoći. Iz unutrašnjosti kapele mogao se čuti tihi šum ljudi koji su se lagano kretali, a to njihovo kretanje pratila je žalobna naricaljka slična jecanju zimskog vetra među drvećem. Neka zakukuljena prilika pojavila se u otvorenom lučnom prolazu koji je odvajao spoljašnji deo kapele od same kapele. Stupila je u spoljašnji deo kapele noseći zvono i knjigu. Za njom se pojavilo još zakukuljenih prilika koje su nosile po veliku upaljenu sveću, te su se sve zajedno uputile kroz otvoreni lučni prolaz, tako da je preko popločanog poda spoljašnjeg dela kapele prešla povorka tamnih prilika, raspoređenih u parove, koja se kretala veoma lagano. Njihov vođa stigao je do spoljašnjih vrata koja su vodila na Veliki trg. Zrak mesečine pao je tako da se činilo kako je probio njegovu kukuljicu, otkrivši mu istog časa crte lice. Bio je to master Trinitija.
<BR>&nbsp;&nbsp;&nbsp;&nbsp;&nbsp;Dve po dve, prilike su sledile mastera ka otvorenom prostoru pevajući sve vreme svoju monotonu naricaljku. Bila je to povorka kolega, povorka sa zvonom, knjigom i svećom, koja se kretala iza mastera laganim, promišljenim, nemilosrdnim koracima preko staza i tratina Velikog trga, ka kratkom prolazu između kuhinja i trpezarije. Dvojica po dvojica kretali su se kroz prolaz zakukuljene kolege Trinitija sa svećama u rukama. Za trenutak je njihovu naricaljku odneo povetarac koji je duvao na otvorenom, da bi se odmah potom začuli njeni sumorni tonovi kada su stigli do tremova.
<BR>&nbsp;&nbsp;&nbsp;&nbsp;&nbsp;Master je nastavio da zvoni sve dok nisu stigli do stepeništa za staru gostinsku sobu. Tada, zastavši za tren kako bi dao vremena i poslednjoj od zakukuljenih prilika da stigne do tremova, on krajnje odlučno stade da se penje samim stepeništem. Stigavši do stare gostinske sobe on podiže ruku u kojoj je nosio knjigu i udari njome na izgled blago po zatvorenim spoljašnjim vratima. Buka nalik na tresak groma ispuni vazduh. Prilike u parovima koje su se pele stepeništem iza mastera razdvojiše se levo i desno od vrata kako bi ostalima, koji su nosili neki čvrst trupac dugačak oko dvadeset stopa, omogućile da prođu. Trupac udari u spoljašnja vrata i tresak groma nadmaši zvuk nalik na neskladne note đavolovog ličnog orkestra ili se, bar, tako učinilo Frensis Haroldsen kada se probudila iz noćne more.
<BR>&nbsp;&nbsp;&nbsp;&nbsp;&nbsp;Neko je odlučno i uporno lupao na spoljašnja vrata stare gostinske sobe i to prilično glasno. Pošto ju je od toga uhvatio pravi užas, Frensis Margaret ispruži ruku i ščepa Isaka Njutna tako čvrsto da se on uz krik probudio.
<BR>&nbsp;&nbsp;&nbsp;&nbsp;&nbsp;"Ovde su", gotovo da je vikala devojka.
<BR>&nbsp;&nbsp;&nbsp;&nbsp;&nbsp;"Ko je ovde?" promrmlja Isak Njutn sa željom da Frensis Margaret umukne i nastavi da spava.
<BR>&nbsp;&nbsp;&nbsp;&nbsp;&nbsp;"To je master sa zvonom, knjigom i svećom. I ostale kolege odevene u kukuljice. Udaraju ovnom u spoljašnja vrata", glasio je njen očajnički odgovor.
<BR>&nbsp;&nbsp;&nbsp;&nbsp;&nbsp;"Prikladna priča", ponovo promrmlja Isak Njutn. "Zar Vaš zadivljujući talenat za izmišljanje nije mogao da pričeka do jutra?"
<BR>&nbsp;&nbsp;&nbsp;&nbsp;&nbsp;Kucanje se uporno nastavljalo.
<BR>&nbsp;&nbsp;&nbsp;&nbsp;&nbsp;"To je neko ko hoće da pozajmi vrećicu čaja, bocu mleka ili nešto slično", reče Isak Njutn pomirljivo navlaćeći kućni ogrtač i probijajući se ka prekidačima za svetlo. Dok je išao ka salonu primeti da je tek jedan i četrdeset pet posle ponoći. On zevnu dok je otvarao spoljašnja vrata.
<BR>&nbsp;&nbsp;&nbsp;&nbsp;&nbsp;Prizor s kojim se suočio odista je bio čudan, kao što je Frensis uglavnom i predvidela. Ali umesto zakukuljenih fantoma iz njenog košmara ugledao je dva čoveka, jednog s cilindrom, a drugog s polucilindrom. Tu je stvarno bio i jedan kolega iz Koledža, niko drugi do dekan, čija je glavna briga bio moral članova Koledža. Jednu od prilika s polucilindrom Isak Njutn je prepoznao: bio je to noćni portir, dok priliku s cilindrom nikada ranije nije video. Četvrta prilika bio je uniformisani policijski narednik.
<BR>&nbsp;&nbsp;&nbsp;&nbsp;&nbsp;"Žao mi je što Vas uznemiravam, gospodine" reče narednik, "ali iskrsao je ozbiljan problem."
<BR>&nbsp;&nbsp;&nbsp;&nbsp;&nbsp;Dok su posetioci nadirali u salon Isak Njutn uoči jednu krajnje nezgodnu pojedinost. Frensis Margaret je ostavila svoju tašnu na divanu upravo na mestu koje bi trebalo da ponudi dekanu.
<BR>&nbsp;&nbsp;&nbsp;&nbsp;&nbsp;Vrata prema odmorištu ostala su otvorena i kroz njih je ušao još jedan policajac, praćen mlađim čovekom sa svešteničkom kragnom. Isak Njutn pokuša da odluči da li da ukloni kompromitujuću tašnu pomerajući je uz neku dobro izabranu opasku kao što je "Oh, ostavila ju je moja tetka kada me je prošle nedelje posetila", ili da se pravi kao da ona ne postoji. Pošto je bio neodlučan on jednostavno reče:
<BR>&nbsp;&nbsp;&nbsp;&nbsp;&nbsp;"Mora biti da je važno."
<BR>&nbsp;&nbsp;&nbsp;&nbsp;&nbsp;Narednik klimnu i ozbiljno objavi:
<BR>&nbsp;&nbsp;&nbsp;&nbsp;&nbsp;"Moramo da se pobrinemo za jednog mrtvaca."
<BR>&nbsp;&nbsp;&nbsp;&nbsp;&nbsp;Isak Njutn se suzdrža da ne kaže: 'Pa, kakve to veze ima sa mnom?' i stade da čeka narednikovo objašnjenje:
<BR>&nbsp;&nbsp;&nbsp;&nbsp;&nbsp;"Mislimo da bi mogao biti član Vašeg osoblja, gospodine."
<BR>&nbsp;&nbsp;&nbsp;&nbsp;&nbsp;Tada nepoznati čovek s cilindrom reče:
<BR>&nbsp;&nbsp;&nbsp;&nbsp;&nbsp;"Ja sam noćni portir u Svetom Džonu, gospodine. Izgleda da je mrtvac jedan od naših kolega, mada ne znam šta bi on radio ovde u Trinitiju."
<BR>&nbsp;&nbsp;&nbsp;&nbsp;&nbsp;"Ko bi mogla biti ta nesrećna osoba?" upita Isak Njutn.
<BR>&nbsp;&nbsp;&nbsp;&nbsp;&nbsp;"Dr Majk Hauart."
<BR>&nbsp;&nbsp;&nbsp;&nbsp;&nbsp;"Čudno je to, Njutne", reče dekan zbunjeno, "što je pronađen mrtav u našoj kapeli. Pošto sam shvatio da je on jedan od Vaših, mislio sam da treba da te zamolimo za pomoć."
<BR>&nbsp;&nbsp;&nbsp;&nbsp;&nbsp;"Da identifikujem telo?"
<BR>&nbsp;&nbsp;&nbsp;&nbsp;&nbsp;"Pa, da..."
<BR>&nbsp;&nbsp;&nbsp;&nbsp;&nbsp;"Bilo bi lakše ujutro, pri svetlosti."
<BR>&nbsp;&nbsp;&nbsp;&nbsp;&nbsp;"Jasno mi je to", umeša se narednik, "ali iskreno govoreći, gospodine, voleo bih da sami vidite telo - kao svedok - jer vrlo je čudno."
<BR>&nbsp;&nbsp;&nbsp;&nbsp;&nbsp;Frensis Margaret se u međuvremenu obukla.
<BR>&nbsp;&nbsp;&nbsp;&nbsp;&nbsp;Znala je da se salon puni ljudima i da bi neko vrlo lako mogao upasti u spavaću sobu. Postojala su dva očigledna mesta na koja je mogla da se sakrije - ispod kreveta ili u ogromni orman. Zaključivši to, ona odmah odbaci mogućnost da se sakrije ispod kreveta, te stade da ispituje orman. Kako je njegova unutrašnjost vonjala na plesan ona odbaci i tu mogućnost. Pored toga, ako bi je otkrili kako se krije u ormanu, priča o njenoj tobožnjoj poslovnoj vezi s Isakom Njutnom ispala bi tako smešna da bi postala sastavni deo kembridžske tradicije i nikada ne bi bila zaboravljena. Grupama američkih turista pričali bi da je Isak Njutn stariji prvi izmerio brzinu zvuka u donjim tremovima, a Isak Njutn mlađi svoju ljubavnicu držao u ormanu iznad njih. Frensis Haroldsen je takođe bila obdarena nepogrošivim instinktom da je, bez obzira na situaciju, napad najbolja odbrana, što je značilo da jednostavno mora izići potpuno ravnodušno i pridružiti se nečemu što je, prema delovima razgovora koje je uspela da uhvati, predstavljalo neku čudnu rabotu.
<BR>&nbsp;&nbsp;&nbsp;&nbsp;&nbsp;"I šta je to tako čudno u vezi s njim?" upita ona jasno i glasno dolazeći iz spavaće sobe, te smesta privuče svu pažnju na sebe.
<BR>&nbsp;&nbsp;&nbsp;&nbsp;&nbsp;Narednik je za trenutak bio preneražen devojčinom odvažnošću, imajući u vidu kompromitujuću situaciju u kojoj se našla. Pribravši se on objasni:
<BR>&nbsp;&nbsp;&nbsp;&nbsp;&nbsp;"Pa, gospodin Kent, ovdašnji noćni portir, bio je u obilasku kada je čuo neku čudnu buku."
<BR>&nbsp;&nbsp;&nbsp;&nbsp;&nbsp;"Tiho zavijanje", umeša se u razgovor prilika s polucilindrom koju je Isak Njutn prepoznao. "Dopiralo je iz kapele. Tako sam ušao i našao ga tamo, kako sedi za orguljama."
<BR>&nbsp;&nbsp;&nbsp;&nbsp;&nbsp;"Koliko je moglo biti sati?" upita Isak Njutn.
<BR>&nbsp;&nbsp;&nbsp;&nbsp;&nbsp;"Znam tačno, gospodine, zato što je sat upravo označio jedan sat posle ponoći."
<BR>&nbsp;&nbsp;&nbsp;&nbsp;&nbsp;"Da li je zavijanje poticalo od orgulja?" upita Isak Njutn sumnjičavo.
<BR>&nbsp;&nbsp;&nbsp;&nbsp;&nbsp;"Upravo tako, gospodine", klimnu narednik.
<BR>&nbsp;&nbsp;&nbsp;&nbsp;&nbsp;"Problem je u tome, Njutne, što ne možemo da shvatimo kako se jedan mrtav kolega iz susednog koledža našao u našoj kapeli u jedan sat izjutra s prstom na dirki orgulja koje su puštene u pogon", objasni dekan jezgrovito.
<BR>&nbsp;&nbsp;&nbsp;&nbsp;&nbsp;"Kako to da niko nije ranije čuo zavijanje?"
<BR>&nbsp;&nbsp;&nbsp;&nbsp;&nbsp;"Duvao je vetar", objasni portir, "a zvuk je bio piano, ili kako to već zovu, gospodine."
<BR>&nbsp;&nbsp;&nbsp;&nbsp;&nbsp;"Verovatno ga je prigušila saobraćajna buka."
<BR>&nbsp;&nbsp;&nbsp;&nbsp;&nbsp;"Tako je, gospodine!" uzviknu portir, srećan što je pronađeno racionalno objašnjenje zašto niko ranije nije čuo orgulje.
<BR>
<BR>&nbsp;&nbsp;&nbsp;&nbsp;&nbsp;Orgulje je neko već bio isključio. "Čoveka je podilazila jeza dok su bile uključene", reče portir dok je društvo ulazilo u predvorje kapele. Preko popločanog poda uđoše u tamu; policajci su proizvodili uznemirujuće buran bat svojim kožnim đonovima. Treći policajac stražario je odmah na ulazu u lučni prolaz koji je vodio u kapelu; bio je to mlad momak koji se obradovao što ponovo vidi svoje kolege pošto je na tom mestu pola sata proveo sam.
<BR>&nbsp;&nbsp;&nbsp;&nbsp;&nbsp;Frensis Haroldsen nalazila se na začelju grupe. Previše je dobro poznavala Majka Hauarta da bi imala bilo kakvu želju da njegovo telo vidi u samrtnom grču pod, kako se činilo, nečuvenim i tajanstvenim okolnostima, tako da je ostala u predvorju kapele dok su ostali ušli u samu kapelu. Okrenula se i pogledala preko predvorja kapele prema kipu prvog Isaka Njutna. Kip se u prvi mah nalazio u senci. Zatim je zasijao, kada je zrak mesečine osvetleo njegovo podnožje. Frensis Margaret je nastavila da ga posmatra sa čudnim predosećanjem. Gotovo kao da ispunjava njena očekivanja, kip je postao neprirodno svetao. Iznenada je počeo da sija i gori narandžasto-crvenim plamenom, deset stopa visok, s licem nalik na masku grčke tragedije. Ispustivši prigušeni krik, Frensis Haroldsen pojuri ka spoljašnjim vratima koja su vodila ka Velikom trgu i istog časa se sruči na njihov prag.
<BR>&nbsp;&nbsp;&nbsp;&nbsp;&nbsp;U međuvremenu, u samoj kapeli, policajac koji je bio ostavljen da stražari reče naredniku:
<BR>&nbsp;&nbsp;&nbsp;&nbsp;&nbsp;"Telo se otkotrljalo dok Vas nije bilo. Sekundu-dve mislio sam da se vraća u život."
<BR>&nbsp;&nbsp;&nbsp;&nbsp;&nbsp;Telo je bilo presamićeno preko konzole orgulja.
<BR>
<BR>&nbsp;&nbsp;&nbsp;&nbsp;&nbsp;"Možete li ga pomeriti na mesto gde se ranije nalazilo?" upita Isak Njutn.
<BR>&nbsp;&nbsp;&nbsp;&nbsp;&nbsp;"Ne, gospodine, ne sada. Možda kasnije kada završimo sa slikanjem", odvrati narednik. "Je li to taj čovek? Hoću da kažem; dr Hauart, gospodine."
<BR>&nbsp;&nbsp;&nbsp;&nbsp;&nbsp;"Izgleda da jeste Hauart, ali teško ga je dobro osmotriti. Rekoh Vam da bi bilo lakše ujutro. Da li se telo ukočilo?" ponovo upita Isak Njutn.
<BR>&nbsp;&nbsp;&nbsp;&nbsp;&nbsp;"Mora da je bilo ukočeno od samog početka."
<BR>&nbsp;&nbsp;&nbsp;&nbsp;&nbsp;"Mislite da je umro u nekoj vrsti grča?"
<BR>&nbsp;&nbsp;&nbsp;&nbsp;&nbsp;"Izgleda tako, gospodine. Ali saznaćemo kada se izvrši autopsija."
<BR>&nbsp;&nbsp;&nbsp;&nbsp;&nbsp;"Kada će to biti?"
<BR>&nbsp;&nbsp;&nbsp;&nbsp;&nbsp;"Verovatno, danas. Imate li razloga da mislite kako je..."
<BR>&nbsp;&nbsp;&nbsp;&nbsp;&nbsp;"Izvršio samoubistvo? Imao je razloga da bude zabrinut, ali ne u toj meri."
<BR>&nbsp;&nbsp;&nbsp;&nbsp;&nbsp;"Pa, možda bismo pitanje motiva mogli da ostavimo za kasnije."
<BR>&nbsp;&nbsp;&nbsp;&nbsp;&nbsp;"Jeste li pozvali doktora?"
<BR>&nbsp;&nbsp;&nbsp;&nbsp;&nbsp;"Jesmo, ali on je već mrtav", izjavi narednik potpuno uveren u svoju procenu.
<BR>&nbsp;&nbsp;&nbsp;&nbsp;&nbsp;Priđe im i dekan sa čovekom sa svešteničkom kragnom koji im do tada nije bio predstavljen.
<BR>&nbsp;&nbsp;&nbsp;&nbsp;&nbsp;"Moram se izviniti što nisam predstavio kapelnika Svetog Džona."
<BR>&nbsp;&nbsp;&nbsp;&nbsp;&nbsp;"Izgleda da ne možemo bogzna šta da učinimo", reče Isak Njutn dok se kratko rukovao s kapelnikom. "Ali smatram da bi Vi trebalo da izvršite identifikaciju. Ja sam samo jednom sreo Hauarta."
<BR>&nbsp;&nbsp;&nbsp;&nbsp;&nbsp;Isak Njutn je bio svestan da je narednik u tami kapele pribeležio ovu njegovu poslednju opasku. Frensis Margaret sedela je na spoljašnjem pragu predvorja kapele.
<BR>&nbsp;&nbsp;&nbsp;&nbsp;&nbsp;"Bio mi je potreban vazduh", objasni ona kratko Isaku Njutnu. "Osećala sam se tako slabo."
<BR>&nbsp;&nbsp;&nbsp;&nbsp;&nbsp;Isak Njutn se vrati naredniku i reče:
<BR>&nbsp;&nbsp;&nbsp;&nbsp;&nbsp;"Mlada dama se ne oseća najbolje. Da li još nešto želite od mene?"
<BR>&nbsp;&nbsp;&nbsp;&nbsp;&nbsp;"Pa, gospodine, za sada ne, verovatno kasnije. Kao što već rekoh, mislio sam da biste možda želeli sami da ga vidite. Iskreno rečeno, ništa slično nikada nisam video. Taj kip na kraju, tamo preko, nosi isto ime kao i Vi, zar ne?"
<BR>&nbsp;&nbsp;&nbsp;&nbsp;&nbsp;"Da, tako je."
<BR>&nbsp;&nbsp;&nbsp;&nbsp;&nbsp;"I to je veoma čudno zar ne? Čini se kao da ga je kip oborio."
</P></TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
