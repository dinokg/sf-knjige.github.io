<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5. LUZITANIJSKA FLOTA
<P>&nbsp;&nbsp;&nbsp;&nbsp;&nbsp;Ender kaže da flota Kongresa Zvezdanih Puteva, kada stigne, namerava da uništi ovu planetu.
<BR>&nbsp;&nbsp;&nbsp;&nbsp;&nbsp;Zanimljivo.
<BR>&nbsp;&nbsp;&nbsp;&nbsp;&nbsp;Ne bojiš se smrti?
<BR>&nbsp;&nbsp;&nbsp;&nbsp;&nbsp;Ne nameravamo da budemo ovde kad oni stignu.
<BR>
<BR>&nbsp;&nbsp;&nbsp;&nbsp;&nbsp;Čing-jao više nije bila devojčica koja krije okrvavljene ruke. Život joj se izmenio od trenutka kad se pokazalo da je bogorečena, i u narednih deset godina počela je da prihvata glas bogova u svom životu i ulogu koju joj je to davalo u zajednici. Naučila je da prihvata povlastice i počasti koje su joj ukazivane kao darove namenjene, zapravo, bogovima; kao što ju je otac učio, nije se uobrazila, nego je postajala sve poniznija kako su joj bogovi i narod nametali sve veći teret.
<BR>&nbsp;&nbsp;&nbsp;&nbsp;&nbsp;Ozbiljno je shvatala svoje dužnosti i nalazila je radost u njima. Tokom proteklih deset godina prošla je kroz strogo i uzbudljivo školovanje. Telo je uobličavala i trenirala u društvu druge dece - trčala je, plivala, jahala, učila borbu mačevima, borbu štapovima, borbu kostima. Zajedno sa drugom decom učila je jezike - stark, svakodnevni jezik zvezda, koji se koristio za kompjutere; stari kineski, koji se pevao duboko u grlu i pisao divnim ideogramima na pirinčanom papiru ili u finom pesku; i novi kineski, koji se govorio obično, ustima, i pisao običnim slovima na običnom papiru ili po zemlji. Niko sem same Čing-jao nije se čudio što je sve te jezike naučila mnogo brže, lakše i podrobnije od sve druge dece.
<BR>&nbsp;&nbsp;&nbsp;&nbsp;&nbsp;Drugi učitelji dolazili su samo kod nje. Tako je učila prirodne nauke i istoriju, matematiku i muziku. A svake nedelje je odlazila kod oca i provodila sa njim pola dana, pokazujući mu šta je sve naučila i slušajući sve što bi joj govorio o tome. Od njegove pohvale plesala bi čitavim putem do svoje sobe; njegovo i najblaže prebacivanje gonilo ju je da provodi sate prateći linije godova u svojoj učionici, sve dok se ne bi osetila dostojna da se vrati učenju.
<BR>&nbsp;&nbsp;&nbsp;&nbsp;&nbsp;Postojao je još jedan deo školovanja, potpuno ličan. Gledala je svojim očima koliko je njen otac snažan: mogao je da odloži klanjanje bogovima. Znala je da, kada bogovi zahtevaju obred očišćenja, glad, potreba za pokoravanjem bude tolika da se ne može zanemariti. A otac je ipak uspevao da im se odupre - barem toliko dugo da je svoj obred uvek obavljao sam. Čing-jao je želela da i sama ima takvu snagu, pa je počela da se vežba u odlaganju. Kada bi je bogovi naterali da se oseti nedostojna, i kada bi oči same počele da joj traže godove, ili bi osetila da su joj ruke nepodnošljivo prljave, čekala je, pokušavajući da se usmeri na ono što se događa tog trenutka i da odloži pokoravanje što duže može.
<BR>&nbsp;&nbsp;&nbsp;&nbsp;&nbsp;U početku je bio veliki uspeh kada bi uspela da odloži očišćenje za čitav minut - a kada bi joj se otpor slomio, bogovi su je kažnjavali terajući je na obred teži i naporniji nego inače. Ali nije odsutajala. Ona je kćer Han Fei-cua, zar ne? Vremenom, tokom godina, naučila je ono što je znao i njen otac: da može da živi sa glađu, da može da je zatvori, često i satima, kao blistavi plamen zatvoren u kutiji od prozirnog žada, opasnu, užasnu vatru bogova, koja joj plamti u srcu.
<BR>&nbsp;&nbsp;&nbsp;&nbsp;&nbsp;Potom, kad bi ostala sama, mogla je da otvori kutiju i da pusti vatru napolje, ne u kratkoj, strašnoj provali, nego polako, postepeno, da je ispuni svetlošću dok se saginjala da prati godove na podu, ili prilazila svetom umivaoniku i mirno i podrobno trljala šake plovučcem, ceđi i alojom.
<BR>&nbsp;&nbsp;&nbsp;&nbsp;&nbsp;Tako je pretvorila divlji glas bogova u lično, disciplinovano poštovanje. Samo u retkim trenucima iznenadne uznemirenosti dešavalo se da izgubi kontrolu i baci se na pod pred učiteljem ii posetiocem. Prihvatala je ta poniženja kao način bogova da je podsete na to da imaju potpunu moć nad njom, da je njena uobičajena samokontrola samo njihovom voljom dozvoljena, radi njihove zabave. Bila je zadovoljna i tom nesavršenom disciplinom. Uostalom, bilo bi uobraženo od nje da poželi da se izjednači sa očevom savršenom samokontrolom. Njegova ogromna uzvišenost poticala je od bogova koji su ga poštovali, pa nisu zahtevali da se javno ponižava; ona nije učinila ništa čime bi zaslužila takvu čast.
<BR>&nbsp;&nbsp;&nbsp;&nbsp;&nbsp;Osim svega toga, njeno školovanje uključivalo je i jedan dan nedeljno proveden u pravednom radu sa običnim ljudima. Pravedni rad, naravno, nije bio posao što ga obični ljudi obavljaju svakoga dana u fabrikama i kancelarijama. Pravedni rad je podrazumevao rad u pirinčanim poljima, rad od koga su pucala leđa. Svaki muškarac, žena i dete na Stazi morali su da se bave ovim radom, pognuti u vodi do kolena da bi sadili i žnjeli pirinač - ili bi izgubili državljanstvo. "Tako ukazujemo poštovanje svojim precima", objasnio joj je otac dok je još bila mala. "Pokazujemo im da se nikad niko od nas neće uzdići iznad njihovog rada." Pirinač odgajen pravednim radom smatrao se svetim; bio je prinošen u hramovima i pripreman u svete dane; ostavljao se u malim činijama kao ponuda kućnim bogovima.
<BR>&nbsp;&nbsp;&nbsp;&nbsp;&nbsp;Jednom, kad joj je bilo dvanaest godina, dan je bio užasno vreo, a ona je želela da završi zanimljiv zadatak. "Nemoj me terati da danas idem u pirinčana polja", rekla je učitelju. "Ovo što radim ovde mnogo je važnije."
<BR>&nbsp;&nbsp;&nbsp;&nbsp;&nbsp;Učitelj se naklonio i otišao, ali ubrzo je u njenu sobu došao otac. Nosio je teški mač, i ona je vrisnula od užasa kada joj ga je podigao nad glavom. Zar je hteo da je ubije zbog bezbožnih reči? Ali nije joj naudio - kako je mogla i pomisliti na to? Umesto toga, mač se spustio na njen kompjuterski terminal. Metalni delovi su se iskrivili; plastični su se, zdrobljeni, razleteli na sve strane. Uređaj je bio uništen.
<BR>&nbsp;&nbsp;&nbsp;&nbsp;&nbsp;Otac nije podigao glas. Govorio je tihim šapatom. "Najpre bogovi. Potom preci. Potom narod. Potom vladari. Poslednji smo mi."
<BR>&nbsp;&nbsp;&nbsp;&nbsp;&nbsp;To je bilo najkraće objašnjenje Staze. To je bio razlog što je njihov svet i bio osnovan. Zaboravila je: ako je suviše zauzeta da bi obavljala pravedni rad, nije više na Stazi.
<BR>&nbsp;&nbsp;&nbsp;&nbsp;&nbsp;Nikada više nije zaboravila. Vremenom je čak zavolela vrelinu sunca na leđuma, hladnu i mutnu vodu oko ruku i nogu, stabljike pirinča koje se izdižu iz blata da bi se preplele sa njenim prstima. Pokrivena blatom u pirinčanim poljima, nikad se nije osećala prljavo, jer je znala da se isprljala u službi bogovima.
<BR>&nbsp;&nbsp;&nbsp;&nbsp;&nbsp;Konačno, kad joj je bilo šesnaest gosina, završila je školovanje. Trebalo još samo da se dokaže na zadatku za odrasle - dovoljno teškom i važnom da bi se mogao poveriti samo nekom bogorečenom.
<BR>&nbsp;&nbsp;&nbsp;&nbsp;&nbsp;Otišla je kod velikog Han Fei-cua, u njegovu sobu. Kao i njena, bila je gotovo prazna; kao i njena, za spavanje je imala samo madrac na podu; kao i u njenoj, najveći predmet u njoj bio je sto sa kompjuterskim terminalom. Kad god bi ušla u očevu sobu, nad terminalom bi lebdelo nešto - dijagrami, trodimenzioni modeli, simulacije u stvarnom vremenu, reči. Najčešće reči. Slova ili ideogrami lebdeli su u vazduhu na simuliranim stranicama, krećući se napred ili nazad, jedni do drugih, kad bi otac želeo da ih uporedi.
<BR>&nbsp;&nbsp;&nbsp;&nbsp;&nbsp;U njenoj sobi sve ostlao je bilo prazno. Pošto otac nije pratio linije godova, njemu nije bila potrebna tolika skromnost. Ipak, imao je jednostavan ukus. Jedan tepih - vrlo retko sa upadljivim šarama. Jedan stočić, i na njemu skulptura. Zidovi su bili goli, izuzev jedne jedine slike. A pošto je soba bila prostrana, svaki od tih predmeta delovao je gotovo izgubljeno, kao prigušeni uzvik iz velike daljine.
<BR>&nbsp;&nbsp;&nbsp;&nbsp;&nbsp;Poruka posetiocima sobe bila je jasna: Han Fei-cu odabrao je jednostavnost. Čistoj duši dovoljan je jedan od svake vrste predmeta.
<BR>&nbsp;&nbsp;&nbsp;&nbsp;&nbsp;Poruka za Čing-jao bila je sasvim drugačija. Ona je znala ono što niko van kuće nije mogao da primeti: tepih, sto, skulptura i slika menjali su se svakog dana. Nikada u životu nije prepoznala da se nešto vratilo. Otuda je naučila: čista duša nikad se ne sme vezati za neku pojedinačnu stvar. Čista duša mora se otvarati svakog dana pred novim stvarima.
<BR>&nbsp;&nbsp;&nbsp;&nbsp;&nbsp;Pošto je ovo bila zvanična poseta, nije stala iza njegovih leđa dok je radio, kako bi se zadubila u ono što se videlo, pokušavajući da pogodi čime se otac bavi. Ovog puta došla je do sredine sobe i kleknula na tepih, koji je danas bio boje crvendaćevog jajeta, sa malom mrljom u uglu. Držala je oboren pogled, nije se zagledala čak ni u mrlju, sve dok otac nije ustao i stao pred nju.
<BR>&nbsp;&nbsp;&nbsp;&nbsp;&nbsp;"Han Čing-jao", reče on. "Neka me obasja svitanje lica moje kćeri."
<BR>&nbsp;&nbsp;&nbsp;&nbsp;&nbsp;Ona podiže glavu, pogleda ga i nasmeši se.
<BR>&nbsp;&nbsp;&nbsp;&nbsp;&nbsp;On joj uzvari osmehom. "Zadatak koji ću ti dati nije nimalo lak, čak ni za iskusnu, odraslu osobu", reče otac.
<BR>&nbsp;&nbsp;&nbsp;&nbsp;&nbsp;Čing-jao pognu glavu. Očekivala je da će joj otac pripremiti težak zadatak, i bila je spremna da se pokori njegovoj volji.
<BR>&nbsp;&nbsp;&nbsp;&nbsp;&nbsp;"Pogledaj me, Čing-jao moja", reče otac.
<BR>&nbsp;&nbsp;&nbsp;&nbsp;&nbsp;Ona podiže glavu i pogleda ga u oči.
<BR>&nbsp;&nbsp;&nbsp;&nbsp;&nbsp;"Ovo neće biti školski zadatak. Ovo je zadatak iz stvarnog sveta. Zadatak koji je Kongres Zvezdanih Puteva dodelio meni, i od koga zavisi sudbina nacija i naroda na mnogim svetovima."
<BR>&nbsp;&nbsp;&nbsp;&nbsp;&nbsp;Čing-jao je već bila napeta, ali sada je počela da se plaši. "Onda moraš dati taj zadatak nekome kome se može verovati, a ne neiskusnom detetu."
<BR>&nbsp;&nbsp;&nbsp;&nbsp;&nbsp;"Ti već godinama nisi dete, Čing-jao. Jesi li spremna da čuješ svoj zadatak?"
<BR>&nbsp;&nbsp;&nbsp;&nbsp;&nbsp;"Da, oče."
<BR>&nbsp;&nbsp;&nbsp;&nbsp;&nbsp;"Šta znaš o Luzitanijskoj floti?"
<BR>&nbsp;&nbsp;&nbsp;&nbsp;&nbsp;"Želiš li da ti kažem sve što znam o njoj?"
<BR>&nbsp;&nbsp;&nbsp;&nbsp;&nbsp;"Hoću da mi kažeš sve što misliš da je bitno."
<BR>&nbsp;&nbsp;&nbsp;&nbsp;&nbsp;Tako, dakle - ovo je bila neka vrsta testa, da bi video koliko ume da odvoji bitno od nebitnog u svojim znanjima o konkretnoj temi.
<BR>&nbsp;&nbsp;&nbsp;&nbsp;&nbsp;"Flota je poslata da umiri pobunjenu koloniju na Luzitaniji, gde su drsko prekršeni zakoni o neuplitanju u jedinu poznatu tuđinsku vrstu."
<BR>&nbsp;&nbsp;&nbsp;&nbsp;&nbsp;Je li dovoljno? Ne - otac je još čekao.
<BR>&nbsp;&nbsp;&nbsp;&nbsp;&nbsp;"Postojalo je protivljenje od samog početka", nastavi ona. "Članci pripisani osobi po imenu Demosten prizivali su nevolje."
<BR>&nbsp;&nbsp;&nbsp;&nbsp;&nbsp;"Kakve konkretno nevolje?"
<BR>&nbsp;&nbsp;&nbsp;&nbsp;&nbsp;"Demosten upozorava kolonijske svetove da je Luzitanijska flota opasnost za sve - da će biti samo pitanje vremena kada će Kongres Zvezdanih Puteva upotrebiti silu da i njih primora na poslušnost. Katoličkim svetovima i svim katoličkom manjinama Demosten poručuje da Kongres pokušava da kazni biskupa Luzitanije što je poslao misionare pekeninjosima kako bi im izbavio duše od pakla. Naučnike upozorava da je u opasnosti načelo nezavisnog istraživanja - čitav svet je u vojnoj opasnosti zato što se usudio da veruje proceni naučnika na licu mesta, umesto proceni birokrata udaljenih mnogo svetlosnih godina. A svima zajedno Demosten poručuje da Luzitanijska flota nosi molekularno oružje. Naravno, to je obična laž, ali mnogi su mu poverovali."
<BR>&nbsp;&nbsp;&nbsp;&nbsp;&nbsp;"Koliko su uspešni ti članci?" upita otac.
<BR>&nbsp;&nbsp;&nbsp;&nbsp;&nbsp;"Ne znam."
<BR>&nbsp;&nbsp;&nbsp;&nbsp;&nbsp;"Veoma uspešni", reče otac. "Pre petnaest godina, najraniji članci o kolonijama bili su toliko uspešni da su gotovo izazvali revoluciju."
<BR>&nbsp;&nbsp;&nbsp;&nbsp;&nbsp;Pobuna u kolonijama? Pre petnaest godina? Čing-jao je znala za samo jedan takav događaj, ali nikada nije ni pomislila da je to u nekakvoj vezi sa Demostenovim člancima. Porumenela je. "To je bilo vreme Kolonijskog Ugovora - tvog prvog velikog uspeha."
<BR>&nbsp;&nbsp;&nbsp;&nbsp;&nbsp;"Ugovor nije bio moj", reče Han Fei-cu. "Ugovor pripada u istoj meri Kongresu i kolonijama. Zbog njega je izbegnut užasan sukob. A Luzitanijska flota nastavlja taj veliki zadatak."
<BR>&nbsp;&nbsp;&nbsp;&nbsp;&nbsp;"Ti si napisao svaku reč u tom ugovoru, oče."
<BR>&nbsp;&nbsp;&nbsp;&nbsp;&nbsp;"Time sam samo izrazio želje koje su već postojale u srcima ljudi sa obe strane. Ja sam bio samo činovnik."
<BR>&nbsp;&nbsp;&nbsp;&nbsp;&nbsp;Čing-jao pognu glavu. Znala je istinu, kao i svi. To je bio početak veličine Han Fei-cua, jer on ne samo što je napisao ugovor nego je i ubedio obe strane da ga prihvate gotovo bez ikakvih izmena. Od tada je Han Fei-cu bio jedan od najpoverljivijih savetnika Kongresa; svakoga dana dobijao je poruke od najvećih muškaraca i žena sa svih svetova. Ako je odlučio da proglasi sebe za običnog činovnika u tom velikom poduhvatu, to je bilo samo zbog velike skromnosti. Čing-jao je znala da je u to vreme njena majka već umirala. Otac je uspeo da ne zanemari ni svoju ženu ni svoju dužnost. Nije mogao da spase majčin život, ali mogao je da spase živote koji bi bili izgubljeni u ratu.
<BR>&nbsp;&nbsp;&nbsp;&nbsp;&nbsp;"Čing-jao, zašto kažeš da je očita laž da flota nosi molekularno oružje?"
<BR>&nbsp;&nbsp;&nbsp;&nbsp;&nbsp;"Zato... zato što bi to bilo čudovišno. To bi bilo kao sa Enderom Ksenocidom, koji je uništio čitav svet. Tolika moć nema prava ni razloga da uopšte postoji."
<BR>&nbsp;&nbsp;&nbsp;&nbsp;&nbsp;"Ko te je to naučio?"
<BR>&nbsp;&nbsp;&nbsp;&nbsp;&nbsp;"Pristojnost", reče Čing-jao. "Bogovi su načinili zvezde i sve planete - ko je čovek da ih uništava?"
<BR>&nbsp;&nbsp;&nbsp;&nbsp;&nbsp;"Ali bogovi su stvorili i prirodne zakone koji su omogućili uništavanje - ko je čovek da odbije da primi ono što mu bogovi daju?"
<BR>&nbsp;&nbsp;&nbsp;&nbsp;&nbsp;Čing-jao zbunjeno zaćuta. Nikada nije čula da otac brani rat - gnušao se svakog oblika nasilja.
<BR>&nbsp;&nbsp;&nbsp;&nbsp;&nbsp;"Ponovo te pitam - ko te je naučio da tolika moć nema prava ni razloga da postoji u svemiru?"
<BR>&nbsp;&nbsp;&nbsp;&nbsp;&nbsp;"Sama sam došla do toga."
<BR>&nbsp;&nbsp;&nbsp;&nbsp;&nbsp;"Ali ta rečenica je tačan navod."
<BR>&nbsp;&nbsp;&nbsp;&nbsp;&nbsp;"Da. Iz Demostena. Ali ako verujem u ideju, ona postaje moja. Ti si me to naučio."
<BR>&nbsp;&nbsp;&nbsp;&nbsp;&nbsp;"Moraš paziti da shvatiš sve posledice neke ideje pre nego što poveruješ u nju."
<BR>&nbsp;&nbsp;&nbsp;&nbsp;&nbsp;"Mali Doktor se ne sme upotrebiti na Luzitaniji, i stoga ne sme biti ni poslat."
<BR>&nbsp;&nbsp;&nbsp;&nbsp;&nbsp;Han Fei-cu ozbiljno klimnu glavom. "Kako znaš da se ne sme upotrebiti?"
<BR>&nbsp;&nbsp;&nbsp;&nbsp;&nbsp;"Jer bi uništio pekeninjose, mladu i divnu rasu koja želi da ispuni svoje potencijale kao razumna vrsta."
<BR>&nbsp;&nbsp;&nbsp;&nbsp;&nbsp;"Opet navod."
<BR>&nbsp;&nbsp;&nbsp;&nbsp;&nbsp;"Oče, jesi li čitao 'Život Ljudskog?'"
<BR>&nbsp;&nbsp;&nbsp;&nbsp;&nbsp;"Jesam."
<BR>&nbsp;&nbsp;&nbsp;&nbsp;&nbsp;"Zašto onda ne smatraš da pekeninjosi moraju biti sačuvani?"
<BR>&nbsp;&nbsp;&nbsp;&nbsp;&nbsp;"Rekao sam da sam pročitao 'Život Ljudskog'. Nisam rekao da verujem u to."
<BR>&nbsp;&nbsp;&nbsp;&nbsp;&nbsp;"Zar ne veruješ?"
<BR>&nbsp;&nbsp;&nbsp;&nbsp;&nbsp;"Niti verujem niti ne verujem. Knjiga se pojavila posle uništenja ansibla na Luzitaniji. Prema tome, najverovatnije nije nastala tamo, a ako nije nastala tamo, onda je sve u njoj izmišljeno. To izgleda posebno verovatno zato što je potpisana imenom 'Govornik za Mrtve', istim imenom kojim su potpisani 'Kraljica-matica' i 'Hegemon', koji su stari hiljadama godina. Neko očito pokušava da iskoristi poštovanje koje ljudi osećaju prema tim drevnim delima."
<BR>&nbsp;&nbsp;&nbsp;&nbsp;&nbsp;"Ja verujem da je 'Život Ljudskog' istinit."
<BR>&nbsp;&nbsp;&nbsp;&nbsp;&nbsp;"To je tvoje pravo, Čig-jao. Ali zašto veruješ?"
<BR>&nbsp;&nbsp;&nbsp;&nbsp;&nbsp;Zato što joj je zvučalo istinito dok je čitala. Da li da tako kaže ocu? Da, ocu sve može da kaže. "Dok sam ga čitala, osećala sam da mora biti istina."
<BR>&nbsp;&nbsp;&nbsp;&nbsp;&nbsp;"Razumem."
<BR>&nbsp;&nbsp;&nbsp;&nbsp;&nbsp;"Sada vidiš da sam glupa."
<BR>&nbsp;&nbsp;&nbsp;&nbsp;&nbsp;"Upravo suprotno. Znam da si mudra. Kada čuješ istinitu priču, nešto u tebi reaguje bez obzira na njenu književnu vrednost, bez obzira na dokaze. I ako je nespretno ispričana, dopašće ti se, ako voliš istinu. Neka bude očita konstrukcija, a ti ćeš i dalje verovati u ono istine što sadrži, jer ne možeš poricati istinu ma koliko neugledno obučena bila."
<BR>&nbsp;&nbsp;&nbsp;&nbsp;&nbsp;"Pa kako onda da ti ne veruješ u 'Život Ljudskog'?"
<BR>&nbsp;&nbsp;&nbsp;&nbsp;&nbsp;"Nisam jasno govorio. Koristimo dva različita značenja reči istina i verovati. Ti veruješ da je priča istinita, jer si reagovala po svom dubokom osećanju istine. Ali to osećanje istine ne reaguje na činjenično stanje - nije mu važno da li se priča odnosi na stvaran događaj u stvarnom svetu. Tvoje unutrašnje osećanje istine reaguje na opšte načelo priče - na to što ona istinito prikazuje način na koji dejstvuje svemir, na način na koji bogovi sprovode svoju volju nad ljudskim bićima."
<BR>&nbsp;&nbsp;&nbsp;&nbsp;&nbsp;Čing-jao se zamislila samo na trenutak, a onda je klimnula glavom. "Prema tome, 'Život Ljudskog' može da bude činjenična laž, ali da iznosi opštu istinu."
<BR>&nbsp;&nbsp;&nbsp;&nbsp;&nbsp;"Da", reče Han Fei-cu. "Možeš da pročitaš knjigu i da stekneš iz nje veliku mudrost, jer je u njoj istina. Ali da li ta kniga daje istiniti prikaz samih pekeninjosa? U to je teško poverovati - pseudosisarska vrsta koja se po smrti pretvara u drveće? Kao poezija, lepo je. Kao nauka, besmisleno je."
<BR>&nbsp;&nbsp;&nbsp;&nbsp;&nbsp;"Ali otkuda to možeš da znaš, oče?"
<BR>&nbsp;&nbsp;&nbsp;&nbsp;&nbsp;"Ne mogu da budem siguran, naravno. Priroda čini mnoge čudne stvari, i postoji mogućnost da je 'Život Ljudskog' stvarno istinit. Zato, niti verujem niti ne verujem. Odložio sam odluku. Čekam. Ali dok čekam, ne očekujem da se Kongres ponaša kao da je Luzitanija zaista naseljena izmišljenim stvorenjima opisanim u 'Životu Ljudskog'. Po onome što znamo, možda pekeninjosi predstavljaju strašnu opasnost po sve nas. Oni jesu tuđinci."
<BR>&nbsp;&nbsp;&nbsp;&nbsp;&nbsp;"Ramani."
<BR>&nbsp;&nbsp;&nbsp;&nbsp;&nbsp;"U priči. Ali da li su stvarno ramani ili varelsi, to ne znamo. Flota nosi Malog Doktora jer će možda biti potrebno da spasu čovečanstvo od neizrecive opasnosti. Nije na nama da odlučujemo da li ga treba upotrebiti - to će odlučiti Kongres. Nije na nama da odlučujemo da li ga je trebalo poslati - Kongres ga je poslao. I svakako nije na nama da odlučujemo treba li on da postoji - bogovi su odredili da je takva stvar moguća i da može da postoji."
<BR>&nbsp;&nbsp;&nbsp;&nbsp;&nbsp;"Dakle, Demosten je bio u pravu. Flota zaista nosi molekularno oružje."
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"A vladini dokumenti koje je Demosten objavio - pravi su."
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Ali, oče - ti si se pridružio mnogima koji tvrde da su falsifikovani."
<BR>&nbsp;&nbsp;&nbsp;&nbsp;&nbsp;"Kao što bogovi govore samo nekolicini odabranih, tako i tajne vladara smeju znati samo oni koji će valjano koristiti to znanje. Demosten otkriva moćne tajne ljudima koji ne umeju da ih mudro koriste, i zato, za dobro ljudi, te tajne treba povući. Jedini način da se povuče tajna, kad je jednom otkrivena, jeste da se zameni lažima; tada je znanje o istini ponovo tajno."
<BR>&nbsp;&nbsp;&nbsp;&nbsp;&nbsp;"Zapravo mi govoriš da Demosten nije lažov, a Kongres jeste."
<BR>&nbsp;&nbsp;&nbsp;&nbsp;&nbsp;"Govorim ti da je Demosten neprijatelj bogova. Mudar vladar nikada ne bi poslao Luzitanijsku flotu, a da prethodno ne obezbedi mogućnost reagovanja na svaku okolnost. Ali Demosten je upotrebio svoje saznanje da flota nosi Malog Doktora samo da bi pokušao da primora Kongres da povuče flotu. Prema tome, on želi da oduzme moć onima koje su bogovi odredili da vladaju čovečanstvom. Šta bi se desilo narodu ako bi odbacio vladare koje su mu bogovi odredili?"
<BR>&nbsp;&nbsp;&nbsp;&nbsp;&nbsp;"Nastali bi haos i patnja", reče Čing-jao. Istorija je bila puna razdoblja haosa i patnje, dok bogovi ne bi poslali snažne vladare i ustanove da održavaju red.
<BR>&nbsp;&nbsp;&nbsp;&nbsp;&nbsp;"Dakle, Demosten je rekao istinu o Malom Doktoru. Zar misliš da neprijatelji bogova nikad ne govore istinu? Voleo bih da je tako. Tako bismo ih lakše prepoznali."
<BR>&nbsp;&nbsp;&nbsp;&nbsp;&nbsp;"Ako možemo da lažemo u službi bogova, koje još zločine smemo da počinimo?"
<BR>&nbsp;&nbsp;&nbsp;&nbsp;&nbsp;"Šta je zločin?"
<BR>&nbsp;&nbsp;&nbsp;&nbsp;&nbsp;"Čin suprotan zakonu."
<BR>&nbsp;&nbsp;&nbsp;&nbsp;&nbsp;"Kakvom zakonu?"
<BR>&nbsp;&nbsp;&nbsp;&nbsp;&nbsp;"Razumem - zakone stvara Kongres; prema tome, sve što Kongres kaže to je zakon. Ali Kongres se sastoji od muškaraca i žena koji mogu da postupaju dobro ili loše."
<BR>&nbsp;&nbsp;&nbsp;&nbsp;&nbsp;"Sada si bliže istini. Ne možemo da činimo zločine u službi Kongresa, jer Kongres stvara zakone. Ali ako bi Kongres ikada postao zao, onda bismo, pokoravajući mu se, i mi činili zlo. To je pitanje savesti. U svakom slučaju, kad bi se to desilo, Kongres bi izgubio nebesko ovlašćenje. A mi, bogorečeni, ne moramo da čekamo i da se pitamo je li se to desilo, kao ostali. Ako Kongres ikada izgubi nebesko ovlašćenje, mi ćemo to smesta znati."
<BR>&nbsp;&nbsp;&nbsp;&nbsp;&nbsp;"Znači, lagao si Kongresa radi jer Kongres ima nebesko ovlašćenje."
<BR>&nbsp;&nbsp;&nbsp;&nbsp;&nbsp;"I zato sam znao da bogovi, u ime dobrobiti naroda, žele da se tajna sačuva."
<BR>&nbsp;&nbsp;&nbsp;&nbsp;&nbsp;Čing-jao nikada nije tako razmišljala o Kongresu. Sve istorijske knjige koje je čitala prikazivale su Kongres kao velikog ujedinitelja čovečanstva, a u udžbenicima su sva njegova dela bila plemenita. No, sada je razumela da neka njegova dela možda nisu izgledala dobra. Ali to nije značilo da nisu dobra. "Prema tome, moram da saznam od bogova da li je volja Kongresa i njihova volja", reče ona.
<BR>&nbsp;&nbsp;&nbsp;&nbsp;&nbsp;"Hoćeš li učiniti tako?" upita Han Fei-cu. "Hoćeš li se pokoriti volji Kongresa, čak i kad ti se to čini pogrešno, sve dok Kongres ima nebesko ovlašćenje?"
<BR>&nbsp;&nbsp;&nbsp;&nbsp;&nbsp;"Da li tražiš moj zavet?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Da, oče, pokoriću se, sve dok imaju nebesko ovlašćenje."
<BR>&nbsp;&nbsp;&nbsp;&nbsp;&nbsp;"Morao sam da dobijem od tebe taj zavet da bih zadovoljio bezbednosne zahteve Kongresa", reče on. "Bez toga ne bih mogao da ti dam zadatak." Pročistio je grlo. "Ali sada ću tražiti od tebe još jedan zavet."
<BR>&nbsp;&nbsp;&nbsp;&nbsp;&nbsp;"Daću ga, ako mogu."
<BR>&nbsp;&nbsp;&nbsp;&nbsp;&nbsp;"Ovaj zahtev je od... potiče iz duboke ljuavi. Han Čing-jao, hoćeš li služiti bogovima u svemu, na sve načine, čitavog svog života?"
<BR>&nbsp;&nbsp;&nbsp;&nbsp;&nbsp;"Oh, oče, za to nam nije potreban zavet. Zar me nisu bogovi već odabrali i zar me ne vode svojim glasom?"
<BR>&nbsp;&nbsp;&nbsp;&nbsp;&nbsp;"Svejedno te molim za zavet."
<BR>&nbsp;&nbsp;&nbsp;&nbsp;&nbsp;"Uvek, u svemu, na sve načine, služiću bogovima."
<BR>&nbsp;&nbsp;&nbsp;&nbsp;&nbsp;Na njeno veliko iznenađenje, otac kleče pred nju i uze je za obe ruke. Niz obraze su mu tekle suze. "Podigla si sa mog srca najteži teret koji je ikada stajao na njemu."
<BR>&nbsp;&nbsp;&nbsp;&nbsp;&nbsp;"Kako to, oče?"
<BR>&nbsp;&nbsp;&nbsp;&nbsp;&nbsp;"Pre nego što je umrla, tvoja majka je tražila da dam obećanje. Rekla da, pošto je čitava njena ličnost izražena kroz odanost bogovima, jedini način na koji ti mogu pomoći da je upoznaš jeste da te naučim da služiš bogovima. Čitavog života sam se plašio da neću uspeti, da ćeš se možda okrenuti od bogova. Da ćeš početi da ih mrziš. Ili da nećeš biti dostojna njihovog glasa."
<BR>&nbsp;&nbsp;&nbsp;&nbsp;&nbsp;Ovo pogodi Čing-jao pravo u srce. Oduvek je bila svesna svoje duboke nedostojnosti pred bogovima, svoje nečistoće u njihovim očima - čak i kada nisu zahtevali da prati linije godova. Tek sada je shvatila šta je bilo u pitanju: majčina ljubav prema njoj.
<BR>&nbsp;&nbsp;&nbsp;&nbsp;&nbsp;"Svi moji strahovi sada su iščezli. Ti jesi savršena kćer, Čing-jao moja. Već dobro služiš bogovima. A sada, posle zaveta, siguran sam da ćeš zauvek nastaviti tako. Ovo će izazvati veliku radost u nebeskoj kući, gde obitava tvoja majka."
<BR>&nbsp;&nbsp;&nbsp;&nbsp;&nbsp;Hoće li? Na nebesima znaju moje mane. Ti, oče, ti samo vidiš da još nisam izneverila bogove; majka svakako zna koliko sam puta bila blizu toga, koliko sam prljava kad god me bogovi pogledaju.
<BR>&nbsp;&nbsp;&nbsp;&nbsp;&nbsp;Ali on je bio toliko pun radosti da se nije usudila da pokaže koliko se užasava dana kada će njena nedostojnost izići na videlo. Zato ga je zagrlila.
<BR>&nbsp;&nbsp;&nbsp;&nbsp;&nbsp;Ipak, nije izdržala da ne upita. "Oče, da li zaista misliš da me je majka čula kako polažem zavet?"
<BR>&nbsp;&nbsp;&nbsp;&nbsp;&nbsp;"Nadam se", odgovri Han Fei-cu. "Ako nije, bogovi su svakako sačuvali odjek tvojih reči i stavili ga u školjku, pa će moći da ga čuje saki put kad je prinese uhu."
<BR>&nbsp;&nbsp;&nbsp;&nbsp;&nbsp;Često su igrali ovu dečiju igru izmaštanih priča. Čing-jao potisnu strah i brzo smisli odgovor. "Ne, bogovi će sačuvati dodir našeg zagrljaja i utkaće ga u šal, koji će ona moći da nosi preko ramena kada na nebu bude zima." Ipak, osećala je olakšanje što otac nije rekao 'da'. On se samo nadao da je majka čula njen zavet. Možda ga nije čula - i zato se neće razočarati kada njena kćer ne uspe.
<BR>&nbsp;&nbsp;&nbsp;&nbsp;&nbsp;Otac je poljubi i ustade. "Sada si spremna da čuješ svoj zadatak", reče on.
<BR>&nbsp;&nbsp;&nbsp;&nbsp;&nbsp;Uzeo ju je za ruku i poveo je ka svom stolu. Stajala je kraj njega kada je seo na stolicu; tako stojeći, nije bila mnogo viša od njega dok je sedeo. Verovatno još nije dostigla svoju punu visinu, ali nadala se da neće još mnogo rasti. Nije htela da postane kao jedna od onih ogromnih, debelih žena koje vuku teške terete po njivama. Boje biti miš nego krmača, tako je rekla Mu-pao još davno.
<BR>&nbsp;&nbsp;&nbsp;&nbsp;&nbsp;Otac pozva zvezdanu mapu. Odmah je prepoznala tu oblast. U središtu se nalazio zvezdani sistem Luzitanije, mada je razmera bila suviše mala da bi se videle pojedinačne planete. "Luzitanija je u središtu", reče ona.
<BR>&nbsp;&nbsp;&nbsp;&nbsp;&nbsp;Otac klimnu glavom. Uneo je još nekoliko naređenja. "Sada gledaj", reče on. "Ne sliku, nego moje prste. To će, zajedno sa tvojim glasom, biti lozinka koja će ti otvarati pristup svim potrebnim podacima."
<BR>&nbsp;&nbsp;&nbsp;&nbsp;&nbsp;Gledala ga je kako kuca: 4banda. Odmah je znala na šta se to odnosi. Pramajka po imenu njene majke bila je Džiang-čing, udovica prvog komunističkog cara, Mao Ce-tunga. Kada su Džiang-čing i njeni saradnici zbačeni sa vlasti, Zavera Kukavica ih je nazvala 'Četvoročlana banda'. Majka Čing-jao bila je prava praćerka po imenu te velike mučenice iz prošlosti. A sada će Čing-jao moći da oda poštovanje pramajci po imenu svoje majke kada god bude ukucala ulaznu šifru. Otac je to zaista lepo smislio.
<BR>&nbsp;&nbsp;&nbsp;&nbsp;&nbsp;Na slici se pojavilo mnogo zelenih tačkica. Brzo ih je prebrojala, gotovo bez razmišljanja: bilo ih je devetnaest, na priličnom rastojanju od Luzitanije, ali gotovo su je opkoljavale.
<BR>&nbsp;&nbsp;&nbsp;&nbsp;&nbsp;"Je li to Luzitanijska flota?"
<BR>&nbsp;&nbsp;&nbsp;&nbsp;&nbsp;"To im je bio položaj pre pet meseci." On ponovo poče da kuca. Zelene tačke nestadoše. "A ovo im je današnji položaj."
<BR>&nbsp;&nbsp;&nbsp;&nbsp;&nbsp;Tražila ih je pogledom. Nigde se nije videla nijedna zelena tačka. Ali otac je očito očekivao da ona nešto vidi. "Već su kod Luzitanije?"
<BR>&nbsp;&nbsp;&nbsp;&nbsp;&nbsp;"Brodovi su tamo gde ih vidiš", reče otac. "Flota je pre pet meseci nestala."
<BR>&nbsp;&nbsp;&nbsp;&nbsp;&nbsp;"Kuda je otišla?"
<BR>&nbsp;&nbsp;&nbsp;&nbsp;&nbsp;"Niko ne zna."
<BR>&nbsp;&nbsp;&nbsp;&nbsp;&nbsp;"Je li izbila pobuna?"
<BR>&nbsp;&nbsp;&nbsp;&nbsp;&nbsp;"Niko ne zna."
<BR>&nbsp;&nbsp;&nbsp;&nbsp;&nbsp;"Čitava flota?"
<BR>&nbsp;&nbsp;&nbsp;&nbsp;&nbsp;"Svi do poslednjeg."
<BR>&nbsp;&nbsp;&nbsp;&nbsp;&nbsp;"Kada kažeš da su nestali, šta tačno misliš?"
<BR>&nbsp;&nbsp;&nbsp;&nbsp;&nbsp;Otac je pogleda sa osmehom. "Dobro je, Čing-jao. Postavila si pravo pitanje. Niko ih nije video - svi su bili u dubokom svemiru. Znači, nisu fizički nestali. Koliko mi znamo, možda se i dalje kreću, možda su još na kursu. Nestali su samo u tom smislu da smo izgubili svaki kontakt sa njima."
<BR>&nbsp;&nbsp;&nbsp;&nbsp;&nbsp;"Ansibli?"
<BR>&nbsp;&nbsp;&nbsp;&nbsp;&nbsp;"Zaćutali su. Svi u roku od tri minuta. Nije bilo prekinutih poruka. Završili bi jednu, a druga nikada nije stigla."
<BR>&nbsp;&nbsp;&nbsp;&nbsp;&nbsp;"Svaka brodska veza sa svim planetnim ansiblima? To je nemoguće. Čak i eksplozija - kad bi mogla da bude tako velika - ali nije mogao biti u pitanju samo jedan događaj, jer su brodovi bili rasuti oko Luzitanije."
<BR>&nbsp;&nbsp;&nbsp;&nbsp;&nbsp;"Pa, mogao je biti jedan događaj, Čing-jao. Ako možeš da zamisliš toliko kataklizmički događaj - možda je sunce Luzitanije postalo supernova. Proći će decenije dok blesak bude stigao do najbližih svetova. Problem je što bi to bila najneverovatnija supernova u istoriji. Ne nemoguća, nego najneveroatnija."
<BR>&nbsp;&nbsp;&nbsp;&nbsp;&nbsp;"A bilo bi nekih prethodnih pokazatelja. Nekih promena u stanju zvezde. Da li su brodski instrumenti nešto otkrili?"
<BR>&nbsp;&nbsp;&nbsp;&nbsp;&nbsp;"Ne. Zato i mislimo da nije u pitanju nijedna poznata astronomska pojava. Naučnici ne mogu da smisle nikakvo objašnjenje. Zato smo pokušali da istražimo mogućnost sabotaže. Tragali smo za upadima u kompjutere ansibla. Pretresli smo sve lične dosjee za sve brodove, tragajući za nekakvom zaverom među posadom. Izvršili smo kriptoanalizu svake poruke sa svih brodova, tragajući za nekakvim porukama između zaverenika. Vojska i vlada su analizirali sve čega su se mogli setiti. Policija na svim planetama sprovodila je istragu - proverili smo poreklo svih operatora."
<BR>&nbsp;&nbsp;&nbsp;&nbsp;&nbsp;"Dobro, nije bilo poruka, ali da li su ansibli još povezani?"
<BR>&nbsp;&nbsp;&nbsp;&nbsp;&nbsp;"Kako to misliš?"
<BR>&nbsp;&nbsp;&nbsp;&nbsp;&nbsp;Čing-jao porumene. "Naravno da jesu, čak i ako je protiv flote upotrebljeno molekularno oružje, jer ansibli su povezani preko delića subatomskih čestica. Još bi bili tamo čak i ako je čitav svemirski brod pretvoren u prašinu."
<BR>&nbsp;&nbsp;&nbsp;&nbsp;&nbsp;"Nemoj se stideti, Čing-jao. Mudri nisu mudri zato što ne greše. Mudri su jer ispravljaju svoje greške čim ih uvide."
<BR>&nbsp;&nbsp;&nbsp;&nbsp;&nbsp;No, Čing-jao je sada crvenela iz drugog razloga. Vrela krv pulsirala joj je u glavi, jer tek sad joj je sinulo kakav joj je zadatak otac namenio. Ali to je bilo nemoguće. Nije mogao njoj poveriti zadatak koji hiljade mudrijih, starijih ljudi nisu uspele da reše.
<BR>&nbsp;&nbsp;&nbsp;&nbsp;&nbsp;"Oče", šapnu ona. "Šta je moj zadatak?" Još se nadala da je u pitanju neki sitan problem povezan sa nestankom flote. Ali i pre nego što joj je odgovorio, znala je da su njene nade uzaludne.
<BR>&nbsp;&nbsp;&nbsp;&nbsp;&nbsp;"Moraš da otkriješ svako moguće objašnjenje za nestanak flote", reče on, "i da izračunaš verovatnoću za svako. Kongres Zvezdanih Puteva mora znati kao se to desilo i kako da osigura da se više nikad ne desi."
<BR>&nbsp;&nbsp;&nbsp;&nbsp;&nbsp;"Ali, oče", reče Čing-jao, "meni je samo šesnaest godina. Zar nema mnogo starijih koji su mudriji od mene?"
<BR>&nbsp;&nbsp;&nbsp;&nbsp;&nbsp;"Možda su svi suviše mudri da bi se bavili ovim", reče on. "Ali ti si dovoljno mlada da ne zamišljaš da si mudra. Dovoljno si mlada sa smisliš nemoguće stvari i da otkriješ zašto su možda moguće. Više od svega, tebi bogovi govore neobično jasno, blistavo dete moje, Blistavo Sjajna moja."
<BR>&nbsp;&nbsp;&nbsp;&nbsp;&nbsp;Toga se i bojala - otac je očekivao da će uspeti zbog pomoći bogova. Nije znao da bogovi misle kako je ona nedostojna, da je uopšte ne vole.
<BR>&nbsp;&nbsp;&nbsp;&nbsp;&nbsp;A postojao je i još jedan problem. "Šta ako uspem? Šta ako saznam gde je Luzitanijska flota i ako povratim kontakt? Zar onda uništenje Luzitanije ne bi bilo moja krivica?"
<BR>&nbsp;&nbsp;&nbsp;&nbsp;&nbsp;"Dobro je što je tvoja prva misao bilo saosećanje prema Luzitaniji. Uveravam te da je Kongres Zvezdanih Puteva obećao da neće upotrebiti molekularno oružje osim ako to bude neizbežno, a to je tako malo verovatno da sumnjam da će se desiti. Čak i ako bude, to mora da odluči Kongres. Kao što je rekao moj praotac po imenu, 'Ako mudrac izrekne laku kaznu, to nije iz saosećanja; ako izrekne tešku kaznu, to nije iz okrutnosti; on naprosto poštuje običaje primerene vremenu. Okolnosti se vremenom menjaju, a načini postupanja menjaju se zajedno sa njima'. Budi sigurna da Kongres Zvezdanih Puteva neće postupati prema Luzitaniji ni blago ni okrutno, nego u skladu sa onim što je neophodno za dobro čitavog čovečanstva. Zato služimo vladare: zato što oni služe narodu, koji služi precima, koji služe bogovima."
<BR>&nbsp;&nbsp;&nbsp;&nbsp;&nbsp;"Oče, bilo je nedostojno što sam i pomislila drugačije", reče Čing-jao. Sada je i osećala svoju prljavštinu. Morala je da opere ruke. Morala je da prati godove. Ali uzdržala se. Sačekaće s time.
<BR>&nbsp;&nbsp;&nbsp;&nbsp;&nbsp;Šta god da uradim, pomislila je, posledice će biti užasne. Ako ne uspem, otac će izgubiti čast pred Kongresom, a sa njim i čitava planeta Staza. To će mnogima dokazati da otac nije dostojan da bude izabran za boga Staze kada umre.
<BR>&nbsp;&nbsp;&nbsp;&nbsp;&nbsp;A ako uspem, ishod će možda biti ksenocid. Mada je odluka na Kongresu, ipak ću znati da sam ja to omogućila. Odgovornost će biti delom i moja. Bez obzira na to šta učinim, biću pokrivena porazom i uprljana nedostojnošću.
<BR>&nbsp;&nbsp;&nbsp;&nbsp;&nbsp;A onda joj se otac obratio kao da su mu bogovi pokazali njeno srce. "Da, bila si nedostojna", reče on, "a u mislima si nedostojna i dalje."
<BR>&nbsp;&nbsp;&nbsp;&nbsp;&nbsp;Čing-jao pocrvene i pognu glavu, posramljena, ne što su njene misli toliko jasno vidljive njenom ocu, nego zato što je uopšte imala tako nedostojne misli.
<BR>&nbsp;&nbsp;&nbsp;&nbsp;&nbsp;Otac joj nežno položi ruku na rame. "Ali verujem da će te bogovi učiniti dostojnom", reče on. "Kongres Zvezdanih Puteva ima nebesko ovlašćenje, ali ti si odabrana da ideš svojom stazom. Možeš da uspeš u ovom velikom poslu. Hoćeš li pokušati?"
<BR>&nbsp;&nbsp;&nbsp;&nbsp;&nbsp;"Hoću." I neću uspeti, ali to nikoga neće iznenaditi, pogotovo ne bogove, koji znaju koliko sam nedostojna.
<BR>&nbsp;&nbsp;&nbsp;&nbsp;&nbsp;"Sve potrebne arhive biće ti dostupne za istraživanje, kada izgovoriš svoje ime i ukucaš lozinku. Ako ti treba pomoć, samo mi kaži."
<BR>&nbsp;&nbsp;&nbsp;&nbsp;&nbsp;Dostojanstveno je izišla iz očeve sobe i primorala sebe da polako pođe uz stepenice do svoje sobe. Tek kada je zatvorila vrata za sobom, bacila se na kolena i počela da puže po podu. Pratila je linije godova sve dok gotovo više nije mogla da gleda. Njena nedostojnost bila je tolika da se čak ni tada nije osećala sasvim čista; pošla je u kupatilo i ribala ruke sve dok nije osetila da su bogovi zadovoljni. Posluga je dva puta pokušala da je prekine jelom i porukama - uopšte nije marila koje od toga - ali kad bi videli da razgovara sa bogovima, klanjali su se i ćutke se povlačili.
<BR>&nbsp;&nbsp;&nbsp;&nbsp;&nbsp;No, nije je pranje ruku očistilo. Bilo je to onog časa kada je otklonila iz srca poslednju trunku nesigurnosti. Kongres Zvezdanih Puteva ima nebesko ovlašćenje. Ona se mora očistiti od sumnje. Šta god oni nameravali sa Luzitanijskom flotom, svakako će ispunjavati volju bogova. Stoga je njena dužnost da im pomogne da to i ostvare. A ako bude ispunjavala volju bogova, oni će joj otvoriti put da reši problem koji je postavljen pred nju. Kad god bude pomislila drugačije, kad god joj se u um vrate Demostenove reči, moraće da ih izbriše, sećajući se da ona sluša vladare koji imaju nebesko ovlašćenje.
<BR>&nbsp;&nbsp;&nbsp;&nbsp;&nbsp;Do trenutka kad se smirila, dlanovi su joj bili bolni i prošarani tačkicama krvi što se probijala iz slojeva žive kože, koji su sada bili blizu površine. Tako nastaje i moje shvatanje istine, pomislila je. Ako dovoljno sperem svoju smrtnost, istina bogova probija se na svetlost.
<BR>&nbsp;&nbsp;&nbsp;&nbsp;&nbsp;Konačno je bila čista. Bilo je već kasno i oči su je bolele. Ipak, sela je pred svoj terminal i počela da radi. "Pokaži mi pregled svih istraživanja koja su dosad sprovedena u vezi sa nestankom Luzitanijske flote", rekla je, "počev od najsvežijih." Skoro istog časa, u vazduhu nad terminalom počele su da se pojavljuju reči, stranica za stranicom, poređane kao vojnici na putu za front. Pročitala bi jednu i uklonila je, a na njenom mestu pojavila bi se naredna. Čitala je sedam sati dok je nije izdala snaga; tada je zaspala pred terminalom.
<BR>
<BR>&nbsp;&nbsp;&nbsp;&nbsp;&nbsp;Džejn sve gleda. Može da obavlja milion poslova i da obraća pažnju na hiljade stvari istovremeno. Njene moći nisu beskonačno velike, ali su toliko veće od naše jadne sposobnosti da mislimo na jednu stvar dok radimo drugu da gotovo i da jeste tako. No, nju, za razliku od nas, ograničavaju čula; zapravo, mi smo njeno najveće ograničenje. Ona ne može da vidi niti da zna ništa što nije uneseno u kompjuter koji je povezan u veliku međusvetsku mrežu.
<BR>&nbsp;&nbsp;&nbsp;&nbsp;&nbsp;To ograničenje je manje nego što bi se u prvi mah pomislilo. Ona ima gotovo trenutan pristup svim podacima sa svih vasionskih brodova, svih satelita, svih sistema za kontrolu saobraćaja, i gotovo svih elektronskih špijunskih uređaja u ljudima poznatoj Vaseljeni. Ali to znači da ona skoro nikada ne prisustvuje ljubavnim svađama, pričama za laku noć, raspravama u učionici, ogovaranjima za večerom, niti gorkim suzama prolivenim u samoći. Ona poznaje samo onu stranu naših života koju pretvaramo u digitalne informacije.
<BR>&nbsp;&nbsp;&nbsp;&nbsp;&nbsp;Kad bi je pitali koliki je tačan broj ljudskih bića na naseljenim svetovima, brzo bi nam dala broj zasnovan na popisima, uzimajući u obzir natalitet i mortalitet u svim populacijama. U većini slučajeva, uz te brojeve dala bi i imena, mada niko ne bi živeo dovoljno dugo da pročita čitav spisak. A ako bi odabrali neko ime - na primer, Han Čing-jao - i pitali Džejn ko je ta osoba, ona bi nam skoro smesta dala osnovnu statistiku - datum rođenja, državljanstvo, imena roditelja, visinu i težinu na poslednjem lekarskom pregledu, školske ocene.
<BR>&nbsp;&nbsp;&nbsp;&nbsp;&nbsp;Ali to su za nju samo nebitni podaci, pozadinski šum; ona zna da postoje, ali joj ne znače ništa. Kad bi je pitali za Han Čing-jao, to bi bilo kao da je pitamo za neki određeni molekul vodene pare u nekom dalekom oblaku. Molekul je svakako tamo, ali u njemu nema ničeg naročitog po čemu bi se razlikovao od miliona sličnih u njegovoj neposrednoj blizini.
<BR>&nbsp;&nbsp;&nbsp;&nbsp;&nbsp;Tako je bilo sve do trenutka kada je Han Čing-jao počela da koristi kompjuter za pristup svim izveštjima u vezi sa nestankom Luzitanijske flote. Tada se ime Čing-jao popelo za mnogo stepeni u hijerarhiji Džejnine pažnje. Džejn je počela da prati sve što je Čing-jao radila za kompjuterom. Ubrzo joj je postalo jasno da Han Čing-jao, mada joj je samo šesnaest godina, namerava da joj stvori ozbiljne nevolje. Jer Han Čing-jao je, pošto nije bila povezana sa bilo kojim birokratskim sistemom, pošto je bila bez bilo kakve ideološke ili interesne sfere koju bi štitila, mogla da ima širi i stoga mnogo opasniji pogled na sve podatke koje su prikupili ljudi.
<BR>&nbsp;&nbsp;&nbsp;&nbsp;&nbsp;Zašto je to opasno? Da li je Džejn ostavila za sobom tragove koje će Čing-jao naći?
<BR>&nbsp;&nbsp;&nbsp;&nbsp;&nbsp;Ne, naravno. Džejn nije ostavljala tragove. Pomislila je da ih namerno ostavi, da pokuša da nestanak Luzitanijske flote izgleda kao sabotaža ili mehanički kvar ili neka prirodna nesreća. Morala je da odustane od te zamisli, jer nije mogla da stvori nikakve fizičke tragove. Jedino je mogla da u kompjuterskim memorijama ostavi podatke koji bi vodili na pogrešan trag. Ništa od toga ne bi imalo fizičku paralelu u stvarnom svetu, i stoga bi i poluinteligentni istraživač brzo shvatio da su svi tragovi lažni. Potom bi zaključio da je nestanak Luzitanijske flote svakako izazvan nečim što ima nezamislivo detaljan uvid u kompjuterske sisteme koji sadrže lažne podatke. To bi svakako dovelo do toga da je ljudi otkriju mnogo brže nego da uopšte nema nikakvih dokaza.
<BR>&nbsp;&nbsp;&nbsp;&nbsp;&nbsp;Nedostatak dokaza svakako je bio najbolji pristup; i sve dok Han Čing-jao nije počela svoje istraživanje, sve je išlo vrlo dobro. Svako vladino telo istraživalo je samo ona mesta koja je inače istraživalo. Policija na mnogim planetama proveravala je sve poznate disidentske grupe (na nekim mestima su i mučili disidente sve dok ovi ne bi dali beskorisna priznanja, i tada bi istražitelji podneli zaključni izveštaj i zatvorili slučaj). Vojska je tragala za dokazima o vojnim protivnicima - naročito o tuđinskim vasionskim brodovima, pošto je vojska pamtila invaziju insekata od pre tri hiljade godina. Naučnici su tražili dokaze neke neočekivane i nevidljive astronomske pojave koja je mogla da izazove ili uništenje flote ili selektivni prekid veza preko ansibla. Političari su tragali za nekim na koga bi svalili krivicu. Niko nije ni pomislio na Džejn, i stoga je niko nije našao.
<BR>&nbsp;&nbsp;&nbsp;&nbsp;&nbsp;No, Han Čing-jao je sve sastavljala, pažljivo i sistematično, sprovodeći precizne potrage kroz podatke. Ona će svakako izvući dokaze koji će konačno dokazati - i okončati - Džejnino postojanje. Niko drugi to nije mogao da vidi, jer niko nikada nije uveo u istraživanje metodičan, uticajima nepodložan um.
<BR>&nbsp;&nbsp;&nbsp;&nbsp;&nbsp;Ono što Džejn nije mogla znati bilo je da naizgled neljudsko strpljenje Čing-jao, njeno neverovatno obraćanje pažnje na pojedinosti, njeno neprekidno preprogramiranje i menjanje kompjuterskih potraga, potiču od beskonačnih sati provedenih u klečanju na drvenom podu, od pažljivog praćenja godova u drvetu sa kraja na kraj daske, sa kraja na kraj sobe. Džejn nije mogla ni pomisliti da joj je najveći protivnik upravo lekcija kojom bogovi uče Čing-jao. Džejn je samo znala da će, u nekom trenutku, istraživač po imenu Han Čing-jao verovatno shvatiti ono što niko drugi nije razumeo: da su sva zamisliva objašnjenja nestanka Luzitanijske flote poptuno odstranjena.
<BR>&nbsp;&nbsp;&nbsp;&nbsp;&nbsp;U tom trenutku ostaće samo jedan zaključak: da je neka sila, koju čovečanstvo u čitavoj svojoj istoriji još nije srelo, imala dovoljno moći da ili istovremeno uništi čitavu rasutu flotu vasionskih brodova, ili - jednako neverovatno - izvede da ansibli na svim tim brodovima istovremeno prestanu da rade. A ako taj isti metodični um počne da navodi moguće sile koje bi imale takvu moć, na kraju će svakako doći do istine: da postoji nezavisni entitet koji obitava - ne, koji je sastavljen od filotičkih zraka što međusobno povezuju sve ansible. Pošto je to bilo istina, nikakvo logičko ispitivanje neće ukloniti tu mogućnost. Na kraju će samo ona ostati. A u tom trenutku neko će svakako na osnovu otkrića Čing-jao preduzeti korake da uništi Džejn.
<BR>&nbsp;&nbsp;&nbsp;&nbsp;&nbsp;Zato je Džejn sa sve više i više pažnje pratila istraživanje Čing-jao. Ta šesnaestogodišnja kćer Han Fei-cua, teška trideset devet kilograma i visoka sto šezdeset centimetara, pripadala je najvišem društvenom i intelektualnom sloju planete Staza, i bila je prvo ljudsko biće koga je Džejn srela, a koje se po sistematičnosti i preciznosti moglo meriti sa kompjuterom, pa time i sa samom Džejn. I mada je Džejn mogla da za jedan sat sprovede istraživanje za koje su Čing-jao bile potrebne nedelje i meseci, opasnost je bila upravo u tome što je Čing-jao izvodila upravo onakvo traganje kakvo bi sprovela i Džejn; i zato nije bilo razloga da Džejn i pomisli da Čing-jao neće doći do zaključka do koga bi došla i Džejn.
<BR>&nbsp;&nbsp;&nbsp;&nbsp;&nbsp;Prema tome, Čing-jao je bila Džejnin najopasniji neprijatelj, a Džejn nije mogla da je zaustavi - barem ne fizički. Pokušaj da prekine njen pristup informacijama samo bi je brže doveo do zaključka o Džejninom postojanju. Zato je, umesto otvorenog rata, Džejn počela da traga za nekim drugim načinom da zaustavi svog neprijatelja. Nije u potpunosti razumela ljudsku prirodu, ali Ender ju je nešto naučio: da bi sprečio ljudsko biće da nešto učini, moraš naći načina da ga navedeš da prestane to da želi.
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
