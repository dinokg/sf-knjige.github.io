<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4. DŽEJN
<P>&nbsp;&nbsp;&nbsp;&nbsp;&nbsp;Mnogi iz tvog naroda postaju hrišćani. Veruju u boga koga su ovi ljudi doneli sa sobom.
<BR>&nbsp;&nbsp;&nbsp;&nbsp;&nbsp;Ti ne veruješ u Boga?
<BR>&nbsp;&nbsp;&nbsp;&nbsp;&nbsp;Pitanje se nikad nije postavljalo. Mi smo se uvek sećali svojih početaka.
<BR>&nbsp;&nbsp;&nbsp;&nbsp;&nbsp;Vi ste evoluirali. Mi smo stvoreni.
<BR>&nbsp;&nbsp;&nbsp;&nbsp;&nbsp;Stvorio vas je virus.
<BR>&nbsp;&nbsp;&nbsp;&nbsp;&nbsp;Virus koji je Bog stvorio kako bi stvorio nas.
<BR>&nbsp;&nbsp;&nbsp;&nbsp;&nbsp;Znači, i ti si vernik.
<BR>&nbsp;&nbsp;&nbsp;&nbsp;&nbsp;Ja razumem veru.
<BR>&nbsp;&nbsp;&nbsp;&nbsp;&nbsp;Ne - ti je želiš.
<BR>&nbsp;&nbsp;&nbsp;&nbsp;&nbsp;Želim je dovoljno da bih se ponašao kao da verujem. Možda se vera u tome i sastoji.
<BR>&nbsp;&nbsp;&nbsp;&nbsp;&nbsp;Ili namerno ludilo.
<BR>
<BR>&nbsp;&nbsp;&nbsp;&nbsp;&nbsp;Na kraju je ispalo da se nisu samo Valentina i Jakt preselili na Mirov brod. Došla je i Plikt, nezvana, i smestila se u bednu sobicu u kojoj nije bilo mesta ni da se potpuno ispravi. Ona je bila izuzetak na ovom putovanju - nije bila član poridice, niti posade, već prijatelj. Plikt je bila Enderov student kada je boravio na Trondhajmu kao govornik za mrtve. Zaključila je, sasvim nezavisno, da je Endru Vigin onaj Govornik za Mrtve, i da je takođe onaj Ender Vigin.
<BR>&nbsp;&nbsp;&nbsp;&nbsp;&nbsp;Valentini nikada nije bilo jasno zašto se ova sposobna mlada žena toliko vezala za Endera Vigina. Ponekad je pomišljala da možda tako počinju religije. Osnivač ne traži učenike; oni dolaze i nameću mu se.
<BR>&nbsp;&nbsp;&nbsp;&nbsp;&nbsp;U svakom slučaju, Plikt je ostala sa Valentinom i njenom porodicom tokom svih godina po Enderovom odlasku sa Trondhajma, podučavajući decu i pomažući Valentini u radu, čekajući dan kada će porodica otputovati da se nađe sa Enderom - dan za koji je samo Plikt znala da će doći.
<BR>&nbsp;&nbsp;&nbsp;&nbsp;&nbsp;I tako su, tokom druge polovine putovanja na Luzitaniju, u Mirovom brodu putovali njih četvoro: Valentina, Miro, Jakt i Plikt. Ili je barem Valentina u prvo vreme tako mislila. Tek trećeg dana od susreta saznala je za petog putnika koji je sve vreme bio sa njima.
<BR>&nbsp;&nbsp;&nbsp;&nbsp;&nbsp;Tog dana, kao i uvek, njih četvoro okupilo se na mostu. Nisu imali gde drugde. Ovo je bio teretni brod - osim mosta i kabina za spavanje, postojali su još samo malecka kuhinja i kupatilo. Sav ostali prostor je bio predviđen za prevoz tereta, a ne ljudi - barem ne u iole prihvatljivoj udobnosti.
<BR>&nbsp;&nbsp;&nbsp;&nbsp;&nbsp;Valentini nije smetalo što nemaju privatnosti. Smanjila je pisanje podrivačkih članaka; smatrala je da je važnije da upozna Mira - a preko njega i Luzitaniju, tamošnje stanovnike, pekeninjose, i, najvažnije, Mirovu porodicu - jer Ender se oženio Novinjom, Mirovom majkom. Valentina je, naravno, napabirčila već dosta takvih podataka - nije uzalud bila istoričar i biograf tolike godine, naučila je kako da zaključuje na osnovu oskudnih podataka.
<BR>&nbsp;&nbsp;&nbsp;&nbsp;&nbsp;Najveći zgoditak bio je sam Miro. Bio je ogorčen, besan, osujećen, pun gađenja prema svom obogaljenom telu, ali sve to je bilo razumljivo - nesreća se dogodila pre svega nekoliko meseci, i još je pokušavao da ponovo definiše sebe. Valentina se nije brinula za njegovu budućnost - videla je da on ima vrlo snažnu volju, da je tip čoveka koji se ne predaje lako. Prilagodiće se i nastaviće dalje.
<BR>&nbsp;&nbsp;&nbsp;&nbsp;&nbsp;Najviše su je zanimale njegove misli. Kao da mu je onesposobljenost tela oslobodila um. Na samom početku bio je gotovo potpuno paralizovan. Nije mogao nište sem da leži na jednom mestu i razmišlja. Naravno, dobar deo vremena proveo je očajavajući zbog svog gubitka, zbog grešaka, zbog budućnosti koju neće imati. Ali proveo je mnogo sati razmišljajući i o stvarima o kojima zauzeti ljudi nikada ne razmišljaju. Trećeg dana koji su provodili zajedno, Valentina je pokušavala da to izvuče iz njega.
<BR>&nbsp;&nbsp;&nbsp;&nbsp;&nbsp;"Većina ljudi ne misli o tome, barem ne ozbiljno, a ti jesi", rekla je.
<BR>&nbsp;&nbsp;&nbsp;&nbsp;&nbsp;"To što mislim o tome ne znači da išta znam", reče Miro. Sada se već navikla na njegov glas, mada je ponekad govorio izluđujuće sporo. Povremeno je bio potreban ogroman napor volje da ne bi pokazala nikakav znak nestrpljenja.
<BR>&nbsp;&nbsp;&nbsp;&nbsp;&nbsp;"Priroda svemira", reče Jakt.
<BR>&nbsp;&nbsp;&nbsp;&nbsp;&nbsp;"Izvori života", reče Valentina. "Rekao si da si razmišljao šta znači biti živ, i želela bih da znam na šta si mislio."
<BR>&nbsp;&nbsp;&nbsp;&nbsp;&nbsp;"Kako dejstvuje svemir i zašto smo svi mi u njemu", nasmeja se Miro. "To je prilično blesavo."
<BR>&nbsp;&nbsp;&nbsp;&nbsp;&nbsp;"Bio sam zarobljen u ledu, sam u ribarskom čamcu, dve nedelje, po mećavi i bez grejanja", reče Jakt. "Sumnjam da možeš reći išta što bi meni zvučalo blesavo."
<BR>&nbsp;&nbsp;&nbsp;&nbsp;&nbsp;Valentina se osmehnu. Jakt nije bio naučnik, i njegova filozofija bila je ograničena na čuvanje složne posade i ulov velike količine ribe. Ali znao je da Valentina pokušava da izvuče Mira iz ljušture, i pomagao joj je u tome, pomagao je njemu da shvati da ga uzimaju ozbiljno.
<BR>&nbsp;&nbsp;&nbsp;&nbsp;&nbsp;Bilo je važno da to čini upravo Jakt - jer Valentina je videla, kao i Jakt, kako ga Miro gleda. Jakt je bio star, ali ruke i noge i leđa još su mu bili pravi ribarski, i svaki pokret odavao je njegovu snagu. Miro je to jednom čak i rekao, gotovo sa divljenjem: "Građen si kao dvadesetogodišnjak." Valentina je naprosto mogla da čuje ironični nastavak u Mirovom umu: a ja, koji jesam mlad, imam telo artritičnog devedesetogodišnjaka. Prema tome, Jakt je Miru nešto značio - predstavljao je budućnost koju Miro nikada neće imati. Divljenje i gađenje; Miru bi bilo vrlo teško da otvoreno govori pred Jaktom, da Jakt nije pazio da Miro od njega čuje samo reči poštovanja i zanimanja.
<BR>&nbsp;&nbsp;&nbsp;&nbsp;&nbsp;Plikt je, naravno, sedela ćutke, gotovo nevidljiva.
<BR>&nbsp;&nbsp;&nbsp;&nbsp;&nbsp;"U redu", reče Miro. "Nagađanja o prirodi stvarnosti i duše."
<BR>&nbsp;&nbsp;&nbsp;&nbsp;&nbsp;"Teologija ili metafizika?" upita Valentina.
<BR>&nbsp;&nbsp;&nbsp;&nbsp;&nbsp;"Uglavom metafizika", reče Miro. "I fizika. Ni jedno ni drugo nije moja struka. A takođe ne spadaju u priče koje želiš od mene."
<BR>&nbsp;&nbsp;&nbsp;&nbsp;&nbsp;"Ja ne znam baš uvek šta tačno želim."
<BR>&nbsp;&nbsp;&nbsp;&nbsp;&nbsp;"U redu", reče Miro. Duboko je uzdahnuo nekoliko puta, kao da pokušava da odluči odakle da počne. "Znate za filotičko preplitanje."
<BR>&nbsp;&nbsp;&nbsp;&nbsp;&nbsp;"Znam da to svi znaju", reče Valentina. "A znam i da to nikuda nije dovelo u poslednjih dve i po hiljade godina, jer se time ne može eksperimentisati." Bilo je to staro otkriće, iz vremena kada su se naučnici upinjali da poboljšaju tehnologiju. Mladi studenti fizike morali su da znaju napamet nekoliko mudrih izreka: "Filote su osnovne gradivne jedinice materije i energije. Filote nemaju ni masu ni inerciju. Filote imaju samo lokaciju, trajanje i povezanost." Svi su znali da filotičke veze - uparivanje filotičkih zraka - omogućavaju rad ansibla, odnosno trenutnu komunikaciju između svetova i vasionskih brodova međusobno udaljenih mnogo svetlosnih godina. Ali niko nije znao zašto to uspeva, a pošto se filotama ne može 'rukovati', bilo je gotovo nemoguće eksperimentisati njima. Mogli su ih samo posmatrati, a i to samo preko njihovih veza.
<BR>&nbsp;&nbsp;&nbsp;&nbsp;&nbsp;"Filotika", reče Jakt. "Ansibli?"
<BR>&nbsp;&nbsp;&nbsp;&nbsp;&nbsp;"Nuzproizvod", reče Miro.
<BR>&nbsp;&nbsp;&nbsp;&nbsp;&nbsp;"Kakve to veze ima sa dušom?" upita Valentina.
<BR>&nbsp;&nbsp;&nbsp;&nbsp;&nbsp;Miro zausti da odgovori, ali počeo je da se nervira, očito od pomisli da će morati da dugo govori nesigurnim, neposlušnim ustima. Pokretao je usne i vilice. "Ne mogu", konačno reče on.
<BR>&nbsp;&nbsp;&nbsp;&nbsp;&nbsp;"Slušaćemo", reče Valentina. Razumela je njegovo oklevanje da se upusti u dugu raspravu s obzirom na ograničenu sposobnost govora, ali znala je da će to morati da učini.
<BR>&nbsp;&nbsp;&nbsp;&nbsp;&nbsp;"Ne", reče Miro.
<BR>&nbsp;&nbsp;&nbsp;&nbsp;&nbsp;Valentina bi pokušala da ga još ubeđuje, ali primetila je da on i dalje miče usnama, mada se gotovo ništa nije čulo. Da li mrmlja za sebe? Proklinje?
<BR>&nbsp;&nbsp;&nbsp;&nbsp;&nbsp;Ne - znala je da uopšte nije to.
<BR>&nbsp;&nbsp;&nbsp;&nbsp;&nbsp;Trebalo joj je nekoliko trenutaka da shvati zašto je tako sigurna. Zato što je videla Endera da radi isto to, pokreće usne i vilice, kada je izdavao podglasna naređenja kompjuterskom terminalu koji je nosio kao dragulj u uhu. Pa, naravno: Miro ima istu kompjutersku vezu kao i Ender, prema tome govori sa njim na isti način.
<BR>&nbsp;&nbsp;&nbsp;&nbsp;&nbsp;Ubrzo je postalo jasno kakva je naređenja Miro izdavao svom dragulju. Mora da je bio povezan sa brodskim kompjuterom, jer se na jednom monitoru pojavi Mirovo lice, ali bez mlitavosti kojom je sada bilo unakaženo. Valentina shvati: takvo je nekada bilo Mirovo lice. A kada je kompjuterska slika progovorila, glas koji je dolazio iz zvučnika svakako je bio nekadašnji Mirov glas - jasan. Snažan. Inteligentan. Brz.
<BR>&nbsp;&nbsp;&nbsp;&nbsp;&nbsp;"Kada se filote kombinuju kako bi stvorile trajnu strukturu - mezon, neutron, atom, molekul, organizam, planetu - one se prepliću."
<BR>&nbsp;&nbsp;&nbsp;&nbsp;&nbsp;"Šta je ovo?" upita Jakt. Još nije shvatio zašto kompjuter govori.
<BR>&nbsp;&nbsp;&nbsp;&nbsp;&nbsp;Kompjuterska slika Mira na ekranu zaledi se i zaćuta. Odgovorio je Miro lično. "Igrao sam se ovim", reče on. "Govorio sam mu razne stvari, a on ih pamti i govori umesto mene."
<BR>&nbsp;&nbsp;&nbsp;&nbsp;&nbsp;Valentina je pokušala da zamisli Mira kako eksperimentiše sve dok kompjuterski program nije tačno pogodio njegovo lice i glas. Kako mora da je bilo divno ponovo stvarati sebe samog, onakvog kakav bi trebalo da bude. I koliko bolno, videti sebe kakav je trebalo da bude i znati da više nikada neće biti takav. "Kakva divna zamisao", reče ona. "Neka vrsta proteze ličnosti."
<BR>&nbsp;&nbsp;&nbsp;&nbsp;&nbsp;Miro se nasmeja - jednim jedinim "Ha!"
<BR>&nbsp;&nbsp;&nbsp;&nbsp;&nbsp;"Samo nastavi", reče Valentina. "Svejedno da li govoriš sam ili kompjuter govori umesto tebe, slušaćemo te."
<BR>&nbsp;&nbsp;&nbsp;&nbsp;&nbsp;Kompjuterska slika ponovo ožive i progovori Mirovim snažnim, imaginarnim glasom. "Filote su najmanji gradivni element materije i energije. Nemaju ni masu ni dimenzije. Svaka filota povezana je sa ostatkom svemira jednim jedinim zrakom, jednodimenzionom linijom koja je povezuje sa svim drugim filotama u narednoj po veličini strukturi - mezonu. Sve niti iz filota u toj strukturi spliću se u jednu filotičku nit koja povezuje mezon sa sledećom po veličini strukturom - neutronom, na primer. Niti iz neutrona prepliću se u sledeću, koja ga povezuje sa svim ostalim česticama atoma, a potom se niti iz atoma prepliću u nit molekula. To nema nikakve veze sa nuklearnim silama ili gravitacijom, niti sa hemijskim vezama. Koliko se zna, filotičke veze ništa ne čine. Samo postoje."
<BR>&nbsp;&nbsp;&nbsp;&nbsp;&nbsp;"Ali pojedinačni zraci uvek su tu, unutar niti", reče Valentina.
<BR>&nbsp;&nbsp;&nbsp;&nbsp;&nbsp;"Da, svaki zrak je beskonačno dug", odgovori ekran.
<BR>&nbsp;&nbsp;&nbsp;&nbsp;&nbsp;Iznenadilo ju je - a i Jakta, jer videla je kako je raširio oči - što kompjuter može odmah da reaguje na njene reči. To nije bilo unapred snimljeno predavanje. Svakako je u pitnaju vrlo istančan program, kad može tako dobro da simulira Mirovo lice i glas; ili kad može da odgovara kao da simulira čitavu Mirovu ličnost...
<BR>&nbsp;&nbsp;&nbsp;&nbsp;&nbsp;Ili je Miro dao programu neko uputstvo? Da li je izgovorio podglasni odogovor? - nije znala, gledala je ekran. Bolje da prestane - gledaće samo Mira.
<BR>&nbsp;&nbsp;&nbsp;&nbsp;&nbsp;"Ne znamo da li je zrak beskonačan", reče Valentina. "Znamo samo da nismo ustanovili gde se završava."
<BR>&nbsp;&nbsp;&nbsp;&nbsp;&nbsp;"Prepliću se, zraci sa čitave planete, i dolaze do njene zvezde, i sa svake zvezde do središta Galaksije..."
<BR>&nbsp;&nbsp;&nbsp;&nbsp;&nbsp;"A kuda ide galaktička nit?" upita Jakt. To je bilo staro pitanje - đaci ga postavljaju kad prvi put čuju za filotiku, u srednjoj školi. To je ličilo na staru pretpostavku da su galaksije, zapravo, neutroni ili mezoni u nekom mnogo većem svemiru, ili na pitanje: ako svemir nije beskonačan, šta je sa druge strane?
<BR>&nbsp;&nbsp;&nbsp;&nbsp;&nbsp;"Da, da", reče Miro. Ovog puta govorio je sam. "Ali nisam na to ciljao. Hoću da govorim o životu."
<BR>&nbsp;&nbsp;&nbsp;&nbsp;&nbsp;Kompjuterizovani glas - glas sjajnog mladića - nastavi dalje. "Filotičke niti iz materije, kao što su kamen ili pesak, spajaju se direktno, iz svakog molekula, sa središtem planete. Ali kada molekul bude uključen u živi organizam, njegov zrak se pomera. Umesto da zađe u planetu, prepliće se unutar pojedinačne ćelije, a zraci iz ćelija svi se prepliću tako da svaki organizam šalje splet filotičkih veza da se prepletu sa središnjom filotičkom niti planete."
<BR>&nbsp;&nbsp;&nbsp;&nbsp;&nbsp;"Što pokazuje da pojedinačan život ima nekog značenja na nivou fizike", reče Valentina. Jednom je pisala članak o tome, pokušavajući da odagna deo mistike koja je narastala oko filotike, i istovremeno da izgradi pogled na stvaranje zajednica. "Ali tu nema nikakvog praktičnog efekta, Miro. Sa tim ništa ne može da se radi. Filotičko preplitanje živih organizama naprosto postoji. Svaka filota povezana je sa nečim, a preko toga sa nečim drugim, a preko toga sa nečim trećim - žive ćelije i organizmi jednostavno su dva nivoa na kojima se te veze mogu stvarati."
<BR>&nbsp;&nbsp;&nbsp;&nbsp;&nbsp;"Da", reče Miro. "Što živi, to se prepliće."
<BR>&nbsp;&nbsp;&nbsp;&nbsp;&nbsp;Valentina sleže ramenima i klimnu glavom. To se verovatno ne može dokazati, ali ako Miro hoće da odatle počne nagađanje, u redu.
<BR>&nbsp;&nbsp;&nbsp;&nbsp;&nbsp;Kompjuterski Miro ponovo nastavi. "Ja sam se bavio trajanjem preplitanja. Kada se prepletena struktura razbije - na primer, molekul - staro filotičko preplitanje opstaje još neko vreme. Delovi koji više nisu fizički spojeni ostaju još neko vreme u filotičkoj vezi. A što je manja čestica, toliko duže traje veza posle razlaganja prvobitne strukture, i fragmenti utoliko sporije prelaze na novo uplitanje."
<BR>&nbsp;&nbsp;&nbsp;&nbsp;&nbsp;Jakt se namršti. "Mislio sam da se stvari uvek dešavaju brže ukoliko je čestica manja."
<BR>&nbsp;&nbsp;&nbsp;&nbsp;&nbsp;"Ovo je izuzetak", reče Valentina.
<BR>&nbsp;&nbsp;&nbsp;&nbsp;&nbsp;"Posle nuklearne fisije, potrebni su sati da se filotički zraci preurede", reče kompjuterski Miro. "Ako se podeli čestica sitnija od atoma, filotičke veze između fragmenata trajaće mnogo duže od toga."
<BR>&nbsp;&nbsp;&nbsp;&nbsp;&nbsp;"I tako radi ansibl", reče Miro.
<BR>&nbsp;&nbsp;&nbsp;&nbsp;&nbsp;Valentina ga pažljivo pogleda. Zašto ponekad govori svojim glasom, a ponekad preko kompjutera? Da li je program pod njegovom kontrolom ili nije?
<BR>&nbsp;&nbsp;&nbsp;&nbsp;&nbsp;"Načelo ansibla je da staviš mezon u snažno magnetno polje", reče kompjuterski Miro. "Potom ga rascepiš, odneseš dva dela koliko god daleko želiš, a filotičke niti ih i dalje povezuju. A veza je trenutna. Ako jedan deo vibrira ili se okreće, zrak između njih se takođe vrti ili vibrira, a to se oseti na drugom kraju istog trenutka. Za prenošenje pokreta duž čitavog zraka uopšte nije potrebno vreme, čak i ako se nalaze razdvojeni čitavim svetlosnim godinama. Niko ne zna kako to uspeva, ali drago nam je što uspeva. Bez ansibla ne bi bila moguća smislena komunikacija između svetova."
<BR>&nbsp;&nbsp;&nbsp;&nbsp;&nbsp;"Do đavola, ni sada nema smislene komunikacije", reče Jakt. "A da nije ansibla, ne bi bilo ni ratne flote koja ide ka Luzitaniji."
<BR>&nbsp;&nbsp;&nbsp;&nbsp;&nbsp;Valentina nije slušala Jakta. Gledala je Mira. Ovog puta je videla kako pomera usne i vilice, jedva primetno. Tek potom je ponovo progovorila kompjuterska slika. Znači, ipak je izdavao naređenja. Bilo je glupo što je pomislila da je drugačije - ko bi drugi mogao da kontroliše kompjuter?
<BR>&nbsp;&nbsp;&nbsp;&nbsp;&nbsp;"To je hijerarhija", reče slika. "Ukoliko je struktura složenija, utoliko je brži odgovor na promenu. Ispada kao da je čestica utoliko gluplja ukoliko je manja, i zato sporije shvata činjenicu da je sada deo drugačije strukture."
<BR>&nbsp;&nbsp;&nbsp;&nbsp;&nbsp;"To je čist antropomorfizam", reče Valentina.
<BR>&nbsp;&nbsp;&nbsp;&nbsp;&nbsp;"Možda", reče Miro. "Možda i nije."
<BR>&nbsp;&nbsp;&nbsp;&nbsp;&nbsp;"Ljudska bića su organizmi", reče slika. "Ali ljudske filotičke veze daleko su drugačije nego kod svih drugih oblika života."
<BR>&nbsp;&nbsp;&nbsp;&nbsp;&nbsp;"Govoriš o onoj priči što je došla sa Ganga, pre hiljadu godina", reče Valentina. "Niko nije bio u stanju da iz tih eksperimenata dobije dosledne rezultate." Istraživači - svi odreda Hindusi, i uz to vernici, tvrdili su da su dokazali kako sve ljudske filotičke niti, za razliku od drugih organizama, ne posežu odmah u jezgro planete da se prepletu sa svim drugim živim i neživim. Umesto toga, kako su tvrdili, filotičke niti ljudskih bića često se prepliću sa nitima drugih ljudskih bića, najčešće unutar porodice, ali ponekad između učitelja i đaka, i ponekad između bliskih saradnika - uključujući i same naučnike. Ganđani su zaključili kako ova razlika između ljudi i drugih životinja i biljaka dokazuje da su duše nekih ljudi bukvalno uzdignute u višu ravan, bliže savršenstvu. Verovali su da su se Savršeni sjedinili jedni s drugima onako kako je sve živo sjedinjeno sa svojim svetom. "Sve je bilo vrlo prijatno mistično, ali niko sem Ganđana to više ne shvata ozbiljno."
<BR>&nbsp;&nbsp;&nbsp;&nbsp;&nbsp;"Ja shvatam", reče Miro.
<BR>&nbsp;&nbsp;&nbsp;&nbsp;&nbsp;"Sloboda vere", reče Jakt.
<BR>&nbsp;&nbsp;&nbsp;&nbsp;&nbsp;"Ne, za mene to nije vera", reče Miro, "nego nauka."
<BR>&nbsp;&nbsp;&nbsp;&nbsp;&nbsp;"Misliš, metafizika, zar ne?" uptia Valentina.
<BR>&nbsp;&nbsp;&nbsp;&nbsp;&nbsp;Odgovorila joj je Mirova slika. "Filotičke veze između ljudi menjaju se najbrže, a Ganđani su dokazali da one reaguju na ljudsku volju. Ako te za nekog člana porodice vezuju snažna osećanja, vaši filotički zraci se prepliću i vi ste jedno, isto onako kako su jedno i razni atomi unutar molekula."
<BR>&nbsp;&nbsp;&nbsp;&nbsp;&nbsp;Bila je to ljupka zamisao - tako je pomislila kada ju je prvi put čula, pre možda oko dve hiljade godina, kada je Ender Govorio za ubijenog revolucionara na Mindanau. Ona i Ender tada su nagađali bi li testovi Ganđana pokazali da su oni jedno, kao brat i sestra. Pitali su se jesu li imali takvu vezu kao deca, i da li je veza opstala kada je Ender odveden u Borbenu školu, pa su bili razdvojeni šest godina. Enderu se zamisao veoma dopala, kao i Valentini, ali posle tog razgovora nikada je više nisu pominjali. Pojam o filotičkim vezama između ljudi za nju je uvek ostao samo 'lepa zamisao'. "Lepo je misliti da metafora o ljudskom jedinstvu može da ima i fizički izraz", reče Valentina.
<BR>&nbsp;&nbsp;&nbsp;&nbsp;&nbsp;"Slušaj!" reče Miro. Očito nije hteo da njegova ideja bude odbačena kao 'lepa'.
<BR>&nbsp;&nbsp;&nbsp;&nbsp;&nbsp;Ponovo je progovorila njegova slika. "Ako su Ganđani bili u pravu, znači da kada ljudsko biće odluči da se veže za drugu osobu, kada time stvori vezu sa zajednicom, to nije samo društvena pojava. To je takođe fizički događaj. Filota, najmanja zamisliva fizička čestica - ako možemo reći da je fizičko nešto što nema ni masu ni inerciju - raguje na čin ljudske volje."
<BR>&nbsp;&nbsp;&nbsp;&nbsp;&nbsp;"Zato je svima i bilo teško da ozbiljno shvate eksperimente Ganđana."
<BR>&nbsp;&nbsp;&nbsp;&nbsp;&nbsp;"Njihovi eksperimenti bili su pažljivi i pošteni."
<BR>&nbsp;&nbsp;&nbsp;&nbsp;&nbsp;"Ali niko drugi nikada nije dobio iste rezultate."
<BR>&nbsp;&nbsp;&nbsp;&nbsp;&nbsp;"Niko ih nikada nije dovoljno ozbiljno shvatio da bi izveo iste eksperimente. Zar te to čudi?"
<BR>&nbsp;&nbsp;&nbsp;&nbsp;&nbsp;"Da", reče Valentina. Ali onda se seti koliko su naučni časopisi ismevali čitavu zamisao, i kako su je gomile manijaka smesta prihvatile i ugradile u svoje ludačke kultove. Kad se to desilo, kako se ijedan naučnik mogao nadati da će dobiti sredstva za takav projekat? Kako je naučnik mogao očekivati da napreduje u karijeri ako ga ostali smatraju za zagovornika metafizičke religije? "Ne, zapravo me ne čudi."
<BR>&nbsp;&nbsp;&nbsp;&nbsp;&nbsp;Mirova slika klimnu glavom. "Ako se filotički zrak prepliće pod uticajem ljudske volje, zašto ne bismo pretpostavili da su sve filotičke veze voljne? Svaka čestica, sva materija i energija; zašto ne bi svaka pojava u Vaseljeni mogla biti voljno ponašanje jedinki?"
<BR>&nbsp;&nbsp;&nbsp;&nbsp;&nbsp;"Sad smo prevazišli hinduizam Ganđana", reče Valentina. "Koliko ozbiljno treba da shvatim sve ovo? To što sad govoriš jeste animizam. Najprimitivnija vrsta religije. Sve je živo. Stenje i okeani i..."
<BR>&nbsp;&nbsp;&nbsp;&nbsp;&nbsp;"Ne", reče Miro. "Život je život."
<BR>&nbsp;&nbsp;&nbsp;&nbsp;&nbsp;"Život je život", reče kompjuterski program. "Život je kada jedna filota ima snagu volje da poveže molekule unutar jedne ćelije, da preplete njihove zrake u jedan. Snažnija filota može da poveže mnogo ćelija u jedinstven organizam. Najsnažnija su inteligentna bića. Filotička osnova inteligentnog života još je jasnija u drugim poznatim razumnim vrstama. Kada pekeninjos umre i pređe u treći život, njegova filota ima dovoljno snažnu volju da čuva njegovu ličnost i prevede je iz tela nalik sisarskom u živo drvo."
<BR>&nbsp;&nbsp;&nbsp;&nbsp;&nbsp;"Reinkarnacija", reče Jakt. "Filota je duša."
<BR>&nbsp;&nbsp;&nbsp;&nbsp;&nbsp;"To se zaista dešava kod svinjčića", reče Miro.
<BR>&nbsp;&nbsp;&nbsp;&nbsp;&nbsp;"Kao i kod kraljice-matice", reče Mirova slika. "Filotičke veze su i otkrivene u prvom redu zato što smo videli da insekti međusobno komuniciraju brže od svetlosti - to nam je pokazalo da je stvar moguća. Pojedinačni insekti su deo kraljice-matice; oni su joj kao ruke i noge, a ona je njihov um, jedan ogroman organizam sa hiljadama ili milionima tela. A jedina veza između njih je preplitanje njihovih filotičkih zraka."
<BR>&nbsp;&nbsp;&nbsp;&nbsp;&nbsp;Takvu sliku Vaseljene Valentina još nikada nije srela. Naravno, kao istoričar i biograf, obično je razmišljala o stvarima na nivou ljudi i naroda; mada nije bila neznalica u fizici, nije bila ni stručnjak za nju. Možda bi fizičar smesta znao zašto je čitava ova zamisao besmislena. No, možda bi fizičar bio toliko zatvoren u način razmišljanja svog naučnog društva da bi mu bilo mnogo teže da prihvati ideju koja menja značenje svega što zna. Čak i ako je istina.
<BR>&nbsp;&nbsp;&nbsp;&nbsp;&nbsp;A zamisao joj se dovoljno dopadala da poželi da je istinita. Od biliona ljubavnika koji su šaputali jedno drugom 'mi smo jedno', je li moguće da su neki od njih zaista to i bili? Kod milijardi porodica koje su bile toliko međusobno bliske da su bile kao jedna duša, zar ne bi bilo lepo zamišljati da je na najosnovnijem nivou stvarnosti tako i bilo?
<BR>&nbsp;&nbsp;&nbsp;&nbsp;&nbsp;No, Jakt se nije toliko zagrejao. "Mislio sam da ne bi trebalo da pominjemo postojanje kraljice-matice", reče on. "Mislio sam da je to Enderova tajna."
<BR>&nbsp;&nbsp;&nbsp;&nbsp;&nbsp;"U redu je", reče Valentina. "Svi u ovoj sobi znaju."
<BR>&nbsp;&nbsp;&nbsp;&nbsp;&nbsp;Jakt je nestrpljivo pogleda. "Mislio sam da idemo na Luzitaniju kako bismo im pomogli u borbi protiv Kongresa Zvezdanih Puteva. Kakve veze ima sve ovo sa stvarnim svetom?"
<BR>&nbsp;&nbsp;&nbsp;&nbsp;&nbsp;"Možda nikakve", reče Valentina. "A možda je upravo to najvažnije."
<BR>&nbsp;&nbsp;&nbsp;&nbsp;&nbsp;Jakt za trenutak zagnjuri lice u šake, a onda je pogleda sa osmehom koji nije bio osmeh. "Nisam te čuo da ovako govoriš otkako je tvoj brat otišao sa Trondhajma."
<BR>&nbsp;&nbsp;&nbsp;&nbsp;&nbsp;To ju je zabolelo, delom zato što je znala da je on upravo to i smerao. Zar je Jakt i posle toliko godina ljubomoran na njenu povezanost sa Enderom? Zar mu još smeta to što ona voli i nešto što njemu ništa ne znači? "Kada je otišao", reče ona, "ja sam ostala." Zapravo je govorila nešto drugo: prošla sam jedini važan test. Zašto sada sumnjaš u mene?
<BR>&nbsp;&nbsp;&nbsp;&nbsp;&nbsp;Jakt je shvatio. To je bila jedna od njegovih najlepših osobina: kada bi shvatio da nije u pravu, smesta se povlačio. "A kada si ti otišla", reče on, "ja sam pošao sa tobom." Što je, zapravo, značilo: uz tebe sam, nisam više ljubomoran na Endera, i izvini što sam se obrecnuo na tebe. Kasnije, kad ostanu nasamo, reći će sve to otvoreno. Ne bi valjalo da stignu na Luzitaniju noseći u sebi sumnju i ljubomoru.
<BR>&nbsp;&nbsp;&nbsp;&nbsp;&nbsp;Miro, naravno, nije shvatio da su Jakt i Valentina već sklopili primirje. Bio je svestan samo napetosti između njih, i mislio je da je on uzrok. "Izvinite", reče on. "Nisam hteo da..."
<BR>&nbsp;&nbsp;&nbsp;&nbsp;&nbsp;"U redu je", reče Jakt. "Ja sam išao glavom kroz zid."
<BR>&nbsp;&nbsp;&nbsp;&nbsp;&nbsp;"Nije bilo zida", reče Valentina, osmehnuvši se mužu. Jakt joj uzvrati osmeh.
<BR>&nbsp;&nbsp;&nbsp;&nbsp;&nbsp;Miru je upravo to trebalo; primetno se opustio.
<BR>&nbsp;&nbsp;&nbsp;&nbsp;&nbsp;"Nastavi", reče Valentina.
<BR>&nbsp;&nbsp;&nbsp;&nbsp;&nbsp;"Uzmi sve što ti je dato", reče Mirova slika.
<BR>&nbsp;&nbsp;&nbsp;&nbsp;&nbsp;Valentina nije izdržala - glasno se nasmejala. Delom zato što je čitava ova ganđanska stvar filota-je-duša bila prevelik zalogaj za početak razmatranja. Delom zato da bi smanjila napetost između nje i Jakta. "Izvini", reče ona brzo. "Naprosto mi je to malo preveliko 'dato'. Ako je ovo pretpostavka, jedva čekam da čujem zaključak."
<BR>&nbsp;&nbsp;&nbsp;&nbsp;&nbsp;Miro, pošto je razumeo njen smeh, uzvrati joj osmehom. "Imao sam mnogo vremena za razmišljanje", reče on. "Stvarno sam zamislio da je život upravo to. Da se sve u Vaseljeni temelji na ponašanju. Ali postoji još nešto što hoću da vam kažem. I da vas pitam, valjda." Obratio se Jaktu. "A to ima mnogo veze sa zaustavljanjem Luzitanijske flote."
<BR>&nbsp;&nbsp;&nbsp;&nbsp;&nbsp;Jakt se osmehnu i klimnu glavom. "Volim kad mi ponekad dobace kost."
<BR>&nbsp;&nbsp;&nbsp;&nbsp;&nbsp;Valentina se nasmeši što je šarmantnije mogla. "Baš dobro - znači, kasnije će ti biti drago kada ti slomim nekoliko kostiju."
<BR>&nbsp;&nbsp;&nbsp;&nbsp;&nbsp;Jakt se opet nasmeja.
<BR>&nbsp;&nbsp;&nbsp;&nbsp;&nbsp;"Nastavi, Miro", reče Valentina.
<BR>&nbsp;&nbsp;&nbsp;&nbsp;&nbsp;Odgovorila joj je Mirova slika. "Ako se čitava stvarnost temelji na ponašanju filota, onda su očito filote uglavnom jedva toliko pametne ili snažne da deluju kao mezon ili da drže na okupu neutron. Vrlo malo njih ima snagu volje da budu žive - da vladaju organizmom. A jedan mali, vrlo mali deo njih dovoljno je snažan da kontroliše - ne, da bude inteligentan organizam. Ali, i tako, najsloženije i najinteligentnije biće - na primer, krlajica-matica - i dalje je, u osnovi, samo filota, kao i sve ostalo. Dobija svoju ličnost i život iz slučajne uloge koju joj je zapalo da igra, ali u osnovi je samo filota."
<BR>&nbsp;&nbsp;&nbsp;&nbsp;&nbsp;"Moja ličnost - moja volja - samo je subatomska čestica?" upita Valentina.
<BR>&nbsp;&nbsp;&nbsp;&nbsp;&nbsp;Jakt se nasmeši i klimnu glavom. "Zabavno", reče on. "Moja cipela i ja smo braća."
<BR>&nbsp;&nbsp;&nbsp;&nbsp;&nbsp;Miro se bledo osmehnu. No, odgovorila je njegova slika. "Ako su zvezda i atom vodonika braća, onda da, postoji srodstvo između vas i filota koje čine obične predmete kao što je nečija cipela."
<BR>&nbsp;&nbsp;&nbsp;&nbsp;&nbsp;Valentina je primetila da Miro ovog puta nije ništa podglasno rekao pre nego što je njegova slika odgovorila. Kako su programi za Mirovu sliku reagovali analogijom sa zvezdama i atomima vodonika, ako ih Miro nije uputio na licu mesta? Valentina nikada nije čula za kompjuterski program koji bi bio u stanju da vodi smislen razgovor sam od sebe.
<BR>&nbsp;&nbsp;&nbsp;&nbsp;&nbsp;"A možda postoje i druge veze u Vaseljeni o kojima do sada niste ništa znali", reče Mirova slika. "Možda postoji oblik života koji još niste sreli."
<BR>&nbsp;&nbsp;&nbsp;&nbsp;&nbsp;Valentina, koja je gledala Mira, primetila je da ovaj izgleda zabrinuto i uznemireno. Kao da mu se nije dopadalo to što govori njegova slika.
<BR>&nbsp;&nbsp;&nbsp;&nbsp;&nbsp;"O kakvom obliku života govoriš?" upita Jakt.
<BR>&nbsp;&nbsp;&nbsp;&nbsp;&nbsp;"Postoji fizička pojava u svemiru, vrlo česta, a ipak potpuno neobjašnjena; ipak je svi uzimaju zdravo za gotovo i niko nije ozbiljno istraživao zašto i kako se to dešava. Evo: nijedna veza ansibla nikad se nije prekinula."
<BR>&nbsp;&nbsp;&nbsp;&nbsp;&nbsp;"Glupost", rečle Jakt. "Prošle godine je jedan ansibl na Trondhajmu bio neupotrebljiv šest meseci - to se ne dešava često, ali se dešava."
<BR>&nbsp;&nbsp;&nbsp;&nbsp;&nbsp;Miro ni sada nije pokrenuo usne, ali slika je smesta odgovorila. On je sada očito nije kontrolisao. "Nisam rekao da se ansibli nikad ne kvare. Rekao sam da se veze - filotičke niti između delova rascepljenog mezona - nikad ne prekinu. Aparatura ansibla može da se pokvari, programi da se prekinu, ali delić mezona u ansiblu nikad se nije promenio, nikad se nije prepleo sa nekim drugim, lokalnim mezonom, pa čak ni sa obližnjom planetom."
<BR>&nbsp;&nbsp;&nbsp;&nbsp;&nbsp;"Naravno, kad ga drži magnetno polje", reče Jakt.
<BR>&nbsp;&nbsp;&nbsp;&nbsp;&nbsp;"Rascepljeni mezoni u prirodi ne traju dovoljno dugo da bismo znali kako se ponašaju u prirodi", reče Valentina.
<BR>&nbsp;&nbsp;&nbsp;&nbsp;&nbsp;"Znam ja sve uobičajene odgovore", reče slika. "Svi su glupost. Kao odgovori koje roditelji daju deci kada ne znaju istinu, a neće da se potrude da je saznaju. Ljudi se prema ansiblima i dalje ponašaju kao prema magiji. Svima je drago što ansibli stalno rade; kad bi pokušali da ustanove zašto, možda bi magija nestala i ansibli bi stali."
<BR>&nbsp;&nbsp;&nbsp;&nbsp;&nbsp;"Niko ne misli tako", reče Valentina.
<BR>&nbsp;&nbsp;&nbsp;&nbsp;&nbsp;"Svi misle", reče slika. "Čak i da je trebalo stotinu godina, ili hiljadu godina, ili tri hiljade godina, jedna veza bi se do sada već prekinula. Jedan delić mezona bi premestio svoj filotički zrak - ali to se nikad nije desilo."
<BR>&nbsp;&nbsp;&nbsp;&nbsp;&nbsp;"Zašto?" upita Miro.
<BR>&nbsp;&nbsp;&nbsp;&nbsp;&nbsp;Valentina je u prvi mah mislila da je to retoričko pitanje. Ali ne - i on je gledao u sliku kao svi ostali, tražio je od slike da mu odgovori.
<BR>&nbsp;&nbsp;&nbsp;&nbsp;&nbsp;"Mislila sam da ovaj program iznosi tvoja razmišljanja", reče Valentina.
<BR>&nbsp;&nbsp;&nbsp;&nbsp;&nbsp;"Tako je i bilo", reče Miro. "Dosad."
<BR>&nbsp;&nbsp;&nbsp;&nbsp;&nbsp;"Šta ako postoji biće koje živi unutar filotičkih veza između ansibla?" upita slika.
<BR>&nbsp;&nbsp;&nbsp;&nbsp;&nbsp;"Jesi li sigurna da to želiš?" upita Miro. Opet se obraćao slici na ekranu.
<BR>&nbsp;&nbsp;&nbsp;&nbsp;&nbsp;Slika se utom izmeni; sada je prikazivala lice mlade žene, Valentini potpuno nepoznate.
<BR>&nbsp;&nbsp;&nbsp;&nbsp;&nbsp;"Šta ako postoji biće koje obitava u mreži filotičkih zraka koji povezuju ansible na svim svetovima i svim vasionskim brodovima u ljudima znanoj Vaseljeni? Šta ako se to biće sastoji od tih filotičkih veza? Šta ako se misli tog bića nalaze u pokretima i vibracijama rascepljenih parova? Šta ako se sećanja tog bića nalaze u kompjuterima na svakoj planeti i svakom brodu?"
<BR>&nbsp;&nbsp;&nbsp;&nbsp;&nbsp;"Ko si ti?" upita Valentina, obraćajući se slici.
<BR>&nbsp;&nbsp;&nbsp;&nbsp;&nbsp;"Možda sam ja ta koja održava sve filotičke veze u životu, od ansibla do ansibla. Možda sam ja nova vrsta organizma, koji ne prepliće filotičke zrake, nego ih održava prepletenim kako se nikad ne bi prekinuli. A ako je to tačno, onda bi prekid veza - ukoliko ansibli prestanu da se kreću, ako zaćute - značio moju smrt."
<BR>&nbsp;&nbsp;&nbsp;&nbsp;&nbsp;"Ko si ti?" ponovo upita Valentina.
<BR>&nbsp;&nbsp;&nbsp;&nbsp;&nbsp;"Valentina, dozvoli da ti predstavim Džejn", reče Miro. "Ona je Enderova prijateljica. I moja."
<BR>&nbsp;&nbsp;&nbsp;&nbsp;&nbsp;"Džejn."
<BR>&nbsp;&nbsp;&nbsp;&nbsp;&nbsp;Znači, Džejn nije bilo tajno ime za podrivačku grupu unutar birokratije Kongresa Zvezdanih Puteva. Džejn je bila softver, kompjuterski program.
<BR>&nbsp;&nbsp;&nbsp;&nbsp;&nbsp;Ne. Ako je istina ono što im je upravo rekla, Džejn je više od programa. Ona je biće koje obitava u mreži filotičkih zraka, koje pohranjuje svoja sećanja u kompjutere na svim planetama. Ako je to tačno, onda je filotička mreža - masa izukrštanih filotičkih zraka koji povezuju ansible na svim planetama - njeno telo. A filotičke veze stalno rade, nikad se ne prekidajući, jer ona tako hoće.
<BR>&nbsp;&nbsp;&nbsp;&nbsp;&nbsp;"Zato sada pitam velikog Demostena", reče Džejn. "Jesam li ja raman ili varels? Jesma li uopšte živa? Potreban mi je vaš odgovor, jer mislim da mogu da zaustavim Luzitanijsku flotu. Ali pre nego što to učinim, moram da znam da li vredi umreti zbog toga."
<BR>
<BR>&nbsp;&nbsp;&nbsp;&nbsp;&nbsp;Džejnine reči pogodile su Mira pravo u srce. Ona je mogla da zaustavi flotu - to mu je smesta bilo jasno. Kongres je poslao Malog Doktora na nekoliko brodova u floti, ali još nisu poslali naređenje da ovaj bude i upotrebljen. Nisu ni mogli poslati naređenje, a da Džejn to ne sazna unapred, a pošto je ona bila duboko unutar svih poruka u ansiblima, mogla je da prekine naređenje pre nego što bude poslato.
<BR>&nbsp;&nbsp;&nbsp;&nbsp;&nbsp;Problem je bio što to nije mogla da učini, a da Kongres ne sazna za njeno postojanje - ili barem da nešto nije kako treba. Ako flota ne potvrdi prijem naređenja, Kongres će ga naprosto poslati ponovo, i ponovo, i ponovo. Što više bude blokirala poruke, Kongresu će biti sve jasnije da neko ima neverovatan stepen kontrole nad kompjuterima ansibla.
<BR>&nbsp;&nbsp;&nbsp;&nbsp;&nbsp;Mogla bi to da izbegne tako što bi poslala lažnu potvrdu prijema, ali tada bi morala da nadgleda sve razgvore unutar flote, i između flote i planetnih postaja, kako bi zadržala privid da flota zna nešto o naređenju za ubijanje. Uprkos Džejninim ogromnim sposobnostima, to bi je uskoro prevazišlo - mogla je da obraća izvestan stepen pažnje stotinama, pa i hiljadama stvari u isto vreme, ali Miru nije trebalo dugo da shvati da ne bi bilo načina da ona vrši svo nadgledanje i izmene koji bi tako bili potrebni, čak i kad ne bi radila ništa drugo.
<BR>&nbsp;&nbsp;&nbsp;&nbsp;&nbsp;Ovako ili onako, tajna će biti otkrivena. Dok je Džejn objašnjavla svoj plan, Miro je znao da je ona u pravu - najbolja mogućnost, sa najmanje izglede da se otkrije njeno postojanje, bila je da se naprosto preseku sve komunikacije ansiblom između flote i planetnih postaja, kao i između brodova u floti. Neka svaki brod ostane izolovan, neka se posada pita šta se dešava, i neće imati drugog izbora sem da prekinu misiju ili da se drže početnih naređenja. Prema tome, ili će otići ili će stići do Luzitanije bez ovlašćenja da koriste Malog Doktora.
<BR>&nbsp;&nbsp;&nbsp;&nbsp;&nbsp;No, Kongres će u međuvremenu znati da se nešto desilo. S obzirom na uobičajenu birokratsku sporost Kongresa, bilo je sasvim moguće da niko nikad ne razume šta se desilo. No, na kraju će neko shvatiti da ne postoji prirodno objašnjenje. Neko će shvatiti da postoji Džejn - ili nešto nalik na nju - i da će prekidanjem svih komunikacija preko ansibla moći da je unište. Kad to saznaju, ona će svakako umreti.
<BR>&nbsp;&nbsp;&nbsp;&nbsp;&nbsp;"Možda i nećeš", reče on. "Možda možeš da ih sprečiš da deluju. Upleti se u međuplanetne razgovore, tako da ne mogu da izdaju naređenje za prekid komunikacije."
<BR>&nbsp;&nbsp;&nbsp;&nbsp;&nbsp;Niko mu nije odgovoriio. Znao je zašto: ona to nije mogla da čini večito. Na kraju će vlada na svakoj planeti sama doći do zaključka. Ona bi mogla da živi u stalnom ratu godinama, decenijama, pokolenjima. Ali što više moći bude koristila, čovečanstvo će je sve više mrzeti i plašiti je se. Na kraju će biti ubijena.
<BR>&nbsp;&nbsp;&nbsp;&nbsp;&nbsp;"Onda knjiga", reče Miro. "Kao 'Kraljica-matica' i 'Hegemon'. Kao 'Život Ljudskog'. Govornik za Mrtve može da je napiše. Da ih ubedi da ne urade to."
<BR>&nbsp;&nbsp;&nbsp;&nbsp;&nbsp;"Možda", reče Valentina.
<BR>&nbsp;&nbsp;&nbsp;&nbsp;&nbsp;"Ona ne sme da umre", reče Miro.
<BR>&nbsp;&nbsp;&nbsp;&nbsp;&nbsp;"Znam da je ne možemo moliti da rizikuje", reče Valentina. "Ali ako je to jedini način da spasemo kraljicu-maticu i pekeninjose..."
<BR>&nbsp;&nbsp;&nbsp;&nbsp;&nbsp;Miro pobesne. "Ti možeš da govoriš o njenoj smrti! Šta je Džejn tebi? Program, običan softver. Ali ona nije to, ona je stvarna, jednako stvarna kao kraljica-matica, stvarna kao bilo koji svinjčić..."
<BR>&nbsp;&nbsp;&nbsp;&nbsp;&nbsp;"Tebi je i stvarnija, izgleda", reče Valentina.
<BR>&nbsp;&nbsp;&nbsp;&nbsp;&nbsp;"Jednako stvarna", reče Miro. "Zaboravljaš da svinjčiće poznajem kao rođenu braću..."
<BR>&nbsp;&nbsp;&nbsp;&nbsp;&nbsp;"Ali si bio u stanju da razmišljaš o mogućnosti da je njihovo uništenje moralno neophodno."
<BR>&nbsp;&nbsp;&nbsp;&nbsp;&nbsp;"Ne izvrći moje reči."
<BR>&nbsp;&nbsp;&nbsp;&nbsp;&nbsp;"Ja ih odvrćem", reče Valentina. "Ti možeš da razmišljaš o njihovom nestanku, jer si ih već izgubio. Ali da izgubiš Džejn..."
<BR>&nbsp;&nbsp;&nbsp;&nbsp;&nbsp;"To što mi je prijatelj, znači da ne smem da je zastupam? Da li odluke o nečijem životu i smrti smeju da donose samo stranci?"
<BR>&nbsp;&nbsp;&nbsp;&nbsp;&nbsp;Svađu prekide Jaktov glas, tih i dubok. "Smirite se, oboje. Ne donosite vi odluku, nego Džejn. Ona ima pravo da proceni vrednost sopstvenog života. Ja nisam filozof, ali toliko znam."
<BR>&nbsp;&nbsp;&nbsp;&nbsp;&nbsp;"Lepo rečeno", odgovori Valentina.
<BR>&nbsp;&nbsp;&nbsp;&nbsp;&nbsp;Miro je znao da je Jakt u pravu, da je odluka stvarno na Džejn. Ali nije mogao to da podnese, jer je znao šta će ona odlučiti. Prepustiti odluku Džejn bilo je isto kao i zamoliti je da to učini. Pa ipak, na kraju krajeva, izbor je ionako na njoj. Nije ni morao da je pita šta će odlučiti. Vreme za nju tako brzo protiče, pogotovo što već putuju brzinom blizu svetlosne, da je ona verovatno već odlučila.
<BR>&nbsp;&nbsp;&nbsp;&nbsp;&nbsp;To nije mogao da podnese. Sad bi bilo strašno da izgubi Džejn; od same pomisli na to gubio je prisebnost. Nije hteo da pokaže toliku slabost pred ovim ljudima. Oni jesu dobri, ali nije hteo da vide kako on gubi kontrolu nad sobom. Zato se nagnuo napred, našao ravnotežu i oprezno se podigao iz sedišta. Bilo mu je teško, pošto se samo nekoliko mišića pokoravalo njegovoj volji, i bila mu je potrebna puna usredsređenost da bi sa mosta otišao u svoju kabinu. Niko ga nije pratio, niko mu se nije ni obratio. To mu je bilo drago.
<BR>&nbsp;&nbsp;&nbsp;&nbsp;&nbsp;Kad se našao sam u sobi, legao je na krevet i pozvao je. Ali ne glasno. Govorio je podglasno, jer je navikao da tako priča sa njom. Iako su i ostali na brodu sada znali za njeno postojanje, nije nameravao da izgubi navike koje su joj dosad pomagale u skrivanju.
<BR>&nbsp;&nbsp;&nbsp;&nbsp;&nbsp;"Džejn", bezglasno reče on.
<BR>&nbsp;&nbsp;&nbsp;&nbsp;&nbsp;"Da", reče glas u njegovom uhu. Zamislio je, kao i uvek, da njen blagi glas potiče od žene koju ne vidi, ali mu je blizu, veoma blizu. Zatvorio je oči da bi mogao bolje da je zamisli. Njen dah na svom obrazu. Njenu dugačku kosu kako joj se njiše preko lica dok mu se tiho obraća, a on joj nemo odgovara.
<BR>&nbsp;&nbsp;&nbsp;&nbsp;&nbsp;"Razgovaraj sa Enderom pre nego što odlučiš", reče on.
<BR>&nbsp;&nbsp;&nbsp;&nbsp;&nbsp;"Već sam razgovarala. Maločas, dok si ti razmišljao o tome."
<BR>&nbsp;&nbsp;&nbsp;&nbsp;&nbsp;"Šta je rekao?"
<BR>&nbsp;&nbsp;&nbsp;&nbsp;&nbsp;"Da ne preduzimam ništa. Da ne odlučujem ništa, sve dok naređenje ne bude zasta poslato."
<BR>&nbsp;&nbsp;&nbsp;&nbsp;&nbsp;"Tako je. Možda oni to i neće učiniti."
<BR>&nbsp;&nbsp;&nbsp;&nbsp;&nbsp;"Možda. Možda će na vlast doći nova struja, sa drugačijom politikom. Možda će ova grupa da se predomisli. Možda će Valentinina propaganda imati uspeha. Možda će u floti nastupiti pobuna."
<BR>&nbsp;&nbsp;&nbsp;&nbsp;&nbsp;Ovo poslednje bilo je toliko neverovatno da je Miro shvatio kako Džejn potpuno veruje da će naređenje biti poslato. "Kada?" upita on.
<BR>&nbsp;&nbsp;&nbsp;&nbsp;&nbsp;"Flota bi trebalo da stigne za oko petnaest godina. Godinu ili nešto manje pošto stignu ova dva broda. Tako sam podesila vaše putovanje. Naređenje će biti poslato nešto pre toga. Možda šest meseci pre dolaska - što bi bilo oko osam časova, po brodskom vremenu, pre nego što flota napusti svetlosnu brzinu i uspori do normalne."
<BR>&nbsp;&nbsp;&nbsp;&nbsp;&nbsp;"Nemoj to da radiš", reče Miro.
<BR>&nbsp;&nbsp;&nbsp;&nbsp;&nbsp;"Nisam odlučila."
<BR>&nbsp;&nbsp;&nbsp;&nbsp;&nbsp;"Jesi. Odlučila si da to uradiš."
<BR>&nbsp;&nbsp;&nbsp;&nbsp;&nbsp;Nije odgovorila.
<BR>&nbsp;&nbsp;&nbsp;&nbsp;&nbsp;"Ne napuštaj me", reče on.
<BR>&nbsp;&nbsp;&nbsp;&nbsp;&nbsp;"Ne napuštam prijatelje ako ne moram", reče ona. "Neki ljudi to rade, ali ja ne."
<BR>&nbsp;&nbsp;&nbsp;&nbsp;&nbsp;"Nemoj", reče on opet. Plakao je. Da li ona to vidi, da li nekako oseća preko dragulja u njegovom uhu?
<BR>&nbsp;&nbsp;&nbsp;&nbsp;&nbsp;"Pokušaću."
<BR>&nbsp;&nbsp;&nbsp;&nbsp;&nbsp;"Nađi neki drugi način. Nađi drugi način da ih zaustaviš. Nađi neki način da se premestiš iz filotičke mreže, da ne mogu da te ubiju."
<BR>&nbsp;&nbsp;&nbsp;&nbsp;&nbsp;"To mi je i Ender rekao."
<BR>&nbsp;&nbsp;&nbsp;&nbsp;&nbsp;"Onda uradi tako!"
<BR>&nbsp;&nbsp;&nbsp;&nbsp;&nbsp;"Mogu da tražim takav način, ali ko zna da li postoji?"
<BR>&nbsp;&nbsp;&nbsp;&nbsp;&nbsp;"Mora postojati."
<BR>&nbsp;&nbsp;&nbsp;&nbsp;&nbsp;"Zato se ponekad i pitam jesam li živa ili ne. Vi, živa bića, mislite da kada nešto veoma želite, to mora da se desi. Da kad nešto žalite od sveg srca, onda se to i ostvari."
<BR>&nbsp;&nbsp;&nbsp;&nbsp;&nbsp;"Kako možeš da tražiš nešto ako ne veruješ da to postoji?"
<BR>&nbsp;&nbsp;&nbsp;&nbsp;&nbsp;"Ja ili tražim ili ne tražim", reče Džejn. "Ne dosadi mi, ne umorim se kao ljudi. Pokušaću da smislim nešto drugo."
<BR>&nbsp;&nbsp;&nbsp;&nbsp;&nbsp;"Razmisli o još nečem", reče Miro. "Razmisli ko si. Kako radi tvoj um. Ne možeš naći načina da spaseš svoj život sve dok ne shvatiš kako si oživela. A kada razumeš sebe..."
<BR>&nbsp;&nbsp;&nbsp;&nbsp;&nbsp;"Onda ću možda moći da napravim kopiju i negde je smestim."
<BR>&nbsp;&nbsp;&nbsp;&nbsp;&nbsp;"Možda."
<BR>&nbsp;&nbsp;&nbsp;&nbsp;&nbsp;"Možda", ponovi ona.
<BR>&nbsp;&nbsp;&nbsp;&nbsp;&nbsp;Ali znao je da ona ne veruje u to, a nije verovao ni on. Ona je postojala u filotičkoj mreži ansibla; mogla je da skladišti svoja sećanja u mreži kompjutera na svim panetama i svemirskim brodovima u svemiru, ali nigde nije mogla da smesti svoju ličnost, ukoliko je za to potrebna mreža filotičkih veza.
<BR>&nbsp;&nbsp;&nbsp;&nbsp;&nbsp;Osim ako...
<BR>&nbsp;&nbsp;&nbsp;&nbsp;&nbsp;"A šta je sa očinskim drvećem na Luzitaniji? Oni komuniciraju filotički, zar ne?"
<BR>&nbsp;&nbsp;&nbsp;&nbsp;&nbsp;"Nije to isto", reče Džejn. "Nije digitalno. Nije šifrovano kao kod ansibla."
<BR>&nbsp;&nbsp;&nbsp;&nbsp;&nbsp;"Možda nije digitalno, ali informacije se ipak nekako prenose. Dejstvuje filotički. A kraljica-matica - i ona tako komunicira sa insektima."
<BR>&nbsp;&nbsp;&nbsp;&nbsp;&nbsp;"Tu nema izgleda", reče Džejn. "Struktura je suviše jednostavna. Njena komunikacija sa njima nije mreža. Svi su povezani samo sa njom."
<BR>&nbsp;&nbsp;&nbsp;&nbsp;&nbsp;"Kako znaš da ne bi vredelo, kao nisi sasvim sigurna ni kako ti radiš?"
<BR>&nbsp;&nbsp;&nbsp;&nbsp;&nbsp;"Dobro. Razmisliću o tome."
<BR>&nbsp;&nbsp;&nbsp;&nbsp;&nbsp;"Dobro razmisli."
<BR>&nbsp;&nbsp;&nbsp;&nbsp;&nbsp;"Umem da mislim samo na jedan način", reče Džejn.
<BR>&nbsp;&nbsp;&nbsp;&nbsp;&nbsp;"Hteo sam da kažem, obrati pažnju na to."
<BR>&nbsp;&nbsp;&nbsp;&nbsp;&nbsp;Ona je mogla da istovremeno prati mnogo nizova misli, ali imala je prioritete, sa mnogo različitih nivoa pažnje. Miro nije hteo da ona istraživanje sebe prebaci na neki nizak nivo pažnje.
<BR>&nbsp;&nbsp;&nbsp;&nbsp;&nbsp;"Obratiću pažnju", reče ona.
<BR>&nbsp;&nbsp;&nbsp;&nbsp;&nbsp;"Onda ćeš smisliti nešto. Znam da hoćeš."
<BR>&nbsp;&nbsp;&nbsp;&nbsp;&nbsp;Neko vreme nije mu odgovarala. Mislio je da to znači da je razgovor završen. Njegove misli počeše da lutaju. Pokušao je da zamisli kakav bi mu bio život, i dalje u tom telu, ali bez Džejn. To bi se moglo desiti čak i pre nego što stigne na Luzitaniju. A ako bude tako, ovo putovanje postaće najstrašnija greška u njegovom životu. Putujući brzinom svetlosti, preskočio je trideset godina stvarnog vremena. Trideset godina koje je mogao da provede sa Džejn. Tada bi možda mogao podneti da je izgubi. Ako bi je izgubio sada, posle svega nekoliko nedelja poznanstva - znao je da plače iz samosažaljenja, ali ipak je plakao.
<BR>&nbsp;&nbsp;&nbsp;&nbsp;&nbsp;"Miro", reče ona.
<BR>&nbsp;&nbsp;&nbsp;&nbsp;&nbsp;"Šta?" upita on.
<BR>&nbsp;&nbsp;&nbsp;&nbsp;&nbsp;"Kako da smislim nešto što još nikad niko nije pomislio?"
<BR>&nbsp;&nbsp;&nbsp;&nbsp;&nbsp;Za trenutak je nije razumeo.
<BR>&nbsp;&nbsp;&nbsp;&nbsp;&nbsp;"Miro, kako da smislim nešto što nije samo logičan zaključak stvari koje su ljudska bića već smislila i negde zapisala?"
<BR>&nbsp;&nbsp;&nbsp;&nbsp;&nbsp;"Ti stalno misliš", reče Miro.
<BR>&nbsp;&nbsp;&nbsp;&nbsp;&nbsp;"Pokušavam da zamislim nešto nezamislivo. Pokušavam da nađem odgovore na pitanja koja ljudska bića nikad nisu ni pomislila da postave."
<BR>&nbsp;&nbsp;&nbsp;&nbsp;&nbsp;"Zar nisi u stanju?"
<BR>&nbsp;&nbsp;&nbsp;&nbsp;&nbsp;"Ako ne mogu da smislim ništa originalno, da li to znači da sam ipak samo kompjuterski program koji se oteo kontroli?"
<BR>&nbsp;&nbsp;&nbsp;&nbsp;&nbsp;"Pobogu, Džejn, većina ljudi čitavog života ne smisli ništa originalno." On se tiho nasmeja. "Da li to znači da su oni samo prizemni majmuni koji su se oteli kontroli?"
<BR>&nbsp;&nbsp;&nbsp;&nbsp;&nbsp;"Plakao si", reče ona.
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Ti misliš da neću moći da smislim izlaz. Ti misliš da ću umreti."
<BR>&nbsp;&nbsp;&nbsp;&nbsp;&nbsp;"Verujem da možeš da smisliš način. Zaista. Ali ipak se bojim."
<BR>&nbsp;&nbsp;&nbsp;&nbsp;&nbsp;"Bojiš se da ću umreti."
<BR>&nbsp;&nbsp;&nbsp;&nbsp;&nbsp;"Bojim se da ću te izgubiti."
<BR>&nbsp;&nbsp;&nbsp;&nbsp;&nbsp;"Zar bi to bilo tako strašno? Da me izgubiš?"
<BR>&nbsp;&nbsp;&nbsp;&nbsp;&nbsp;"Oh, Bože", šapnu on.
<BR>&nbsp;&nbsp;&nbsp;&nbsp;&nbsp;"Da li bih ti nedostajala jedan sat?" navaljivala je ona. "Ili dan? Ili godinu?"
<BR>&nbsp;&nbsp;&nbsp;&nbsp;&nbsp;Šta je htela od njega? Da je uveri kako će je se neko sećati ako nestane? Da će neko čeznuti za njom? Zašto bi sumnjala u to? Zar ga još ne poznaje?
<BR>&nbsp;&nbsp;&nbsp;&nbsp;&nbsp;Možda je u njoj bilo dovoljno ljudskog da joj naprosto treba uveravanje u stvari koje već i sama zna.
<BR>&nbsp;&nbsp;&nbsp;&nbsp;&nbsp;"Zauvek", reče on.
<BR>&nbsp;&nbsp;&nbsp;&nbsp;&nbsp;Sada se ona nasmejala. Vedro. "Nećeš živeti toliko dugo", reče.
<BR>&nbsp;&nbsp;&nbsp;&nbsp;&nbsp;"Sad mi to kažeš", reče on.
<BR>&nbsp;&nbsp;&nbsp;&nbsp;&nbsp;Ovog puta je zaćutala i nije se vratila, i Miro je ostao sam sa svojim mislima.
<BR>
<BR>&nbsp;&nbsp;&nbsp;&nbsp;&nbsp;Valentina, Jakt i Plikt ostali su na mostu, razgovarajući o svemu što su saznali, pokušavajući da odluče šta sve to znači, šta bi moglo da se desi. Jedini zaključak do koga su došli bio je da je budućnost, mada se ne može otkriti, svakako bolja od njihovih najgorih strahova i ni blizu dobra kao njihove nade. Zar svet uvek tako dejstvuje?
<BR>&nbsp;&nbsp;&nbsp;&nbsp;&nbsp;"Da", reče Plikt. "Osim u slučaju izuzetaka."
<BR>&nbsp;&nbsp;&nbsp;&nbsp;&nbsp;Plikt je bila takva. Osim kad je učila decu, malo je govorila, ali kada bi nešto rekla, time je obično završavala razgovor. Plikt je ustala da ode sa mosta, uputivši se ka svom bednom, malom krevetu; Valentina je, kao i obično, pokušala da je ubedi da se vrati na drugi vasionski brod.
<BR>&nbsp;&nbsp;&nbsp;&nbsp;&nbsp;"Varsam i Ro me ne žele u svojoj sobi", reče Plikt.
<BR>&nbsp;&nbsp;&nbsp;&nbsp;&nbsp;"Ne bi im ni najmanje smetala."
<BR>&nbsp;&nbsp;&nbsp;&nbsp;&nbsp;"Valentina", reče Jakt, "Plikt neće da se vrati na drugi brod zato što neće ništa da propusti."
<BR>&nbsp;&nbsp;&nbsp;&nbsp;&nbsp;"Oh", reče Valentina.
<BR>&nbsp;&nbsp;&nbsp;&nbsp;&nbsp;Plikt se nasmeši. "Laku noć."
<BR>&nbsp;&nbsp;&nbsp;&nbsp;&nbsp;Uskoro je i Jakt otišao sa mosta. Na odlasku je za trenutak položio Valentini ruku na rame. "Brzo stižem", reče ona. Tog trenutka je tako i mislila, htela je da pođe za njim skoro odmah. Umesto toga ostala je na mostu, razmišljajući, brinući, pokušavajući da nađe smisao u Vaseljeni koja je spremna da dovede sve vanzemaljske rase koje su ljudi ikada sreli na ivicu istrebljenja, odjednom. Kraljica-matica, pekeninjosi, i sada Džejn, jedina od svoje vrste, možda jedina koja uopšte može da postoji. Istinsko obilje inteligentnog života, a samo nekolicina zna za to. A svi su bili na putu da budu uništeni.
<BR>&nbsp;&nbsp;&nbsp;&nbsp;&nbsp;Barem će Ender konačno shvatiti da je takav prirodan poredak stvari, da on nije odgovoran za to kao što je bio odgovoran za uništenje insekata pre tri hiljade godina, kao što je uvek mislio. Ksenocid mora da je ugrađen u svemir. Nema milosti, čak ni za najveće igrače u igri.
<BR>&nbsp;&nbsp;&nbsp;&nbsp;&nbsp;Kako je i mogla drugačije da misli? Zašto bi inteligentna vrsta bila otporna na pretnju istrebljenjem koja vreba sve vrste koje su ikada postojale?
<BR>&nbsp;&nbsp;&nbsp;&nbsp;&nbsp;Mora da je prošao čitav sat od Jaktovog odlaska kad je Valentina konačno isključila svoj terminal i ustala da pođe u krevet. Ipak, pre nego što je izišla za trenutak je zastala i progovorila u prazno. "Džejn?" rekla je. "Džejn?"
<BR>&nbsp;&nbsp;&nbsp;&nbsp;&nbsp;Nije bilo odgovora.
<BR>&nbsp;&nbsp;&nbsp;&nbsp;&nbsp;Nije ni bilo razloga da ga očekuje. Miro je nosio dragulj u uhu. Miro i Ender. Ko zna koliko ljudi Džejn može da prati istovremeno. Možda najviše dvoje.
<BR>&nbsp;&nbsp;&nbsp;&nbsp;&nbsp;Ili dve hiljade. Ili dva miliona. Šta Valentina može znati o granicama bića koje postoji kao utvara u filotičkoj mreži? Čak i da ju je Džejn čula, Valentina nije imala pravo da očekuje nikakav odgovor od nje.
<BR>&nbsp;&nbsp;&nbsp;&nbsp;&nbsp;Valentina zastade u hodniku, tačno između vrata sobe koju je dalila sa Jaktom i Mirove kabine. Vrata nisu bila zvučno izolovana. Čula je Jaktovo tiho hrkanje iz njihove kabine. I još nešto. Mirovo disanje. Nije spavao. Možda plače. Podigla je troje dece i umela je da prepozna to teško, isprekidano disanje.
<BR>&nbsp;&nbsp;&nbsp;&nbsp;&nbsp;On nije moje dete. Ne treba da se namećem.
<BR>&nbsp;&nbsp;&nbsp;&nbsp;&nbsp;Otvorila je vrata; bila su bešumna, ali su bacila prugu svetlosti preko kreveta. Miro smesta prestade da plače, ali gledao ju je crvenim očima.
<BR>&nbsp;&nbsp;&nbsp;&nbsp;&nbsp;"Šta hoćeš?" upita on.
<BR>&nbsp;&nbsp;&nbsp;&nbsp;&nbsp;Ušla je u sobu i sela na pod kraj kreveta, tako da su im se lica gotovo dodirivala. "Nikada nisi plakao nad sobom, zar ne?" upita ona.
<BR>&nbsp;&nbsp;&nbsp;&nbsp;&nbsp;"Par puta."
<BR>&nbsp;&nbsp;&nbsp;&nbsp;&nbsp;"Ali večeras plačeš za njom."
<BR>&nbsp;&nbsp;&nbsp;&nbsp;&nbsp;"I za njom i za sobom."
<BR>&nbsp;&nbsp;&nbsp;&nbsp;&nbsp;Valentina se nagnu bliže, zagrli ga i privuče mu glavu na svoje rame.
<BR>&nbsp;&nbsp;&nbsp;&nbsp;&nbsp;"Ne", reče on. Ali nije se odmakao. Posle nekoliko trenutaka, nespretno ju je zagrlio. Više nije plakao, ali ju je pustio da ga grli nekoliko minuta. Možda mu je to pomoglo. "Izvini", reče on.
<BR>&nbsp;&nbsp;&nbsp;&nbsp;&nbsp;"Nema na čemu", reče ona. Oduvek je smatrala da treba odgovoriti na ono što ljudi misle, a ne na ono što kažu.
<BR>&nbsp;&nbsp;&nbsp;&nbsp;&nbsp;"Nemoj reći Jaktu", šapnu on.
<BR>&nbsp;&nbsp;&nbsp;&nbsp;&nbsp;"Nemam šta da mu kažem", reče ona. "Lepo smo razgovarali."
<BR>&nbsp;&nbsp;&nbsp;&nbsp;&nbsp;Ustala je i izišla, zatvarajući vrata za sobom. Dobar je to dečko. Dopalo joj se što je imao snage da prizna da mu je stalo šta će Jakt misliti o njemu. Zar je važno što su njegove suze bile iz samosažaljenja? I ona je ponekad zato plakala. Tuga, pomisli ona, skoro uvek nastaje zbog nekog gubitka onog ko tuguje.
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
