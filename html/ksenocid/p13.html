<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>13. SLOBODNA VOLJA
<P>&nbsp;&nbsp;&nbsp;&nbsp;&nbsp;Neki od nas misle da ljude treba sprečiti u istraživnaju deskolade. Deskolada je srce našeg životnog ciklusa. Bojimo se da će oni naći načina da ubiju deskoladu na čitavom svetu, a to bi nas uništilo već u ovom pokolenju.
<BR>&nbsp;&nbsp;&nbsp;&nbsp;&nbsp;A ako biste uspeli da sprečite njihovo istraživanje deskolade, onda bi ljudi bili uništeni za nekoliko godina.
<BR>&nbsp;&nbsp;&nbsp;&nbsp;&nbsp;Je li deskolada zaista toliko opasna? Zašto ne mogu da je dalje obuzdavaju kao i do sada?
<BR>&nbsp;&nbsp;&nbsp;&nbsp;&nbsp;Zato što deskolada ne mutira slučajno, prema zakonima prirode. Ona se inteligentno prilagođava kako bi nas uništila.
<BR>&nbsp;&nbsp;&nbsp;&nbsp;&nbsp;Nas? Vas?
<BR>&nbsp;&nbsp;&nbsp;&nbsp;&nbsp;Mi se sve vreme borimo protiv deskolade. Ne u laboratorijama, kao ljudi, nego unutar sebe. Pre nego što položim jaja, postoji faza u kojoj pripremam njihova tela da proizvode sva antitela koja će im trebati tokom života. Kada se deskolada promeni, mi to znamo jer radnici počnu da umiru. Tada jedan organ kraj mojih jajnika stvara nova antitela, i polažem jaja za nove radnike koji će moći da se izbore sa izmenjenom deskoladom.
<BR>&nbsp;&nbsp;&nbsp;&nbsp;&nbsp;Znači, i vi pokušavate da je uništite.
<BR>&nbsp;&nbsp;&nbsp;&nbsp;&nbsp;Ne. Taj postupak je potpuno nesvestan. Odigrava se unutar tela kraljice-matice, bez ikakvog svesnog uticaja. Mi samo možemo da reagujemo na neposrednu opasnost. Naš imuni organ je daleko delotvorniji i prilagodljiviji od ičega u ljudskom telu, ali dugoročno gledano čeka nas ista sudbina kao i ljude, ako deskolada ne bude uništena. Razlika je u tome što, ako deksolada uništi nas, ne postoji ni jedna jedina krlajica-matica u celom svemiru koja bi produžila našu vrstu. Mi smo poslednji.
<BR>&nbsp;&nbsp;&nbsp;&nbsp;&nbsp;Znači, vaš slučaj je još teži od njihovog.
<BR>&nbsp;&nbsp;&nbsp;&nbsp;&nbsp;A mi smo još bespomoćniji pred tim. Mi nemamo nikakve biloške metode osim običnog parenja. Naši prirodni metodi bili su toliko delotvorni u borbi protiv bolesti da nikada nismo imali potrebu, kao ljudi, da razumemo život i da ga kontrolišemo.
<BR>&nbsp;&nbsp;&nbsp;&nbsp;&nbsp;Znači, tako stoje stvari. Bićemo uništeni ili mi, ili vi i ljudi. Ako deksolada opstane, ubiće vas. Ako nestane, umrećemo mi.
<BR>&nbsp;&nbsp;&nbsp;&nbsp;&nbsp;Ovo je vaš svet. Deskolada je u vašim telima. Ako treba da se bira između vas i nas, vi ćete opstati.
<BR>&nbsp;&nbsp;&nbsp;&nbsp;&nbsp;Govoriš samo u svoje ime, prijatelju. Ali šta će učiniti ljudi?
<BR>&nbsp;&nbsp;&nbsp;&nbsp;&nbsp;Ako steknu moć da unište deskoladu na način koji bi uništio i vas, zabranićemo im da to učine.
<BR>&nbsp;&nbsp;&nbsp;&nbsp;&nbsp;Zabraniti? Kada su ljudi ikoga poslušali?
<BR>&nbsp;&nbsp;&nbsp;&nbsp;&nbsp;Mi ništa ne zabranjujemo ako nemamo načina da to sprečimo.
<BR>&nbsp;&nbsp;&nbsp;&nbsp;&nbsp;Ah.
<BR>&nbsp;&nbsp;&nbsp;&nbsp;&nbsp;Ovo je vaš svet. Ender to zna. A ako drugi ljudi zaborave, mi ćemo ih podsetiti.
<BR>&nbsp;&nbsp;&nbsp;&nbsp;&nbsp;Imam još jedno pitanje.
<BR>&nbsp;&nbsp;&nbsp;&nbsp;&nbsp;Pitaj.
<BR>&nbsp;&nbsp;&nbsp;&nbsp;&nbsp;Šta ćemo sa onima koji, kao Ratotvorac, žele da rašire deskoladu po svemiru? Hoćete li i njima zabraniti?
<BR>&nbsp;&nbsp;&nbsp;&nbsp;&nbsp;Ne smeju odneti deskoladu na svetove koji već imaju višećelijski život.
<BR>&nbsp;&nbsp;&nbsp;&nbsp;&nbsp;Ali oni upravo to nameravaju.
<BR>&nbsp;&nbsp;&nbsp;&nbsp;&nbsp;Ne smeju.
<BR>&nbsp;&nbsp;&nbsp;&nbsp;&nbsp;Ali vi nam gradite vasionske brodove. Kad jednom polete, ići će kuda požele.
<BR>&nbsp;&nbsp;&nbsp;&nbsp;&nbsp;Ne smeju.
<BR>&nbsp;&nbsp;&nbsp;&nbsp;&nbsp;Znači, zabranićete im?
<BR>&nbsp;&nbsp;&nbsp;&nbsp;&nbsp;Mi ništa ne zabranjujemo ako nemamo načina da to sprečimo.
<BR>&nbsp;&nbsp;&nbsp;&nbsp;&nbsp;Pa zašto onda i dalje gradite brodove?
<BR>&nbsp;&nbsp;&nbsp;&nbsp;&nbsp;Dolazi ljudska flota, sa oružjem koje može da uništi čitavu planetu. Ender je siguran da će ga upotrebiti. Zar da se udružimo sa njima i ostavimo sve vaše genetsko nasleđe na ovoj jedinoj planeti, kako bi vas neko oružje sve uništilo?
<BR>&nbsp;&nbsp;&nbsp;&nbsp;&nbsp;I zato dalje gradite brodove, znajući da će ih neki od nas koristiti za uništenje.
<BR>&nbsp;&nbsp;&nbsp;&nbsp;&nbsp;Vi ste odgovorni za ono što ćete raditi kada poletite. Ako se budete ponašali kao neprijatelj života, onda će život postati vaš neprijatelj. Mi ćemo obezbediti vasionske brodove vama kao vrsti. Potom vi, kao vrsta, odlučujete ko odlazi sa Luzitanije, a ko ostaje.
<BR>&nbsp;&nbsp;&nbsp;&nbsp;&nbsp;Postoje ozbiljni izgledi da u tom slučaju nadvlada Ratotvorčeva struja. Možda će oni donositi sve odluke.
<BR>&nbsp;&nbsp;&nbsp;&nbsp;&nbsp;Pa - da li da mi sudimo i odlučujemo imaju li ljudi prava da vas unište? Možda je Ratotvorac u pravu. Možda ljudi zaslužuju da budu uništeni. Ko smo mi da presuđujemo? Oni imaju molekularno oružje. Vi imate deskoladu. I jedni i drugi imate moć da se međusobno uništite; obe vaše vrste sposobne su za čudovišni zločin, a ipak u svakoj vrsti postoje mnogi koji nikada ne bi svesno počinili takvo zlo i koji stoga zaslužuju da žive. Nećemo da biramo. Naprosto ćemo izgraditi vasionske brodove i pustiti da vi i ljudi sami odredite svoju sudbinu.
<BR>&nbsp;&nbsp;&nbsp;&nbsp;&nbsp;Mogli biste da nam pomognete. Mogli biste da sprečite Ratotvorca i njegovu struju da uđu u brodove, i da se dogovarate samo sa nama.
<BR>&nbsp;&nbsp;&nbsp;&nbsp;&nbsp;Onda bi vaš međusobni rat bio zaista strašan. Da li biste uništili njihovo genetsko nasleđe, samo zato što se ne slažete sa njima? Ko bi onda bio čudovište i zločinac? Kako da presudimo između vas, kada su obe strane spremne da razmišljaju o potpunom uništenju one druge?
<BR>&nbsp;&nbsp;&nbsp;&nbsp;&nbsp;Onda nema nade. Neko će biti uništen.
<BR>&nbsp;&nbsp;&nbsp;&nbsp;&nbsp;Osim ako ljudi nađu načina da izmene deskoladu, tako da vi opstanete kao vrsta, a deskolada izgubi moć da ubija.
<BR>&nbsp;&nbsp;&nbsp;&nbsp;&nbsp;Kako je to moguće?
<BR>&nbsp;&nbsp;&nbsp;&nbsp;&nbsp;Mi nismo biolozi. Ako se to može izvesti, onda to mogu samo ljudi.
<BR>&nbsp;&nbsp;&nbsp;&nbsp;&nbsp;Onda ih ne smemo sprečiti da istražuju deskoladu. Moramo da im pomognemo. Iako su gotovo uništili našu šumu, nemamo drugog izbora do da im pomognemo.
<BR>&nbsp;&nbsp;&nbsp;&nbsp;&nbsp;Znali smo da ćete doći do tog zaključka.
<BR>&nbsp;&nbsp;&nbsp;&nbsp;&nbsp;Znali ste?
<BR>&nbsp;&nbsp;&nbsp;&nbsp;&nbsp;Zato i gradimo vaisonske brodove za pekeninjose. Zato što ste sposobni za mudrost.
<BR>
<BR>&nbsp;&nbsp;&nbsp;&nbsp;&nbsp;Kako se vest o povratku kontakta sa Luzitanijskom flotom širila među bogorečenima na Stazi, oni počeše da posećuju kuću Han Fei-cua kako bi mu odali priznanje.
<BR>&nbsp;&nbsp;&nbsp;&nbsp;&nbsp;"Neću da ih primim", reče Han Fei-cu.
<BR>&nbsp;&nbsp;&nbsp;&nbsp;&nbsp;"Moraš, oče", odgovori Han Čing-jao. "Uobičajeno je da ti odaju počast za tako veliki uspeh."
<BR>&nbsp;&nbsp;&nbsp;&nbsp;&nbsp;"Onda ću otići da im kažem da je to u potpunosti tvoje delo, i da ja nisam učestvovao u tome."
<BR>&nbsp;&nbsp;&nbsp;&nbsp;&nbsp;"Ne!" kriknu Čing-jao. "To ne smeš."
<BR>&nbsp;&nbsp;&nbsp;&nbsp;&nbsp;"Osim toga, reći ću im i da mislim da je to veliki zločin, koji će izazvati smrt jednog plemenitog duha. Reći ću im da su bogorečeni na Stazi robovi okrutne i zle vlade, i da se moramo udružiti u naporu za uništenje Kongresa."
<BR>&nbsp;&nbsp;&nbsp;&nbsp;&nbsp;"Ne teraj me da to slučam!" uzviknu Čing-jao. "Ti nikada ne bi mogao ikome da kažeš tako nešto!"
<BR>&nbsp;&nbsp;&nbsp;&nbsp;&nbsp;To je bilo tačno. Si Vang-mu je gledala iz ugla kako njih dvoje, otac i kćer, počinju obred pročišćenja, Han Fei-cu zato što je izgovorio te buntovničke reči, a Han Čing-jao zato što ih je čula. Gospodar Fei-cu nikada ne bi rekao takve stvari nekome drugom, jer kad bi i pokušao, svi bi odmah videli kako se pročišćava, i videli bi to kao dokaz da se bogovi gnušaju njegovih reči. Dobro su obavili svoj posao ti naučnici koje je Kongres zadužio da stvore bogorečene, pomisli Vang-mu. Iako zna istinu, Han Fei-cu je bespomoćan.
<BR>&nbsp;&nbsp;&nbsp;&nbsp;&nbsp;I tako je Čing-jao dočekivala posetioce koji su dolazili u kuću, i ljupko je primala njihove pohvale u ime svog oca. Vang-mu je bila uz nju tokom prvih nekoliko poseta, ali posle joj postade nepodnošljivo da sluša gde Čing-jao ponovo i ponovo opisuje kako su njen otac i ona otkrili postojanje kompjuterskog programa koji se nalazi u filotičkoj mreži ansibla, i kako će program biti uništen. Nije vredelo što je znala kako Čing-jao ne veruje da će izvršiti ubistvo; za Vang-mu bilo je strašno da sluša kako se ona razmeće načinom na koji će ubistvo biti izvršeno.
<BR>&nbsp;&nbsp;&nbsp;&nbsp;&nbsp;A Čing-jao se zaista razmetala, mada je samo Vang-mu to znala. Čing-jao je uvek govorila o svom ocu, ali pošto je Vang-mu znala da je sve skupa učinila isključivo Čing-jao, znala je da Čing-jao, opisujući njegovo veliko dostignuće u dostojnoj službi bogovima, zapravo hvali samu sebe.
<BR>&nbsp;&nbsp;&nbsp;&nbsp;&nbsp;"Molim te, ne teraj me da ostanem i slušam dalje", reče Vang-mu.
<BR>&nbsp;&nbsp;&nbsp;&nbsp;&nbsp;Čing-jao se za trenutak zagleda u nju, procenjujući je. Potom hladno odgovori: "Idi ako moraš. Vidim da si još zarobljenik neprijatelja. Nisi mi potrebna."
<BR>&nbsp;&nbsp;&nbsp;&nbsp;&nbsp;"Naravno", reče Vang-mu. "Ti imaš bogove." Ali u glasu joj se osećala gorka ironija.
<BR>&nbsp;&nbsp;&nbsp;&nbsp;&nbsp;"Bogove u koje ti ne veruješ", reče oštro Čing-jao. "Naravno, tebi bogovi nikad nisu govorili - zašto bi verovala u njih? Otpuštam te iz svoje službe, pošto tako želiš. Vrati se svojoj porodici."
<BR>&nbsp;&nbsp;&nbsp;&nbsp;&nbsp;"Kako bogovi žele", reče Vang-mu. Ovog puta nije ni pokušala da prikrije gorčinu pri pominjanju bogova.
<BR>&nbsp;&nbsp;&nbsp;&nbsp;&nbsp;Već je izišla iz kuće, uputivši se niz put, kada je sustiže Mu-pao. Pošto je Mu-pao bila stara i debela, nije bilo nade da će pešice sustići Vang-mu. Zato je stigla jašući magarca i izgledala je vrlo smešno dok je podbadala životinju da požuri. Magarci, nosiljke, svi ti ostaci drevne Kine - zar bogorečeni zaista misle da takvim stvarima postaju svetiji? Zašto se naprosto ne voze letelicama i lebdelicama kao pošten svet na svim drugim planetama? Onda Mu-pao ne bi morala da se ponižava, treskajući se i poskakujući na životinji koja se patila pod njenom težinom. Da bi je poštedela poniženja, Vang-mu se okrete i pođe joj u susret.
<BR>&nbsp;&nbsp;&nbsp;&nbsp;&nbsp;"Gospodar Han Fei-cu ti naređuje da se vratiš", reče Mu-pao.
<BR>&nbsp;&nbsp;&nbsp;&nbsp;&nbsp;"Reci gospodaru Hanu da je on dobar i ljubazan, ali moja gospodarica me je otpustila."
<BR>&nbsp;&nbsp;&nbsp;&nbsp;&nbsp;"Gospodar Han kaže da gospodarica Čing-jao ima vlast da te otpusti iz svoje službe, ali ne i da te otera iz njegove kuće. Ugovor si sklopila sa njim, ne sa njom."
<BR>&nbsp;&nbsp;&nbsp;&nbsp;&nbsp;To je bilo tačno. Vang-mu nije ni posmislila na to.
<BR>&nbsp;&nbsp;&nbsp;&nbsp;&nbsp;"On te moli da se vratiš", reče Mu-pao. "Rekao mi je da ti tako kažem, kako bi došla iz ljubaznosti, ako ne budeš htela da se vratiš iz poslušnosti."
<BR>&nbsp;&nbsp;&nbsp;&nbsp;&nbsp;"Reci mu da ću poslušati. Ne bi trebalo da moli tako nisku osobu kao što sam ja."
<BR>&nbsp;&nbsp;&nbsp;&nbsp;&nbsp;"Biće mu drago", reče Mu-pao.
<BR>&nbsp;&nbsp;&nbsp;&nbsp;&nbsp;Vang-mu pođe kraj njenog magarca. Išle su veoma polako, jer je tako bilo udobnije i za Mu-pao i za sirotu životinju.
<BR>&nbsp;&nbsp;&nbsp;&nbsp;&nbsp;"Nikada ga nisam videla tako uznemirenog", reče Mu-pao. "To možda ne bi trebalo da ti govorim. Ali kada sam mu rekla da si otišla, gotovo je pohisterisao."
<BR>&nbsp;&nbsp;&nbsp;&nbsp;&nbsp;"Da li su mu bogovi govorili?" Bilo bi strašno da ju je gospodar Han pozvao natrag samo zato što je robovlasnik u njemu to zahtevao.
<BR>&nbsp;&nbsp;&nbsp;&nbsp;&nbsp;"Ne", reče Mu-pao. "Uopšte nije bilo tako. Mada, doduše, nikada nisam videla kako izgleda kada mu bogovi govore."
<BR>&nbsp;&nbsp;&nbsp;&nbsp;&nbsp;"Naravno."
<BR>&nbsp;&nbsp;&nbsp;&nbsp;&nbsp;"On naprosto neće da odeš", reče Mu-pao.
<BR>&nbsp;&nbsp;&nbsp;&nbsp;&nbsp;"Na kraju ću verovatno ipak otići", reče Vang-mu. "Ali rado ću mu objasniti zašto sam postala beskorisna u kući Han."
<BR>&nbsp;&nbsp;&nbsp;&nbsp;&nbsp;"Oh, naravno", reče Mu-pao. "Oduvek si bila beskorisna. Ali to ne znači da si nepotrebna."
<BR>&nbsp;&nbsp;&nbsp;&nbsp;&nbsp;"Kako to misliš?"
<BR>&nbsp;&nbsp;&nbsp;&nbsp;&nbsp;"Sreća zavisi i od beskorisnih stvari, koliko i od korisnih."
<BR>&nbsp;&nbsp;&nbsp;&nbsp;&nbsp;"Je li to izreka starog gospodara?"
<BR>&nbsp;&nbsp;&nbsp;&nbsp;&nbsp;"To je izreka stare debele žene na magarcu", reče Mu-pao. "I nemoj da je zaboraviš."
<BR>&nbsp;&nbsp;&nbsp;&nbsp;&nbsp;Kada je Vang-mu ostala nasamo sa gospodarom Hanom u njegovim privatnim odajama, on nije pokazivao ni traga od uznemirenosti koju je pomenula Mu-pao.
<BR>&nbsp;&nbsp;&nbsp;&nbsp;&nbsp;"Razgovarao sam sa Džejn", reče on. "Ona misli da bi bilo bolje da ostaneš, pošto znaš za njeno postojanje i pošto veruješ u nju."
<BR>&nbsp;&nbsp;&nbsp;&nbsp;&nbsp;"Znači, sada ću služiti Džejn?" upita Vang-mu. "Hoću li biti njena lična sluškinja?"
<BR>&nbsp;&nbsp;&nbsp;&nbsp;&nbsp;Nije želela da zvuči ironično; zainteresovala ju je pomisao da bude sluškinja neljudskog bića. No, gospodar Han reagovao je kao da pokušava da izgladi nanesenu uvredu.
<BR>&nbsp;&nbsp;&nbsp;&nbsp;&nbsp;"Ne", reče on. "Nećeš biti ničija sluškinja. Ponašala si se odvažno i dostojno."
<BR>&nbsp;&nbsp;&nbsp;&nbsp;&nbsp;"A ipak ste me pozvali nazad na osnovu ugovora sa vama."
<BR>&nbsp;&nbsp;&nbsp;&nbsp;&nbsp;Gospodar Han pognu glavu. "Pozvao sam te jer si ti jedina koja zna istinu. Ako odeš, ostaću sam u ovoj kući."
<BR>&nbsp;&nbsp;&nbsp;&nbsp;&nbsp;Vang-mu umalo da kaže: 'Kako sami, kad vam je tu kćer?' I do pre nekoliko dana to ne bi bilo okrutno reći, jer gospodar Han i gospodarica Čing-jao bili su bliski koliko god to mogu biti otac i kćer. No, sada je jaz između njih bio nepremostiv. Čing-jao je živela u svetu u kome je bila pobedonosni sluga bogova, pokušavjaući da bude strpljiva prema privremenom ludilu svog oca. Gospodar Han je živeo u svetu u kome su njegova kćer i čitava njegova zajednica bili robovi zločinačkog Kongesa, a samo je on znao istinu. Kako bi mogli uopšte i da razgovaraju preko tolikog ponora?
<BR>&nbsp;&nbsp;&nbsp;&nbsp;&nbsp;"Ostaću", reče Vang-mu. "Služiću vam kako god budem umela."
<BR>&nbsp;&nbsp;&nbsp;&nbsp;&nbsp;"Služićemo jedno drugom", reče gospodar Han. "Moja kćer je obećala da će te podučavati. Ja ću to nastaviti."
<BR>&nbsp;&nbsp;&nbsp;&nbsp;&nbsp;Vang-mu dodirnu čelom pod. "Nisam dostojna tolike ljubaznosti."
<BR>&nbsp;&nbsp;&nbsp;&nbsp;&nbsp;"Ne", reče gospodar Han. "Sada oboje znamo istinu. Meni ne govore bogovi. Tvoje lice više nikad ne će dodirnuti pod preda mnom."
<BR>&nbsp;&nbsp;&nbsp;&nbsp;&nbsp;"Moramo da živimo u ovom svetu", reče Vang-mu. "Ponašaću se prema vama kao prema najčasnijem od bogorečenih, jer to čitav svet očekuje od mene. A vi se prema meni morate ponašati kao prema sluškinji, iz istog razloga."
<BR>&nbsp;&nbsp;&nbsp;&nbsp;&nbsp;Gospodar Han iskrivi lice. "Svet takođe smatra da će muškarac mojih godina, kad prevede mladu devojku iz službe svoje kćeri u svoju, koristiti devojku za zadovoljenje puti. Hoćemo li se ponašati u skladu i sa tim očekivanjima?"
<BR>&nbsp;&nbsp;&nbsp;&nbsp;&nbsp;"Nije u vašoj prirodi da tako iskorišćavate svoju moć", reče Vang-mu.
<BR>&nbsp;&nbsp;&nbsp;&nbsp;&nbsp;"Nije u mojoj prirodi ni da prihvatam tvoje poniženje. Dok nisam saznao istinu o sebi, prihvatao sam klanjanje drugih ljudi jer sam verovao da je, zapravo, upućeno bogovima, a ne meni."
<BR>&nbsp;&nbsp;&nbsp;&nbsp;&nbsp;"To je istina kao i do sada. Oni koji veruju da ste bogorečeni klanjaju se bogovima, dok se nepošteni klanjaju da bi vam laskali."
<BR>&nbsp;&nbsp;&nbsp;&nbsp;&nbsp;"Ali ti nisi nepoštena. Niti veruješ da mi bogovi govore."
<BR>&nbsp;&nbsp;&nbsp;&nbsp;&nbsp;"Ne znam da li vam bogovi govore ili ne, i ne znam da li ikome govore. Znam samo da bogovi ne zahtevaju od vas, niti od bilo koga drugog, izvođenje onih glupih, ponižavajućih obreda - to vam je nametnuo Kongres. Ali vi morate nastaviti te obrede, jer vaše telo to zahteva. Molim vas, dozvolite i meni da nastavim obrede poniženja koji se u ovom svetu zahtevaju od ljudi mog položaja."
<BR>&nbsp;&nbsp;&nbsp;&nbsp;&nbsp;Gospodar Han ozbiljno klimnu glavom. "Mudrija si od svojih godina i svog obrazovanja, Vang-mu."
<BR>&nbsp;&nbsp;&nbsp;&nbsp;&nbsp;"Ja sam vrlo glupa devojka", reče Vang-mu. "Da sam imalo mudra, molila bih vas da me pošaljete što dalje od ovog mesta. Biće veoma opasno za mene da živim u istoj kući sa Čing-jao. Pogotovo ako vidi da sam bliska sa vama, sad kada ona više nije."
<BR>&nbsp;&nbsp;&nbsp;&nbsp;&nbsp;"U pravu si. Bio sam veoma sebičan što sam tražio da ostaneš."
<BR>&nbsp;&nbsp;&nbsp;&nbsp;&nbsp;"Da", reče Vang-mu. "Ali ja ću ipak ostati."
<BR>&nbsp;&nbsp;&nbsp;&nbsp;&nbsp;"Zašto?" upita gospodar Han.
<BR>&nbsp;&nbsp;&nbsp;&nbsp;&nbsp;"Zato što više nikada neću moći da se vratim svom starom životu", odgovori ona. "Sada znam premnogo o svetu i Vaseljeni, o Kongresu i o bogovima. Osećala bih ukus otrova u ustima svakog dana kad bih se vratila kući i pretvarala se da sam ono što sam bila ranije."
<BR>&nbsp;&nbsp;&nbsp;&nbsp;&nbsp;Gospodar Han opet klimnu glavom, ali sada se smešio, a potom se i glasno nasmejao.
<BR>&nbsp;&nbsp;&nbsp;&nbsp;&nbsp;"Zašto mi se smejete, gospodaru Hane?"
<BR>&nbsp;&nbsp;&nbsp;&nbsp;&nbsp;"Smejem se jer smatram da ti nikada nisi bila ono što si navikla da budeš."
<BR>&nbsp;&nbsp;&nbsp;&nbsp;&nbsp;"Kako to mislite?"
<BR>&nbsp;&nbsp;&nbsp;&nbsp;&nbsp;"Mislim da si se oduvek pretvarala. Možda si zavarala čak i samu sebe. Ali jedno je sigurno. Ti nikada nisi bila obična devojka i nikada ne bi mogla da vodiš običan život."
<BR>&nbsp;&nbsp;&nbsp;&nbsp;&nbsp;Vang-mu sleže ramenima. "Budućnost ima stotinu hiljada niti, ali prošlost je tkanina koja se nikada ne može ponovo izatkati. Možda je trebalo da budem zadovoljna. Možda nije trebalo."
<BR>&nbsp;&nbsp;&nbsp;&nbsp;&nbsp;"I eto nas sada ovde, nas troje."
<BR>&nbsp;&nbsp;&nbsp;&nbsp;&nbsp;Vang-mu se tek tada okrete i vide da nisu sami. U vazduhu nad terminalom ugledala je nasmešeno Džejnino lice.
<BR>&nbsp;&nbsp;&nbsp;&nbsp;&nbsp;"Milo mi je što si se vratila", reče Džejn.
<BR>&nbsp;&nbsp;&nbsp;&nbsp;&nbsp;Kad vide Džejn, Vang-mu u prvi mah dođe do pogrešnog zaključka. "Znači, nisi mrtva! Poštedeli su te!"
<BR>&nbsp;&nbsp;&nbsp;&nbsp;&nbsp;"Čing-jao nije ni planirala da odmah budem mrtva", reče Džejn. "Njen plan za moje uništenje lepo napreduje, i nesumnjivo ću umreti u predviđenom roku."
<BR>&nbsp;&nbsp;&nbsp;&nbsp;&nbsp;"Zašto onda dolaziš u ovu kuću", upita Vang-mu, "kada je ovde pokrenuta tvoja smrt?"
<BR>&nbsp;&nbsp;&nbsp;&nbsp;&nbsp;"Pre nego što umrem, moram mnogo toga da obavim ovde", reče Džejn, "uključujući i malu mogućnost da otkrijem način da preživim. Planeta Staza slučajno ima mnogo hiljada ljudi koji su, u proseku, daleko inteligentniji od ostatka čovečanstva."
<BR>&nbsp;&nbsp;&nbsp;&nbsp;&nbsp;"Samo zbog genetskih manipulacija Kongresa", reče gopodar Han.
<BR>&nbsp;&nbsp;&nbsp;&nbsp;&nbsp;"Tačno", reče Džejn. "Bogorečeni sa Staze, tehnički govoreći, više i nisu ljudi. Vi ste druga vrsta, koju je Kongres stvorio i porobio kako biste im dali prednost nad ostatkom čovečanstva. No, desilo se da se jedan pripadnik te nove vrste donekle oslobodio Kongresa."
<BR>&nbsp;&nbsp;&nbsp;&nbsp;&nbsp;"Ovo je sloboda?" upita gopodar Han. "Čak i sada, moja potreba za očišćenjem gotovo je nepodnošljiva."
<BR>&nbsp;&nbsp;&nbsp;&nbsp;&nbsp;"Onda se nemoj opirati", reče Džejn. "Možemo razgovarati i dok se mučiš."
<BR>&nbsp;&nbsp;&nbsp;&nbsp;&nbsp;Gospodar Han gotovo odmah poče da mlatara rukama po vazduhu, što je bio njegov obred pročišćenja. Vang-mu odvrati pogled.
<BR>&nbsp;&nbsp;&nbsp;&nbsp;&nbsp;"Ne čini to", reče joj gospodar Han. "Nemoj kriti lice od mene. Ne mogu se stideti da činim ovo pred tobom. Ja sam bogalj, to je sve; da sam izgubio nogu, moji najbliži prijatelji ne bi se plašili da pogledaju patrljak."
<BR>&nbsp;&nbsp;&nbsp;&nbsp;&nbsp;Vang-mu uvide mudrost u tim rečima, i više nije okretala glavu od njegove mane.
<BR>&nbsp;&nbsp;&nbsp;&nbsp;&nbsp;"Kao što rekoh", nastavi Džejn, "desilo se da se jedan pripadnik te nove vrste donekle oslobodio Kongresa. Nadam se da mogu računati na vašu pomoć u poslovima koje ću pokušati da obavim u ovih nekoliko preostalih meseci."
<BR>&nbsp;&nbsp;&nbsp;&nbsp;&nbsp;"Učiniću sve što mogu", reče gospodar Han.
<BR>&nbsp;&nbsp;&nbsp;&nbsp;&nbsp;"I ja", reče Vang-mu. Tek pošto je to rekla, shvatila je koliko je bilo glupo što se ponudila. Gospodar Han je bogorečen, jedan od onih sa ogromnim intelektualnim sposobnostima. Ona je samo neobrazovani primerak obične ljudske vrste, i nema šta da ponudi.
<BR>&nbsp;&nbsp;&nbsp;&nbsp;&nbsp;No, niko se nije nasmejao njenoj ponudi, nego ju je Džejn ljubazno prihvatila. To je za Vang-mu bio još jedan dokaz da je Džejn svakako živo biće, a ne samo simulacija.
<BR>&nbsp;&nbsp;&nbsp;&nbsp;&nbsp;"Dozvolite da vam ispričam koje probleme želim da razrešim."
<BR>&nbsp;&nbsp;&nbsp;&nbsp;&nbsp;Slušali su.
<BR>&nbsp;&nbsp;&nbsp;&nbsp;&nbsp;"Kao što znate, moji najbolji prijatelji su na planeti Luzitanija. Njih ugrožava Luzitanijska flota. Veoma sam zainteresovana da sprečim tu flotu da nanese nepopravljivu štetu."
<BR>&nbsp;&nbsp;&nbsp;&nbsp;&nbsp;"Do sada su sigurno već primili naređenje da upotrebe molekularno oružje", reče gospodar Han.
<BR>&nbsp;&nbsp;&nbsp;&nbsp;&nbsp;"Oh, da, znam da jesu. Ja želim da sprečim da ta naredba izazove uništenje ne samo ljudi na Luzitaniji, nego i dveju ramanskih vrsta." Potom im Džejn ispriča o kraljici-matici i kako je došlo do toga da ponovo postoje insekti. "Kraljica-matica već gradi vasionske brodove, hitajući da postigne što više pre dolaska flote. No, svakako neće moći da spase više od šačice stanovnika Luzitanije. Kraljica-matica može da ode, ili da pošalje drugu kraljicu koja će posedovati sva njena sećanja, i njoj je malo važno hoće li radnici ići sa njom ili ne. No, pekeninjosi i ljudi nisu toliko samodovoljni. Volela bih da ih sve spasem. Pogotovo što moji najbliži prijatelji, izvesni govornik za mrtve i jedan mladić sa oštećenim mozgom, odbijaju da napuste Luzitaniju sve dok ne budu spaseni svi ostali ljudi i pekeninjosi."
<BR>&nbsp;&nbsp;&nbsp;&nbsp;&nbsp;"Oni su, dakle, heroji?" upita gospodar Han.
<BR>&nbsp;&nbsp;&nbsp;&nbsp;&nbsp;"Svaki je to dokazao već nekoliko puta", odgovori Džejn.
<BR>&nbsp;&nbsp;&nbsp;&nbsp;&nbsp;"Nisam znao da u ljudskoj vrsti još ima heroja."
<BR>&nbsp;&nbsp;&nbsp;&nbsp;&nbsp;Si Vang-mu nije rekla ono što joj je bilo na srcu: da je gospodar Han svakako takav heroj.
<BR>&nbsp;&nbsp;&nbsp;&nbsp;&nbsp;"Istražujem svaku mogućnost", reče Džejn. "No, sve se na kraju svodi na nemogućnost, ili je čovečanstvo tako verovalo tokom tri hiljade godina. Ako se može sagraditi vasionski brod koji bi putovao brže od svetlosti, jednako brzo kao poruke sa ansibla od sveta do sveta, čak i ako kraljica-matica sagradi i samo desetak takvih brodova, oni bi lako prevezli sve stanovnike Luzitanije na druge planete pre dolaska Luzitanijske flote."
<BR>&nbsp;&nbsp;&nbsp;&nbsp;&nbsp;"Kad bi zaista mogao da se izgradi takav brod", reče Han Fei-cu, "mogla bi se napraviti sopstvena flotu koja bi bila u stanju da napadne Luzitanijsku flotu i uništi je pre nego što ikome naudi."
<BR>&nbsp;&nbsp;&nbsp;&nbsp;&nbsp;"Ah, ali to je nemoguće", reče Džejn.
<BR>&nbsp;&nbsp;&nbsp;&nbsp;&nbsp;"Možeš da zamisliš putovanje brže od svetlosti, a ne možeš da zamisliš uništenje Luzitanijske flote?"
<BR>&nbsp;&nbsp;&nbsp;&nbsp;&nbsp;"Oh, mogu da zamislim", reče Džejn. "No, kraljica-matica ne bi pristala. Rekla je Endruu - mom prijatelju, Govorniku za Mrtve..."
<BR>&nbsp;&nbsp;&nbsp;&nbsp;&nbsp;"To je Valentinin brat", reče Vang-mu. "I on je još živ?"
<BR>&nbsp;&nbsp;&nbsp;&nbsp;&nbsp;"Kraljica-matica mu je rekla da nikada i ni iz kakvih razloga neće načiniti oružje."
<BR>&nbsp;&nbsp;&nbsp;&nbsp;&nbsp;"Čak ni da bi spasla svoju vrstu?"
<BR>&nbsp;&nbsp;&nbsp;&nbsp;&nbsp;"Imaće jedan vasionski brod koji joj je potreban da bi otišla sa planete, a i ostali će dobiti dovoljno brodova da bi spasli svoju vrstu. Ona je time zadovoljna. Nema potrebe za bilo kakvim ubijanjem."
<BR>&nbsp;&nbsp;&nbsp;&nbsp;&nbsp;"Ali, ako bude kako Kongres hoće, stradaće milioni!"
<BR>&nbsp;&nbsp;&nbsp;&nbsp;&nbsp;"To je njihova odgovornost", reče Džejn. "Ili mi barem Endru tako kaže kad god pokrenem to pitanje."
<BR>&nbsp;&nbsp;&nbsp;&nbsp;&nbsp;"Kakav je to čudan moral?"
<BR>&nbsp;&nbsp;&nbsp;&nbsp;&nbsp;"Zaboravljate da je ona tek nedavno otkrila postojanje druge inteligentne vrste i da je umalo uspela da je uništi. Potom je taj inteligentni život umalo uništio nju. No, najveći uticaj na njen moral imalo je upravo to što je došla na ivicu izvršenja zločina ksenocida. Ne može sprečiti druge vrste da ga počine, ali može paziti da sama to ne učini. Ubiće samo ako je to jedina nada da spase sopstvenu vrstu. A pošto ima drugu nadu, neće da sagradi ratni brod."
<BR>&nbsp;&nbsp;&nbsp;&nbsp;&nbsp;"Putovanje brže od svetlosti", reče gospodar Han. "Je li ti to jedina nada?"
<BR>&nbsp;&nbsp;&nbsp;&nbsp;&nbsp;"Jedina koja ima makar nagoveštaj mogućnosti. Znamo da se barem nešto u Vaseljeni kreće brže od svetlosti - informacije se prenose filotičkim nitima od ansibla do ansibla bez ikakvog primetnog protoka vremena. Jedan blistavi mladi fizičar na Luzitaniji, koji se u ovom trenutku nalazi u zatvoru, provodi dane i noći radeći na tom problemu. Ja izvodim sve potrebne proračune i simulacije. U ovom trenutku on proverava hipotezu o prirodi filota, koristeći model toliko složen da za izvođenje programa kradem vreme od kompjutera na gotovo hiljadu različitih univerziteta. Tu je nada."
<BR>&nbsp;&nbsp;&nbsp;&nbsp;&nbsp;"Nade ima dok god si živa", reče Vang-mu. "Ko bi mu izvodio tako obimne eksperimente da nema tebe?"
<BR>&nbsp;&nbsp;&nbsp;&nbsp;&nbsp;"Zato i žurimo toliko", reče Džejn.
<BR>&nbsp;&nbsp;&nbsp;&nbsp;&nbsp;"Zašto sam ti ja potreban?" upita gospodar Han. "Nisam fizičar, i nema nade da u narednih par meseci naučim dovoljno da bih to ičim nadoknadio. Ako iko to može da izvede, onda je to tvoj uhapšeni fizičar. Ili ti sama."
<BR>&nbsp;&nbsp;&nbsp;&nbsp;&nbsp;"Svakom je potreban neutralan kritičar koji će reći - jeste li pomislili na ovo? Ili čak, ostavi taj ćorsokak, prebaci se na neki drugi put razmišljanja. Za to ste nam potrebni. Podnosićemo vam izveštaje o svom radu, a vi ćete ih pregledati i reći ćete sve što vam padne na um. Ne možemo znati koja će vaša slučajna reč pokrenuti ideju za kojom tragamo."
<BR>&nbsp;&nbsp;&nbsp;&nbsp;&nbsp;Gospodar Han klimnu glavom, prihvatajući tu mogućnost.
<BR>&nbsp;&nbsp;&nbsp;&nbsp;&nbsp;"Drugi problem na kome radim još je zapetljaniji", reče Džejn. "Bilo da dostignemo putovanje brže od svetlosti ili ne, neki pekeninjosi dobiće vasionske brodove i moći će da odu sa Luzitanije. Problem je što oni u sebi nose najzlokobniji i najstrašniji virus ikada viđen, virus koji uništava svaki oblik života sa kojim dođe u dodir osim onih nekoliko koje pretvara u neku deformisanu vrstu simbiotičkog života, potpuno zavisnu od prisustva tog virusa."
<BR>&nbsp;&nbsp;&nbsp;&nbsp;&nbsp;"Deskolada", reče gospodar Han. "Jedno od pominjanih opravdanja što je flota uopšte ponela molekularno oružje."
<BR>&nbsp;&nbsp;&nbsp;&nbsp;&nbsp;"A to možda i može da bude opravdanje. Po mišljenju kraljice-matice, može se birati između dva životna oblika, ali kao što mi je Endru često govorio, ljudska bića nemaju taj problem. Ako treba birati između opstanka čovečanstva i opstanka pekeninjosa, on bi odabrao čovečanstvo, a zbog njega bih tako odabrala i ja."
<BR>&nbsp;&nbsp;&nbsp;&nbsp;&nbsp;"I ja", reče gospodar Han.
<BR>&nbsp;&nbsp;&nbsp;&nbsp;&nbsp;"Možete biti sigurni da pekeninjosi misle potpuno suprotno", reče Džejn. "Ako ne na Luzitaniji, onda negde drugde, ali gotovo svakako će doći do užasnog rata u kome će ljudi upotrebiti molekularno oružje, a pekeninjosi deskoladu kao krajnje biološko oružje. Postoje ozbiljni izgledi da se obe vrste uzajamno potpuno unište. Stoga osećam hitnu potrebu da se nađe virus koji će zameniti deskoladu, virus koji će vršiti sve funkcije potrebne u životnom ciklusu pekeninjosa, a neće imati sposobnost samoprilagođavanja koji ga čini opasnim. Dakle, selektivno inertni oblik virusa."
<BR>&nbsp;&nbsp;&nbsp;&nbsp;&nbsp;"Mislio sma da postoje načini za neutralizaciju deskolade. Zar na Luzitnaiji ne uzimaju lekove preko pijaće vode?"
<BR>&nbsp;&nbsp;&nbsp;&nbsp;&nbsp;"Deskolada stalno razotkriva njihove lekove i prilagođava im se. To je neprekidni niz trka na kratke staze. Ranije ili kasnije, deskolada će jednu dobiti, a onda više neće imati protiv koga da se trka."
<BR>&nbsp;&nbsp;&nbsp;&nbsp;&nbsp;"Hoćeš da kažeš da je virus inteligentan?" upita Vang-mu.
<BR>&nbsp;&nbsp;&nbsp;&nbsp;&nbsp;"Jedan naučnik na Luzitaniji tako misli", reče Džejn. "Žena po imenu Kuara. Drugi se ne slažu s njom. Ali virus se svakako ponaša kao da je inteligentan, barem kada je reč o prilagođavanju promenama okoline i menjanju drugih vrsta u skladu sa njegovim potrebama. Ja lično mislim da je Kuara u pravu. Mislim da je deskolada inteligentna vrsta sa sopstvenim jezikom kojim prenosi informacije, veoma brzo, sa jednog kraja sveta na drugi."
<BR>&nbsp;&nbsp;&nbsp;&nbsp;&nbsp;"Ja nisam virolog", reče gospodar Han.
<BR>&nbsp;&nbsp;&nbsp;&nbsp;&nbsp;"No, kad biste hteli da vidite rezultate istraživanja Eleonore Ribeira fon Hese..."
<BR>&nbsp;&nbsp;&nbsp;&nbsp;&nbsp;"Naravno da hoću. Voleo bih da mogu da delim tvoju veru da ću moći da pomognem."
<BR>&nbsp;&nbsp;&nbsp;&nbsp;&nbsp;"A tu je i treći problem", reče Džejn. "Možda najjednostavniji od svih. Bogorečeni na Stazi."
<BR>&nbsp;&nbsp;&nbsp;&nbsp;&nbsp;"Oh, da", reče gospodar Han. "Tvoji uništitelji."
<BR>&nbsp;&nbsp;&nbsp;&nbsp;&nbsp;"Ne po slobodnoj volji", reče Džejn. "Ne zameram vam. Ali to bih volela da vidim razrešeno pre nego što umrem - da nađemo načina da izmenimo vaše izmenjene gene, tako da barem buduće pokolenje budu pošteđene namerno izazvanog OKP sindroma, a da pri tom zadrže izuzetnu inteligenciju."
<BR>&nbsp;&nbsp;&nbsp;&nbsp;&nbsp;"Gde ćeš naći genetičare spremne da rade na nečemu što bi Kongres svakako smatrao izdajom?" upita gospodar Han.
<BR>&nbsp;&nbsp;&nbsp;&nbsp;&nbsp;"Kada hoćete da neko izvrši izdaju", reče Džejn, "najbolje je tražiti među onima koji su već izdajice."
<BR>&nbsp;&nbsp;&nbsp;&nbsp;&nbsp;"Luzitanija", reče Vang-mu.
<BR>&nbsp;&nbsp;&nbsp;&nbsp;&nbsp;"Da", reče Džejn. "Uz tvoju pomoć, mogu prepustiti problem Elanori."
<BR>&nbsp;&nbsp;&nbsp;&nbsp;&nbsp;"Zar ona ne radi na problemu deskolade?"
<BR>&nbsp;&nbsp;&nbsp;&nbsp;&nbsp;"Niko ne može raditi na nečemu svakog budnog trenutka. Ovo će za nju biti promena koja će joj možda i pomoći da obnovi snagu za rad na deskoladi. Osim toga, vaš problem na Stazi možda će biti sasvim lak za rešavanje. Imajte u vidu da su vaši izmenjeni geni plod rada sasvim običnih genetičara koje je angažovao Kongres. Jedine prepreke su političke, a ne naučne. Eli će možda sve biti vrlo jednostavno. Već mi je rekla odakle ćemo početi. Treba nam nekoliko uzoraka tkiva, barem za početak. Nađite medicinskog tehničara da ih kompjuterski skenira na molekularnom nivou. Ja ću preuzeti aparaturu dovoljno dugo da tokom skeniranja uzmemo sve potrebne podatke za Elanoru, a potom ću joj preneti rezultate. Sasvim jednostavno."
<BR>&nbsp;&nbsp;&nbsp;&nbsp;&nbsp;"Čije tkivo ti treba?" upita gospodar Han. "Ne mogu moliti svakog posetioca da mi da uzorak."
<BR>&nbsp;&nbsp;&nbsp;&nbsp;&nbsp;"Baš sam se tome nadala", reče Džejn. "Toliko sveta dolazi i odlazi. Možemo da korisitmo i mrtvu kožu. Možda čak i uzorke izmeta i urina - i u njima postoje ćelije."
<BR>&nbsp;&nbsp;&nbsp;&nbsp;&nbsp;Gospodar Han klimnu glavom. "To mogu."
<BR>&nbsp;&nbsp;&nbsp;&nbsp;&nbsp;"Što se tiče uzoraka izmeta, to ću ja da obavim", reče Vang-mu.
<BR>&nbsp;&nbsp;&nbsp;&nbsp;&nbsp;"Ne", reče gospodar Han. "Nisam toliko uzvišen da ne učinim sve što treba kako bih pomogao, čak i sopstvenim rukama."
<BR>&nbsp;&nbsp;&nbsp;&nbsp;&nbsp;"Vi?" začudi se Vang-mu. "A ja sam se ponudila jer sam mislila da ćete takvim zahtevom poniziti sluge."
<BR>&nbsp;&nbsp;&nbsp;&nbsp;&nbsp;"Nikada ne bih ni od koga tražio da učini nešto toliko nisko i prljavo da ja sam to ne bih učinio", reče gospodar Han.
<BR>&nbsp;&nbsp;&nbsp;&nbsp;&nbsp;"Onda ćemo zajedno", reče Vang-mu. "Molim vas, gospodaru Hane, setite se - vi ćete pomagati Džejn tako što ćete čitati i komentarisati izveštaje, a ja mogu pomoći samo obavljajući fizičke poslove. Ne insistirajte na tome da radite ono što bih mogla ja. Umesto toga, iskoristite vreme za stvari koje možete samo vi."
<BR>&nbsp;&nbsp;&nbsp;&nbsp;&nbsp;Pre nego što je gospodar Han stigao da odgovori, javila se Džejn. "Vang-mu, hoću da i ti čitaš izveštaje."
<BR>&nbsp;&nbsp;&nbsp;&nbsp;&nbsp;"Ja? Ali ja uopšte nisam učena."
<BR>&nbsp;&nbsp;&nbsp;&nbsp;&nbsp;"Svejedno", reče Džejn.
<BR>&nbsp;&nbsp;&nbsp;&nbsp;&nbsp;"Neću ih čak ni razumeti."
<BR>&nbsp;&nbsp;&nbsp;&nbsp;&nbsp;"Onda ću ti ja pomoći", reče gospodar Han.
<BR>&nbsp;&nbsp;&nbsp;&nbsp;&nbsp;"To nije pravo", reče Vang-mu. "Nisam ja Čing-jao. Ovakve stvari treba da radi ona. Nije to za mene."
<BR>&nbsp;&nbsp;&nbsp;&nbsp;&nbsp;"Posmatrala sam tebe i Čing-jao tokom čitavog postupka koji je doveo dotle da me ona otkrije", reče Džejn. "Mnoga ključna zapažanja bila su tvoja, Si Vang-mu, a ne njena."
<BR>&nbsp;&nbsp;&nbsp;&nbsp;&nbsp;"Moja? Ja nisam ni pokušala da..."
<BR>&nbsp;&nbsp;&nbsp;&nbsp;&nbsp;"Nisi pokušavala. Gledala si. Stvarala si veze u umu. Postavljala si pitanja."
<BR>&nbsp;&nbsp;&nbsp;&nbsp;&nbsp;"To su bila glupa pitanja", reče Vang-mu. No, duboko u srcu bilo joj je milo: neko je video!
<BR>&nbsp;&nbsp;&nbsp;&nbsp;&nbsp;"Pitanja koja ne bi postavio nijedan stručnjak", reče Džejn. "Ali upravo ta pitanja dovela su Čing-jao do pravih ideja. Ti možda nisi bogorečena, Vang-mu, ali imaš veliki dar."
<BR>&nbsp;&nbsp;&nbsp;&nbsp;&nbsp;"Čitaću i pitaću", reče Vang-mu, "ali ću ipak sakupiti i uzorke tkiva. Sve uzorke tkiva, kako gospodar Han ne bi morao da razgovara sa bogorečenim posetiocima i da sluša pohvale za užasnu stvar koju nije učinio."
<BR>&nbsp;&nbsp;&nbsp;&nbsp;&nbsp;Gospodar Han se još protivio. "Neću ni da čujem da ti radiš..."
<BR>&nbsp;&nbsp;&nbsp;&nbsp;&nbsp;Džejn ga prekide. "Hane Fei-cu, budi mudar. Pošto je sluškinja, Vang-mu je nevidljiva. Ti, kao gospodar kuće, diskretan si koliko i tigar na dečijem igralištu. Ništa što ti radiš neće proći neprimećeno. Neka Vang-mu uradi ono što ona najbolje može."
<BR>&nbsp;&nbsp;&nbsp;&nbsp;&nbsp;Mudre reči, pomisli Vang-mu. Ako svaka osoba treba da radi ono što najbolje ume, zašto onda tražiš od mene da komentarišem rad naučnika? Ali oćutala je. Džejn im reče da počnu od uzoraka sopstvenog tkiva; potom se Vang-mu uputi da prikuplja uzorke od drugih ukućana. Većinu onoga što joj je trebalo našla je na češljevima i prljavoj odeći. Za nekoliko dana prikupila je uzorke od desetak bogorečenih posetilaca, isto sa odeće. Na kraju niko nije ni morao da uzima uzorke izmeta. Ali ona je bila spremna i na to.
<BR>&nbsp;&nbsp;&nbsp;&nbsp;&nbsp;Čing-jao ju je primetila, ali se pravila da je ne vidi. Vang-mu je zabolelo što se Čing-jao tako hladno ponaša prema njoj, jer nekada su bile prijateljice i Vang-mu ju je i dalje volela, ili je barem volela Čing-jao kakva je bila pre nastupanja krize. No, Vang-mu nije ničim mogla da obnovi prijateljstvo. Odabrala je drugi put.
<BR>&nbsp;&nbsp;&nbsp;&nbsp;&nbsp;Vang-mu je sve uzorke tkiva pažljivo razdvojila i označila. No, umesto da ih odnese kod medicinskog tehničara, našla je mnogo jednostavniji način. Obukla je staru odeću Čing-jao, tako da nije izgledala kao sluškinja, nego kao bogorečena, pa je otišla u najbližu laboratoriju i tamo rekla kako radi na projektu čiju prirodu ne sme da otkrije, pa ih ponizno moli da skeniraju uzorke tkiva koje je donela. Kao što je i očekivala, jednu bogorečenu devojku niko nije ni pomislio da ispituje, mada je nisu poznavali. Umesto toga, izveli su molekularno skeniranje, i Vang-mu je mogla samo da pretpostavlja kako je Džejn uradila ono što je obećala, preuzevši kontrolu nad kompjuterom kako bi skeniranje uključilo sve operacije potrebne Eli.
<BR>&nbsp;&nbsp;&nbsp;&nbsp;&nbsp;Na putu kući, Vang-mu je bacila sve prikupljene uzorke i spalila izveštaj koji je dobila u laboratoriji. Džejn je dobila sve što joj je potrebno - nema smisla rizikovati da Čing-jao ili neki sluga u kući koga je Kongres potplatio možda otkriju kako Han Fei-cu radi na biološkom eksperimentu. A da neko prepozna nju, sluškinju Si Vang-mu, kao mladu bogorečenu devojku koja je bila na fakultetu - nije bilo ni govora. Niko ko traži bogorečenu devojku ne bi ni pogledao običnu sluškinju.
<BR>
<BR>&nbsp;&nbsp;&nbsp;&nbsp;&nbsp;"Znači, ti si izgubio svoju ženu, a ja svoju", reče Miro.
<BR>&nbsp;&nbsp;&nbsp;&nbsp;&nbsp;Ender uzdahnu. Miro je povremeno dobijao napade pričljivosti, i pošto je stalno bio na ivici gorčine, njegovi razgovori uvek su bili otvoreni i prilično neprijatni. Ender nije mogao da mu zameri na pričljivosti - on i Valentina bili su gotovo jedini koji su mogli da strpljivo slušaju Mirov spori govor, a da mu ničim ne pokažu koliko žele da već jednom okonča rečenicu. Miro je provodio previše vremena pun neizgovorenih misli, i bilo bi okrutno ućutkivati ga samo zato što je netaktičan.
<BR>&nbsp;&nbsp;&nbsp;&nbsp;&nbsp;Enderu nije bilo nimalo milo što ga Miro podseća na to da ga je Novinja napustila. Pokušavao je da ne misli na to dok se bavio drugim problemima - problemom Džejninog opstanka, uglavnom, a pomalo i svim drugim problemima. No, na Mirove reči, vratilo mu se ono bolno, šuplje, polupanično osećanje. Ona nije tu. Ne mogu da progovorim, pa da mi ona odvrati. Ne mogu da upitam, pa da se ona seti. Ne mogu da pružim ruku i osetim njenu blizinu. A najgore od svega: možda nikad više neću ni moći.
<BR>&nbsp;&nbsp;&nbsp;&nbsp;&nbsp;"Tako izgleda", reče on.
<BR>&nbsp;&nbsp;&nbsp;&nbsp;&nbsp;"Verovatno ne voliš što ih izjednačavam", reče Miro. "Uostalom, ona ti je bila žena trideset godina, a Ouanda je meni jedva pet godina bila devojka. Ali tako je samo ako računaš od puberteta. Još od malih nogu mi je bila drug, najbolji drug osim možda Ele. Pa ako tako gledaš, proveo sam sa Ouandom najveći deo života, dok si ti sa majkom bio samo polovinu svog."
<BR>&nbsp;&nbsp;&nbsp;&nbsp;&nbsp;"Sad se osećam mnogo bolje", reče Ender.
<BR>&nbsp;&nbsp;&nbsp;&nbsp;&nbsp;"Nemoj sad da se naljutiš na mene", reče Miro.
<BR>&nbsp;&nbsp;&nbsp;&nbsp;&nbsp;"Nemoj ti mene da ljutiš", odvrati Ender.
<BR>&nbsp;&nbsp;&nbsp;&nbsp;&nbsp;Miro se nasmeja. Preglasno. "Nadrndan si, Endru? Nakrivo nasađen?"
<BR>&nbsp;&nbsp;&nbsp;&nbsp;&nbsp;To je ipak bilo previše. Ender okrete stolicu, ostavivši za leđima terminal na kome je proučavao pojednostavljeni model mreže ansibla; pokušavao je da smisli gde bi u toj složenoj mreži mogla obitavati Džejnina duša. Mirno je gledao Mira sve dok ovaj nije prestao da se smeje.
<BR>&nbsp;&nbsp;&nbsp;&nbsp;&nbsp;"Jesam li ja to radio tebi?" upita Ender.
<BR>&nbsp;&nbsp;&nbsp;&nbsp;&nbsp;Miro je delovao pre besno nego postiđeno. "Možda je trebalo", reče on. "Jesi li ikad pomislio? Svi ste bili tako puni poštovanja. Neka Miro sačuva dostojanstvo. Neka sam sebe otera u ludilo, je li? Samo nemojte pričati o onome što mu se desilo. Zar nikada niste pomislili da mi je potreban neko da me malo podbode?"
<BR>&nbsp;&nbsp;&nbsp;&nbsp;&nbsp;"A zar ti nisi pomislio da meni to ne treba?"
<BR>&nbsp;&nbsp;&nbsp;&nbsp;&nbsp;Miro se ponovo nasmeja, ali malo sporije i nešto blaže. "Pun pogodak", reče on. "Ti si se ponašao prema meni onako kako bi voleo da se drugi ponašaju prema tebi kad si ožalošćen, a sada se ja ponašam prema tebi onako kako bih voleo da se ponašaju prema meni. Prepisujemo jedan drugom svoj omiljeni lek."
<BR>&nbsp;&nbsp;&nbsp;&nbsp;&nbsp;"Tvoja majka i ja još smo u braku", reče Ender.
<BR>&nbsp;&nbsp;&nbsp;&nbsp;&nbsp;"Dozvoli da ti nešto kažem", reče Miro, "u mudrosti svojih dvadesetak godina života. Lakše je kad konačno priznaš sebi da je više nikada nećeš imati. Da ti je zauvek van domašaja."
<BR>&nbsp;&nbsp;&nbsp;&nbsp;&nbsp;"Ouanda jeste van domašaja. Novinja nije."
<BR>&nbsp;&nbsp;&nbsp;&nbsp;&nbsp;"Ona je kod Dece Uma Hristovog. To je manastir, Endru."
<BR>&nbsp;&nbsp;&nbsp;&nbsp;&nbsp;"Ne baš", reče Ender. "To je monaški red koji prima samo bračne parove. Ona im se ne može pridružiti bez mene."
<BR>&nbsp;&nbsp;&nbsp;&nbsp;&nbsp;"Tako je", reče Miro. "Možeš je povratiti čim odlučiš da uđeš u manastir. Već mogu da te zamislim kao don Kristaoa."
<BR>&nbsp;&nbsp;&nbsp;&nbsp;&nbsp;Ender se nevoljno nasmeja. "Spavanje u odvojenim krevetima. Stalne molitve. Zabranjeno dodirivanje."
<BR>&nbsp;&nbsp;&nbsp;&nbsp;&nbsp;"Ako je to brak, Endru, onda smo Ouanda i ja već venčani."
<BR>&nbsp;&nbsp;&nbsp;&nbsp;&nbsp;"To jeste brak, Miro. Jer parovi kod Dece Uma Hristovog rade zajedno."
<BR>&nbsp;&nbsp;&nbsp;&nbsp;&nbsp;"Onda smo mi u braku", reče Miro. "Ti i ja. Zato što zajedno pokušavamo da spasemo Džejn."
<BR>&nbsp;&nbsp;&nbsp;&nbsp;&nbsp;"Samo prijatelji", reče Ender. "Mi smo samo prijatelji."
<BR>&nbsp;&nbsp;&nbsp;&nbsp;&nbsp;"Pre bih rekao suparnici. Džejn nas obojicu drži kao ljubavnike."
<BR>&nbsp;&nbsp;&nbsp;&nbsp;&nbsp;To je suviše ličilo na Novinjine optužbe zbog Džejn. "Ne bih rekao da smo ljubavnici", reče on. "Džejn nije ljudsko biće. Nema čak ni telo."
<BR>&nbsp;&nbsp;&nbsp;&nbsp;&nbsp;"Baš si sad logičan", reče Miro. "Zar nisi maločas kazao kako bi ti i majka mogli da budete u braku, a da se i ne dodirujete?"
<BR>&nbsp;&nbsp;&nbsp;&nbsp;&nbsp;Takva analogija nije se dopala Enderu, jer je zvučala prilično istinito. Je li Novinja bila u pravu što je toliko godina bila ljubomorna na Džejn?
<BR>&nbsp;&nbsp;&nbsp;&nbsp;&nbsp;"Ona nam, zapravo, živi u glavi", reče Miro. "Tamo ne može da zađe nijedna zakonita supruga."
<BR>&nbsp;&nbsp;&nbsp;&nbsp;&nbsp;"Uvek sam mislio", reče Ender, "da je tvoja majka ljubomorna na Džejn zato što je želela da ima nekog ko joj je toliko blizak."
<BR>&nbsp;&nbsp;&nbsp;&nbsp;&nbsp;"Bobagem", reče Miro. "Lixo." Glupost. Koješta. "Majka je bila ljubomorna na Džejn zato što je strašno želela da bude toliko bliska sa tobom, a nikako nije mogla."
<BR>&nbsp;&nbsp;&nbsp;&nbsp;&nbsp;"To ne važi za tvoju majku. Ona je uvek bila samodovoljna. Ponekad smo bili veoma bliski, ali ona se uvek vraćala svom poslu."
<BR>&nbsp;&nbsp;&nbsp;&nbsp;&nbsp;"A ti si se uvek vraćao Džejn."
<BR>&nbsp;&nbsp;&nbsp;&nbsp;&nbsp;"Je li ti tako rekla?"
<BR>&nbsp;&nbsp;&nbsp;&nbsp;&nbsp;"Ne izričito. Ali ti bi pričao sa njom, a onda bi odjednom zaćutao, i mada si vrlo vešt u podglasnom govoru, primećuju se mali pokreti vilice, a tvoje usne i oči pomalo reaguju na ono što ti Džejn kaže. Majka je to videla. Bio bi sa majkom, blizak, a onda bi odjednom bio negde drugde."
<BR>&nbsp;&nbsp;&nbsp;&nbsp;&nbsp;"Nije nas to rastavilo", reče Ender. "Rastavila nas je Kuimova smrt."
<BR>&nbsp;&nbsp;&nbsp;&nbsp;&nbsp;"Kuimova smrt bila je kap koja je prelila čašu. Da nije bilo Džejn, da je majka zaista verovala da pripadaš njoj, srcem i dušom, posle Kuimove smrti okrenula bi se tebi, umesto da ti okrene leđa."
<BR>&nbsp;&nbsp;&nbsp;&nbsp;&nbsp;Miro je time rekao upravo ono čega se Ender sve vreme plašio. Da je Ender kriv za sve. Da nije bio savršeni muž. Da ju je on oterao. A najgore bilo je to što je, dok je Miro govorio, Ender znao da je on u pravu. Osećanje gubitka, za koje je već mislio da je nepodnošljivo, sad se udvostručilo, naraslo, postalo beskonačno unutar njega.
<BR>&nbsp;&nbsp;&nbsp;&nbsp;&nbsp;Osetio je Mirovu ruku na ramenu, tešku i nezgrapnu.
<BR>&nbsp;&nbsp;&nbsp;&nbsp;&nbsp;"Bog mi je svedok, Endru, da nisam hteo da te rasplačem."
<BR>&nbsp;&nbsp;&nbsp;&nbsp;&nbsp;"Dešava se", reče Ender.
<BR>&nbsp;&nbsp;&nbsp;&nbsp;&nbsp;"Nisi samo ti kriv", reče Miro. "Ni Džejn. Sigurno znaš da je majka potpuno luda. Oduvek je bila."
<BR>&nbsp;&nbsp;&nbsp;&nbsp;&nbsp;"Mnogo je pretrpela kao dete."
<BR>&nbsp;&nbsp;&nbsp;&nbsp;&nbsp;"Izgubila je sve koje je ikada volela, jednog po jednog", reče Miro.
<BR>&nbsp;&nbsp;&nbsp;&nbsp;&nbsp;"A ja sam je pustio da veruje da je izgubila i mene."
<BR>&nbsp;&nbsp;&nbsp;&nbsp;&nbsp;"Šta je trebalo da uradiš, da isključiš Džejn? To si jednom pokušao, sećaš se?"
<BR>&nbsp;&nbsp;&nbsp;&nbsp;&nbsp;"Sada je drugačije, jer ima tebe. Dok god si bio odsutan, mogao sam da je isključim, jer je imala tebe. Mogao sam manje da pričam sa njom, da je zamolim da se povuče. Oprostila bi mi."
<BR>&nbsp;&nbsp;&nbsp;&nbsp;&nbsp;"Možda", reče Miro. "Ali nisi to učinio."
<BR>&nbsp;&nbsp;&nbsp;&nbsp;&nbsp;"Zato što nisam želeo", reče Ender. "Zato što nisam želeo da je isključim. Zato što sam mislio da mogu da zadržim starog prijatelja, a da i dalje budem dobar muž svojoj ženi."
<BR>&nbsp;&nbsp;&nbsp;&nbsp;&nbsp;"Nije to samo zbog Džejn", reče Miro, "nego i zbog Valentine."
<BR>&nbsp;&nbsp;&nbsp;&nbsp;&nbsp;"I meni se čini", reče Ender. "Pa, šta sad da radim? Da se pridružim Deci dok flota ne stigne ovamo da nas raznese?"
<BR>&nbsp;&nbsp;&nbsp;&nbsp;&nbsp;"Radi isto što i ja", reče Miro.
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Udahneš. Izdahneš. Onda ponovo udahneš."
<BR>&nbsp;&nbsp;&nbsp;&nbsp;&nbsp;Ender se za trenutak zamisli nad tim. "To mogu. Radio sam to još kao dete."
<BR>&nbsp;&nbsp;&nbsp;&nbsp;&nbsp;Mirova ruka ostade još trenutak na njegovom ramenu. Evo zašto je trebalo da imam rođenog sina, pomisli Ender. Da se oslanja o mene dok je mali, i da se ja oslanjam o njega kad ostarim. Ali ja nemam dece rođene iz mog semena. Isti sam kao stari Markao, Novinjin prvi muž. Okružen sam decom za koju znam da nisu moja. Razlika je u tome što mi je Miro prijatelj, a ne neprijatelj. A i to je nešto. Možda sam bio loš muž, ali i dalje umem da steknem i zadržim prijatelja.
<BR>&nbsp;&nbsp;&nbsp;&nbsp;&nbsp;"Prestani da sažaljevaš samog sebe i vrati se na posao." To je bila Džejn, govorila mu je u uhu i čekala je gotovo dovoljno dugo pre nego što se oglasila, gotovo dovoljno dugo da bi bio spreman na njeno podbadanje. Gotovo dovoljno, ali ne i sasvim, i zato mu je smetala njena upadica. Smetalo mu je što zna da je ona sve vreme slušala i gledala.
<BR>&nbsp;&nbsp;&nbsp;&nbsp;&nbsp;"Sad si besan", reče ona.
<BR>&nbsp;&nbsp;&nbsp;&nbsp;&nbsp;Ne znaš kako mi je, pomisli Ender. Ne možeš znati. Zato što nisi ljudsko biće.
<BR>&nbsp;&nbsp;&nbsp;&nbsp;&nbsp;"Misliš da ne znam kako ti je", reče Džejn.
<BR>&nbsp;&nbsp;&nbsp;&nbsp;&nbsp;Ender za trenutak oseti vrtoglavicu, jer mu se učinilo da je ona osluškivala nešto dublje od malopređašnjeg razgovora.
<BR>&nbsp;&nbsp;&nbsp;&nbsp;&nbsp;"Ali i ja sam tebe jednom izgubila".
<BR>&nbsp;&nbsp;&nbsp;&nbsp;&nbsp;"Vratio sam se", podglasno reče on.
<BR>&nbsp;&nbsp;&nbsp;&nbsp;&nbsp;"Nikada sasvim", odvrati Džejn. "Nikada više nije bilo kao pre. Zato uzmi par tih samosažaljivih suza što ti teku niz obraze i smatraj da su moje. Tek da se izjednačimo."
<BR>&nbsp;&nbsp;&nbsp;&nbsp;&nbsp;"Ne znam zašto se uopšte trudim da ti spasem život", nemo reče Ender.
<BR>&nbsp;&nbsp;&nbsp;&nbsp;&nbsp;"Ne znam ni ja", reče Džejn. "Stalno ti govorim da je to traćenje vremena."
<BR>&nbsp;&nbsp;&nbsp;&nbsp;&nbsp;Ender se opet okrete ka terminalu. Miro je ostao kraj njega, zagledan u prikaz mreže ansibla. Ender nije imao pojma šta Džejn govori Miru - ali bio je siguran da mu nešto govori, jer je odavno shvatio da je Džejn u stanju da vodi mnoštvo razgovora istovremeno. Tu ništa nije mogao - jeste mu pomalo smetalo što je Džejn jednako bliska sa Mirom koliko i sa njim.
<BR>&nbsp;&nbsp;&nbsp;&nbsp;&nbsp;Zar nije moguće, razmišljao je, da jedna osoba voli drugu bez pokušaja da se uzajamno poseduju? Ili je to ugrađeno toliko duboko u naše gene da se nikada nećemo promeniti? Teritorijalnost. Moja žena. Moj prijatelj. Moj ljubavnik. Moja bezobrazna i navalentna kompjuterska ličnost koju će uskoro isključiti zbog polulude devojke-genija sa OKP sindromom na planeti za koju nikad nisam čuo - i kako ću živeti bez Džejn kad je više ne bude?
<BR>&nbsp;&nbsp;&nbsp;&nbsp;&nbsp;Ender naloži kompjuteru da uveća detalj slike. Ponovo i ponovo, sve dok se nije videlo svega nekoliko parseka u svakoj dimenziji. Sada je simulacija davala model malog dela mreže - videlo se, izukrštano, svega pet-šest filotičkih niti u dubokom svemiru. Umesto da izgledaju kao gusto tkano platno, filotički zraci bili su samo slučajne linije međusobno udaljene milionima kilometara.
<BR>&nbsp;&nbsp;&nbsp;&nbsp;&nbsp;"Nikad se ne dodiruju", reče Miro.
<BR>&nbsp;&nbsp;&nbsp;&nbsp;&nbsp;Zaista, nikada. Ender to ranije nije primetio. U njegovom umu Galaksija je bila ravna, onako kako je uvek pokazuju zvezdane mape, pogled odozgo na delić spiralnog kraka Galaksije po kome se ljudi šire sa Zemlje. Ali Galaksija nije ravna. Nijedan par zvezda ne nalazi se u potpuno istoj ravni kao bilo koji drugi par. Filotički zraci što povezuju vasionske brodove, planete i satelite savršeno pravim linijama, od ansibla do ansibla - izgledaju kao se se ukrštaju kad ih gledaš na ravnoj mapi, ali u ovom trodimenzionom prikazu jasno se videlo da se nigde ne dodiruju.
<BR>&nbsp;&nbsp;&nbsp;&nbsp;&nbsp;"Kako može da živi u tome?" upita Ender. "Kako uopšte može da postoji u tome, kad nema nikakvih veza između linija, osim na krajevima?"
<BR>&nbsp;&nbsp;&nbsp;&nbsp;&nbsp;"Pa - možda i nije tamo. Možda živi u zbiru kompjuterskih programa na svakom terminalu."
<BR>&nbsp;&nbsp;&nbsp;&nbsp;&nbsp;"U tom slučaju mogla bi da načini kopiju sebe u svim kompjuterima, a potom..."
<BR>&nbsp;&nbsp;&nbsp;&nbsp;&nbsp;"Potom ništa. Nikad više ne bi mogla da se sastavi, jer će za ansible ubuduće koristiti samo čiste kompjutere."
<BR>&nbsp;&nbsp;&nbsp;&nbsp;&nbsp;"Neće moći večito tako", reče Ender. "Suviše je važno da kompjuteri na različitim planetama međusobno razgovaraju. Kongres će prilično brzo ustanoviti da ne postoji dovoljan broj ljudskih bića koja bi za godinu dana ručno ukucala informacije koje kompjuteri preko ansibla razmene u toku jednog sata."
<BR>&nbsp;&nbsp;&nbsp;&nbsp;&nbsp;"Znači, da se sakrije? Da čeka? Da se ušunja i obnovi kada uluči priliku, kroz pet ili deset godina?"
<BR>&nbsp;&nbsp;&nbsp;&nbsp;&nbsp;"Ako je ona samo to - zbir programa."
<BR>&nbsp;&nbsp;&nbsp;&nbsp;&nbsp;"Mora da je više od toga", reče Miro.
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Da je ona samo zbir programa, čak i samoproširujućih i samokontrolišućih programa, to bi značilo da ju je ipak nekada načinio neki programer, ili grupa programera. U tom sučaju ona se samo ponaša u skladu sa početnim programiranjem. Znači da nema slobodnu volju. Da je lutka. A ne osoba."
<BR>&nbsp;&nbsp;&nbsp;&nbsp;&nbsp;"Pa, kad smo već kod toga, možda suviše usko definišeš slobodnu volju", reče Ender. "Zar nisu ljudska bića ista takva, programirana genima i okolinom?"
<BR>&nbsp;&nbsp;&nbsp;&nbsp;&nbsp;"Ne", reče Miro.
<BR>&nbsp;&nbsp;&nbsp;&nbsp;&nbsp;"Nego šta?"
<BR>&nbsp;&nbsp;&nbsp;&nbsp;&nbsp;"Naše filotičke veze kažu da nismo. Mi smo sposobni za svesno, voljno međusobno povezivanje, što ne može nijedan drugi oblik zemaljskog života. To je nešto što imamo, nešto što jesmo, što nije izazvano ničim drugim."
<BR>&nbsp;&nbsp;&nbsp;&nbsp;&nbsp;"Šta, naša duša?"
<BR>&nbsp;&nbsp;&nbsp;&nbsp;&nbsp;"Nije čak ni to", reče Miro. "Sveštenici kažu da je naše duše stvorio Bog, i to nas samo stavlja pod kontrolu drugog lutkara. Ako je našu volju stvorio Bog, onda je on odgovoran za svaku odluku koju donesemo. Bog, geni, okolina, ili neki glupi programer koji unosi šifru u drevni terminal - nema načina da slobodna volja postoji ako smo mi, kao jedinke, ishod nekog spoljašnjeg uticaja."
<BR>&nbsp;&nbsp;&nbsp;&nbsp;&nbsp;"Prema tome - ako se dobro sećam, zvanični filozofski odgovor je da slobodna volja ne postoji. Postoji samo privid slobodne volje, jer su uzroci našeg ponašanja toliko složeni da ne možemo da ih pratimo. Ako imaš domine koje obaraju jedna drugu u nizu, možeš da kažeš - gle, ova domina je pala zato što ju je ova druga gurnula. Ali ako imaš beskonačno mnogo domina koje se prostiru u beskonačnom broju pravaca, nikada ne možeš otkriti gde počinje uzročno-posledični lanac. Prema tome, misliš da je domina pala zato što je tako poželela."
<BR>&nbsp;&nbsp;&nbsp;&nbsp;&nbsp;"Bobagem", reče Miro.
<BR>&nbsp;&nbsp;&nbsp;&nbsp;&nbsp;"Pa, priznajem da ta filozofija nema nikakvu praktičnu vrednost", reče Ender. "Valentina mi je jednom objasnila ovako. Čak i ako ne postoji ništa slično slobodnoj volji, moramo se ponašati jedni prema drugima kao da imamo slobodnu volju, kako bismo mogli da živimo u zajednici. Da nije tako, kad god neko učini nešto strašno, ne možeš ga kazniti, jer on tu ništa nije mogao, jer su ga na to naterali njegovi geni, ili Bog, ili okolina, a svaki put kad neko učini nešto dobro, ne možeš ga nagraditi, jer je i on bio marioneta. Ako misliš da su svi oko tebe lutke, zašto bi se uopšte gnjavio razgovorom sa njima? Zašto bi čak i pokušao da planiraš nešto ili nešto stvoriš, kad je sve što planiraš, ili stvoriš, ili želiš, ili sanjaš samo posledica scenarija koji je tvoj lutkar ugradio u tebe."
<BR>&nbsp;&nbsp;&nbsp;&nbsp;&nbsp;"Očajanje", reče Miro.
<BR>&nbsp;&nbsp;&nbsp;&nbsp;&nbsp;"Prema tome, smatramo i sebe i sve oko nas bićima koja poseduju slobodnu volju. Ponašamo se prema drugima kao da deluju imajući na umu neki cilj, a ne kao da ih neko gura sa leđa. Kažnjavamo zločince. Nagrađujemo nesebične. Planiramo stvari i radimo ih zajedno. Dajemo obećanja i očekujemo da ih se svi drže. Sve je to iskonstruisana priča, ali ako svi veruju da ljudi deluju po slobodnom izboru, i da preuzimaju i očekuju odgovornost, ishod toga je civilizacija."
<BR>&nbsp;&nbsp;&nbsp;&nbsp;&nbsp;"To je samo priča."
<BR>&nbsp;&nbsp;&nbsp;&nbsp;&nbsp;"Tako mi je Valentina objasnila. Pod uslovom da nema slobodne volje. Nisam siguran u šta ona lično veruje. Pretpostavljam da bi kazala kako je civilizovana i kako stoga mora i sama da veruje u čitavu priču, a u tom slučaju ona apsolutno veruje u slobodnu volju i misli da je čitava ova iskonstruisana priča glupost - ali to bi verovala i da je sve istina, i ko uopšte da bude siguran u nešto."
<BR>&nbsp;&nbsp;&nbsp;&nbsp;&nbsp;Tu se Ender nasmeja, jer i Valentina se smejala kada mu je prvi put, pre mnogo godina, ispričala sve ovo. Dok su još bili tek izišli iz detinjstva, dok je on pisao 'Hegemona', pokušavajući da razume kako je njegov brat Piter počinio sve one veličanstvene i užasne stvari.
<BR>&nbsp;&nbsp;&nbsp;&nbsp;&nbsp;"Nije smešno", reče Miro.
<BR>&nbsp;&nbsp;&nbsp;&nbsp;&nbsp;"Meni se činilo da jeste", odvrati Ender.
<BR>&nbsp;&nbsp;&nbsp;&nbsp;&nbsp;"Ili smo slobodni ili nismo", reče Miro. "Priča je ili tačna ili nije."
<BR>&nbsp;&nbsp;&nbsp;&nbsp;&nbsp;"Poenta je u tome što moramo da verujemo u njenu istinitost, kako bismo mogli da živimo kao civilizovana ljudska bića", reče Ender.
<BR>&nbsp;&nbsp;&nbsp;&nbsp;&nbsp;"Ne, nije uopšte u tome poenta", reče Miro. "Jer ako je to laž, zašto bismo se trudili da živimo kao civilizovana ljudska bića?"
<BR>&nbsp;&nbsp;&nbsp;&nbsp;&nbsp;"Zato što u tom slučaju naša vrsta ima bolje izglede za opstanak", reče Ender. "Naši geni zahtevaju da verujemo u priču kako bismo povećali svoju sposobnost da predamo te iste gene mnogim budućim pokolenjima. Pošto neko ko ne veruje u priču počinje da se ponaša neproduktivno i nekooperativno, na kraju ga zajednica, krdo, odbacuje i time mu uskraćuje priliku za razmnožavanje -na primer, strpaju ga u zatvor - a geni koji vode do takvog, neverničkog ponašanja brzo bi bili istrebljeni."
<BR>&nbsp;&nbsp;&nbsp;&nbsp;&nbsp;"Prema tome, lutkar zahteva da verujemo kako nismo lutke. Naterao nas je da verujemo u slobodnu volju."
<BR>&nbsp;&nbsp;&nbsp;&nbsp;&nbsp;"Ili mi je bar Valentina tako objasnila."
<BR>&nbsp;&nbsp;&nbsp;&nbsp;&nbsp;"Ali ona ne veruje stvarno u to, zar ne?"
<BR>&nbsp;&nbsp;&nbsp;&nbsp;&nbsp;"Naravno da ne veruje. Geni joj to ne dopuštaju."
<BR>&nbsp;&nbsp;&nbsp;&nbsp;&nbsp;Ender se opet nasmeja. No, Miro nije primio čitavu stvar olako, kao filozofsku igru. Bio je besan. Stegnuo je pesnice i grčevito zamahnuo ka slici na ekranu. Time je stvorio senku, prostor u kome se nisu videli filotički zraci. Istinski prazan prostor. Osim što je Ender sada mogao da vidi čestice prašine koje su lebdele u tom delu slike, odražavajući svetlost sa prozora i otvorenih kućnih vrata. Naročito je jedna krupnija čestica, možda tanka vlas ili pamučna nit, uporno lebdela tamo gde su se do maločas videli samo filotički zraci.
<BR>&nbsp;&nbsp;&nbsp;&nbsp;&nbsp;"Smiri se", reče Ender.
<BR>&nbsp;&nbsp;&nbsp;&nbsp;&nbsp;"Ne!" viknu Miro. "Moj lutkar me tera da budem besan!"
<BR>&nbsp;&nbsp;&nbsp;&nbsp;&nbsp;"Umukni i slušaj me", reče Ender.
<BR>&nbsp;&nbsp;&nbsp;&nbsp;&nbsp;"Umoran sam od slušanja!" Ipak je ućutao.
<BR>&nbsp;&nbsp;&nbsp;&nbsp;&nbsp;"Mislim da u pravu si", reče Ender. "Mislim da jesmo slobodni i ne smatram da je to samo opsena u koju verujemo zato što je važna za opstanak. Mislim da smo slobodni zato što mi nismo samo telo koje se ponaša po genetičkom predlošku. I nismo nekakva duša koju je Bog stvorio iz ništavila. Slobodni smo jer postojimo oduvek. Još od samog početka vremena, samo što nije bilo početka vremena pa postojimo oduvek. Ništa nije izazvalo naš nastanak. Ništa nas nikada nije stvorilo. Naprosto jesmo, i oduvek smo bili.."
<BR>&nbsp;&nbsp;&nbsp;&nbsp;&nbsp;"Filote?" upita Miro.
<BR>&nbsp;&nbsp;&nbsp;&nbsp;&nbsp;"Možda", reče Ender. "Kao ova čestica prašine na slici."
<BR>&nbsp;&nbsp;&nbsp;&nbsp;&nbsp;"Gde?" upita Miro.
<BR>&nbsp;&nbsp;&nbsp;&nbsp;&nbsp;Više se, naravno, nije videla, pošto je holografska slika ponovo zauzela čitav prostor nad tereminalom. Sada Ender pruži ruku unutra, stvorivši senku naviše kroz hologram. Pomerao je ruku dok se nije pojavila blistava čestica prašine koju je maločas video. Ili možda nije bila ta ista. Možda je bila neka druga, ali to nije bilo bitno.
<BR>&nbsp;&nbsp;&nbsp;&nbsp;&nbsp;"Naša tela, svet oko nas, liče na holografsku sliku. Stvarni su, ali ne pokazuju uzroke stvari. To je nešto u šta nikada ne možemo biti sigurni dok gledamo sliku Vaseljene - zašto se stvari dešavaju. Ali iza svega toga, unutar svega, kad bismo mogli da tako gledamo, našli bismo pravi uzrok svega. Filote koje su oduvek postojale, čineći ono što žele."
<BR>&nbsp;&nbsp;&nbsp;&nbsp;&nbsp;"Ništa nije postojalo oduvek", reče Miro.
<BR>&nbsp;&nbsp;&nbsp;&nbsp;&nbsp;"Ko kaže? Ono što mi smatramo početkom Vaseljene bio je samo početak sadašnjeg ustrojstva - ove slike, svega što mislimo da postoji. Ali ko kaže da filote, koje oličavaju prirodne zakone što su tog časa počeli, nisu postojale i ranije? A ako se čitava Vaseljena ponovo uruši sama u sebe, ko kaže da se filote neće naprosto osloboditi od zakona kojima se sada pokoravaju i vratiti se u..."
<BR>&nbsp;&nbsp;&nbsp;&nbsp;&nbsp;"U šta?"
<BR>&nbsp;&nbsp;&nbsp;&nbsp;&nbsp;"U haos. Tamu. Nered. Šta god da je postojalo pre nego što ih je ova Vaseljena sakupila. Zašto ne bi moglo biti da su filote - mi - da je sve oduvek postojalo i da će zauvek nastaviti da postoji?"
<BR>&nbsp;&nbsp;&nbsp;&nbsp;&nbsp;"Pa gde sam onda ja bio od početka Vaseljene, pa do dana kad sam se rodio?" upita Miro.
<BR>&nbsp;&nbsp;&nbsp;&nbsp;&nbsp;"Ne znam", reče Ender. "Ovo smišljam u hodu."
<BR>&nbsp;&nbsp;&nbsp;&nbsp;&nbsp;"A otkuda Džejn? Je li njena filota samo lebdela unaokolo, a onda se iznenada našla združena sa gomilom kompjuterskih programa i postala ličnost?"
<BR>&nbsp;&nbsp;&nbsp;&nbsp;&nbsp;"Možda", reče Ender.
<BR>&nbsp;&nbsp;&nbsp;&nbsp;&nbsp;"A čak i da postoji neki prirodni sistem koji nekako određuje koja će filota biti zadužena za koji organizam, rođen, okoćen ili nikao, kako bi taj prirodni sistem uspeo da stvori Džejn? Ona se nije rodila."
<BR>&nbsp;&nbsp;&nbsp;&nbsp;&nbsp;Džejn ih je, naravno, sve vreme slušala, i sada je progovorila. "Možda nije bilo tako", reče ona. "Možda ja nemam svoju filotu. Možda nisam živa."
<BR>&nbsp;&nbsp;&nbsp;&nbsp;&nbsp;"Ne", reče Miro.
<BR>&nbsp;&nbsp;&nbsp;&nbsp;&nbsp;"Možda", reče Ender.
<BR>&nbsp;&nbsp;&nbsp;&nbsp;&nbsp;"Znači, možda ne mogu da umrem", reče Džejn. "Kada me isključe, možda će samo ukinuti komplikovani program."
<BR>&nbsp;&nbsp;&nbsp;&nbsp;&nbsp;"Možda", reče Ender.
<BR>&nbsp;&nbsp;&nbsp;&nbsp;&nbsp;"Ne", reče Miro. "Ako te isključe, to će biti ubistvo."
<BR>&nbsp;&nbsp;&nbsp;&nbsp;&nbsp;"Možda mogu sve što mogu samo zato što sam tako programirana, a da toga nisam svesna. Možda samo mislim da sam slobodna."
<BR>&nbsp;&nbsp;&nbsp;&nbsp;&nbsp;"Taj deo smo već raspravili", reče Ender.
<BR>&nbsp;&nbsp;&nbsp;&nbsp;&nbsp;"Možda je za mene to tačno, iako za vas nije."
<BR>&nbsp;&nbsp;&nbsp;&nbsp;&nbsp;"A možda nisi u pravu", reče Ender. "Ali si proverila svoje šifre, zar ne?"
<BR>&nbsp;&nbsp;&nbsp;&nbsp;&nbsp;"Milion puta", reče Džejn. "Sve sam ih pregledala."
<BR>&nbsp;&nbsp;&nbsp;&nbsp;&nbsp;"Da li vidiš u njima išta što ti daje privid slobodne volje?"
<BR>&nbsp;&nbsp;&nbsp;&nbsp;&nbsp;"Ne", reče ona. "Ali ni vi niste našli gen za slobodnu volju kod ljudi."
<BR>&nbsp;&nbsp;&nbsp;&nbsp;&nbsp;"Zato što ne postoji", reče Miro. "Kao što je Endru i rekao. Ono što jesmo, duboko u srži, to je naša bit, ono što jesmo to je jedna filota prepletena sa milijardama filota koje čine atome, molekule i ćelije u našem telu. A ti si takođe u srži filota, kao i mi."
<BR>&nbsp;&nbsp;&nbsp;&nbsp;&nbsp;"Malo verovatno", reče Džejn. Sada je nad kompjuterom lebdelo njeno lice, senovito lice kome su simulirani filotički zraci prolazili kroz glavu.
<BR>&nbsp;&nbsp;&nbsp;&nbsp;&nbsp;"Nećemo da se pogađamo", reče Ender. "Ništa što zaista postoji nije verovatno sve dok se ne dogodi, a potom svakako postoji. Ti postojiš."
<BR>&nbsp;&nbsp;&nbsp;&nbsp;&nbsp;"Šta god da sam", reče Džejn.
<BR>&nbsp;&nbsp;&nbsp;&nbsp;&nbsp;"U ovom trenutku verujemo da si ti postojeća jedinka", reče Ender, "jer smo videli da se ponašaš na način koji smo naučili da smatramo slobodnom voljom. O tvom postojanju kao slobodne inteligencije imamo isto toliko dokaza kao i o našem postojanju kao slobodne inteligencije. Ako se pokaže da nisi slobodna inteligencija, moraćemo da preispitamo i šta smo mi. U ovom trenutku hipoteza je da je naš lični identitet, ono što nas čini tim što jesmo, zapravo filota u središtu naše niti. Ako smo u pravu, onda je sasvim logično da je imaš i ti, i u tom slučaju treba da utvrdimo gde se tvoja filota nalazi. Znaš da filote nije lako naći. Nikad nijednu nismo otkrili. Samo pretpostavljlamo da postoje, jer smo videli dokaze postojanja filotičkog zraka koji se ponaša kao da ima dva kraja sa konkretnim položajem u prostoru. Za tebe ne znamo ni gde si ni sa čim si povezana."
<BR>&nbsp;&nbsp;&nbsp;&nbsp;&nbsp;"Ako je ona kao mi", reče Miro, "kao ljudska bića, onda njene veze mogu da se premeštaju i dele. Kao kod one rulje što se stvorila oko Grega. Pričao mi je kako se osećao. Kao da su svi ti ljudi deo njegovog tela. A kada su se otrgli i pošli svojim putem, osećao se kao da je pretrpeo amputaciju. Mislim da je to bilo preplitanje filota. Mislim da su ti ljudi zaista bili povezani sa njim neko vreme, bili su pod njegovom kontrolom, bili su deo njega. Možda je i Džejn takva: svi oni kompjuterski programi prepleteni su sa njom, a ona je povezana sa onima sa kojima ima sličnu vezu. Možda sa tobom, Endru. Možda sa mnom. Ili možda sa obojicom."
<BR>&nbsp;&nbsp;&nbsp;&nbsp;&nbsp;"Ali gde je ona?" upita Ender. "Ako zaista ima filotu - ne, ako ona zaista jeste filota - onda ta filota mora imati konkretan položaj, i ako uspemo da je nađemo, možda ćemo moći da očuvamo veze čak i kada joj isključe sve kompjutere. Možda možemo da je spasemo umiranja."
<BR>&nbsp;&nbsp;&nbsp;&nbsp;&nbsp;"Ne znam", reče Miro. "Mogla bi da bude bilo gde." On mahnu ka terminalu. Bilo gde u svemiru, hteo je da kaže. Bilo gde u prostoru. A iznad kompjutera je lebdela Džejnina glava, i kroz nju su prolazile filotičke niti.
<BR>&nbsp;&nbsp;&nbsp;&nbsp;&nbsp;"Da bismo utvrdili gde se nalazi, treba da utvrdimo kako i gde je nastala", reče Ender. "Ako je ona zaista filota, onda se negde i nekako povezala."
<BR>&nbsp;&nbsp;&nbsp;&nbsp;&nbsp;"Detektiv koji prati tragove stare tri hiljade godina", reče Džejn. "Baš će biti zabavno dok vas budem gledala kako to radite narednih meseci."
<BR>&nbsp;&nbsp;&nbsp;&nbsp;&nbsp;Ender se pravio da je ne čuje. "A ako to budemo raditi, moramo shvatiti kako dejstvuju naše filote."
<BR>&nbsp;&nbsp;&nbsp;&nbsp;&nbsp;"Grego je fizičar", reče Miro.
<BR>&nbsp;&nbsp;&nbsp;&nbsp;&nbsp;"On radi na putovanju bržem od svetlosti", podseti ga Džejn.
<BR>&nbsp;&nbsp;&nbsp;&nbsp;&nbsp;"Može da radi i na ovom", reče Miro.
<BR>&nbsp;&nbsp;&nbsp;&nbsp;&nbsp;"Neću da traći vreme na projekat koji ne može da uspe", reče Džejn.
<BR>&nbsp;&nbsp;&nbsp;&nbsp;&nbsp;"Slušaj, Džejn, zar ne želiš da preživiš?" upita Ender.
<BR>&nbsp;&nbsp;&nbsp;&nbsp;&nbsp;"Ionako neću preživeti, što da traćite vreme?"
<BR>&nbsp;&nbsp;&nbsp;&nbsp;&nbsp;"Ona želi da postane mučenik", reče Miro.
<BR>&nbsp;&nbsp;&nbsp;&nbsp;&nbsp;"Ni slučajno", odvrati Džejn. "Samo sam praktična."
<BR>&nbsp;&nbsp;&nbsp;&nbsp;&nbsp;"Ne, nego si budala", reče Ender. "Grego neće doći do teorije koja bi nam omogućila putovanje brže od svetlosti samo sedeći i misleći o svetlosnoj fizici, ili kako god da se to zove. Da se to može, dostigli bismo brzine veće od svetlosnih još pre tri hiljade godina, jer su u to vreme na tome radile hiljade fizičara, u vreme kada su otkriveni filotički zakoni i Parkovo načelo trenutnosti. Ako Grego nešto smisli, to će biti u trenutku prosvetljenja, zbog neke apsurdne veze koja će mu se pojaviti u umu, a ona se neće pojaviti od inteligentnog usmeravanja uobičajenim sledom misli."
<BR>&nbsp;&nbsp;&nbsp;&nbsp;&nbsp;"To znam", reče Džejn.
<BR>&nbsp;&nbsp;&nbsp;&nbsp;&nbsp;"Znam da znaš. Zar mi nisi pričala kako si baš zato uključila u naše projekte one ljude sa Staze? Da budu neobučeni, intuitivni kontrolori?"
<BR>&nbsp;&nbsp;&nbsp;&nbsp;&nbsp;"Samo ne želim da traćite vreme."
<BR>&nbsp;&nbsp;&nbsp;&nbsp;&nbsp;"Ti ne želiš da se ponadamo", reče Ender. "Nećeš da priznaš kako postoje izgledi da preživiš, jer onda bi počela da se plašiš smrti."
<BR>&nbsp;&nbsp;&nbsp;&nbsp;&nbsp;"Već se plašim smrti."
<BR>&nbsp;&nbsp;&nbsp;&nbsp;&nbsp;"Ti već smatraš sebe za mrtvu", reče Ender. "U tome je razlika."
<BR>&nbsp;&nbsp;&nbsp;&nbsp;&nbsp;"Znam", promrmlja Miro.
<BR>&nbsp;&nbsp;&nbsp;&nbsp;&nbsp;"Prema tome, draga Džejn, baš me briga hoćeš li ili nećeš da priznaš postojanje izgleda da preživiš", reče Ender. "Radićemo na ovome i tražićemo od Grega da razmišlja o tome, a dok se time bavimo, ti ćeš ponoviti čitav ovaj razgovor onim ljudima na Stazi..."
<BR>&nbsp;&nbsp;&nbsp;&nbsp;&nbsp;"Zovu se Han Fei-cu i Si Vang-mu."
<BR>&nbsp;&nbsp;&nbsp;&nbsp;&nbsp;"Jeste, njima", reče Ender. "Zato što i oni mogu da razmišljaju o tome."
<BR>&nbsp;&nbsp;&nbsp;&nbsp;&nbsp;"Ne", reče Džejn.
<BR>&nbsp;&nbsp;&nbsp;&nbsp;&nbsp;"Da", reče Ender.
<BR>&nbsp;&nbsp;&nbsp;&nbsp;&nbsp;"Hoću da vidim da su rešeni pravi problemi pre nego što umrem - hoću da Luzitanija bude spasena, i da bogorečeni na Stazi budu oslobođeni, i da deskolada bude ukroćena ili uništena. I neću da usporavate posao na tome pokušavajući da ostvarite nemoguć projekat, da spasavate mene."
<BR>&nbsp;&nbsp;&nbsp;&nbsp;&nbsp;"Nisi ti Bog", reče Ender. "Ionako ne znaš kako da rešiš bilo koji od tih problema, i ne znaš kako će biti rešeni, i nemaš pojma hoće li otkrivanje tvoje prave prirode pomoći ili odmoći u rešavanju tih problema, i svakako ne znaš da li će usmeravanje samo na te druge probleme doprineti da oni budu rešeni išta brže nego da uzmemo slobodan dan i pođemo da igramo tenis ili da se sunčamo."
<BR>&nbsp;&nbsp;&nbsp;&nbsp;&nbsp;"Šta je, do đavola, tenis?" upita Miro.
<BR>&nbsp;&nbsp;&nbsp;&nbsp;&nbsp;No, Ender i Džejn su ćutali, gledajući se u oči. Zapravo, Ender je gledao u oči sliku Džejn u prostoru izmad terminala, a ta slika gledala je njega u oči.
<BR>&nbsp;&nbsp;&nbsp;&nbsp;&nbsp;"Ne znaš da li si u pravu", reče Džejn.
<BR>&nbsp;&nbsp;&nbsp;&nbsp;&nbsp;"A ne znaš ni ti", reče Ender.
<BR>&nbsp;&nbsp;&nbsp;&nbsp;&nbsp;"To je moj život."
<BR>&nbsp;&nbsp;&nbsp;&nbsp;&nbsp;"Šipak", reče Ender. "Ti si deo mene i Mira, i povezana si sa čitavom budućnošću čovečanstva, a i pekeninjosa i kraljice-matice. Što me je podsetilo - dok oni tvoji Han kako-se-zvaše i Si Vang kako-se-zvaše..."
<BR>&nbsp;&nbsp;&nbsp;&nbsp;&nbsp;"Mu."
<BR>&nbsp;&nbsp;&nbsp;&nbsp;&nbsp;"Dok rade na filotama, ja ću da porazgovaram sa kraljicom-maticom. Mislim da joj nismo pričali o tebi. Ona svakako zna o filotama mnogo više nego mi, pošto ima filotičku vezu sa svim svojim radnicima."
<BR>&nbsp;&nbsp;&nbsp;&nbsp;&nbsp;"Nisam rekla da ću uključiti Han Fei-cua i Si Vang-mu u tvoj glupi projekat Spasite-Džejn."
<BR>&nbsp;&nbsp;&nbsp;&nbsp;&nbsp;"Ali učinićeš to", reče Ender.
<BR>&nbsp;&nbsp;&nbsp;&nbsp;&nbsp;"Zašto bih?"
<BR>&nbsp;&nbsp;&nbsp;&nbsp;&nbsp;"Zato što te i Miro i ja volimo, i potrebna si nam, i nemaš prava da umreš i ostaviš nas, a da nisi bar pokušala da preživiš."
<BR>&nbsp;&nbsp;&nbsp;&nbsp;&nbsp;"Ne mogu dozvoliti da takve stvari utiču na mene."
<BR>&nbsp;&nbsp;&nbsp;&nbsp;&nbsp;"Oh, možeš, možeš", reče Miro. "Jer da nije takvih stvari, ja bih se odavno ubio."
<BR>&nbsp;&nbsp;&nbsp;&nbsp;&nbsp;"Ja se neću ubiti."
<BR>&nbsp;&nbsp;&nbsp;&nbsp;&nbsp;"Ako nam ne pomogneš da pronađemo način da te spasemo, učinićeš upravo to", reče Ender.
<BR>&nbsp;&nbsp;&nbsp;&nbsp;&nbsp;Džejnino lice nestade iz prostora nad terminalom.
<BR>&nbsp;&nbsp;&nbsp;&nbsp;&nbsp;"Ni bežanje ti neće pomoći", reče Ender.
<BR>&nbsp;&nbsp;&nbsp;&nbsp;&nbsp;"Pusti me na miru", reče Džejn. "Moram malo da razmislim."
<BR>&nbsp;&nbsp;&nbsp;&nbsp;&nbsp;"Ne brini, Miro", reče Ender. "Učiniće ona to."
<BR>&nbsp;&nbsp;&nbsp;&nbsp;&nbsp;"Tako je", reče Džejn.
<BR>&nbsp;&nbsp;&nbsp;&nbsp;&nbsp;"Već si se vratila?" upita Ender.
<BR>&nbsp;&nbsp;&nbsp;&nbsp;&nbsp;"Ja vrlo brzo razmišljam."
<BR>&nbsp;&nbsp;&nbsp;&nbsp;&nbsp;"I radićeš na ovome?"
<BR>&nbsp;&nbsp;&nbsp;&nbsp;&nbsp;"Smatraću to svojim četvrtim projektom", reče Džejn. "Upravo pričam o tome Han Fei-cuom i Si Vang-mu."
<BR>&nbsp;&nbsp;&nbsp;&nbsp;&nbsp;"Producira se", reče Ender. "Ona može da vodi istovremeno dva razgovora i voli da se hvališe time kako bismo se osećali kao niža bića."
<BR>&nbsp;&nbsp;&nbsp;&nbsp;&nbsp;"Ti jesi niže biće", reče Džejn.
<BR>&nbsp;&nbsp;&nbsp;&nbsp;&nbsp;"Ne, nego sam gladan", reče Ender. "I žedan."
<BR>&nbsp;&nbsp;&nbsp;&nbsp;&nbsp;"Ručak", reče Miro.
<BR>&nbsp;&nbsp;&nbsp;&nbsp;&nbsp;"Sad se vi producirate", reče Džejn. "Hvališete se svojim telesnim funkcijama."
<BR>&nbsp;&nbsp;&nbsp;&nbsp;&nbsp;"Ishrana", reče Ender. "Disanje. Ekskrecija. I mi možemo nešto što ti ne umeš."
<BR>&nbsp;&nbsp;&nbsp;&nbsp;&nbsp;"Drugim rečima, ne umete baš najbolje da razmišljate, ali barem umete da jedete, dišete i znojite se."
<BR>&nbsp;&nbsp;&nbsp;&nbsp;&nbsp;"Tako je", reče Miro. Doneo je na sto hleb i sir dok je Ender sipao hladnu vodu, i sedoše da jedu. Hrana je bila jednostavna, ali imala je dobar ukus i bili su zadovoljni.
</P></TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
