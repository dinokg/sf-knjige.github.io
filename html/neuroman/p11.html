<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8.
<P>&nbsp;&nbsp;&nbsp;&nbsp;&nbsp;Arhipelag.
<BR>&nbsp;&nbsp;&nbsp;&nbsp;&nbsp;Ostrva. Torus, vreteno, jato. Ljudska DNK širila se iz strmoglavog bunara gravitacije poput naftne mrlje.
<BR>&nbsp;&nbsp;&nbsp;&nbsp;&nbsp;Pozovi grafički prikaz koji znatno pojednostavljuje razmenu podataka u arhipelagu L-5. Jedan deo se uključuje u čistoj crvenoj boji, masivni pravougaonik koji preovladava tvojim ekranom.
<BR>&nbsp;&nbsp;&nbsp;&nbsp;&nbsp;Frisajd. Frisajd čine mnoge stvari i nisu sve očigledne turistima koji putuju šatlovima uz i niz bunar. Frisajd je bordel i bankarski centar, palata uživanja i slobodna luka, grad na granici i banja. Frisajd je Las Vegas i viseći vrtovi Vavilona, orbitalna Ženeva i dom rodoskrvne i pažljivo odgojene porodice, industrijski klan Tezje i Ešpul.
<BR>
<BR>&nbsp;&nbsp;&nbsp;&nbsp;&nbsp;Na linijskom letu kopanije THY za Pariz, sedeli su zajedno u prvoj klasi, Moli do prozora, Kejse pored nje, Rivijera i Armitaž do prolaza. Jednom, kada se avion nagnuo iznad vode, Kejse ugleda dijamantski sjaj grčkog ostrvskog grada. Drugi put, kada je posegnuo za pićem, opazio je treptaj stvari poput džinovskog ljudskog spermatozoida u dubini burbona i vode.
<BR>&nbsp;&nbsp;&nbsp;&nbsp;&nbsp;Moli se nagnu preko i njega i ošamari Rivijeru preko lica, jednom. "A, ne, mali. Bez igara. Ako se budeš igrao tih podsvesnih sranja sa mnom, gadno ću te povrediti. Pri tom ne moram da te oštetim. Ja to volim."
<BR>&nbsp;&nbsp;&nbsp;&nbsp;&nbsp;Kejs se automatski okrenu da vidi Armitažovu reakciju. Glatko lice je bilo mirno, plave oči budne, ali u njima nije bilo gneva. "U pravu je, Pitere. Nemoj."
<BR>&nbsp;&nbsp;&nbsp;&nbsp;&nbsp;Kejs se ponovo okrenu, na vreme da opazi najkraći mogući blesak crne ruže, sa laticama sjajnim poput kože, crnom stabljikom posutom trnjem od blistavog hroma.
<BR>&nbsp;&nbsp;&nbsp;&nbsp;&nbsp;Piter Rivijera se umilno osmehnu, zatvori oči i smesta zaspa.
<BR>&nbsp;&nbsp;&nbsp;&nbsp;&nbsp;Moli okrenu glavu i sočiva joj se ukazaše na prozoru.
<BR>
<BR>&nbsp;&nbsp;&nbsp;&nbsp;&nbsp;"Bio si budan, je li?" upita Moli, kada se ponovo uvukao u duboku ležaljku od čelikpene na JAL šatlu.
<BR>&nbsp;&nbsp;&nbsp;&nbsp;&nbsp;"Ne. Nikad nisam mnogo putovao, samo zbog biza." Stjuard mu je prikopčavao kontrolne trode na ručni zglob i levo uho.
<BR>&nbsp;&nbsp;&nbsp;&nbsp;&nbsp;"Nadam se da nećeš dobiti SPS", reče ona.
<BR>&nbsp;&nbsp;&nbsp;&nbsp;&nbsp;"Visinsku bolest? Nema izgleda."
<BR>&nbsp;&nbsp;&nbsp;&nbsp;&nbsp;"Nije isto. Puls će ti ubrzati u nultoj sili teže, a unutrašnje uho će ti privremeno pošašaviti. Deluje ti na refleks održanja, pa primaš signale da bežiš k'o bez glave, i mnogo adrenalina." Stjuard pređe kod Rivijere, vadeći novi komplet troda iz crvene platične kecelje.
<BR>&nbsp;&nbsp;&nbsp;&nbsp;&nbsp;Kejs okrenu glavu i pokuša da nazre obrise starih pristaništa na Orliju, ali je rampa šatla bila zaklonjena vitkim ublaživačima udara od pokvašenog betona. Onaj najbliži prozoru imao je na sebi nekakav arapski slogan ispisan crvenim sprejem.
<BR>&nbsp;&nbsp;&nbsp;&nbsp;&nbsp;Sklopio je oči i rekao sebi da je šatl samo veliki avion koji leti veoma visoko. Mirisalo je na avion, na novu odeću, gume za žvakanje i gorivo. Slušao je muziku na kotou i čekao.
<BR>&nbsp;&nbsp;&nbsp;&nbsp;&nbsp;Prođe dvadeset minuta, a onda se sila teže spusti na njega kao velika nežna ruka sa kostima od drevnog kamena.
<BR>
<BR>&nbsp;&nbsp;&nbsp;&nbsp;&nbsp;Sindrom prilagođavanja svemiru bio je gori nešto što ga je Moli opisala, ali je prošao dovoljno brzo, tako da je mogao da zaspi. Stjuard ga je probudio kada su se pripremali da slete na JAL-ov pristanišni blok.
<BR>&nbsp;&nbsp;&nbsp;&nbsp;&nbsp;"Sada presedamo za Frisajd?" upita on, osmatrajući trunku jijuan duvana koja je graciozno uzletela iz džepa njegove košulje i poigravala mu na deset centimetara od nosa. Na letovima šatla nije bilo dozvoljeno pušenje.
<BR>&nbsp;&nbsp;&nbsp;&nbsp;&nbsp;"Ne. Znaš, upravo se desila jedna od gazdinih uobičajenih manjih promena u planovima. Hvatamo taksi za Sion, Sionski sklop." Dodirnula je otpusnu pločicu vezova i počela da se oslobađa iz zagrljaja pene. "Čudan izbor odredišta, ako mene pitaš."
<BR>&nbsp;&nbsp;&nbsp;&nbsp;&nbsp;"Kako to?"
<BR>&nbsp;&nbsp;&nbsp;&nbsp;&nbsp;"Čupavci. Raste. Kolonija sada ima već trideset godina."
<BR>&nbsp;&nbsp;&nbsp;&nbsp;&nbsp;"Šta to znači?"
<BR>&nbsp;&nbsp;&nbsp;&nbsp;&nbsp;"Videćeš. Meni je to mesto sasvim u redu. Ako ništa drugo, tamo ćeš moći da pušiš svoje cigarete."
<BR>
<BR>&nbsp;&nbsp;&nbsp;&nbsp;&nbsp;Sion su osnovala petorica radnika koji su odbili da se vrate, okrenuli leđa bunaru i počeli da grade. Pretrpeli su gubitak kalcijuma i skupljanje srčanog mišića pre nego što je uspostavljena rotaciona gravitacija u središnjem torusu kolonije. Posmatrano iz mehura taksija, sklepana školjka Siona podećala je Kejsa na naselja od krpeža u Istanbulu: nepravilne, izbledele ploče sa laserskim žvrljotinama rastafarijanskih simbola i inicijala zavarivača.
<BR>&nbsp;&nbsp;&nbsp;&nbsp;&nbsp;Moli i mršavi sionit po imenu Aerol pomogli su Kejsu da prođe kroz bestežinski hodnik u srce unutrašnjeg torusa. Usled drugog talasa SPS vrtoglavice izgubio je trag Armitažu i Rivijeri. "Ovamo", reče Moli, gurajući mu noge u uzan otvor na tavanici. "Uhvati se za prečke. Kao da se penješ naopačke, zar ne? Kada ideš prema školjki, kao da se penješ naniže u gravitaciju. Jasno?"
<BR>&nbsp;&nbsp;&nbsp;&nbsp;&nbsp;Kejsu se prevrtao stomak.
<BR>&nbsp;&nbsp;&nbsp;&nbsp;&nbsp;"Bićeš fino, čovek", reče Aerol, osmehujući se zlatnim očnjacima.
<BR>&nbsp;&nbsp;&nbsp;&nbsp;&nbsp;Kraj tunela nekim čudom postade njegovo dno. Kejs pozdravi slabu silu teže kao davljenik malo vazduha.
<BR>&nbsp;&nbsp;&nbsp;&nbsp;&nbsp;"Ustaj", reče Moli, "sad ćeš i da je poljubiš?" Kejs je ležao potrbuške na palubi, raširenih ruku. Nešto ga udari po ramenu. Okrenuo se i ugledao debeli svežanj elastičnog kabla. "Moramo da se poigramo kuće", reče ona. "Pomozi mi da ovo povežem." Pogledao je po širokom, praznom prostoru i opazio čelične alke zavarene za svaku površinu, naizgled bez reda.
<BR>&nbsp;&nbsp;&nbsp;&nbsp;&nbsp;Kada su razapeli kablove, prema nekom Molinom složenom planu, pokrili su ih ofucanim prekrivačima od žute plastike. Dok su radili, Kejse je postepeno postao svestan muzike koja je neprestano pulsirala kroz sklop. Bio je to dab, senzualna muzika smućena iz neiscrpnih biblioteka digitalizovanog popa; to im je svetinja, rekla je Moli, i simbol zajedništva. Kejs povuče jedan žuti plastični prekrivač; stvar je bila laka ali nezgrapna. Sion je mirisao na kuvano povrće, ljude i marihuanu.
<BR>&nbsp;&nbsp;&nbsp;&nbsp;&nbsp;"Dobro je", reče Armitaž, kliznuvši opuštenih kolena kroz otvor, klimajući glavom pred lavirintom od čaršava. Za njim je išao Rivijera, manje siguran u delimičnoj sili teže.
<BR>&nbsp;&nbsp;&nbsp;&nbsp;&nbsp;"Gde si bio kad je trebalo da se radi?" upita Kejs Rivijeru.
<BR>&nbsp;&nbsp;&nbsp;&nbsp;&nbsp;Čovek otvori usta da odgovori. Iz njih ispliva mala pastrmka, puštajući za sobom nemoguće mehuriće. Kliznula je pored Kejsovog obraza. "U glavi", reče Rivijera i nasmeši se.
<BR>&nbsp;&nbsp;&nbsp;&nbsp;&nbsp;Kejs se nasmeja.
<BR>&nbsp;&nbsp;&nbsp;&nbsp;&nbsp;"Dobro je", reče Rivijera, "znači, umeš da se nasmeješ. Pomogao bih ti, ali nisam vešt sa rukama." Podigao je dlanove, koji se odjednom udvojiše. Četiri ruke, četiri šake.
<BR>&nbsp;&nbsp;&nbsp;&nbsp;&nbsp;"Samo bezopasan lakrdijaš, je li, Rivijera?" Moli zakorači među njih.
<BR>&nbsp;&nbsp;&nbsp;&nbsp;&nbsp;"Ti", reče Aerol, iz otvora, "ti d' ideš sa mnom, kauboj čovek."
<BR>&nbsp;&nbsp;&nbsp;&nbsp;&nbsp;"Ovo je vaša paluba", reče Armitaž, "kao i ostala oprema. Pomozi mu da je donese iz teretnog pristaništa."
<BR>&nbsp;&nbsp;&nbsp;&nbsp;&nbsp;"Jesi baš bled, čovek", reče Aerol, dok su gurali u penu umotan Hosakin terminal glavnim hodnikom. "Možda 'oćeš nešto pojedeš."
<BR>&nbsp;&nbsp;&nbsp;&nbsp;&nbsp;Kejsu pođe voda na usta; zatrese glavom.
<BR>
<BR>&nbsp;&nbsp;&nbsp;&nbsp;&nbsp;Armitaž je najavio da će ostati osamdeset sati na Sionu. Moli i Kejs će vežbati u nultoj gravitaciji, rekao je, i navići se da rade u njoj. On će ih obavestiti o Frisajdu i Vili Strejlajt. Ostalo je nejasno šta će raditi Rivijera, ali Kejsu nije bilo do pitanja. Nekoliko sati posle dolaska, Armitaž ga je poslao u žuti lavirint da pozove Rivijeru da jede. Našao ga je sklupčanog na fleksipeni poput mačke, nagog, naoko usnulog, dok su mu oko glave kružili mali geometrijski oblici, kocke, kugle i piramide. "Hej, Rivijera." Prsten je nastavio da se okreće. Vratio se i saopštio to Armitažu. "Ufiksan je", rekla je Moli, dižući pogled sa rastavljenog bacača strelica. "Mani ga se."
<BR>&nbsp;&nbsp;&nbsp;&nbsp;&nbsp;Činilo se da Armitaž smatra da će nulta gravitacija umanjti Kejsovu sposobnost da radi u matrici. "Ne sekiraj se", reče Kejs, "kad se uključim, više nisam ovde. Svuda je isto."
<BR>&nbsp;&nbsp;&nbsp;&nbsp;&nbsp;"Viši ti je nivo adrenalina", reče Armitaž. "Još imaš SPS. Nećeš imati vremena da se oporaviš. Moraćeš da se navikneš da radiš tako."
<BR>&nbsp;&nbsp;&nbsp;&nbsp;&nbsp;"Znači da ću ulaziti odavde?"
<BR>&nbsp;&nbsp;&nbsp;&nbsp;&nbsp;"Ne. Vežbaj, Kejse. Sada. Gore u hodniku..."
<BR>
<BR>&nbsp;&nbsp;&nbsp;&nbsp;&nbsp;Kiberprostor, kako ga je uređaj predstavljao, nije imao nikakve veze sa fizičkom okolinom. Kada se Kejs uključio, ugledao je poznato ustrojstvo actečke piramide Istočne primorske uprave za fisiju.
<BR>&nbsp;&nbsp;&nbsp;&nbsp;&nbsp;"Kako si, Diksi?"
<BR>&nbsp;&nbsp;&nbsp;&nbsp;&nbsp;"Mrtav sam, Kejse. Imao sam dovoljno vremena u ovom Hosaki da to shvatim."
<BR>&nbsp;&nbsp;&nbsp;&nbsp;&nbsp;"Kakav je osećaj?"
<BR>&nbsp;&nbsp;&nbsp;&nbsp;&nbsp;"Nema ga."
<BR>&nbsp;&nbsp;&nbsp;&nbsp;&nbsp;"Smeta li ti to?"
<BR>&nbsp;&nbsp;&nbsp;&nbsp;&nbsp;"Smeta mi to što mi ništa ne smeta."
<BR>&nbsp;&nbsp;&nbsp;&nbsp;&nbsp;"Kako?"
<BR>&nbsp;&nbsp;&nbsp;&nbsp;&nbsp;"Im'o sam jednog drugara u ruskom logoru, u Sibiru, kome se smrz'o palac. Došli lekari i odsekli mu ga. Mesec dana kasnije on se okreće celu noć. Elroj, kažem ja, šta te muči? Svrbi me prokleti palac, kaže on. A ja mu kažem, počeši ga. Mekoj, kaže on, to je onaj drugi prokleti palac." Kada se konstrukt nasmejao, to nije bio smeh, već ledeni trnci niz Kejsovu kičmu. "Učini mi uslugu, dečko."
<BR>&nbsp;&nbsp;&nbsp;&nbsp;&nbsp;"Kakvu uslugu, Diksi?"
<BR>&nbsp;&nbsp;&nbsp;&nbsp;&nbsp;"Kada se završi ova tvoja šema, obriši ovu prokletinju."
<BR>
<BR>&nbsp;&nbsp;&nbsp;&nbsp;&nbsp;Kejs nije mogao da razume sionite.
<BR>&nbsp;&nbsp;&nbsp;&nbsp;&nbsp;Aerol je bez nekog posebnog povoda ispričao priču o detetu koje mu je izbilo iz čela i pobeglo u šumu hidroponske marihuane. "Jako mali dete, čovek, ne duž od tvoj prst." Prešao je dlanom preko neozleđene smeđe površine čela i nasmešio se.
<BR>&nbsp;&nbsp;&nbsp;&nbsp;&nbsp;"To je od mare", reče Moli, kada joj je Kejs ispričao priču. "Oni ne prave razliku između stanja, znaš? Kad Aerol kaže da se dogodilo, njemu se i dogodilo. To nije kenjaža, već pre poezija. Kapiraš?"
<BR>&nbsp;&nbsp;&nbsp;&nbsp;&nbsp;Kejs nesigurno potvrdi. Sioniti te uvek dodiruju kada govore s tobom, drže ti ruku na ramenu. To mu se nije dopadalo.
<BR>&nbsp;&nbsp;&nbsp;&nbsp;&nbsp;"Hej, Aerole", pozva Kejs sat kasnije, pripremajući se za vežbu u hodniku slobodnog pada. "Dođi ovamo, čoveče. Hoću nešto da ti pokažem." Pokazao mu je trode.
<BR>&nbsp;&nbsp;&nbsp;&nbsp;&nbsp;Aerol načini usporeni premet. Udari bosim stopalima o čelični zid i uhvati se jednom rukom za prečagu. U drugoj je držao providnu kesu punu plavo-zelenih algi. Blago je trepnuo i iskezio se.
<BR>&nbsp;&nbsp;&nbsp;&nbsp;&nbsp;"Probaj", reče Kejs.
<BR>&nbsp;&nbsp;&nbsp;&nbsp;&nbsp;On uze traku, namesti je, a Kejs mu pričvrsti trode. On sklopi oči. Kejs dodirnu prekidač. Aerol zadrhta. Kejs ga ponovo isključi. "Šta si video, čoveče?"
<BR>&nbsp;&nbsp;&nbsp;&nbsp;&nbsp;"Vavilon", reče Aerol, tužno, vrati mu trode i otisnu se niz hodnik.
<BR>
<BR>&nbsp;&nbsp;&nbsp;&nbsp;&nbsp;Rivijera je nepomično sedeo na ploči od pene, sa ispruženom levom rukom u visini ramena. Zmija optočena draguljima, očiju poput rubinskog neona, bila mu je tesno obmotana nekoliko milimetara ispod lakta. Kejs je posmatrao zmiju, debelu kao prst, sa crnim i skerletnim prstenovima, kako se polako grči, stežući Rivijerinu ruku.
<BR>&nbsp;&nbsp;&nbsp;&nbsp;&nbsp;"Dođi sada", reče on umilno, obraćajući se voštano bledoj škorpiji koja je počivala u sredini njegovog ispruženog dlana. "Dođi." Škorpija zanjiha svoja smeđa klješta i pohita mu uz ruku, prateći nožicama tamne putokaze vena. Stigavši do unutrašnjeg prevoja lakta, zastade i kao da zatreperi. Rivijera načini tih šišteći zvuk. Žaoka se podiže, zadrhta i zari se u kožu iznad natečene vene. Koralna zmija se opusti, a Rivijera polako uzdahnu od dejstva injekcije.
<BR>&nbsp;&nbsp;&nbsp;&nbsp;&nbsp;Onda zmije i škorpije nestade, a njemu se u levoj ruci stvori plastični špric. "'Ako je Bog stvorio nešto bolje, zadržao je to za sebe.' Izraz ti je poznat, Kejse?"
<BR>&nbsp;&nbsp;&nbsp;&nbsp;&nbsp;"Aha", reče Kejs. "Čuo sam ga povodom mnogo različitih stvari. Uvek praviš predstavu od toga?"
<BR>&nbsp;&nbsp;&nbsp;&nbsp;&nbsp;Rivijera olabavi i odmota elastično hirurško crevo sa ruke. "Da, zabavnije je." Osmehnuo se, sada već odsutnog pogleda, zajapurenih obraza. "Imam ugrađenu opnu, iznad same vene, tako da ne moram da brinem u kakvom je stanju igla."
<BR>&nbsp;&nbsp;&nbsp;&nbsp;&nbsp;"To ne boli?"
<BR>&nbsp;&nbsp;&nbsp;&nbsp;&nbsp;Blistave oči se susretoše sa njegovima. "Naravno da boli. I to je deo igre, zar ne?"
<BR>&nbsp;&nbsp;&nbsp;&nbsp;&nbsp;"Ja bih pre koristio derme", reče Kejs.
<BR>&nbsp;&nbsp;&nbsp;&nbsp;&nbsp;"Pešak", naruga se Rivijera i nasmeja se, oblačeći belu pamučnu majicu kratkih rukava.
<BR>&nbsp;&nbsp;&nbsp;&nbsp;&nbsp;"Mora da je lepo", reče Kejs, ustajući.
<BR>&nbsp;&nbsp;&nbsp;&nbsp;&nbsp;"I sam uzimaš, Kejse?"
<BR>&nbsp;&nbsp;&nbsp;&nbsp;&nbsp;"Mor'o sam da se odreknem."
<BR>
<BR>&nbsp;&nbsp;&nbsp;&nbsp;&nbsp;"Frisajd", reče Armitaž, dodirujući ploču na malom Braunovom hologramskom projektoru. Slika zadrhta i izoštri se, gotovo tri metra sa kraja na kraj. "Ovde su kockarnice." Uvukao je ruku u kosturni prikaz i pokazao. "Hoteli, posed visokih slojeva, velike trgovine su ovde." Ruka mu se pokrenu. "Plava područja su jezera." Otišao je do jednog kraja modela. "Velika cigara. Sužava se na krajevima."
<BR>&nbsp;&nbsp;&nbsp;&nbsp;&nbsp;"To i sami vidimo", reče Moli.
<BR>&nbsp;&nbsp;&nbsp;&nbsp;&nbsp;"Suženje daje efekat planine. Zemljište kao da se uzdiže, postaje stenovito, ali je uspon lak. Što se više penješ, sila teže je slabija. Ovde gore su sportovi. Ovo ovde je krug velodroma." Pokazao je.
<BR>&nbsp;&nbsp;&nbsp;&nbsp;&nbsp;"Šta?" Kejs se nagnu napred.
<BR>&nbsp;&nbsp;&nbsp;&nbsp;&nbsp;"Utrkuju se biciklima", reče Moli. "Slaba teža, gume sa velikim trenjem, postižu se brzine od preko sto kilometara."
<BR>&nbsp;&nbsp;&nbsp;&nbsp;&nbsp;"Taj kraj nas ne zanima", reče Armitaž sa uobičajenom ozbiljnošću.
<BR>&nbsp;&nbsp;&nbsp;&nbsp;&nbsp;"Sranje", reče Moli, "a ja luda za biciklizmom."
<BR>&nbsp;&nbsp;&nbsp;&nbsp;&nbsp;Rivijera se zasmeja.
<BR>&nbsp;&nbsp;&nbsp;&nbsp;&nbsp;Armitaž ode do drugog kraja projekcije. "Ovaj kraj da." Unutrašnje pojedinosti holograma su se tu okončavale, a završni deo vretena bio je prazan. "To je Vila Strejlajt. Tu naglo prestaje gravitacija i svaki prilaz je otežan. Postoji samo jedan ulaz, ovde, tačno u sredini. Nulta gravitacija."
<BR>&nbsp;&nbsp;&nbsp;&nbsp;&nbsp;"Šta je unutra, šefe?" Rivijera se nagnu napred, izvijajući vrat. Četiri sićušna obličja zasvetlucaše blizu vrha Armitažovog prsta. Armitaž ih pljesnu kao da su stenice.
<BR>&nbsp;&nbsp;&nbsp;&nbsp;&nbsp;"Pitere", reče Armitaž, "bićeš prvi koji će to okriti. Uredićeš da te pozovu. Kada budeš tamo, postaraćeš se da uđe i Moli."
<BR>&nbsp;&nbsp;&nbsp;&nbsp;&nbsp;Kejs je zurio u prazninu koja je predstavljala Strejlajt, prisećajući se Finove priče: Smita, Džimija, glave koja govori i nindže.
<BR>&nbsp;&nbsp;&nbsp;&nbsp;&nbsp;"Poznate pojedinosti?" upita Rivijera. "Znate, treba mi plan garderobe."
<BR>&nbsp;&nbsp;&nbsp;&nbsp;&nbsp;"Naučite ulice", reče Armitaž, vraćajući se sredini modela. "Deziderata Strit je ovde. Ovo je ulica Žila Verna."
<BR>&nbsp;&nbsp;&nbsp;&nbsp;&nbsp;Rivijera prevrnu očima.
<BR>&nbsp;&nbsp;&nbsp;&nbsp;&nbsp;Dok je Armitaž nabrajao nazive ulice u Frisajdu, na nosu, obrazima i bradi izniknu mu desetak jarkih bubuljica. Čak se i Moli nasmeja.
<BR>&nbsp;&nbsp;&nbsp;&nbsp;&nbsp;Armitaž zastade i zagleda se u njih svojim hladnim praznim očima.
<BR>&nbsp;&nbsp;&nbsp;&nbsp;&nbsp;"Izvin'te", reče Rivijera, a akne zatreperiše i nestadoše.
<BR>
<BR>&nbsp;&nbsp;&nbsp;&nbsp;&nbsp;Kejs se probudio, kasno tokom razdoblja spavanja, i osetio da Moli kleči pored njega na peni. Osećao je njenu napetost. Ležao je tako, zbunjen. Kada se pokrenula, bio je zapanjen njenom brzinom. Ustala je i prošla kroz čaršav od plastike pre nego što je stigao da shvati da ga je rasekla.
<BR>&nbsp;&nbsp;&nbsp;&nbsp;&nbsp;"Da se nisi mrdn'o, prijatelju."
<BR>&nbsp;&nbsp;&nbsp;&nbsp;&nbsp;Kejs se otkotrlja i proturi glavu kroz prorez. "Šta...?"
<BR>&nbsp;&nbsp;&nbsp;&nbsp;&nbsp;"Ćuti."
<BR>&nbsp;&nbsp;&nbsp;&nbsp;&nbsp;"Ti si ta, čovek", reče glas sionita. "Mačje oko, zovu vas, zovu vas Hodajuća Britva. Ja Maelkum, sestro. Braća 'oće govore s tobom i sa kaubojem."
<BR>&nbsp;&nbsp;&nbsp;&nbsp;&nbsp;"Kakva braća?"
<BR>&nbsp;&nbsp;&nbsp;&nbsp;&nbsp;"Osnivači, čovek. Starine Siona, znaš..."
<BR>&nbsp;&nbsp;&nbsp;&nbsp;&nbsp;"Ako otvorimo taj poklopac, svetlost će probuditi gazdu", prošapta Kejs.
<BR>&nbsp;&nbsp;&nbsp;&nbsp;&nbsp;"Mi napravili posebno mračno, sada", reče čovek. "Dođete. Ja i vi posetimo Osnivače."
<BR>&nbsp;&nbsp;&nbsp;&nbsp;&nbsp;"Znaš koliko brzo mogu da te iseckam, prijatelju?"
<BR>&nbsp;&nbsp;&nbsp;&nbsp;&nbsp;"Ne stojiš tu i pričaš, sestro. Dođeš."
<BR>
<BR>&nbsp;&nbsp;&nbsp;&nbsp;&nbsp;Dva preživela osnivača Siona bili su starci, takvi zbog ubrzanog starenja koje pogađa ljude koji su proveli preveliki broj godina izvan sile teže. Njihove smeđe noge, lomne zbog gubitka kalcijuma, izgledale su slabašno u jarkoj odraženoj sunčevoj svetlosti. Lebdeli su u središtu naslikane prašume lišća duginih boja, drečavog murala koji je potpuno prekrivao zidove okrugle odaje. Vazduh je bio pun smolastog dima.
<BR>&nbsp;&nbsp;&nbsp;&nbsp;&nbsp;"Hodajuća Britva", reče jedan od njih, kada je uplovila u komoru. "Kao šiba što kažnjava."
<BR>&nbsp;&nbsp;&nbsp;&nbsp;&nbsp;"To je jedna naša priča, sestro", reče drugi, "verska priča. Drago nam je što si došla s Maelkumom."
<BR>&nbsp;&nbsp;&nbsp;&nbsp;&nbsp;"Kako to da ne govoriš žargon?" upita Moli.
<BR>&nbsp;&nbsp;&nbsp;&nbsp;&nbsp;"Došao sam ovamo iz Los Anđelesa", reče starac. Njegove kovrdže bile su kao čupavo drvo sa grančicama u boji čelične vune. "Pre mnogo vremena, uz gravitacijski bunar iz Vavilona. Da povedem Plemena kući. Sada moj brat misli da si Hodajuća Britva."
<BR>&nbsp;&nbsp;&nbsp;&nbsp;&nbsp;Moli ispruži desnu ruku i sečiva blesnuše u zadimljenom vazduhu. Drugi osnivač se nasmeja, zabačene glave. "Uskoro dođu, Poslednji Dani... Glasovi. Glasovi viču u daljini, proriču propast Vavilona..."
<BR>&nbsp;&nbsp;&nbsp;&nbsp;&nbsp;"Glasovi." Osnivač iz Los Anđelesa zurio je u Kejsa. "Mi pratimo mnogo frekvencija. Mi neprestano slušamo. Došao nam je glas, iz vreve jezika, obraćajući nam se. Otpevao nam je moćan dab."
<BR>&nbsp;&nbsp;&nbsp;&nbsp;&nbsp;"Nazvao se Vinter Mut", reče drugi, napravivši dve reči od jedne.
<BR>&nbsp;&nbsp;&nbsp;&nbsp;&nbsp;Kejs oseti kako mu se ježi koža na rukama.
<BR>&nbsp;&nbsp;&nbsp;&nbsp;&nbsp;"Mut nam je govorio", reče prvi osnivač. "Mut je rekao da treba da vam pomognemo."
<BR>&nbsp;&nbsp;&nbsp;&nbsp;&nbsp;"Kada je to bilo?"
<BR>&nbsp;&nbsp;&nbsp;&nbsp;&nbsp;"Trideset sati pre nego što ste se spustili na Sion."
<BR>&nbsp;&nbsp;&nbsp;&nbsp;&nbsp;"Jeste li pre toga nekada čuli taj glas?"
<BR>&nbsp;&nbsp;&nbsp;&nbsp;&nbsp;"Ne", reče čovek iz Los Anđelesa, "i nismo sigurni kakvo je njegovo značenje. Ako su ovo Poslednji Dani, moramo biti spremni za lažnog proroka..."
<BR>&nbsp;&nbsp;&nbsp;&nbsp;&nbsp;"Slušajte", reče Kejs, "to je bila VI, znate? Veštačka inteligencija. A ta muzika koju vam je svirala, verovatno ju je uzela iz vaših banaka i zamešala ono što je mislila da biste voleli da..."
<BR>&nbsp;&nbsp;&nbsp;&nbsp;&nbsp;"Vavilon", upade drugi osnivač, "rađa mnogi demon, ja to zna. Mnogobrojne horde."
<BR>&nbsp;&nbsp;&nbsp;&nbsp;&nbsp;"Kako si me ono nazvao, starče?" upita Moli.
<BR>&nbsp;&nbsp;&nbsp;&nbsp;&nbsp;"Hodajuća Britva. Ona koja donosi pošast Vavilonu, sestro, njegovom najcrnjem srcu..."
<BR>&nbsp;&nbsp;&nbsp;&nbsp;&nbsp;"Kakvu poruku ima glas?" upita Kejs.
<BR>&nbsp;&nbsp;&nbsp;&nbsp;&nbsp;"Rečeno nam je da vam pomognemo", reče prvi, "jer biste mogli poslužiti kao oruđe Poslednjih Dana." Njegovo izborano lice bilo je zabrinuto. "Rečeno nam je da pošaljemo Maelkuma sa vama, u njegovom tegljaču Garviju, u vavilonsku luku Frisajda. Tako ćemo i učiniti."
<BR>&nbsp;&nbsp;&nbsp;&nbsp;&nbsp;"Maelkum neotesan dečak", reče drugi, "ali valjan pilot tegljača."
<BR>&nbsp;&nbsp;&nbsp;&nbsp;&nbsp;"Ali smo odlučili da pošaljemo i Aerola, u Vavilonskoj ljuljaški da motri na Garvija."
<BR>&nbsp;&nbsp;&nbsp;&nbsp;&nbsp;Odaju ispuni nelagodan muk.
<BR>&nbsp;&nbsp;&nbsp;&nbsp;&nbsp;"I to je sve?" upita Kejs. "Da li vi momci radite za Armitaža, ili šta?
<BR>&nbsp;&nbsp;&nbsp;&nbsp;&nbsp;"Iznajmljujemo vam prostor", reče osnivač iz Los Anđelesa. "Ovde imamo izvesne poslove sa različitim vrstama saobraćaja i nikakve obaveze prema zakonima Vavilona. Naš zakon je reč Džaova. Ali ovaj put može biti da smo pogrešili."
<BR>&nbsp;&nbsp;&nbsp;&nbsp;&nbsp;"Dvaput meri, jednom seci", reče drugi, blago.
<BR>&nbsp;&nbsp;&nbsp;&nbsp;&nbsp;"'Ajde, Kejse", reče Moli. "Da sa vratimo pre nego što onaj otkrije da nas nema."
<BR>&nbsp;&nbsp;&nbsp;&nbsp;&nbsp;"Maelkum će vas povesti. Džaova ljubav, sestro."
</P></TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
