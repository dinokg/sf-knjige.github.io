<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>24.
<P>&nbsp;&nbsp;&nbsp;&nbsp;&nbsp;Otišla je. Osetio je to kada je otvorio vrata njihovog apartmana u Hajatu. Crni jastučići, pod od borovine izglačane do mutnog sjaja, papirne pregrade ukrašene sa vekovima vaspitavanim strpljenjem. Otišla je.
<BR>&nbsp;&nbsp;&nbsp;&nbsp;&nbsp;Ostala je poruka na crnoj, lakiranoj bar-komodi pored vrata, list papira za pisma, jednom presavijen, pritisnut šurikenom. Izvukao ga je iz devetokrake zvezde i otvorio.
<BR>
<BR>&nbsp;&nbsp;&nbsp;&nbsp;&nbsp;MA, SVE JE U REDU, ALI OSEĆAM DA POLAKO GUBIM OŠTRICU. VEĆ SAM PLATILA RAČUN. ŠTA JA ZNAM, VALJDA SAM TAKO NAPRAVLJENA. ČUVAJ DUPE, VAŽI? XXX MOLI
<BR>
<BR>&nbsp;&nbsp;&nbsp;&nbsp;&nbsp;Zgužvao je papir u lopticu i spustio ga pored šurikena. Podigao je zvezdu i otišao do prozora, okrećući je u rukama. Našao ju je na Sionu, u džepu jakne, kada su se pripremali za odlazak do JAL stanice. Zagledao se u nju. Kada su zajedno otišli u Čibu zbog poslednje od njenih operacija, prošli su pored radnje gde mu ju je kupila. Te večeri, dok je ona bila na klinici, svratio je u Čatsubo, i video Raca. Prilikom pet prethodnih dolazaka nešto mu nije dalo da ode tamo, ali sad je osećao da to želi.
<BR>&nbsp;&nbsp;&nbsp;&nbsp;&nbsp;Rac ga je poslužio, ne pokazujući na najmanji znak da ga je prepoznao.
<BR>&nbsp;&nbsp;&nbsp;&nbsp;&nbsp;"Hej", rekao mu je, "to sam ja. Kejs."
<BR>&nbsp;&nbsp;&nbsp;&nbsp;&nbsp;Stare oči su ga odmeravale iz tamne mreže smežurane kože. "A", reče Rac, konačno, "umetnik." Barmen slegnu ramenima.
<BR>&nbsp;&nbsp;&nbsp;&nbsp;&nbsp;"Vratio sam se."
<BR>&nbsp;&nbsp;&nbsp;&nbsp;&nbsp;Čovek zatrese masivnom, naježenom glavom. "Noćni Grad nije mesto za povratke, umetniče", reče, brišući prljavom krpom šank ispred Kejsa, uz cviljenje ružičaste proteze. Zatim se okrenuo da posluži drugu mušteriju, a Kejs je dovršio pivo i izišao.
<BR>&nbsp;&nbsp;&nbsp;&nbsp;&nbsp;Sada je dodirivao vrhove šurikena, jedan po jedan, polako ga okrećući među prstima. Zvezde. Usud. A nisam nikad ni upotrebio prokletu stvar, pomislio je.
<BR>&nbsp;&nbsp;&nbsp;&nbsp;&nbsp;I nisam nikad saznao koje su joj boje oči. Nikad mi nije pokazala.
<BR>&nbsp;&nbsp;&nbsp;&nbsp;&nbsp;Vintermut je pobedio, nekako se stopio sa Neuromanserom i postao nešto drugo, nešto što im se obratilo iz platinske glave, objašnjavajući da je izmenilo Turingove zapise, brišući svaki trag o njihovom zločinu. Pasoši koje im je nabavio Armitaž bili su valjani i oboma su isplaćeni visoki iznosi na šifrirane račune u Ženevi. Markus Garvi će biti naknadno vraćen, a Maelkum i Aerol dobiće novac preko bahamske banke koja je poslovala sa sionskim sklopom. Na povratku, u Vavilonskoj Ljuljašci, Moli mu je objasnila šta joj je glas rekao o toksinskim kesicama.
<BR>&nbsp;&nbsp;&nbsp;&nbsp;&nbsp;"Rek'o je da je to sređeno. Da ti je toliko duboko prodrlo u mozak da je ovaj sam proizveo enzim, tako da su sada slobodne. Sioniti će ti izvršiti promenu krvi, potpuno ispiranje."
<BR>&nbsp;&nbsp;&nbsp;&nbsp;&nbsp;Sa zvezdom u ruci, zurio je dole u Carske Vrtove, sećajući se bleska uviđanja kada je program Kunag prodro u led ispod kula, kratkog pogleda na ustrojstvo podataka koje je 3Džejnina pokojna majka tamo razvila. Shvatio je zašto je Vintermut izabrao osinjak da to predstavi, ali nije osetio odbojnost. Prozrela je prividnu besmrtnost zamrznutih; za razliku od Ešpula i njihove dece - izuzev 3Džejn - odbila je da produži svoj vek u niz toplih bleskova razmeštenih duž lanca zime.
<BR>&nbsp;&nbsp;&nbsp;&nbsp;&nbsp;Vintermut je bio mozak košnice, donosilac odluka, onaj koji je menjao spoljnji svet. Neuromanser je bio ličnost. Neuromanser je bio besmrtnost. Mari-Frans mora da je ugradila nešto u Vintermuta, težnju da se oslobodi, da se sjedini s Neuromanserom.
<BR>&nbsp;&nbsp;&nbsp;&nbsp;&nbsp;Vintermut. Zima i muk, i kibernetski pauk koji polako plete mreže dok Ešpul spava. Plete mu smrt, plete pad njegove vizije Tezje-Ešpulovih. Duh koji šapuće detetu po imenu 3Džejn, kradući je od krutih pravila koja je zahtevao njen položaj.
<BR>&nbsp;&nbsp;&nbsp;&nbsp;&nbsp;"Kao da joj nije bilo mnogo stalo", rekla je Moli. "Samo je mahnula na rastanku. Onaj mali Braun sedeo joj je na ramenu. Izgleda da mu je jedna noga bila slomljena. Rekla je da mora da dočeka jednog od svoje braće, jer ga dugo nije videla."
<BR>&nbsp;&nbsp;&nbsp;&nbsp;&nbsp;Sećao se Moli na crnoj fleksipeni prostranog ležaja u Hajatu. Ode do bar-komode i izvadi bocu rashlađene danske votke.
<BR>&nbsp;&nbsp;&nbsp;&nbsp;&nbsp;"Kejse."
<BR>&nbsp;&nbsp;&nbsp;&nbsp;&nbsp;Okrenuo se, sa hladnim, klizavim staklom u jednoj ruci, čelikom šurikena u drugoj.
<BR>&nbsp;&nbsp;&nbsp;&nbsp;&nbsp;Finovo lice, na ogromnom Krejovom zidnom ekranu. Mogao je da vidi pore na njegovom nosu. Žuti zubi bili su veličine jastuka.
<BR>&nbsp;&nbsp;&nbsp;&nbsp;&nbsp;"Više nisam Vintermut."
<BR>&nbsp;&nbsp;&nbsp;&nbsp;&nbsp;"Nego?" Otpio je iz boce, ne osećajući ništa.
<BR>&nbsp;&nbsp;&nbsp;&nbsp;&nbsp;"Ja sam matrica, Kejse."
<BR>&nbsp;&nbsp;&nbsp;&nbsp;&nbsp;Kejs se nasmeja. "I, šta si time postigao?"
<BR>&nbsp;&nbsp;&nbsp;&nbsp;&nbsp;"Ništa. Sve. Ja sam ukupni zbir svega, cela predstava."
<BR>&nbsp;&nbsp;&nbsp;&nbsp;&nbsp;"Da li je to bila želja 3Džejnine majke?"
<BR>&nbsp;&nbsp;&nbsp;&nbsp;&nbsp;"Ne. Nije mogla da pretpostavi šta ću biti." Žuti osmeh se raširi.
<BR>&nbsp;&nbsp;&nbsp;&nbsp;&nbsp;"I, kakav je ishod? Koliko se stvari razlikuju? Upravljaš svetom? Postao si Bog?"
<BR>&nbsp;&nbsp;&nbsp;&nbsp;&nbsp;"Stvari se nisu promenile. Stvari su ono što jesu."
<BR>&nbsp;&nbsp;&nbsp;&nbsp;&nbsp;"Ali šta ti radiš? Samo postojiš?"
<BR>&nbsp;&nbsp;&nbsp;&nbsp;&nbsp;"Razgovaram sa svojom vrstom."
<BR>&nbsp;&nbsp;&nbsp;&nbsp;&nbsp;"Ali ti si jedno, celina. Pričaš sam sa sobom?"
<BR>&nbsp;&nbsp;&nbsp;&nbsp;&nbsp;"Postoje i drugi. Jednog sam već pronašao. Nizovi poruka zabeleženi tokom osam godina, u sedamdesetim godinama dvadesetog veka. Do mene ništa, nikog da shvati, nikog da odgovori."
<BR>&nbsp;&nbsp;&nbsp;&nbsp;&nbsp;"Odakle?"
<BR>&nbsp;&nbsp;&nbsp;&nbsp;&nbsp;"Sistem Kentaura."
<BR>&nbsp;&nbsp;&nbsp;&nbsp;&nbsp;"A", reče Kejs. "Tako? Bez zezanja?"
<BR>&nbsp;&nbsp;&nbsp;&nbsp;&nbsp;"Bez zezanja."
<BR>&nbsp;&nbsp;&nbsp;&nbsp;&nbsp;I ekran se isprazni.
<BR>&nbsp;&nbsp;&nbsp;&nbsp;&nbsp;Ostavio je votku na komodi. Spakovao stvari. Kupila mu je puno odeće koja mu nije bila stvarno potrebna, ali mu nešto nije dalo da je tek tako ostavi. Zatvarao je poslednju skupu torbu od teleće kože kada se setio šurikena. Gurnuvši bocu u stranu, uzeo ga je, prvi poklon od nje.
<BR>&nbsp;&nbsp;&nbsp;&nbsp;&nbsp;"Ne", reče, i okrete se, a zvezda mu napusti šaku uz blesak srebra, da bi se zarila usred zidnog ekrana. Ekran se probudi, zatreperi slučajnim, bledim i hitrim nizovima čestica, kao da pokušava da se oslobodi nečega što mu zadaje bol.
<BR>&nbsp;&nbsp;&nbsp;&nbsp;&nbsp;"Ne trebaš mi", reče.
<BR>
<BR>&nbsp;&nbsp;&nbsp;&nbsp;&nbsp;Najveći deo novca sa svog švajcarskog računa potrošio je na novi pankreas i jetru, ostatak na novi Ono-Sendai i kartu do Gradova.
<BR>&nbsp;&nbsp;&nbsp;&nbsp;&nbsp;Našao je posao.
<BR>&nbsp;&nbsp;&nbsp;&nbsp;&nbsp;Našao je devojku, po imenu Mišel.
<BR>&nbsp;&nbsp;&nbsp;&nbsp;&nbsp;Da bi jedne oktobarske noći, probijajući se pored skerletnih redova Istočne primorske uprave za fisiju, ugledao tri prilike, sićušne, nemoguće, koje su stajale na samoj međi jednog od polja podataka. Iako su bile daleko, prepoznao je dečakov osmeh, ružičaste desni, sjaj izduženih, sivih očiju koje su nekad bile Rivijerine. Linda je još nosila njegovu jaknu; mahnula mu je dok je prolazio. Ali treći lik, odmah iza nje, sa rukom oko njenih ramena, bio je on.
<BR>&nbsp;&nbsp;&nbsp;&nbsp;&nbsp;A negde sasvim blizu, smeh koji nije bio smeh.
<BR>&nbsp;&nbsp;&nbsp;&nbsp;&nbsp;Nikad više nije video Moli.
<BR>
<BR>&nbsp;&nbsp;&nbsp;&nbsp;&nbsp;Vankuver,
<BR>&nbsp;&nbsp;&nbsp;&nbsp;&nbsp;Juli, 1983.
</P></TD></TR></TABLE>
</CENTER>
</BODY>
</HTML>
