<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>21.
<P>&nbsp;&nbsp;&nbsp;&nbsp;&nbsp;Probudila ga je muzika, isprva sasvim nalik na kucanje njegovog srca. Seo je pored nje i pokrio joj ramena svojom jaknom u hladnoći pred svitanje i sivoj svetlosti sa ulaza, pored davno ugašene vatre.
<BR>&nbsp;&nbsp;&nbsp;&nbsp;&nbsp;Pred očima su mu igrali duhovi hijeroglifa; prozirni obrisi simbola svrstavali su se na neutralnoj pozadini zida bunkera. Pogledavši svoje nadlanice, video je kako mu pod kožom mile bledi molekuli neona, uređeni nekim nedokučivim kodom. Podigao je desnu ruku i radoznalo mahnuo. Ostavila je slab, brzo bledeći trag slika na mrežnjači.
<BR>&nbsp;&nbsp;&nbsp;&nbsp;&nbsp;Malje na rukama i potiljku mu se naježiše. Čučao je, iskeženih zuba, i osluškivao muziku. Dolazila je u talasima, gubila se, vraćala...
<BR>&nbsp;&nbsp;&nbsp;&nbsp;&nbsp;"Šta je?" Uspravila se, sklanjajući kosu sa očiju. "Dušo..."
<BR>&nbsp;&nbsp;&nbsp;&nbsp;&nbsp;"Osećam... kao droga... Je l' ti se to događalo ovde?"
<BR>&nbsp;&nbsp;&nbsp;&nbsp;&nbsp;Odmahnula je glavom, posegla za njim, položila šake na njegove mišice.
<BR>&nbsp;&nbsp;&nbsp;&nbsp;&nbsp;"Linda, ko ti je rekao? Ko ti je rekao da ću doći? Ko?"
<BR>&nbsp;&nbsp;&nbsp;&nbsp;&nbsp;"Na obali", uzvratila je i zbog nečega odvratila pogled. "Dečak. Videla sam ga na obali. Tako, trinaest godina. Ovde živi."
<BR>&nbsp;&nbsp;&nbsp;&nbsp;&nbsp;"I šta ti je rekao?"
<BR>&nbsp;&nbsp;&nbsp;&nbsp;&nbsp;"Rekao je da ćeš doći. Rekao je da me nećeš mrzeti. Da će nam ovde biti dobro, kao i gde je ona lokva s kišnicom. Izgleda kao Meksikanac..."
<BR>&nbsp;&nbsp;&nbsp;&nbsp;&nbsp;"Brazilac", reče Kejs, dok se novi talas simbola spirao sa zida. "Mislim da je iz Rija." Ustao je i počeo da navlači džins.
<BR>&nbsp;&nbsp;&nbsp;&nbsp;&nbsp;"Kejse", reče ona, drhtavim glasom, "Kejse, kuda ćeš?"
<BR>&nbsp;&nbsp;&nbsp;&nbsp;&nbsp;"Mislim da ću potražiti toga dečaka", rekao je, a muzika se vratila poput plime, i dalje samo ritam, postojan i poznat, iako nije mogao da mu odredi mesto u sećanju.
<BR>&nbsp;&nbsp;&nbsp;&nbsp;&nbsp;"Nemoj, Kejse."
<BR>&nbsp;&nbsp;&nbsp;&nbsp;&nbsp;"Kad sam stigao ovde, učinilo mi se da sam nešto video. Grad, dole niz obalu. Ali juče nije bio tamo. Jesi li videla tako nešto?" Na silu je zatvorio šlic i počeo da petlja sa nemogućim čvorom na pertlama, da bi najzad odbacio cipele u ugao.
<BR>&nbsp;&nbsp;&nbsp;&nbsp;&nbsp;Klimnula je glavom, spuštenih očiju. "Da. Ponekad ga ugledam."
<BR>&nbsp;&nbsp;&nbsp;&nbsp;&nbsp;"Jesi li ikad otišla tamo, Linda?" Obukao je jaknu.
<BR>&nbsp;&nbsp;&nbsp;&nbsp;&nbsp;"Nisam", reče ona, "ali sam pokušala. Kada sam stigla, bilo mi dosadno. U svakom slučaju, računala sam, ako je to grad, možda tamo nađem neku drogu." Napravila je grimasu. "Nije mi čak ni bilo zlo, jednostavno sam htela. Ponela sam hranu u limenki, smešala je sasvim retko, jer nisam imala drugu limenku za vodu. Pa sam tako išla ceo dan, i ponekad bi' ga ugledala, mislim grad, i nije izgledao tako daleko. Ali nikako da mu priđem bliže. A onda je odjednom bio bliže, i videla sam šta je posredi. Tog dana je povremeno izgledao kao da je srušen, ili napušten, da bi mi se posle učinilo da vidim odblesak sa neke mašine, kola ili čega već..." Glas joj polako utihnu.
<BR>&nbsp;&nbsp;&nbsp;&nbsp;&nbsp;"Šta je?"
<BR>&nbsp;&nbsp;&nbsp;&nbsp;&nbsp;"Ovo ovde", pokazala je rukom ognjište, tamne zidove, zoru u okviru ulaza, "gde živimo. Smanjuje se, Kejse, što mu više prilaziš sve je manje."
<BR>&nbsp;&nbsp;&nbsp;&nbsp;&nbsp;Zastao je još jednom na ulazu. "Jesi li pitala dečaka o tome?"
<BR>&nbsp;&nbsp;&nbsp;&nbsp;&nbsp;"Aha. Rekao je da samo gubim vreme, da ne bi' razumela. Rekao je da je to kao... događanje. Naše obzorje. Obzorje događanja, tako ga je nazvao."
<BR>&nbsp;&nbsp;&nbsp;&nbsp;&nbsp;Te reči mu ništa nisu značile. Izišao je iz bunkera i uputio se, nasumce - nekako je to znao - u suprotnom smeru od mora. Hijeroglifi su sada hitali preko peska, bežeći mu ispred stopala, udaljavali se od njega dok je hodao. "Hej", reče, "ovo se raspada. Kladim se da i ti to znaš. Šta je to? Kuang? Kineski ledolomac izjeda ti tunel kroz srce? Možda Ravnolinijski Diksi i nije tako lak zalogaj, a?"
<BR>&nbsp;&nbsp;&nbsp;&nbsp;&nbsp;Začuo ju je kako ga doziva. Osvrnuo se i video da ga prati, ne trudeći se da ga stigne. Pokidani šlic radnih pantalona lupkao ju je po smeđem trbuhu, uokvirujući joj stidne malje. Izgledala je kao vaskrsla devojka sa korica Finovih starih časopisa u Metro Holografiksu, ali je bila umorna i tužna i ljudska, patetična u pocepanom kostimu dok se saplitala o klupka morske trave, posrebrena solju.
<BR>&nbsp;&nbsp;&nbsp;&nbsp;&nbsp;A onda se nekako nađoše na samoj obali, utroje; dečakove desni bile su široke i ružičaste na mršavom, mrkom licu. Nosio je iscepani, bezbojni šorts, a ruke i noge bile su mu pretanke na nemirnoj plavosivoj pozadini plime.
<BR>&nbsp;&nbsp;&nbsp;&nbsp;&nbsp;"Znam te", reče Kejs. Linda je stajala uz njega.
<BR>&nbsp;&nbsp;&nbsp;&nbsp;&nbsp;"Ne", reče dečak, visokim i melodioznim glasom, "ne znaš."
<BR>&nbsp;&nbsp;&nbsp;&nbsp;&nbsp;"Ti si ona druga VI. Ti si Rio. Onaj koji želi da zaustavi Vintermuta. Kako ti je ime? Tvoj kod u Turingu. Koji je?"
<BR>&nbsp;&nbsp;&nbsp;&nbsp;&nbsp;Dečak napravi stoj na rukama u plitkoj vodi, smejući se. Hodao je malo na rukama, a onda se prebacio na suvo. Imao je Rivijerine oči, ali u njima nije bilo zlobe. "Da bi prizvao demona, moraš mu znati ime. Ljudi su nekada maštali o tome, a sada je to stvarnost, ali u drugom smislu. Ti to znaš, Kejse. Tvoj posao je da saznaš imena programa, dugačke službene nazive, imena koja vlasnici žele da sakriju. Prava imena..."
<BR>&nbsp;&nbsp;&nbsp;&nbsp;&nbsp;"Turingov kod nije i tvoje ime."
<BR>&nbsp;&nbsp;&nbsp;&nbsp;&nbsp;"Neuromanser", reče dečak, stiskajući izdužene, sive oči na svetlosti izlazećeg sunca. "Staza do zemlje mrtvih. Gde se sada nalaziš, moj prijane. Mari-Frans, moja gospa, pripremila je ovu stazu, ali ju je njen gospodar zadavio pre nego što sam uspeo da pročitam njen dnevnik. Neuro je od nerava, srebrnih puteva. Romanser. Nekromanser. Ja prizivam mrtve. Ne, moj prijane", i dečak odigra kratki ples, šarajući smeđim stopalima po pesku, "ja sam mrtvi i njihova zemlja." Nasmejao se. Kriknuo je galeb. "Ostani. Ako tvoja žena i jeste duh, ona to ne zna. A nećeš ni ti."
<BR>&nbsp;&nbsp;&nbsp;&nbsp;&nbsp;"Popuštaš. Led puca."
<BR>&nbsp;&nbsp;&nbsp;&nbsp;&nbsp;"Ne", odgovori dečak, odjednom tužan, obešenih mršavih ramena. "Nešto jednostavnije od toga. Ali tvoje je da biraš." Sive oči su ga ozbiljno posmatrale. Pogled mu zakrili svež talas simbola, red za redom. Dečak je treperio iza njih, kao kroz jaru koja se u leto diže sa asfalta. Muzika je sada bila glasna, i Kejs je gotovo mogao da razabere stihove.
<BR>&nbsp;&nbsp;&nbsp;&nbsp;&nbsp;"Kejse, medeni", reče Linda i dodirnu mu rame.
<BR>&nbsp;&nbsp;&nbsp;&nbsp;&nbsp;"Ne", reče on. Skinuo je jaknu i pružio joj je. "Šta ja znam", reče, "možda si zaista ovde. Bilo kako bilo, postaje hladno."
<BR>&nbsp;&nbsp;&nbsp;&nbsp;&nbsp;Okrenuo se i pošao, a posle sedmog koraka sklopio je oči, posmatrajući kako se muzika otelovljuje u središtu svega. Osvrnuo se, jednom, iako nije otvarao oči.
<BR>&nbsp;&nbsp;&nbsp;&nbsp;&nbsp;Nije ni morao.
<BR>&nbsp;&nbsp;&nbsp;&nbsp;&nbsp;Stajali su pored mora, Linda Li i mršavo dete koje je reklo da se zove Neuromanser. Njegova kožna jakna ljuljala joj se u ruci, dodirujući površinu vode.
<BR>&nbsp;&nbsp;&nbsp;&nbsp;&nbsp;Išao je dalje, prateći muziku.
<BR>&nbsp;&nbsp;&nbsp;&nbsp;&nbsp;Maelkumov dab sa Siona.
<BR>
<BR>&nbsp;&nbsp;&nbsp;&nbsp;&nbsp;Postojalo je jedno sivo mesto, utisak pomicanja finih zastora, vlage, preliva polutonova dobijenih najjednostavnijim grafičkim programom. Postojao je dug kadar kroz karike lanca, prizor galebova zamrznutih iznad tamne vode. Postojali su glasovi... Postojala je ravan crnog ogledala, odjednom nagnuta, a on je bio kap žive koja klizi naniže, odbijajući se od zidova nevidljivog lavirinta, deleći se, sastavljajući, ponovo klizeći...
<BR>
<BR>&nbsp;&nbsp;&nbsp;&nbsp;&nbsp;"Kejs? Čovek?"
<BR>&nbsp;&nbsp;&nbsp;&nbsp;&nbsp;Muzika.
<BR>&nbsp;&nbsp;&nbsp;&nbsp;&nbsp;"Opet tu, čovek."
<BR>&nbsp;&nbsp;&nbsp;&nbsp;&nbsp;Neko mu uze muziku iz ušiju.
<BR>&nbsp;&nbsp;&nbsp;&nbsp;&nbsp;"Koliko dugo?" čuo je sebe kako pita i shvatio da su mu usta veoma suva.
<BR>&nbsp;&nbsp;&nbsp;&nbsp;&nbsp;"Pet minuta, možda. Predugo. Hoću izvučem utikač, Mut kaže ne. Ekran dođe čudan, onda Mut kaže stavi mu slušalice."
<BR>&nbsp;&nbsp;&nbsp;&nbsp;&nbsp;Otvorio je oči. Maelkumovo lice imalo je koprenu od prozirnih hijeroglifa.
<BR>&nbsp;&nbsp;&nbsp;&nbsp;&nbsp;"I tvoj lek", reče Maelkum. "Dve derme."
<BR>&nbsp;&nbsp;&nbsp;&nbsp;&nbsp;Ležao je na leđima, na podu biblioteke, ispod monitora. Sionit mu je pomogao da sedne, ali taj pokret izazva silovitu navalu betafenetilamina. Na podlaktici su mu gorele plave derme. "Prejaka doza", izusti.
<BR>&nbsp;&nbsp;&nbsp;&nbsp;&nbsp;"'Ajde, čovek", snažne ruke uhvatiše ga ispod mišica i podigoše kao dete, "mora' idemo."
</P></TD></TR></TABLE>
<P class="next">
<A HREF=p26.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
