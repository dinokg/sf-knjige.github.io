<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6.
<P>&nbsp;&nbsp;&nbsp;&nbsp;&nbsp;"Treba ti luka", predloži Ravnolinijsko, kada je Kejs objasnio svoju situaciju. "Vidi Kopenhagen, ivice univerzitetskog odsečka." Glas je govorio koordinate, a on ih je unosio.
<BR>&nbsp;&nbsp;&nbsp;&nbsp;&nbsp;Pronašli su svoju luku, 'piratsku luku', na pretrpanoj granici slabo obezbeđene akademske mreže. Na prvi pogled, podsećala je na neku vrstu grafita koje studenti-operateri ponekad ostavljaju na sastavcima mreže, blede oznake obojene svetlosti koja je svetlucala iznad zamršenih obrisa desetak umetničkih škola.
<BR>&nbsp;&nbsp;&nbsp;&nbsp;&nbsp;"Tamo", reče Ravnolinijski, "ona plava. To je ulazni kod za Bel Evropu. I sveža je. Bel će tu uskoro ući i pregledati čitavu prokletu ploču i promeniti sve šifre koje zatekne. Klinci će sutra ukrasti i te nove."
<BR>&nbsp;&nbsp;&nbsp;&nbsp;&nbsp;Kejs pronađe put u Bel Evropu i prebaci se na standardni telefonski kod. Uz pomoć Ravnolinijskog, spojio se sa londonskom bazom podataka za koju je Moli rekla da je Armitažova.
<BR>&nbsp;&nbsp;&nbsp;&nbsp;&nbsp;"Evo", reče glas, "uradiću to umesto tebe." Ravnolinijski poče da recituje nizove brojeva, a Kejs ih je ukucavao na svojoj tastaturi, pokušavajući da uhvati pauze koje je konstrukt koristio da ukaže na razmak. Uspelo mu je iz treće.
<BR>&nbsp;&nbsp;&nbsp;&nbsp;&nbsp;"Jaka stvar", reče Ravnolinijski. "Uopšte nema leda."
<BR>&nbsp;&nbsp;&nbsp;&nbsp;&nbsp;"Skeniraj to sranje", naredi Kejs Hosaki. "Potraži vlasnikovu biografiju."
<BR>&nbsp;&nbsp;&nbsp;&nbsp;&nbsp;Nestadoše neuroelektronske žvrljotine luke, zamenjene jednostavnom prugom bele svetlosti. "Sadržaj su uglavnom video-snimci posleratnih vojnih suđenja", reče daleki Hosakin glas. "Središnja ličnost je pukovnik Vilis Korto."
<BR>&nbsp;&nbsp;&nbsp;&nbsp;&nbsp;"Pokaži ga već jednom", reče Kejs.
<BR>&nbsp;&nbsp;&nbsp;&nbsp;&nbsp;Čovekovo lice ispuni ekran. Oči su bile Armitažove.
<BR>
<BR>&nbsp;&nbsp;&nbsp;&nbsp;&nbsp;Dva sata kasnije, Kejse se sruči na ploču pored Moli i pusti da se pena oblikuje prema njemu.
<BR>&nbsp;&nbsp;&nbsp;&nbsp;&nbsp;"Našao si nešto?" upita ona glasom nejasnim od sna i droga.
<BR>&nbsp;&nbsp;&nbsp;&nbsp;&nbsp;"Reći ću ti kasnije", odgovorio je, "uništen sam." Bio je mamuran i zbunjen. Ležao je tako, žmureći, i pokušao da sredi delove priče o čoveku po imenu Korto. Hosaka je sredio mršave podatke i sastavio pregled, ali taj je bio pun praznina. Deo materijala bili su zapisi, koji su glatko klizili ekranom, prebrzo, pa je Kejs morao da zatraži od kompjutera da mu ih pročita. Drugi delovi bili su zvučni snimci saslušanja povodom Vrišteće Pesnice.
<BR>&nbsp;&nbsp;&nbsp;&nbsp;&nbsp;Vilis Korto, pukovnik, proleteo je kroz slepu tačku u ruskom odbrambenom sistemu iznad Kirenska. Šatlovi su napravili rupu pulsnim bombama i Kortova ekipa spustila se u mikrolakim Najtvinzima, razapinjući krila na mesečini, odražena u srebrnim nazubljenim trakama reka Angare i Podamenaje, što je bila poslednja svetlost koju će Korto videti u sledećih petnaest meseci. Kejs pokuša da zamisli mikrolake kako se rascvetavaju iz svojih lansirnih kapsula, visoko iznad zaleđene stepe.
<BR>&nbsp;&nbsp;&nbsp;&nbsp;&nbsp;"Stvarno su te ispalili, gazda", reče Kejs, a Moli se promeškolji kraj njega.
<BR>&nbsp;&nbsp;&nbsp;&nbsp;&nbsp;Mikrolake su bile nenaoružane, ogoljene da bi mogle da ponesu teret operatera konzole, prototip uređaj i virusni program zvani Krtica IX, prvi pravi virus u istoriji kibernetike. Korto i njegova ekipa obučavali su se tri godine za ovaj pohod. Prodrli su kroz led, spremni da ubace Krticu IX, kada su ispaljeni empovi. Ruski pulsni topovi bacili su jahače u elektronsku tminu; Najtvinzi su pretrpeli pad sistema, ostali bez letne instalacije.
<BR>&nbsp;&nbsp;&nbsp;&nbsp;&nbsp;Onda su uključili lasere, gađajući na infracrveno, obarajući krhke desantne avione, nevidljive za radar, i Korto se survao iz sibirskog neba zajedno sa svojim mrtvim operaterom konzole. Pao je i nastavio da pada...
<BR>&nbsp;&nbsp;&nbsp;&nbsp;&nbsp;Ovde su postojale praznine u priči, tu gde je Kejs pratio podatke o letu otetog ruskog helikoptera-topovnjače koji je uspeo da se domogne Finske. Da bi ga tu razneo, pošto se spustio u gaj omorika, starinski top od dvadeset milimetara sa posadom rezervista sakupljenih tokom rane jutarnje uzbune. Vrišteća Pesnica završila se za Korta u predgrađu Helsinkija, kada su ga finski lekari isekli iz zgužvane utrobe helikoptera. Rat se okončao devet dana kasnije i Korta su prebacili u vojnu bazu u Juti, slepog, bez nogu i bez najvećeg dela vilice. Kongresnom službeniku bilo je potrebmo jedanaest meseci da ga tamo pronađe. Slušao je zvuke pražnjenja cevi. U Vašingtonu i Meklinu već su se odvijali istražni procesi. Zbog afere na Balkanu, Pentagon i CIA bili su delimično raspušteni, a kongresna istraga usredsredila se na Vrišteću Pesnicu. Stvar je sazrela za votergejtovsko saslušanje, rekao je službenik Kortou.
<BR>&nbsp;&nbsp;&nbsp;&nbsp;&nbsp;Potrebne su mu nove oči, noge i spoljni kozmetički radovi, kazao je službenik, ali se to može srediti. I nov cevovod, dodao je čovek, stisnuvši Kortovo rame kroz znojem natopljen čaršav.
<BR>&nbsp;&nbsp;&nbsp;&nbsp;&nbsp;Korto se slušao tiho, neprestano kapanje. Izjavio je da želi da svedoči takav kakav je.
<BR>&nbsp;&nbsp;&nbsp;&nbsp;&nbsp;Ne, objasnio je službenik, suđenja se prenose. Suđenja treba da utiču na glasača. Službenik se učtivo nakašljao.
<BR>&nbsp;&nbsp;&nbsp;&nbsp;&nbsp;Prerađeno, dopunjeno i dugo uvežbavano, Kortovo svedočenje bilo je iscrpno, dirljivo, živo i najvećim delom izmišljotina kongresne kabale sa određenim interesima u očuvanju izvesnih delova infrastrukture Pentagona. Korto je na kraju shvatio da je njegovo svedočenje poslužilo da se sačuvaju karijere trojice oficira, neposredno odgovornih za zataškavanje izveštaja o izgradnji emp-instalacija u Kirensku.
<BR>&nbsp;&nbsp;&nbsp;&nbsp;&nbsp;Pošto je odigrao svoju ulogu na suđenju, postao je nepoželjan u Vašingtonu. U restoranu EM Strit, uz palačinke sa šparglom, službenik mu je objasnio sve pogibelji obraćanja pogrešnim ljudima. Korto mu je zdrobio grkljan ukočenim prstima desne ruke. Kongresni službenik se ugušio, sa licem u palačinkama sa šparglom, a Korto je izišao u svež septembarski dan Vašingtona.
<BR>&nbsp;&nbsp;&nbsp;&nbsp;&nbsp;Hosaka je čegrtao kroz policijske izveštaje, zapise o korporacijskoj špijunaži i vesti. Kejs je posmatrao Kortov rad sa prebeglicama u Lisabonu i Marakešu, gde kao da je postao opsednut idejom izdaje, prezirući naučnike i tehnologe koje je unajmljivao za svoje poslodavce. Jednom je u Singapuru, pijan, u hotelu nasmrt pretukao ruskog inženjera i zapalio njegovu sobu.
<BR>&nbsp;&nbsp;&nbsp;&nbsp;&nbsp;Zatim se pojavio na Tajlandu, kao nadzornik fabrike heroina. Potom kao uterivač dugova za kalifornijski kockarski kartel, pa kao plaćeni ubica među ruševinama Bona. U Vičiti je opljačkao banku. Tu je dosije postajao nejasan, senovit, praznine šire.
<BR>&nbsp;&nbsp;&nbsp;&nbsp;&nbsp;Jednog dana, rekao je u snimljenom delu koji je ukazivao na hemijsko saslušavanje, sve je postalo sivo.
<BR>&nbsp;&nbsp;&nbsp;&nbsp;&nbsp;Prevedeni francuski lekarski zapisi objasnili su da je bezimeni čovek primljen u parisku jedinicu za mentalno zdravlje, sa dijagnozom šizofrenije. Postao je katatoničan i poslat je u vladinu ustanovu u predgrađu Tulona. Uključen je u eksperimentalni program koji je pokušavao da izleči šizofreniju primenom kibernetskih modela. Nasumično odabrana grupa pacijenata dobila je kompjutere i bila ohrabrena da ih programira, uz pomoć studenata. Bio je izlečen, jedini uspešan slučaj u čitavom opitu.
<BR>&nbsp;&nbsp;&nbsp;&nbsp;&nbsp;Pregled se tu završavao.
<BR>&nbsp;&nbsp;&nbsp;&nbsp;&nbsp;Kejs se okrenu na peni i Moli ga blago opsova što ju je probudio.
<BR>
<BR>&nbsp;&nbsp;&nbsp;&nbsp;&nbsp;Zazvonio je telefon. Dovukao ga je u krevet. "Da?"
<BR>&nbsp;&nbsp;&nbsp;&nbsp;&nbsp;"Idemo u Istanbul", reče Armitaž. "Večeras."
<BR>&nbsp;&nbsp;&nbsp;&nbsp;&nbsp;"Šta hoće to kopile?" upita Moli.
<BR>&nbsp;&nbsp;&nbsp;&nbsp;&nbsp;"Kaže da večeras idemo u Istanbul."
<BR>&nbsp;&nbsp;&nbsp;&nbsp;&nbsp;"E, baš lepo."
<BR>&nbsp;&nbsp;&nbsp;&nbsp;&nbsp;Armitaž je diktirao brojeve letova i vremena polazaka.
<BR>&nbsp;&nbsp;&nbsp;&nbsp;&nbsp;Moli se uspravi i upali svetlost.
<BR>&nbsp;&nbsp;&nbsp;&nbsp;&nbsp;"Šta je sa mojom opremom?" upita Kejs. "Moj kompjuter?"
<BR>&nbsp;&nbsp;&nbsp;&nbsp;&nbsp;"Fin će se postarati za to", reče Armitaž i prekinu vezu.
<BR>&nbsp;&nbsp;&nbsp;&nbsp;&nbsp;Kejs ju je posmatrao kako se pakuje. Imala je crne kolutove ispod očiju, ali je i sa gipsom bilo kao da posmatra ples. Nijedan nepotreban pokret. Odeća mu je bila zgužvana gomila pored njegove vreće.
<BR>&nbsp;&nbsp;&nbsp;&nbsp;&nbsp;"Boli te?" upita je.
<BR>&nbsp;&nbsp;&nbsp;&nbsp;&nbsp;"Dobro bi mi došla još jedna noć kod Čina."
<BR>&nbsp;&nbsp;&nbsp;&nbsp;&nbsp;"Onaj tvoj zubar?"
<BR>&nbsp;&nbsp;&nbsp;&nbsp;&nbsp;"Mo'š se kladiš. Veoma je diskretan. Poseduje pola one zgrade, čitava klinika. Krpi samuraje." Zatvarala je torbu. "Jesi bio u 'Stambulu?"
<BR>&nbsp;&nbsp;&nbsp;&nbsp;&nbsp;"Jednom, na dan-dva."
<BR>&nbsp;&nbsp;&nbsp;&nbsp;&nbsp;"Nikad se ne menja", reče ona. "Gadan, stari grad."
<BR>
<BR>&nbsp;&nbsp;&nbsp;&nbsp;&nbsp;"Tako je bilo i kada smo pošli u Čibu", reče Moli, zagledana kroz prozor voza u razrovani industrijski predeo kao na Mesecu, sa crvenim zracima na obzorju koji su upozoravali letelice na postrojenje za fisiju. "Bili smo u L. A.-u. Ušao je, rek'o 'pakuj se, imamo rezervacije za Makao'. Kada smo stigli tamo, ja sam igrala fantan u Lisabonu, a on je prešao u Zongšan. Sledećeg dana već sam bila tvoja senka u Noćnom Gradu." Izvukla je svilenu maramu iz rukava crne jakne i obrisala naočare. Severni krajolik Gradova budio je kod Kejsa nesređena sećanja na detinjstvo, na mrtve čuperke trave u pukotinama nagnute betonske ploče auto-puta.
<BR>&nbsp;&nbsp;&nbsp;&nbsp;&nbsp;Voz je počeo da usporava deset kilometara od aerodroma. Kejs je posmatrao kako sunce izgreva na pejzaž detinjstva, razbijenu šljaku i zarđale kosture rafinerija.
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
