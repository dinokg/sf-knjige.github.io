<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>18.
<P>&nbsp;&nbsp;&nbsp;&nbsp;&nbsp;Omanula je za dlaku. Gotovo je uspela, ali ne do kraja. Ušla je na pravi način, pomisli Kejs. Pravilan stav; bilo je to nešto što se moglo osetiti, nešto što je viđao u pozi drugog kauboja nagnutog nad dekom, dok mu prsti lete po tastaturi. Imala je to: osećaj, pokrete. I sve je to objedinila za svoj ulazak. Sve je bilo tu, uprkos bolu u nozi, i marširala je niz 3Džejnine stepenice kao da je na svom terenu. Lakat ruke sa oružjem naslonjen na bok, podlaktica uzdignuta, opušten zglob šake, cev bacača šeta sa izvežbanom nonšalancijom dueliste iz doba Regenstva.
<BR>&nbsp;&nbsp;&nbsp;&nbsp;&nbsp;Sjajna predstava. Vrhunac života provedenog u posmatranju traka sa borilačkim veštinama, onih jeftinih, uz kakve je Kejs odrastao. Znao je da je u tih nekoliko sekundi za njega bila svaki heroj sveta nasilja, Soni Mao sa starih Šoovih video-traka, Miki Čiba, čitava loza unazad do Lija i Istvuda. Živela je svoju filozofiju.
<BR>&nbsp;&nbsp;&nbsp;&nbsp;&nbsp;Gospa 3Džejn Mari-Frans Tezje-Ešpul izdubila je sebi nisko gnezdo uz unutrašnju površinu školjke Strejlajta, uklonivši lavirint zidova koji su joj pripali. Živela je u jednoj jedinoj prostoriji tako prostranoj da su joj se krajevi gubili na izvrnutom obzorju, a pod bio skriven zakrivljenošću vretena. Tavanica je bila niska i neravna, načinjena od iste imitacije kamena kojom je bio obložen tunel. Tu i tamo iz poda su štrčali krnjavi delovi zida do visine struka, ostaci lavirinta. Deset metara od podnožja stepenica nalazio se pravougaoni tirkizni bazen, čija su podvodna svetla bila jedino osvetljenje u stanu... ili je bar Kejsu tako izgledalo, kada je Moli napravila poslednji korak. Bazen je šarao nemirne mrlje svetlosti po tavanici.
<BR>&nbsp;&nbsp;&nbsp;&nbsp;&nbsp;Čekali su pored bazena.
<BR>&nbsp;&nbsp;&nbsp;&nbsp;&nbsp;Znao je da su joj refleksi izoštreni, ubrzani za borbu neurohirurgijom, ali ih dotle nije doživeo preko simstima. Dejstvo je bilo kao traka puštena na pola brzine, spor, smišljen ples čiji su koreografi bili ubilački instinkt i godine vežbanja. Činilo se da je pokrila sve troje jednim pogledom: dečaka na visokoj dasci iznad bazena, devojku koja se cerila preko čaše sa vinom i Ešpulov leš, sa crnim i trulim levim očnim kapkom iznad osmeha dobrodošlice. Bio je u svom kućnom ogrtaču boje kestena. Zubi su mu bili vrlo beli.
<BR>&nbsp;&nbsp;&nbsp;&nbsp;&nbsp;Dečak je skočio. Vitak, preplanuo, savršene građe. Bacila je granatu levicom pre nego što su mu ruke prosekle vodu. Kejs je prepoznao stvar u trenutku kada je pala u vodu: jezgro od jakog eksploziva omotano sa deset metara tanke, krte, čelične žice.
<BR>&nbsp;&nbsp;&nbsp;&nbsp;&nbsp;Bacač je pisnuo kada je poslala oblak eksplozivnih strelica u Ešpulovo lice i grudi, i on nestade, a iz naslona prazne, bele, lakirane stolice dizao se dim.
<BR>&nbsp;&nbsp;&nbsp;&nbsp;&nbsp;Okrenula je cev prema 3Džejn baš kada je eksplodirala ručna bomba i podigla pravilnu svadbenu tortu od vode koja se razlila i pala nazad, ali je greška već bila načinjena.
<BR>&nbsp;&nbsp;&nbsp;&nbsp;&nbsp;Hideo je tada nije ni dodirnuo. Izdala ju je noga.
<BR>&nbsp;&nbsp;&nbsp;&nbsp;&nbsp;U Garviju, Kejs zaurla.
<BR>
<BR>&nbsp;&nbsp;&nbsp;&nbsp;&nbsp;"Dugo ti je trebalo", reče Rivijera, pretražujući joj džepove. Šake su joj bile zarobljene u mat crnoj lopti veličine kugle za kuglanje. "Video sam masovni atentat u Ankari", reče on, vadeći njene stvari iz jakne, "ručnom bombom. U bazenu. Eksplozija je bila prividno slaba, ali su svi trenutno poginuli od hidrostatičkog udara." Kejs je osećao kako ona pokušava da pokrene prste. Materijal kao da nije pružao veći otpor od fleksipene. Bol u njenoj nozi bio je nemoguć, neizdrživ. Pred očima joj se širila crvena mreža. "Ne bi ih micao, da sam na tvom mestu." Unutrašnjost kugle kao da se malo stisla. "Tu seks-igračku Džejn je kupila u Berlinu. Miči prstima dovoljno dugo i zgnječiće ti ih u kašu. Varijanta materijala od koga je napravljen ovaj pod. Nešto u vezi sa molekulima, valjda. Imaš bolove?"
<BR>&nbsp;&nbsp;&nbsp;&nbsp;&nbsp;Zastenjala je.
<BR>&nbsp;&nbsp;&nbsp;&nbsp;&nbsp;"Izgleda da si povredila nogu." Prsti napipaše tanki paketić droge u levom džepu njenog džinsa. "Gle'. Poslednja doza od Alija, i taman na vreme."
<BR>&nbsp;&nbsp;&nbsp;&nbsp;&nbsp;Krvava mreža počela je da se kovitla.
<BR>&nbsp;&nbsp;&nbsp;&nbsp;&nbsp;"Hideo", reče drugi glas, ženski, "ona gubi svest. Daj joj nešto. Za to i za bol. Ostavlja utisak, zar ne, Pitere? Ove naočari, je li to moda u kraju iz koga je došla?"
<BR>&nbsp;&nbsp;&nbsp;&nbsp;&nbsp;Hladne, neužurbane ruke, sa sigurnošću hirurga. Ubod igle.
<BR>&nbsp;&nbsp;&nbsp;&nbsp;&nbsp;"Ne bih znao", govorio je Rivijera. "Nikad nisam video njenu postojbinu. Došli su i pokupili me iz Turske."
<BR>&nbsp;&nbsp;&nbsp;&nbsp;&nbsp;"Da, Gradovi. Tamo imamo interese. A jedan tamo poslali smo Hideo. Moja greška, u stvari. Pustila sam nekog unutra. Provalnika. Ukrao je porodični terminal." Nasmejala se. "Ja sam mu to omogućila. Da bih sekirala ostale. Bio je zgodan momak, taj moj provalnik. Budi li se ona, Hideo? Da joj damo još?"
<BR>&nbsp;&nbsp;&nbsp;&nbsp;&nbsp;"To bi je ubilo", reče treći glas.
<BR>&nbsp;&nbsp;&nbsp;&nbsp;&nbsp;Krvava mreža postade crna.
<BR>&nbsp;&nbsp;&nbsp;&nbsp;&nbsp;Opet muzika, trube i klavir. Muzika za igru.
<BR>
<BR>&nbsp;&nbsp;&nbsp;&nbsp;&nbsp;K E J S E : : : :
<BR>&nbsp;&nbsp;&nbsp;&nbsp;&nbsp;:I S K LJ U Č I
<BR>&nbsp;&nbsp;&nbsp;&nbsp;&nbsp;S E : : : : : : :
<BR>
<BR>&nbsp;&nbsp;&nbsp;&nbsp;&nbsp;Odblesci svetlećih reči igrale su preko Maelkumovih očiju i namrštenog čela dok je Kejs skidao trode.
<BR>&nbsp;&nbsp;&nbsp;&nbsp;&nbsp;"Vik'o si, čovek, malopre."
<BR>&nbsp;&nbsp;&nbsp;&nbsp;&nbsp;"Moli", rekao je, suvog grla. "Povređena je." Uzeo je belu, plastičnu bocu sa slamčicom sa ivice g-mreže i isisao gutljaj ustajale vode. "Ne dopada mi se kako se odvija ovo sranje."
<BR>&nbsp;&nbsp;&nbsp;&nbsp;&nbsp;Upali se mali Krejov monitor. Fin, na pozadini iskrivljene, olupane starudije. "Ni meni. Imamo problem."
<BR>&nbsp;&nbsp;&nbsp;&nbsp;&nbsp;Maelkum se provuče iznad Kejsove glave, okrenu i pogleda preko ramena. "Koj' je sad ovaj, Kejse?"
<BR>&nbsp;&nbsp;&nbsp;&nbsp;&nbsp;"To je samo slika, Maelkume", reče Kejs umorno. "Tip kog poznajem u Gradovima. To Vintermut govori. Slika bi trebalo nas opusti."
<BR>&nbsp;&nbsp;&nbsp;&nbsp;&nbsp;"Kenjaš", reče Fin. "Kao što sam rekao Moli, ovo nisu maske. Potrebne su mi da bih mogao da govorim s vama. Nemam baš mnogo onoga što vi nazivate ličnošću. Al' sve je to pišanje uz vetar, Kejse, jer, k'o što rekoh, imamo problem."
<BR>&nbsp;&nbsp;&nbsp;&nbsp;&nbsp;"Pa, kaž' onda, Mute", reče Maelkum.
<BR>&nbsp;&nbsp;&nbsp;&nbsp;&nbsp;"Kao prvo, Molina noga otpada. Ne može da hoda. A bilo je predviđeno da uđe, ukloni Pitera, izvuče čarobnu reč iz 3Džejn, popne se do glave i izgovori je. No, uprskala je. Zato želim da vas dvojica odete po nju."
<BR>&nbsp;&nbsp;&nbsp;&nbsp;&nbsp;Kejs je zurio u lice na ekranu. "Mi?"
<BR>&nbsp;&nbsp;&nbsp;&nbsp;&nbsp;"A ko drugi?"
<BR>&nbsp;&nbsp;&nbsp;&nbsp;&nbsp;"Aerol", reče Kejs, "momak na Vavilonskoj Ljuljaški, Maelkumov drugar."
<BR>&nbsp;&nbsp;&nbsp;&nbsp;&nbsp;"Ne. Moraš ti. Mora da bude neko ko razume Moli i Rivijeru. Maelkum kao vojnik."
<BR>&nbsp;&nbsp;&nbsp;&nbsp;&nbsp;"Možda si zaboravio da sam ovde usred trke? Sećaš se? Onog zbog koga si mi dovukao dupe ovamo..."
<BR>&nbsp;&nbsp;&nbsp;&nbsp;&nbsp;"Kejse, ućuti i slušaj. Vreme je kratko. Maltene ga nema. Veza između tvog deka i Strejlajta ide zapravo preko pomoćne frekvencije navigacionog sistema na Garviju. Pristaćete sa Garvijem na jedan zabačen dok koji ću vam pokazati. Kineski virus je potpuno prožeo strukturu Hosake. U Hosaki sada nema ništa osim virusa. Kada pristanete, virus će se povezati sa sistemom sigurnosti Strejlajta i preseći ćemo pomoćni signal. S tobom ide dek, Ravnolinijski i Maelkum. Pronaći ćeš 3Džejn, izvući reč iz nje, ubiti Rivijeru, uzeti ključ od Moli. Možeš da pratiš program ako priključiš dek u sistem Strejlajta. Ja ću ti to obaviti. Na potiljku one glave nalazi se standardni priključak, iza pločice sa pet cirkona."
<BR>&nbsp;&nbsp;&nbsp;&nbsp;&nbsp;"Da ubijem Rivijeru?"
<BR>&nbsp;&nbsp;&nbsp;&nbsp;&nbsp;"Da ga ubiješ."
<BR>&nbsp;&nbsp;&nbsp;&nbsp;&nbsp;Kejs žmirnu prema Finovom prikazu. Osetio je Maelkumovu ruku na ramenu. "Hej. Zaboravio si nešto." Osećao je kako se bes diže u njemu, kao i neka vrsta likovanja. "Zajebao si se. Uništio si komande hvataljki kada si ispalio Armitaža. Više nema odvajanja od Hanive. Armitaž je uništio onu drugu Hosaku, a centralne jedinice otišle su sa mostom, zar ne?"
<BR>&nbsp;&nbsp;&nbsp;&nbsp;&nbsp;Fin potvrdi.
<BR>&nbsp;&nbsp;&nbsp;&nbsp;&nbsp;"Znači da smo zaglavljeni ovde. A to dalje znači da si sjeban, čoveče." Hteo je da se nasmeje, ali mu je smeh zapeo u grlu.
<BR>&nbsp;&nbsp;&nbsp;&nbsp;&nbsp;"Kejs, čovek", reče Maelkum blago, "Garvi tegljač."
<BR>&nbsp;&nbsp;&nbsp;&nbsp;&nbsp;"Tako je", reče Fin i nasmeši se.
<BR>
<BR>&nbsp;&nbsp;&nbsp;&nbsp;&nbsp;"Je l' vam zabavno u velikom svetu napolju?" upitao je konstrukt, kada se Kejs ponovo uključio. "Koliko sam razumeo, to vas Vintermut ponizno moli da..."
<BR>&nbsp;&nbsp;&nbsp;&nbsp;&nbsp;"Ja'. Možeš biti siguran. Kako Kuang?"
<BR>&nbsp;&nbsp;&nbsp;&nbsp;&nbsp;"K'o sat. Taj virus je ubica."
<BR>&nbsp;&nbsp;&nbsp;&nbsp;&nbsp;"Fino. Malo smo zapeli, ali radimo na tome."
<BR>&nbsp;&nbsp;&nbsp;&nbsp;&nbsp;"Možda bi da mi ispričaš?"
<BR>&nbsp;&nbsp;&nbsp;&nbsp;&nbsp;"Nemamo vremena."
<BR>&nbsp;&nbsp;&nbsp;&nbsp;&nbsp;"Dobro, dečko, ne obaziri se na mene, ja sam ionako mrtav."
<BR>&nbsp;&nbsp;&nbsp;&nbsp;&nbsp;"Odjebi", reče Kejs i prebaci se, presecajući dodir krzavih noktiju smeha Ravnolinijskog.
<BR>
<BR>&nbsp;&nbsp;&nbsp;&nbsp;&nbsp;"Maštala je o stanju u kome vrlo malo učestvuje pojedinačna svest", govorila je 3Džejn. U ruci je držala krupan medaljon, pružajući ga prema Moli. Izrezbareni profil veoma je ličio na njen. "Životinjsko blaženstvo. Mislim da je posmatrala evoluciju prednjih režnjeva mozga kao svojevrsno zastranjenje." Povukla je broš i zagledala se u njega, okrećući ga prema svetlosti iz različitih uglova. "Pojedinac - pripadnik klana - samo bi u nekim povišenim stanjima podnosio bolnije vidove samosvesti..."
<BR>&nbsp;&nbsp;&nbsp;&nbsp;&nbsp;Moli klimnu glavom. Kejs se seti injekcije. Šta su joj to dali? Bol je još bio prisutan, ali se probijao kao uska žiža nejasnih utisaka. Grčenje neonskih crva u njenom bedru, dodir grubog platna, miris prženih račića... njegov um se brže-bolje povukao od toga. Ako bi izbegao da se usredsredi na to, utisci bi se stopili, postali čulni ekvivalent statičkog šuma. Ako je to tako delovalo na njen nervni sistem, u kakvom je tek stanju bio njen duhovni sklop?
<BR>&nbsp;&nbsp;&nbsp;&nbsp;&nbsp;Vid joj je bio neprirodno oštar i jasan, čak i više nego što je inače bio. Stvari kao da su treperile, svaka osoba ili predmet sa neznatno različitom učestalošću. Njene ruke, još zarobljene u crnoj kugli, bile su joj u krilu. Sedela je na jednoj od stolica pored bazena, a slomljena noga odmarala joj se na jastučetu od kamilje kože. 3Džejn sedela je naspram nje, na drugom jastučetu, umotana u preveliku dželabu od nebeljene vune. Bila je veoma mlada.
<BR>&nbsp;&nbsp;&nbsp;&nbsp;&nbsp;"Kuda je otišao? upita Moli. "Da se bocne?"
<BR>&nbsp;&nbsp;&nbsp;&nbsp;&nbsp;3Džejn slegnu ramenima ispod nabora bledog, teškog ogrtača i ukloni pramen tamne kose iz očiju. "Rekao mi je kada da te pustim unutra", reče. "Nije hteo da mi kaže zašto. Da li bi nas povredila?"
<BR>&nbsp;&nbsp;&nbsp;&nbsp;&nbsp;Kejs oseti da Moli okleva. "Njega bih ubila. Pokušala bih da ubijem nindžu. Potom je trebalo da razgovaram s tobom."
<BR>&nbsp;&nbsp;&nbsp;&nbsp;&nbsp;"Zašto?" upita 3Džejn, vraćajući medaljon u jedan od unutrašnjih džepova dželabe. "I opet zašto? I na kraju o čemu?"
<BR>&nbsp;&nbsp;&nbsp;&nbsp;&nbsp;Moli je, izgleda, proučavala visoke, nežne jagodične kosti lica, široka usta, uski, orlovski nos. 3Džejn je imala tamne, čudno mutne oči. "Zato što ga mrzim", reče konačno, "a razlog je u onome što nosim u sebi, kakva sam i kakav je on."
<BR>&nbsp;&nbsp;&nbsp;&nbsp;&nbsp;"I zbog predstave", reče 3Džejn. "Videla sam predstavu."
<BR>&nbsp;&nbsp;&nbsp;&nbsp;&nbsp;Moli klimnu glavom.
<BR>&nbsp;&nbsp;&nbsp;&nbsp;&nbsp;"Ali zašto Hidea?"
<BR>&nbsp;&nbsp;&nbsp;&nbsp;&nbsp;"Zato što pripada najboljima. Zato što je jedan od njih ubio mog partnera, nekada."
<BR>&nbsp;&nbsp;&nbsp;&nbsp;&nbsp;3Džejn postade veoma ozbiljna. Podigla je obrve.
<BR>&nbsp;&nbsp;&nbsp;&nbsp;&nbsp;"Zato što sam morala da se oprobam", reče Moli.
<BR>&nbsp;&nbsp;&nbsp;&nbsp;&nbsp;"A onda bismo razgovarale, ti i ja? Kao sad?" Tamna kosa bila joj je veoma ravna, razdeljena u sredini, vezana na potiljku u čvor od mutnog srebra. "Hoćemo li sad da razgovaramo?"
<BR>&nbsp;&nbsp;&nbsp;&nbsp;&nbsp;"Skini ovo", reče Moli, podižući zarobljene ruke.
<BR>&nbsp;&nbsp;&nbsp;&nbsp;&nbsp;"Ubila si mi oca", reče 3Džejn, nepromenjenim glasom. "Posmatrala sam na monitorima. Zvao ih je očima moje majke."
<BR>&nbsp;&nbsp;&nbsp;&nbsp;&nbsp;"Ubio je lutku. Izgledala je kao ti."
<BR>&nbsp;&nbsp;&nbsp;&nbsp;&nbsp;"Voleo je dramatične postupke", reče ona, a onda se kraj nje stvori Rivijera, sav ozaren od droga, u mrežastom kažnjeničkom odelu koje je nosio u bašti na krovu njihovog hotela.
<BR>&nbsp;&nbsp;&nbsp;&nbsp;&nbsp;"Upoznajete se? Zanimljiva cura, zar ne? Pomislio sam to čim sam je video." Prošao je pored 3Džejn. "To ti neće uspeti, znaš?"
<BR>&nbsp;&nbsp;&nbsp;&nbsp;&nbsp;"Misliš, Pitere?" Moli uspe da se naceri.
<BR>&nbsp;&nbsp;&nbsp;&nbsp;&nbsp;"Vintermut nije prvi koji je napravio istu grešku, potcenivši me." Otišao je popločanom ivicom bazena do belo lakiranog stola i nasuo mineralnu vodu u visoku, tešku, kristalnu čašu. "Obratio mi se, Moli. Pretpostavljao da je razgovarao sa svima nama. S tobom, Kejseom i sa onim delom Armitaža s kojim se moglo razgovarati. Znaš, on ne može stvarno da nas razume. Ima svoje profile, ali to je samo statistika. Možda si ti statistička životinja, draga moja, a Kejs i nije ništa drugo, ali ja posedujem svojstvo koje je samo po sebi nemerljivo." Otpio je.
<BR>&nbsp;&nbsp;&nbsp;&nbsp;&nbsp;"A to bi bilo, Pitere?" upita Moli bezbojnim glasom.
<BR>&nbsp;&nbsp;&nbsp;&nbsp;&nbsp;Rivijera je sijao. "Izopačenost." Vratio se do dveju žena, mućkajući preostalu vodu u mutnom, duboko izdubljenom cilindru kristala, kao da uživa u težini predmeta. "Uživanje u bezrazložnom činu. Zato sam doneo odluku, Moli, potpuno bezrazložnu odluku."
<BR>&nbsp;&nbsp;&nbsp;&nbsp;&nbsp;Posmatrala ga je odozdo, očekujući.
<BR>&nbsp;&nbsp;&nbsp;&nbsp;&nbsp;"Oh, Pitere", reče 3Džejn s izvesnim blagim prekorom, obično rezervisanim za decu.
<BR>&nbsp;&nbsp;&nbsp;&nbsp;&nbsp;"Nećeš saznati reč, Moli. Vidiš, rekao mi je za to. Naravno, 3Džejn zna šifru, ali je nećeš dobiti. Kao ni Vintermut. Moja Džejn je ambiciozna devojka, na svoj izopačen način." Ponovo se nasmešio. "Ima planove za porodično carstvo, a dve poludele veštačke inteligencije, koliko god to iščašeno zvučalo, samo bi smetale. Dakle. Tu upada njen Rivijera da joj pomogne. Samo sedi s mirom, kaže joj Piter. Puštaj Tatine omiljene ploče sa svingom i prepusti Piteru da okupi odgovarajući orkestar i igrače, u čast pokojnog Kralja Ešpula." Ispio je ostatak mineralne vode. "Ne, više nisi potreban, Tatice, ne više. Sad kad se Piter vratio kući." I tada, lica rumenog od blaženog dejstva kokaina i meperidina, snažno je zamahnuo čašom, lomeći joj sliku u levom implantu u smešu krvi i svetlosti.
<BR>
<BR>&nbsp;&nbsp;&nbsp;&nbsp;&nbsp;Kada je Kejs skinuo trode, Maelkum je lebdeo na tavanici kabine. Najlonska omča oko njegovog pojasa bila je pričvršćena na ploče na oba kraja kabine elastičnim užadima i sivim, gumenim sisaljkama. Bio je bez košulje i radio na glavnoj tabli sa nula-g ključem nezgrapnog izgleda, čije su debele kontraopruge zvonile dok je skidao još jedan šestougaoni zavrtanj. Markus Garvi je stenjao i krckao od naprezanja pri nultoj sili teže.
<BR>&nbsp;&nbsp;&nbsp;&nbsp;&nbsp;"Mut vodi tebe i mene u pristanište", reče Sionit, trpajući zavrtanj u mrežasti pojas oko struka. "Maelkum upravlja spuštanjem, dotle nađemo alat za pos'o."
<BR>&nbsp;&nbsp;&nbsp;&nbsp;&nbsp;"Alat ti je tamo iza?" Kejs je izvio vrat i posmatrao poigravanje čvorova mišića na mrkim leđima.
<BR>&nbsp;&nbsp;&nbsp;&nbsp;&nbsp;"Ovaj tu", reče Maelkum, izvlačeći dugačak paket od crnog polija iz prostora iza table. Vratio je tablu, zajedno sa onim jednim zavrtnjem koji ju je držao na mestu. Crni paket otplovio je dalje pre nego što je završio. Otvorio je palcem vakuumske ventile na sivim gumama radnog pojasa i odvezao se, hvatajući predmet koji je izvukao.
<BR>&nbsp;&nbsp;&nbsp;&nbsp;&nbsp;Odgurnuo se, odlebdeo preko instrumenata - na glavnom ekranu treptao je prikaz pristajanja - i uhvatio se za okvir Kejsove mreže. Spustio se i počeo da odvaja traku omota debelim, iskrzanim noktom palca. "Neki ljudi u Kini kažu da istina izlazi iz ovog", reče, odmotavajući prastaru Remington automatsku sačmaricu, masnu od ulja, sa cevi odsečenom par milimetara ispred izubijanog prednjeg rukohvata. Kundak je bio potpuno uklonjen, zamenjen drvenim rukohvatom pištolja, omotanim mutnom, crnom trakom. Zaudarao je na znoj i maru.
<BR>&nbsp;&nbsp;&nbsp;&nbsp;&nbsp;"Imaš samo ovu?"
<BR>&nbsp;&nbsp;&nbsp;&nbsp;&nbsp;"Naravno, čovek", odgovorio mu je, brišući crvenom krpom ulje sa crne cevi, držeći rukohvat drugom rukom kroz zgužvani poli omota. "Ja rastafarijanska mornarica, ka' ti kažem."
<BR>&nbsp;&nbsp;&nbsp;&nbsp;&nbsp;Kejs namaknu trode na čelo. Nije se potrudio da vrati teksaški kateter na mesto; sad će bar moći ljudski da se ispiša u vili Strejlajt, makar mu to bilo poslednje.
<BR>&nbsp;&nbsp;&nbsp;&nbsp;&nbsp;Uključio se.
<BR>
<BR>&nbsp;&nbsp;&nbsp;&nbsp;&nbsp;"Hej", reče konstrukt, "stari Piter potpuno odlemio, a?"
<BR>&nbsp;&nbsp;&nbsp;&nbsp;&nbsp;Činilo se da su sada deo leda Tezje-Ešpula; smaragdni lukovi su se proširili, srasli jedan s drugim, postali jedinstvena masa. U poljima kineskog programa oko njih preovladavala je zelena boja. "Približavamo se, Diksi?"
<BR>&nbsp;&nbsp;&nbsp;&nbsp;&nbsp;"Sasvim. Uskoro ćeš mi zatrebati."
<BR>&nbsp;&nbsp;&nbsp;&nbsp;&nbsp;"Slušaj, Diksi. Vintermut kaže da se Kuang čvrsto smestio u našem Hosaki. Kaže da te isključim iz mreže, zajedno sa dekom, i da te tamo ponovo uključim u sistem sigurnosti. Kaže da će tamo već svuda biti virus. Tada utrčavamo iznutra, kroz mrežu Strejlajta."
<BR>&nbsp;&nbsp;&nbsp;&nbsp;&nbsp;"Super", reče Ravnolinijski, "nikad nisam voleo jednostavno ako je moglo komplikovano."
<BR>&nbsp;&nbsp;&nbsp;&nbsp;&nbsp;Kejs se prebaci.
<BR>
<BR>&nbsp;&nbsp;&nbsp;&nbsp;&nbsp;U njenu tminu, uzavrelu sinesteziju, gde je bol bio ukus starog gvožđa, miris dinje, dodir leptirovog krila na njenom obrazu. Bila je bez svesti, ali on nije imao pristup u njene snove. Kada se optički čip uključio, alfanumerički znaci imali su bledu ružičastu koronu.
<BR>&nbsp;&nbsp;&nbsp;&nbsp;&nbsp;07:29:40.
<BR>&nbsp;&nbsp;&nbsp;&nbsp;&nbsp;"Veoma sam nezadovoljna zbog ovoga, Pitere." 3Džejnin glas kao da je dolazio iz neke duboke šupljine. Zaključio je da Moli može da je čuje, ali se onda popravio. Simstim jedinica bila je nedirnuta i još na mestu; osećao je kako joj pritiska rebra. Rivijera reče nešto kratko i nerazgovetno. "Ali ja ne", reče ona, "i nije mi zabavno. Hideo će doneti medicinsku jedinicu odozgo sa intenzivne nege, ali za ovo je potreban hirurg."
<BR>&nbsp;&nbsp;&nbsp;&nbsp;&nbsp;Nastala je tišina. Kejs je sasvim jasno čuo pljuskanje vode o ivicu bazena.
<BR>&nbsp;&nbsp;&nbsp;&nbsp;&nbsp;"Šta si joj to govorila kada sam se vratio?" Rivijera je sada bio sasvim blizu.
<BR>&nbsp;&nbsp;&nbsp;&nbsp;&nbsp;"O mojoj majci. Zamolila me je. Mislim da je bila u šoku, i pored Hideove injekcije. Zašto si joj to učinio?"
<BR>&nbsp;&nbsp;&nbsp;&nbsp;&nbsp;"Hteo sam da vidim da li su lomljiva."
<BR>&nbsp;&nbsp;&nbsp;&nbsp;&nbsp;"Jedno sigurno jeste. Kada se povrati... ako se povrati... videćemo kakve su joj boje oči."
<BR>&nbsp;&nbsp;&nbsp;&nbsp;&nbsp;"Krajnje je opasna. Suviše opasna. Da nisam bio tu da je ometem, da ubacim Ešpula da joj skrene pažnju i svog sopstvenog Hidea da bude meta za njenu malu bombu, gde bi ti sad bila? U njenoj vlasti."
<BR>&nbsp;&nbsp;&nbsp;&nbsp;&nbsp;"Ne", reče 3Džejn, "tu je bio Hideo. Mislim da ti nije baš jasno ko je Hideo. Njoj očito jeste."
<BR>&nbsp;&nbsp;&nbsp;&nbsp;&nbsp;"Piće?"
<BR>&nbsp;&nbsp;&nbsp;&nbsp;&nbsp;"Vino. Belo."
<BR>&nbsp;&nbsp;&nbsp;&nbsp;&nbsp;Kejs se isključi.
<BR>
<BR>&nbsp;&nbsp;&nbsp;&nbsp;&nbsp;Maelkum je bio zguren nad komandama Garvija, ukucavajući komande za proces pristajanja. Glavni ekran modula pokazivao je nepomični crveni kvadrat doka Strejlajta. Garvi je bio veći kvadrat, zelene boje, koji se polako spuštao, ljuljajući se pod Melkumovim navođenjem. S leve strane, na manjem ekranu svetleo je kosturni prikaz Garvija i Hanive koji su se približavali krivini vretena.
<BR>&nbsp;&nbsp;&nbsp;&nbsp;&nbsp;"Imamo jedan sat, čoveče", reče Kejs, izvlačeći traku optičkih vlakana iz Hosake. Pomoćne baterije njegovog deka bile su dovoljne za devedeset minuta, ali će konstrukt Ravnolijskog biti dodatno opterećenje. Radio je brzo, mehanički, pričvršćujući konstrukt za dno Ono-Sendaija mikroporoznom trakom. Pored njega je prolebdeo Maelkumov pojas sa alatom. Dohvatio ga je, otkačio dva komada elastičnog konopca sa sivim, četvrtastim sisaljkama i zakačio međusobno dve štipaljke. Priljubio je sisaljke sa obe strane deka i palcem uključio vakuum. Sa dekom i konstruktom obešenim ispred sebe o improvizovanu naramenicu, uvukao se u kožnu jaknu i proverio sadržaj džepova. Pasoš koji mu je dao Armitaž, bankovni čip na isto ime, kreditni čip koji je dobio po dolasku na Frisajd, dve derme betafenetilamina kupljene od Brusa, svežanj Novih Jena, pola paklice jijuana i šuriken. Bacio je Frisajdov čip preko ramena i čuo kako udara o ruski prečistač. Spremao se da to uradi i sa čeličnom zvezdom, ali mu tada odbijeni čip okrznu potiljak, odbi se, pogodi tavanicu i odlete preko Maelkumovog levog ramena. Sionit ostavi komande i besno ga pogleda. Kejs osmotri šuriken i gurnu ga u džep jakne, začuvši kidanje postave.
<BR>&nbsp;&nbsp;&nbsp;&nbsp;&nbsp;"Set' se Muta, čovek", reče Maelkum. "Mut kaže on kvari njima bezbednost zbog Garvija. Garvi se spusti k'o drugi brod oni očekuju iz Vavilona. Mut 'mituje kodove za nas."
<BR>&nbsp;&nbsp;&nbsp;&nbsp;&nbsp;"Nosićemo odela?"
<BR>&nbsp;&nbsp;&nbsp;&nbsp;&nbsp;"Mnogo teška." Maelkum slegnu ramenima. "Ostaneš u mreži dok ja ne kažem." Otkucao je poslednji niz u modul i dohvatio izlizane ružičaste rukohvate sa svake strane navigacione ploče. Kejs je posmatrao kako se zeleni kvadrat smanjuje za poslednjih nekoliko milimetara i pokriva zeleni kvadrat. Na manjem ekranu, Haniva je spustila krmu da izbegne krivinu vretena i bila uhvaćena. Garvi je još bio visio ispod nje kao ulovljena larva. Tegljač zazvoni, zadrhta. Dve stilizovane ruke pružiše se za vitkim osinjim trupom. Strejlajt izbaci oprezan žuti pravougaonik koji se izvi mimo Hanive za Garvijem.
<BR>&nbsp;&nbsp;&nbsp;&nbsp;&nbsp;Sa krme, iza nemirnih vrpci zaptivnog materijala, začu se struganje.
<BR>&nbsp;&nbsp;&nbsp;&nbsp;&nbsp;"Čovek", reče Maelkum, "pazi dobijemo gravitaciju." Desetak manjih predmeta istovremeno popadaše na pod kabine, kao da ih je privukao magnet. Kejs zastenja kada su mu unutrašnji organi bili povučeni u drugačiji položaj. Dek i konstrukt bolno mu se srušiše u krilo.
<BR>&nbsp;&nbsp;&nbsp;&nbsp;&nbsp;Bili su spojeni s vretenom i okretali su se s njim.
<BR>&nbsp;&nbsp;&nbsp;&nbsp;&nbsp;Maelkum raširi ruke, protegnu ramena, pa smaknu purpurnu kapicu, rastresajući lokne. "'Ajmo sad, čovek, rek'o si vreme dragoceno."
</P></TD></TR></TABLE>
<P class="next">
<A HREF=p23.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
