<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>14.
<P>&nbsp;&nbsp;&nbsp;&nbsp;&nbsp;Mali voz jurio je kroz tunel brzinom od osamdeset kilometara na sat. Kejs je žmurio. Tuširanje je pomoglo, ali je izgubio doručak kada je video kako se Pjerova krv ispira niz bele pločice.
<BR>&nbsp;&nbsp;&nbsp;&nbsp;&nbsp;Sila teže opadala je sa sužavanjem vretena. Kejsu se kuvalo u stomaku.
<BR>&nbsp;&nbsp;&nbsp;&nbsp;&nbsp;Aerol ga je čekao sa skuterom na pristaništu.
<BR>&nbsp;&nbsp;&nbsp;&nbsp;&nbsp;"Kejse, čovek, veliki problem." Glas mu je bio jedva čujan u Kejsovim slušalicama. Pritisnuo je bradom kontrolu jačine zvuka i zagledao se u leksan staklo Aerolovog šlema.
<BR>&nbsp;&nbsp;&nbsp;&nbsp;&nbsp;"Aerole, moram na Garvija."
<BR>&nbsp;&nbsp;&nbsp;&nbsp;&nbsp;"Jeste. Vezuj se, čovek. Ali Garvi zaplenjen. Došla jahta, ona što već bila. Sada stalno uz Markusa Garvija."
<BR>&nbsp;&nbsp;&nbsp;&nbsp;&nbsp;Turing? "Već je bila?" Kejs se pope u okvir skutera i poče da se vezuje.
<BR>&nbsp;&nbsp;&nbsp;&nbsp;&nbsp;"Japan-jahta. Donela ti paket..."
<BR>&nbsp;&nbsp;&nbsp;&nbsp;&nbsp;Armitaž.
<BR>&nbsp;&nbsp;&nbsp;&nbsp;&nbsp;Kada su ugledali Markusa Garvija, kroz Kejsov mozak prođoše zbrkane slike osa i pauka. Mali tegljač priljubio se uz sivi trup vitkog insektolikog broda, pet puta dužeg od njega. Kraci hvataljki isticali su se na okrpljenom oklopu Garvija čudnom jasnoćom vakuuma i gole Sunčeve svetlosti. Iz jahte se izvijao bledi nabrani most; vijugao je da bi izbegao pogon tegljača i pokrivao stražnji ulazni otvor. U položaju brodova bilo je nečeg opscenog, ali je više podsećalo na hranjenje nego na seks.
<BR>&nbsp;&nbsp;&nbsp;&nbsp;&nbsp;"Šta je sa Maelkumom?"
<BR>&nbsp;&nbsp;&nbsp;&nbsp;&nbsp;"Maelkum dobro. Niko ne dođe kroz cev. Pilot jahte govori s njim, kaže opusti se."
<BR>&nbsp;&nbsp;&nbsp;&nbsp;&nbsp;Dok su prolazili pored sivog broda, Kejse ugleda ime 'Haniva', ispisano tankim, belim slovima ispod bloka japanskih znakova.
<BR>&nbsp;&nbsp;&nbsp;&nbsp;&nbsp;"Ovo mi se ne dopada. Vreme je da kupimo dupeta odavde."
<BR>&nbsp;&nbsp;&nbsp;&nbsp;&nbsp;"Maelkum misli isto, čovek, ali Garvi ne može daleko ovako."
<BR>
<BR>&nbsp;&nbsp;&nbsp;&nbsp;&nbsp;Kada je Kejs prošao kroz prednju komoru i skinuo šlem, Maelkum je preo ubrzanim dijalektom u svoj radio.
<BR>&nbsp;&nbsp;&nbsp;&nbsp;&nbsp;"Aerol se vratio na Ljuljašku", reče Kejs.
<BR>&nbsp;&nbsp;&nbsp;&nbsp;&nbsp;Maelkum klimnu glavom, i dalje šapućući u mikrofon.
<BR>&nbsp;&nbsp;&nbsp;&nbsp;&nbsp;Kejs se provukao iznad uskovitlanog žbuna pilotovih lokni i počeo da skida odelo. Maelkumove oči sada su bile zatvorene; klimao je glavom, osluškujući odgovor preko para slušalica sa jarko narandžastim jastučićima, čela nabranog od pažnje. Nosio je iskrzani džins i staru, zelenu, najlonsku jaknu otkinutih rukava. Kejs gurnu crveno Sanio odelo i spremište i spusti se u g-mrežu.
<BR>&nbsp;&nbsp;&nbsp;&nbsp;&nbsp;"Vidi šta govori duh, čovek", reče Maelkum. "Kompjuter stalno pita za tebe."
<BR>&nbsp;&nbsp;&nbsp;&nbsp;&nbsp;"Ko je onda gore u toj stvari?"
<BR>&nbsp;&nbsp;&nbsp;&nbsp;&nbsp;"Isti Japan-momak koji bio pre. Sad s njim gospon Armitaž, doš'o sa Frisajda..."
<BR>&nbsp;&nbsp;&nbsp;&nbsp;&nbsp;Kejs namesti trode i uključi se.
<BR>
<BR>&nbsp;&nbsp;&nbsp;&nbsp;&nbsp;"Diksi?"
<BR>&nbsp;&nbsp;&nbsp;&nbsp;&nbsp;U matrici su ga čekale ružičaste kugle čeličana u Sikimu.
<BR>&nbsp;&nbsp;&nbsp;&nbsp;&nbsp;"Šta to smeraš, dečko? Naslušao sam se jezivih priča. Hosaka je priključena na svog blizancu u gazdinom brodu. Samo đipa. Turing ti je za petama?"
<BR>&nbsp;&nbsp;&nbsp;&nbsp;&nbsp;"Bio je, ali ih je Vintermut pobio."
<BR>&nbsp;&nbsp;&nbsp;&nbsp;&nbsp;"Pa, to ih neće dugo zadržati. Ima ih mnogo tamo odakle su ovi došli. Eto njih u velikom broju. Kladim se da se njihovi dekovi nalaze svuda po ovom sektoru mreže, k'o muve na balegi. A tvoj gazda, Kejse, kaže da se kreće. Polazak, veli, i to odma'."
<BR>&nbsp;&nbsp;&nbsp;&nbsp;&nbsp;Kejs otkuca koordinate Frisajda.
<BR>&nbsp;&nbsp;&nbsp;&nbsp;&nbsp;"Daj to meni, Kejse..." Matrica se zamuti i poče da se menja sa složenim nizom skokova koje je Ravnolinijski izvodio brzinom i tačnošću koje nateraše Kejsa da se žacne od zavisti.
<BR>&nbsp;&nbsp;&nbsp;&nbsp;&nbsp;"Sranje, Diksi..."
<BR>&nbsp;&nbsp;&nbsp;&nbsp;&nbsp;"'Ej, dečko, vidiš kakav sam bio kad sam bio živ. A još ništa nisi video. Gle', bez ruku!"
<BR>&nbsp;&nbsp;&nbsp;&nbsp;&nbsp;"To je to, a? Veliki, zeleni pravougaonik s leve strane?"
<BR>&nbsp;&nbsp;&nbsp;&nbsp;&nbsp;"Pogodio si. Jezgro podataka korporacije Tezje-Ešpul, a taj led je proizvod dveju njenih bratskih VI. Ni vojska nema ništa bolje, čini mi se. Đavolski led, Kejse, crn k'o grob i klizav k'o staklo. Srprži ti mozak čim te spazi. Ako priđemo bliže, nabiće nam u dupe toliko tragača da će na uši da nam ispadaju, a momci u T-E saznaće koji broj cipela nosiš i koliki ti je đoka."
<BR>&nbsp;&nbsp;&nbsp;&nbsp;&nbsp;"Ne izgleda baš toliko gadno, zar ne? Mislim, nakačio mu se Turing. Mislio sam da bi možda trebalo da se gubimo odavde. Mogu da te ponesem."
<BR>&nbsp;&nbsp;&nbsp;&nbsp;&nbsp;"Ma nemoj? Ti to ozbiljno? Ne želiš da vidiš šta sve može taj kineski program?"
<BR>&nbsp;&nbsp;&nbsp;&nbsp;&nbsp;"Pa, ja..." Kejs je zurio u zelene zidove T-E leda. "Da ga jebem. U redu. Idemo."
<BR>&nbsp;&nbsp;&nbsp;&nbsp;&nbsp;"Ubaci ga."
<BR>&nbsp;&nbsp;&nbsp;&nbsp;&nbsp;"Hej, Maelkume", reče Kejs, isključivši se. "Verovatno ću nekih osam sati biti pod trodama." Maelkum je opet pušio. Kabina je bila puna dima. "Zato neću moći da odem do..."
<BR>&nbsp;&nbsp;&nbsp;&nbsp;&nbsp;"Nemaš problem, čovek." Sionit izvede visoki salto napred i poče da prekopava po zakopčanoj mrežastoj torbi, izvuče namotaj prozirne cevi i još nešto, zapečaćeno u sterilno vakuumsko pakovanje.
<BR>&nbsp;&nbsp;&nbsp;&nbsp;&nbsp;Nazvao je to teksaški kateter, a Kejsu se nimalo nije svidelo.
<BR>&nbsp;&nbsp;&nbsp;&nbsp;&nbsp;Ubacio je kineski virus, sačekao, a onda ga gurnuo do kraja.
<BR>&nbsp;&nbsp;&nbsp;&nbsp;&nbsp;"U redu", reče, "tu smo. Slušaj, Maelkume, ako opasno zagusti, cimni me za zglob leve ruke. Osetiću to. Inače radi ono što ti kaže Hosaka, u redu?"
<BR>&nbsp;&nbsp;&nbsp;&nbsp;&nbsp;"Sigurno, čovek." Maelkum zapali novi džoint.
<BR>&nbsp;&nbsp;&nbsp;&nbsp;&nbsp;"I uključi ventilaciju. Neću da to tvoje sranje utiče na moje neuropredajnike. Već sam dovoljno mamuran."
<BR>&nbsp;&nbsp;&nbsp;&nbsp;&nbsp;Maelkum se naceri.
<BR>&nbsp;&nbsp;&nbsp;&nbsp;&nbsp;Kejs se ponovo uključi.
<BR>&nbsp;&nbsp;&nbsp;&nbsp;&nbsp;"Isuse sa štakom", reče Ravnolinijski, "vidi ovo."
<BR>&nbsp;&nbsp;&nbsp;&nbsp;&nbsp;Kineski virus se razmotavao oko njih. Polihromatska senka sa bezbroj prozirnih slojeva koji su se preuređivali i kretali. Protejski, ogroman, dizao se iznad njih, zaklanjajući prazninu.
<BR>&nbsp;&nbsp;&nbsp;&nbsp;&nbsp;"Veliki jebač", reče Ravnolinijski.
<BR>&nbsp;&nbsp;&nbsp;&nbsp;&nbsp;"Videću šta je sa Moli", reče Kejs i udari po prekidaču simstima.
<BR>
<BR>&nbsp;&nbsp;&nbsp;&nbsp;&nbsp;Slobodan pad. Osećaj je bio sličan ronjenju kroz savršeno bistru vodu. Padala je - dizala se kroz široku cev od mesečevog betona, osvetljenu na svaka dva metra prstenjem od belog neona.
<BR>&nbsp;&nbsp;&nbsp;&nbsp;&nbsp;Veza je bila jednosmerna. Nije mogao da joj se obrati.
<BR>&nbsp;&nbsp;&nbsp;&nbsp;&nbsp;Prebacio se.
<BR>
<BR>&nbsp;&nbsp;&nbsp;&nbsp;&nbsp;"Dečko, ovo je opak komad softvera. Najluđa stvar posle hleba u kriškama. Mrcina je nevidljiva. Upravo sam kupio dvadeset sekundi u onoj maloj, ružičastoj kutiji, četiri skoka levo od T-E leda; hteo sam da pogledam na šta ličimo. Ni na šta. Nema nas."
<BR>&nbsp;&nbsp;&nbsp;&nbsp;&nbsp;Kejs je pretražio matricu oko leda Tezje-Ešpulovih i pronašao ružičasti oblik, standardnu komercijalnu jedinicu. Ukucao je naredbu za približavanje. "Možda je neispravan."
<BR>&nbsp;&nbsp;&nbsp;&nbsp;&nbsp;"Možda, ali sumnjam. Naša bebica ipak je vojno čedo. I nov je. Jednostavno je neprepoznatljiv. I kad ne bi bio takav, videli bi nas kao neku vrstu kineskog šunjala, ali nas niko ne zarezuje. Možda čak ni oni tamo u Strejlajtu."
<BR>&nbsp;&nbsp;&nbsp;&nbsp;&nbsp;Kejs je posmatrao glatki zid koji je zaklanjao Strejlajt. "Pa, to je prednost, zar ne?"
<BR>&nbsp;&nbsp;&nbsp;&nbsp;&nbsp;"Može biti." Konstrukt se nasmeja svojom aproksimacijom smeha. Kejs se trže. "Još jednom sam proverio stari Kuang Jedanaest, dečko. Ponaša se prijateljski, sve dok držiš obarač, učtiv je i uslužan da je to milina. I dobro govori engleski. Jesi li čuo nekad za spori virus?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Ja jesam, jednom. Tada je to još bila samo zamisao. Ali stari Kuang je baš to. Ovo nije bušenje i ubacivanje, već pre kao da stvaramo sadejstvo s ledom, tako lagano da on to i ne oseti. Kuangova logika kao da se privuče meti i počne da se menja dok ne postane sasvim nalik tkivu leda. Postajemo sijamski blizanci pre nego što tamo stignu da se uzvrpolje." Ravnolinijski se nasmeja.
<BR>&nbsp;&nbsp;&nbsp;&nbsp;&nbsp;"Samo kad ne bi bio tako prokleto veseo danas, čoveče. Taj tvoj smeh struže mi po kičmi."
<BR>&nbsp;&nbsp;&nbsp;&nbsp;&nbsp;"Žalim slučaj", reče Ravnolinijski. "I stari mrtvac mora ponekad da se nasmeje." Kejs udari po prekidaču simstima.
<BR>
<BR>&nbsp;&nbsp;&nbsp;&nbsp;&nbsp;I propade kroz izuvijani metal i miris prašine, kliznuvši dlanovima niz glatki papir. Iza njega se nešto bučno sruši.
<BR>&nbsp;&nbsp;&nbsp;&nbsp;&nbsp;"'Ajde", reče Fin, "o'ladi malo."
<BR>&nbsp;&nbsp;&nbsp;&nbsp;&nbsp;Kejs je ležao ispružen na gomili požutelih časopisa, a ispod njega čežnjiva galaksija devojaka blistala je belim zubima u polumraku Metro Holografiksa. Ležao je udišući miris starih časopisa sve dok mu srce nije usporilo.
<BR>&nbsp;&nbsp;&nbsp;&nbsp;&nbsp;"Vintermut", reče.
<BR>&nbsp;&nbsp;&nbsp;&nbsp;&nbsp;"Jeste", reče Fin, odnekud iza njega. "Pogodio si."
<BR>&nbsp;&nbsp;&nbsp;&nbsp;&nbsp;"Odjebi." Kejs sede, trljajući zglobove šaka.
<BR>&nbsp;&nbsp;&nbsp;&nbsp;&nbsp;"Ma, hajde", reče Fin i iskorači iz svojevrsne niše u zidu otpadaka. "Ovako je bolje za tebe, čoveče." Izvadio je iz džepa partagase i zapalio jednu. Miris kubanskog duvana ispuni prostoriju. "Da li je trebalo da ti se prikažem u matrici kao zapaljeni grm? Neće ti promaći ništa od akcije. Sat proveden ovde uzeće ti samo nekoliko sekundi u matrici."
<BR>&nbsp;&nbsp;&nbsp;&nbsp;&nbsp;"Nije ti palo na pamet da mi tvoje pojavljivanje u liku ljudi koje znam ide na živce?" Ustao je, otresajući bledu prašinu sa crnog džinsa. Okrenuo se i besno osmotrio prašnjave prozore i zatvorena vrata prema ulici. "Šta je tamo napolju? Njujork? Ili tu sve prestaje?"
<BR>&nbsp;&nbsp;&nbsp;&nbsp;&nbsp;"Pa", reče Fin, "to ti je kao ono drvo, znaš. Padne u šumi, ali tamo možda nema nikoga da to čuje." Pokaza Kejsu ogromne prednje zube i povuče dim iz cigare. "Možeš da prošetaš ako hoćeš. Sve je tu, ili bar sve ono što si video. Ovo je sećanje, zar ne? Iscedim te, proberem i ponovo ti vratim."
<BR>&nbsp;&nbsp;&nbsp;&nbsp;&nbsp;"Nemam tako dobro pamćenje", reče Kejs, osvrćući se. Pogleda svoje šake, prevrćući ih. Pokušao je da se seti izgleda linija na dlanovima, ali nije mogao.
<BR>&nbsp;&nbsp;&nbsp;&nbsp;&nbsp;"Svako ga ima", reče Fin, ispusti cigaru i smrvi je petom, "ali malo ko mu ima pristup. Umetnici, možda, ako su stvarno dobri. Kada bi mogao da preklopiš ovaj konstrukt sa stvarnošću, Finovom radnjom u donjem Menhetnu, uočio bi razlike, ali možda ne onoliko koliko očekuješ. Za tebe je sećanje holografsko." Fin cimnu svoje malo uho. "Moje je drugačije."
<BR>&nbsp;&nbsp;&nbsp;&nbsp;&nbsp;"Kako to misliš, holografsko?" Reč ga je podsetila na Rivijeru.
<BR>&nbsp;&nbsp;&nbsp;&nbsp;&nbsp;"Samo to da je holografska paradigma najbliže što ste uspeli u predstavljanju ljudskog sećanja. Doduše, nikad se niste ni potrudili oko toga. Vi, ljudi, mislim." Fin zakorači napred i podiže izduženu glavu da pogleda Kejsa. "Da jeste, možda vam se ja ne bih ni dogodio."
<BR>&nbsp;&nbsp;&nbsp;&nbsp;&nbsp;"Šta bi to trebalo da znači?"
<BR>&nbsp;&nbsp;&nbsp;&nbsp;&nbsp;Fin slegnu ramenima. Ofucani tvid mu je visio i nije mu se sasvim vratio na ramena. "Pokušavam da ti pomognem, Kejse."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Zato što si mi potreban." Ponovo se pojaviše krupni, žuti zubi. "I zato što sam ja potreban tebi."
<BR>&nbsp;&nbsp;&nbsp;&nbsp;&nbsp;"Kenjaš. Umeš li da mi čitaš misli, Fine?" Namrštio se. "Vintermute, hoću da kažem."
<BR>&nbsp;&nbsp;&nbsp;&nbsp;&nbsp;"Misli se ne čitaju. Vidiš, još se držite paradigmi štampane reči, a ti jedva umeš da čitaš. Imam pristup tvojim sećanjima, ali to nije isto što i tvoj um." Gurnuo je ruku u otvoreno kućište prastarog televizora u izvukao srebrno-crnu vakuumsku cev. "Vidiš ovo? Deo moje DNK, na neki način..." Bacio je stvar u mrak i Kejs začu kako puca i zveči. "Stalno pravite modele. Kamene krugove. Katedrale. Orgulje. Računare. Znaš li ti da nemam pojma zašto sam sada ovde? Ali ako večeras dobiješ trku, konačno ćete postići pravu stvar."
<BR>&nbsp;&nbsp;&nbsp;&nbsp;&nbsp;"Nemam pojma o čemu govoriš."
<BR>&nbsp;&nbsp;&nbsp;&nbsp;&nbsp;"Mislim na kolektivno 'vi'. Tvoja vrsta."
<BR>&nbsp;&nbsp;&nbsp;&nbsp;&nbsp;"Ti si pobio one iz Turinga."
<BR>&nbsp;&nbsp;&nbsp;&nbsp;&nbsp;Fin slegnu ramenima. "Moralo se. Kud baš tebe da zaboli dupe; smakli bi te, a da ne trepnu. No, ovde si da još malo porazgovaramo. Sećaš se ovoga?" U desnoj ruci stvori mu se nagoreli osinjak iz Kejsovog sna; zaudarao je na gorivo u teskobnoj pomrčini radionice. Kejs posrnu unazad do zida otpadaka. "Jeste. To sam bio ja. Uradio sam to pomoću holo uređaja u prozoru. Još jedno sećanje koje sam iscedio iz tebe kada sam te prvi put komirao. Znaš zašto je ono važno?"
<BR>&nbsp;&nbsp;&nbsp;&nbsp;&nbsp;Kejs odmahnu glavom.
<BR>&nbsp;&nbsp;&nbsp;&nbsp;&nbsp;"Zato" - i gnezdo nestade - "što najviše liči na Tezje-Ešpulove. Njihov ljudski ekvivalent. Strejlajt je kao taj osinjak, ili bar deluje na taj način. Mislio sam da će ti to pomoći da se osećaš bolje."
<BR>&nbsp;&nbsp;&nbsp;&nbsp;&nbsp;"Da se osećam bolje?"
<BR>&nbsp;&nbsp;&nbsp;&nbsp;&nbsp;"Da znaš kakvi su. U jednom trenutku počeo si da me mrziš k'o psa. To je dobro. Ali ako mrziš njih. Isto, samo različito."
<BR>&nbsp;&nbsp;&nbsp;&nbsp;&nbsp;"Čuj", reče Kejs, zakoračivši napred, "oni mi nikad nisu kenjali. Za razliku od tebe..." Ali nije mu uspevalo da se razbesni.
<BR>&nbsp;&nbsp;&nbsp;&nbsp;&nbsp;"Govoriš o T-E, oni su me napravili. Ona Francuskinja ti je rekla da prodaješ svoju vrstu. Nazvala me demonom." Fin se iskezi. "To i nije tako važno. Moraćeš da omrzneš nekog pre nego što se ovo završi." Okrenuo se i pošao prema dnu radionice. "U redu, sad dođi da ti malo pokažem kako izgleda Strejlajt, dok si još tu." Podigao je ugao ćebeta. Bela svetlost prosu se unutra. "Bogamu, čoveče, ne stoj tu k'o mulac."
<BR>&nbsp;&nbsp;&nbsp;&nbsp;&nbsp;Kejs pođe za njim, trljajući lice.
<BR>&nbsp;&nbsp;&nbsp;&nbsp;&nbsp;"Tako", reče Fin i ščepa ga za lakat.
<BR>&nbsp;&nbsp;&nbsp;&nbsp;&nbsp;Nešto ih povuče, u oblaku prašine, pored stare vune, pravo u slobodni pad kroz cilindrični tunel od mesečevog betona, osvetljen na svaka dva metra prstenovima belog neona.
<BR>&nbsp;&nbsp;&nbsp;&nbsp;&nbsp;"Isuse", izusti Kejs, prevrćući se.
<BR>&nbsp;&nbsp;&nbsp;&nbsp;&nbsp;"Ovo je glavni ulaz", reče Fin kroz lepršanje tvida. "Da ovo nije moj konstrukt, glavna kapija nalazila bi se tu gde je radionica, gore na osi Frisajda. Biće siromašno pojedinostima, zato što ne poseduješ sećanje o ovome. Ovaj delić si video zahvaljujući Moli..."
<BR>&nbsp;&nbsp;&nbsp;&nbsp;&nbsp;Kejsu uspe da se ispravi, ali poče da se okreće u dugačkoj spirali.
<BR>&nbsp;&nbsp;&nbsp;&nbsp;&nbsp;"Drž' se", reče Fin, "ubrzaću nas."
<BR>&nbsp;&nbsp;&nbsp;&nbsp;&nbsp;Zidovi se zamutiše. Vrtoglav osećaj kretanja napred, boja, munjevitog skretanja i leta kroz uske prolaze. U jednom trenutku činilo se da prolaze kroz nekoliko metara čvrstog zida, treptaj mrklog mraka.
<BR>&nbsp;&nbsp;&nbsp;&nbsp;&nbsp;"Evo", reče Fin. "To je to."
<BR>&nbsp;&nbsp;&nbsp;&nbsp;&nbsp;Lebdeli su u sredini savršeno kvadratne odaje, zidova i tavanice obloženih pločama mrkog drveta. Pod je bio prekriven kvadratnim tepihom sa svetlim uzorkom mikročipa, kola izatkanih od plave i skerletne vune. Tačno u središtu sobe, poravnato sa šarom tepiha, stajalo je četvrtasto postolje od mutnog belog stakla.
<BR>&nbsp;&nbsp;&nbsp;&nbsp;&nbsp;"Vila Strejlajt", progovori draguljima ukrašena stvar na postolju, "jeste telo uraslo samo u sebe, gotička ludorija. Svaka prostorija u Strejlajtu poseduje neku tajnu. To je beskrajni niz prostorija povezanih hodnicima, stepeništima zapletenim kao creva, gde pogled luta uskim krivinama, pokraj kitnjastih panela, praznih niša..."
<BR>&nbsp;&nbsp;&nbsp;&nbsp;&nbsp;"Esej 3Džejn", reče Fin, vadeći odnekud partagase. "Napisala ga je sa dvanaest godina, za predmet nauke o jeziku."
<BR>&nbsp;&nbsp;&nbsp;&nbsp;&nbsp;"Arhitekti Frisajda uložili su veliki trud da sakriju činjenicu da je unutrašnjost vretena uređena banalnom preciznošću rasporeda nameštaja u hotelskoj sobi. U Strejlajtu, unutrašnja površina školjke obrasla je očajničkim obiljem struktura, oblika koji se preklapaju, ukrštaju, uzdižu prema mikroelektronskom jezgru, srcu naše klanovske korporacije, valjku od silikona izbušenom uskim tunelima za održavanje, ponekad ne širim od ljudske šake. Tu mile sjajni rakovi, vođeni daljinskim komandama, motreći na mikromehanička oštećenja i tragove sabotaže."
<BR>&nbsp;&nbsp;&nbsp;&nbsp;&nbsp;"Video si je u restoranu", reče Fin.
<BR>&nbsp;&nbsp;&nbsp;&nbsp;&nbsp;"Po merilima arhipelaga", nastavila je glava, "naša porodica je stara i spirala naše kuće odraz je te starosti. Ali i nešto drugo. Ustrojstvo vile govori o kretanju prema unutra i poricanju svetle praznine iza zidova.
<BR>&nbsp;&nbsp;&nbsp;&nbsp;&nbsp;Tezje i Ešpul popeli su se gravitacijskim bunarom i otkrili da mrze slobodni prostor. Sagradili su Frisajd da bi crpli blaga novonastalih ostrva, postali bogati i ekscentrični, i započeli izgradnju produžetka svojih tela u Strejlajtu. Ogradili smo se sopstvenim novcem, rastući unutra, stvarajući beskrajnu vaseljenu u sebi samima.
<BR>&nbsp;&nbsp;&nbsp;&nbsp;&nbsp;Vila Strejlajt ne poznaje nebo, snimljeno ili neko drugo.
<BR>&nbsp;&nbsp;&nbsp;&nbsp;&nbsp;U silikonskom jezgru vile nalazi se mala prostorija, jedini pravougaoni prostor u celom sklopu. Ovde, na jednostavnom postolju od stakla, počiva optočena bista od platine, posuta lapisom i biserjem. Blistave kugle njenih očiju isklesane su u sintetičkom rubinu osmatračkog okna broda koji je doneo prvog Tezjea iz bunara i vratio se po prvog Ešpula..."
<BR>&nbsp;&nbsp;&nbsp;&nbsp;&nbsp;Glava zaćuta.
<BR>&nbsp;&nbsp;&nbsp;&nbsp;&nbsp;"I?" upita Kejs konačno, kao da očekuje da će mu glava odgovoriti.
<BR>&nbsp;&nbsp;&nbsp;&nbsp;&nbsp;"To je sve što je napisala", reče Fin. "Nije dovršila. Bila je dete. Ovo je neka vrsta ceremonijalnog terminala. Potrebna mi je Moli da ovde izgovori pravu reč u pravom trenutku. U tome je caka. Ništa ne znači koliko ćete ti i Ravnolijiski duboko da prodrete uz pomoć kineskog virusa, ako ova stvar ne čuje čarobnu reč."
<BR>&nbsp;&nbsp;&nbsp;&nbsp;&nbsp;"A ta reč je...?"
<BR>&nbsp;&nbsp;&nbsp;&nbsp;&nbsp;"Ne znam. Možeš da kažeš da sam ja u osnovi određen činjenicom da je ne znam, jer ne mogu da je znam. Ja sam onaj koji ne poznaje reč. Kad bi je ti znao, čoveče, i kad bi mi je rekao, opet ne bih mogao da je znam. To je ugrađeno u mene. Potrebno je da je neko drugi dozna i donese ovamo, baš kada se ti i Ravnolinijski probijete kroz onaj led i skrenete pažnju jezgra."
<BR>&nbsp;&nbsp;&nbsp;&nbsp;&nbsp;"Šta će tada biti?"
<BR>&nbsp;&nbsp;&nbsp;&nbsp;&nbsp;"Posle toga neće više biti mene. Prestaću da postojim."
<BR>&nbsp;&nbsp;&nbsp;&nbsp;&nbsp;"Nemam ništa protiv", reče Kejs.
<BR>&nbsp;&nbsp;&nbsp;&nbsp;&nbsp;"Naravno. Ali pripazi dupe, Kejse. Izgleda da moja... ovaj... druga polovina vreba na nas. Jedan zapaljeni grm nalik je na drugi. A Armitaž počinje da puca po šavovima."
<BR>&nbsp;&nbsp;&nbsp;&nbsp;&nbsp;"Kako to misliš?"
<BR>&nbsp;&nbsp;&nbsp;&nbsp;&nbsp;Ali soba se prelomi u desetak nemogućih uglova, padajući u kiberprostor kao origami-ždral.
</P></TD></TR></TABLE>
<P class="next">
<A HREF=p19.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
