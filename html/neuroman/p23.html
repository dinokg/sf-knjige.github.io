<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>19.
<P>&nbsp;&nbsp;&nbsp;&nbsp;&nbsp;Vila Strejlajt je parazitska struktura, podseti se Kejs, provlačeći se između traka veziva i kroz prednju komoru Markusa Garvija. Strejlajt crpi vazduh i vodu iz Frisajda i nema svoj ekosistem.
<BR>&nbsp;&nbsp;&nbsp;&nbsp;&nbsp;Cev mosta, produžetak doka, bila je složenija verzija one kroz koju se smandrljao da bi stigao do Hanive, napravljena za upotrebu u uslovima rotacione gravitacije vretena. Namreškani tunel, podeljen hidrauličnim spojevima obloženim prstenovima od tvrde, neklizajuće plastike, čije su omče služile kao prečke lestvica. Most se izvijao oko Hanive; tamo gde se spajao sa komorom Garvija bio je vodoravan, ali se naglo dizao ulevo, praveći okomiti uspon duž krivine trupa jahte. Maelkum je već odmicao uz prstenove, dižući se levom rukom, sa Remingtonkom u desnoj. Nosio je zamrljane, vrećaste, radne pantalone, svoju zelenu jaknu bez rukava i pocepane platnene patike sa jarko crvenim đonovima. Most bi se lako zanjihao svaki put kada bi stao na sledeći prsten.
<BR>&nbsp;&nbsp;&nbsp;&nbsp;&nbsp;Štipaljke Kejsovih improvizovanih naramenica usecale su mu se u ramena od težine Ono-Sendaija i konstrukta. Sada je osećao samo strah, sveopštu jezu. Potisnuo je to, prisiljavajući se da ponavlja Armitažovo predavanje o vretenu i vili Strejlajt. Počeo je da se penje. Frisajd nije imao zatvoren, već ograničen ekosistem. Sion je imao zatvoren sistem, sposoban da se obnavlja godinama bez unošenja materijala spolja. Frisajd je proizvodio svoj vazduh i vodu, ali je zavisio od stalne dopreme hrane i redovnog đubrenja tla. Vila Strejlajt nije proizvodila ništa.
<BR>&nbsp;&nbsp;&nbsp;&nbsp;&nbsp;"Čovek", reče Maelkum tiho, "penj' se 'vamo, ko' mene." Oslanjajući se postrance uz kružne lestvice, Kejs savlada poslednjih nekoliko prečki. Most se završavao glatkim, pomalo ispupčenim poklopcem, prečnika dva metra. Hidraulični spojevi cevi nestajali su u elastičnim kućištima usečenim u okvir poklopca.
<BR>&nbsp;&nbsp;&nbsp;&nbsp;&nbsp;"I, šta ćemo..."
<BR>&nbsp;&nbsp;&nbsp;&nbsp;&nbsp;Kejs ućuta jer poklopac kliznu uvis, a neznatna razlika u pritisku podiže mu finu prašinu u oči.
<BR>&nbsp;&nbsp;&nbsp;&nbsp;&nbsp;Maelkum se uzvera preko ruba, i Kejs začu tiho škljocanje kočnice na Remingtonki. "Ti čovek u žurbi..." šapnu Maelkum, čučeći tamo. Kejs se sledećeg trenutka nađe kraj njega.
<BR>&nbsp;&nbsp;&nbsp;&nbsp;&nbsp;Otvor je bio na sredini kružne, nadsvođene komore, popločane plavim, neklizajućim, plastičnim pločicama. Maelkum ga munu, pokazavši, i on ugleda monitor ugrađen u zakrivljeni zid. Na ekranu je visoki mladić sa crtama Tezje-Ešpula otresao nešto sa rukava svog tamnog sakoa. Stajao je pored potpuno istog otvora u istoj komori. "Oprostite, gospodine", reče glas iz rešetke iznad otvora. Kejs pogleda uvis. "Očekivali smo vas kasnije, na osovinskom pristaništu. Samo trenutak, molim vas." Na monitoru, mladić nestrpljivo odmahnu glavom.
<BR>&nbsp;&nbsp;&nbsp;&nbsp;&nbsp;Maelkum se okrenu kada s leve strane kliznuše vrata, sa spremnom sačmaricom. Omanji Evroazijac u narandžastom kombinezonu zakorači unutra i izbeči se u njih. Otvori usta, ali nije bilo nikakvog zvuka. Zatvori usta. Kejs pogleda na monitor. Prazan.
<BR>&nbsp;&nbsp;&nbsp;&nbsp;&nbsp;"Ko?" konačno izusti čovek.
<BR>&nbsp;&nbsp;&nbsp;&nbsp;&nbsp;"Rastafarijanska mornarica", reče Kejs, uspravljajući se. Dek ga lupnu po bedru. "Mi bismo samo da se uključimo u vaš sistem obezbeđenja."
<BR>&nbsp;&nbsp;&nbsp;&nbsp;&nbsp;Čovek proguta knedlu. "Je li ovo neki test? Provera odanosti. Mora da je provera odanosti." Obrisao je dlanove o bokove narandžastog odela.
<BR>&nbsp;&nbsp;&nbsp;&nbsp;&nbsp;"Ne, čovek, ovo istinski." Maelkum se diže iz čučnja sa Remingtonkom uperenom u čovekovo lice. "Miči sebe."
<BR>&nbsp;&nbsp;&nbsp;&nbsp;&nbsp;Pošli su za njim kroz vrata, u hodnik čiji su zidovi od izglačanog betona i neravni pod od nabacanih tepiha Kejsu bili savršeno poznati. "Lepe ponjave", reče Maelkum, gurkajući čoveka u leđa. "Miriše k'o crkva."
<BR>&nbsp;&nbsp;&nbsp;&nbsp;&nbsp;Naiđoše na još jedan monitor, prastari Soni, postavljenog iznad police sa tastaturom i višestrukim nizom ulaza. Kada su zastali, ekran se osvetli i ukaza se Fin, usiljeno im se cereći iz nečega što je podsećalo na prednju prostoriju u Metro Holografiksu. "Dobro", reče. "Maelkum sad vodi ovog momka niz hodnik do otvorenog ormana, pakuje ga unutra, ja ih zaključavam. Kejse, treba ti peti ulaz sleva, gornji red. U ormariću ispod police nalaze se adapteri. Ide dvadeset-iglični za Ono-Sendai u četrdeset-iglični za Hosaku." Kada je Maelkum odgurao svog zarobljenika dalje, Kejs kleknu i poče da traži među raznovrsnim utikačima, sve dok nije pronašao pravi. Priključivši dek na adapter, zastade.
<BR>&nbsp;&nbsp;&nbsp;&nbsp;&nbsp;"Moraš li baš tako da izgledaš, čoveče?" upitao je lice na ekranu. Red po red, Fina prebrisa slika Loni Zona, naslonjenog na zid prekriven japanskim posterima koji su se ljuštili.
<BR>&nbsp;&nbsp;&nbsp;&nbsp;&nbsp;"Sve što poželiš, dušo", otegnu Zon, "samo šapni Loniju..."
<BR>&nbsp;&nbsp;&nbsp;&nbsp;&nbsp;"Ne", reče Kejs, "ipak uzmi Fina." Kada je Zonov lik nestao, Kejse gurnu Hitačijev adapter u ulaz i namesti trode na čelo.
<BR>
<BR>&nbsp;&nbsp;&nbsp;&nbsp;&nbsp;"Gde si dosad?" upita Ravnolinijski i nasmeja se.
<BR>&nbsp;&nbsp;&nbsp;&nbsp;&nbsp;"Rekoh ti da to ne radiš", reče Kejs.
<BR>&nbsp;&nbsp;&nbsp;&nbsp;&nbsp;"Šalim se, dečko", reče konstrukt, "protok vremena je za mene ionako jednak nuli. Ček' da vidim šta imamo ovde..."
<BR>&nbsp;&nbsp;&nbsp;&nbsp;&nbsp;Program Kuang bio je zelen, u dlaku iste nijanse kao T-E led. Naočigled Kejsu, postajao je sve neprozirniji, iako je jasno mogao da vidi stvar nalik na ajkulu kada bi podigao pogled. Nestale su nedovršene linije i priviđenja, i stvar je izgledala stvarna kao Markus Garvi i podsećala na starinski mlaznjak bez krila, glatke kože obložene crnim hromom.
<BR>&nbsp;&nbsp;&nbsp;&nbsp;&nbsp;"Pravo napred", reče Ravnolinijski.
<BR>&nbsp;&nbsp;&nbsp;&nbsp;&nbsp;"Tako je", reče Kejs, i prebaci se.
<BR>
<BR>&nbsp;&nbsp;&nbsp;&nbsp;&nbsp;"...tako. Žao mi je", govorila je 3Džejn, previjajući Molinu glavu. "Naš uređaj kaže da nema kontuzija, niti trajnog oštećenja oka. Nisi ga dobro poznavala pre nego što si došla ovamo?"
<BR>&nbsp;&nbsp;&nbsp;&nbsp;&nbsp;"Nisam ga uopšte poznavala", reče Moli tupo. Ležala je na leđima na visokoj postelji ili obloženom stolu. Kejs nije osećao njenu povređenu nogu. Sinestetsko dejstvo prve injekcije kao da se izgubilo. Nije više bilo crne kugle, ali su joj ruke bile sputane mekim trakama koje nije mogla da vidi.
<BR>&nbsp;&nbsp;&nbsp;&nbsp;&nbsp;"On namerava da te ubije."
<BR>&nbsp;&nbsp;&nbsp;&nbsp;&nbsp;"Razumljivo", reče Moli, zureći u grubu tavanicu iza jakog osvetljenja.
<BR>&nbsp;&nbsp;&nbsp;&nbsp;&nbsp;"Mislim da ne želim da on to uradi", reče 3Džejn, a Moli bolno okrenu glavu da pogleda gore, u njene tamne oči.
<BR>&nbsp;&nbsp;&nbsp;&nbsp;&nbsp;"Ne igraj se sa mnom", reče.
<BR>&nbsp;&nbsp;&nbsp;&nbsp;&nbsp;"Ali mislim da bih možda poželela da to uradim sama", reče 3Džejn i sagnu se da je poljubi čelo, sklanjajući joj kosu toplim dlanom. Njena svetla dželaba bila je umrljana krvlju.
<BR>&nbsp;&nbsp;&nbsp;&nbsp;&nbsp;"Kuda je otišao?" upita Moli.
<BR>&nbsp;&nbsp;&nbsp;&nbsp;&nbsp;"Po još jednu injekciju, valjda", reče 3Džejn, uspravivši se. "Nestrpljivo je iščekivao tvoj dolazak. Mislim da bi moglo da bude zabavno negovati te dok ponovo ne ozdraviš, Moli." Nasmešila se, odsutno brišući okrvavljen dlan o prednji deo ogrtača. "Biće potrebno da ti se namesti noga, ali to možemo da sredimo."
<BR>&nbsp;&nbsp;&nbsp;&nbsp;&nbsp;"A Piter?"
<BR>&nbsp;&nbsp;&nbsp;&nbsp;&nbsp;"Piter." Lako je zatresla glavom. Pramen tamne kose oslobodio joj se i pao preko čela. "Piter je postao prilično dosadan. Upotreba droge mi je uopšte dosadna." Zakikotala se. "Bar kod drugih. Kao što si verovatno videla, moj otac ih je redovno zloupotrebljavao."
<BR>&nbsp;&nbsp;&nbsp;&nbsp;&nbsp;Moli se ukoči.
<BR>&nbsp;&nbsp;&nbsp;&nbsp;&nbsp;"Ne plaši se." Molini prsti pomilovaše kožu iznad pojasa džinsa. "Njegovo samoubistvo bilo je posledica moje manipulacije sigurnosnim granicama njegovog zamrzavanja. U stvari, nikada ga nisam srela, znaš? Izvadili su me iz kontejnera tek pošto su ga poslednji put uspavali. Ali sam ga itekako dobro poznavala. Jezgra znaju sve. Gledala sam kako mi ubija majku. Udavio ju je u krevetu."
<BR>&nbsp;&nbsp;&nbsp;&nbsp;&nbsp;"Zašto ju je ubio?" Njeno otkriveno oko zaustavilo se na devojčinom licu.
<BR>&nbsp;&nbsp;&nbsp;&nbsp;&nbsp;"Nije mogao da se pomiri sa putem koji je odabrala za našu porodicu. Ona je ugovorila izgradnju naših veštačkih inteligencija. Bila je istinski vizionar. Zamišljala nas je u simbiotičkom odnosu sa VI-ama, koje bi donosile odluke u ime naše korporacije. Naše svesne odluke, trebalo je da kažem. Tezje-Ešpulovi bi postali besmrtni, košnica, svako od nas deo veće celine. Opčinjavajuće. Pustiću ti njene trake, skoro hiljadu sati. Ali je nikada nisam stvarno razumela, i sa njenom smrću taj put je bio izgubljen. Svi su putevi bili izgubljeni, i počeli smo da se ukopavamo u sebe. Sada retko izlazimo. Ja sam tu izuzetak."
<BR>&nbsp;&nbsp;&nbsp;&nbsp;&nbsp;"Rekla si da si pokušavala da ubiješ starog. Menjala si njegove programe za kriogenizaciju?"
<BR>&nbsp;&nbsp;&nbsp;&nbsp;&nbsp;3Džejn klimnu glavom. "Imala sam pomoćnika. Jednog duha. Tako sam verovala kada sam bila sasvim mlada - da u korporacijskim jezgrima obitavaju duhovi. Glasovi. Jedan od njih bio je taj koga zovete Vintermut, a to je Turingov kod za našu VI u Bernu, iako je svest koja upravlja vama neka vrsta potprograma."
<BR>&nbsp;&nbsp;&nbsp;&nbsp;&nbsp;"Jedan od njih? Ima ih još?"
<BR>&nbsp;&nbsp;&nbsp;&nbsp;&nbsp;"Još jedan. Ali taj mi se ne javlja već godinama. Mislim da je odustao. Verujem da su oba plod određenih svojstava čiju je ugradnju u prvobitni softver naručila moja majka, ali ona je bila vrlo tajnovita žena kada bi za tim osetila potrebu. Evo. Pij." Prinela je savitljivu plastičnu cevčicu Molinim usnama. "Voda. Samo malo."
<BR>&nbsp;&nbsp;&nbsp;&nbsp;&nbsp;"Džejn, ljubavi", upita Rivijera veselo, odnekud izvan vidokruga, "zabavljaš li se?"
<BR>&nbsp;&nbsp;&nbsp;&nbsp;&nbsp;"Ostavi nas na miru, Pitere."
<BR>&nbsp;&nbsp;&nbsp;&nbsp;&nbsp;"Igraš se doktora..." Moli odjednom ugleda svoje lice. Lebdelo joj je desetak centimetara iznad nosa. Nije bilo zavoja. Levi implant bio je razmrskan, dugačka cepka posrebrene plastike zarivena duboko u očnu duplju, koja je bila izvrnuta lokva krvi.
<BR>&nbsp;&nbsp;&nbsp;&nbsp;&nbsp;"Hideo", reče 3Džejn, milujući Molin stomak, "povredi Pitera ako ne ode. Idi, plivaj, Pitere."
<BR>&nbsp;&nbsp;&nbsp;&nbsp;&nbsp;Projekcija nestade.
<BR>&nbsp;&nbsp;&nbsp;&nbsp;&nbsp;07:58:40 u mraku povijenog oka.
<BR>&nbsp;&nbsp;&nbsp;&nbsp;&nbsp;"Rekao je da znaš šifru. Piter. Vintermutu je potrebna šifra." Kejs iznenada postade svestan ključa koji je ležao na najlonskoj uzici uz unutrašnju oblinu njene leve dojke.
<BR>&nbsp;&nbsp;&nbsp;&nbsp;&nbsp;"Da", reče 3Džejn, povukavši ruku, "znam. Naučila sam je kao dete. Mislim da je to bilo u snu... ili negde u hiljadu sati dnevnika moje majke. Ali mislim da Piter ima pravo kad me nagovara da je ne odam. Ako sam dobro razumela, imali bismo posla sa Turingom, a duhovi su, ako ništa drugo, ćudljivi."
<BR>&nbsp;&nbsp;&nbsp;&nbsp;&nbsp;Kejs se isključi.
<BR>
<BR>&nbsp;&nbsp;&nbsp;&nbsp;&nbsp;"Čudna ptičica, a?" Fin se iskezi Kejsu sa starog Sonija.
<BR>&nbsp;&nbsp;&nbsp;&nbsp;&nbsp;Kejs slegnu ramenima. Opazio je Maelkuma kako dolazi hodnikom sa Remingtonkom na boku. Sionit se smešio, tresući glavom u ritmu koji Kejs nije mogao da čuje. Par tankih žutih žica vodio mu je iz ušiju do džepa jakne bez rukava.
<BR>&nbsp;&nbsp;&nbsp;&nbsp;&nbsp;"Dab, čovek", reče Maelkum.
<BR>&nbsp;&nbsp;&nbsp;&nbsp;&nbsp;"E, jebem te ludog", reče mu Kejs.
<BR>&nbsp;&nbsp;&nbsp;&nbsp;&nbsp;"Čujem te, čovek. Bogovski dab."
<BR>&nbsp;&nbsp;&nbsp;&nbsp;&nbsp;"'Ej, momci", reče Fin, "budite spremni. Dolazi vam prevoz. Ne mogu da izvedem mnogo tačaka kao što je ona sa 8Džin kojom sam preš'o vratara, ali zato mogu da vam obezbedim prevoz preko do 3Džejnine gajbe."
<BR>&nbsp;&nbsp;&nbsp;&nbsp;&nbsp;Kejs je upravo izvlačio adapter iz utičnice kada se pojaviše servisna kolica bez vozača, dotociljavši se ispod grubog betonskog luka koji je označavao drugi kraj njihovog hodnika. Možda su to bila ista ona kolica kojima su se vozili Afrikanci, ali ako i jesu, njih više nije bilo tu. Odmah iza naslona niskog, mekog sedišta, zakačen sićušnim manipulatorima za presvlaku, mali Braun postojano je treptao svojim crvenim LED-om.
<BR>&nbsp;&nbsp;&nbsp;&nbsp;&nbsp;"Naš autobus", reče Kejs Maelkumu.
</P></TD></TR></TABLE>
<P class="next">
<A HREF=p24.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
