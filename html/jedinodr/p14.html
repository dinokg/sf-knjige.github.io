<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>12. MORSKO ZLO
<P>&nbsp;&nbsp;&nbsp;&nbsp;&nbsp;Nije padala kiša - samo je, pod oblacima koji su zapečatili more u sumrak od obzorja do obzorja, mučno duvao težak vetar, dižući žestoku penu na krestama talasa, koja je ključala kao para i pekla kao grad. Džinobrod je bio povijen u stranu od jačine vetra.
<BR>&nbsp;&nbsp;&nbsp;&nbsp;&nbsp;Linden se borila za dah. Dok se trudila da gleda kroz vodenu penu, zapanjila se kada je na jedrima ugledala džinove.
<BR>&nbsp;&nbsp;&nbsp;&nbsp;&nbsp;Nije joj bilo jasno kako uspevaju da se održe. Nemoguće da mogu da teško rade, pod punom snagom oluje!
<BR>&nbsp;&nbsp;&nbsp;&nbsp;&nbsp;Ipak, radili su. Dragulju Zvezdoputa jedra su bila neophodna da bi imao dovoljnu brzinu. No, ako se prečke suviše opterete platnom, svaka nagla promena pravca ili jačine vetra prevrnuće dromond ili ga gurnuti pod površinu. Posada je upravo savijala gornja jedra. Izgledali su mali i beznačajni u poređenju sa moćnom tamom oluje. Ipak, polako i mučno, uspevali su da kontrolišu jedra.
<BR>&nbsp;&nbsp;&nbsp;&nbsp;&nbsp;Visoko na prednjoj katarci jedan džin izgubio je oslonac, pa je morao da pusti konopce kako bi se spasao. Zoroljub je istog časa otrgnut. Divlje lepršajući, kao ranjeni albatros, poleteo je niz vetar i začas nestao sa vidika.
<BR>&nbsp;&nbsp;&nbsp;&nbsp;&nbsp;Ostali džinovi imali su više uspeha. Dragulj Zvezdoputa je postepeno ispravio položaj.
<BR>&nbsp;&nbsp;&nbsp;&nbsp;&nbsp;No, nemirno more ih je i dalje pritiskalo. Probijajući se kroz more, brod se popeo uz bok narednog strašnog talasa, a onda se sručio naniže kao da će se pramcem zabiti u dno. Linden je zgrabila stepenice da ne bi pala preko ograde.
<BR>&nbsp;&nbsp;&nbsp;&nbsp;&nbsp;Nije mogla da ostane tu. Bojala se da je Dragulj Zvezdoputa u odsudnoj opasnosti - da će naredno pojačanje oluje razneti brod na komade. A oluja će se pojačati. Osećala je kako se u daljini nakuplja njen bes. Dromond se nalazio na ivici nepogode, a središte se tek približavalo. Ako nastavi ovim pravcem, džinobrod će stići u središte užasa.
<BR>&nbsp;&nbsp;&nbsp;&nbsp;&nbsp;Mora da upozori Brusobola.
<BR>&nbsp;&nbsp;&nbsp;&nbsp;&nbsp;Pokušala je da se uspuže uz stepenice, ali vetar joj je bacao kosu u lice kao bič, isisavao joj vazduh iz pluća, pretio da je odnese. Za trenutak ju je obuzela panika.
<BR>&nbsp;&nbsp;&nbsp;&nbsp;&nbsp;Kail ju je uhvatio oko struka rukom nalik na kameni pojas. Prineo je usta tik do njenog uha. "U zaklon!" Vetar je razneo reči na delove, pa je uzvik bio jedva čujan.
<BR>&nbsp;&nbsp;&nbsp;&nbsp;&nbsp;Žurno je odmahnula glavom, pokušavajući da prodre glasom kroz oluju. "Nosi me na krmenu palubu!"
<BR>&nbsp;&nbsp;&nbsp;&nbsp;&nbsp;Oklevao je za trenutak, osvrćući se i procenjujući opasnost. Onda ju je poneo uz stepenice.
<BR>&nbsp;&nbsp;&nbsp;&nbsp;&nbsp;Osećala se kao krpena lutka u njegovom stisku. Da je bio u pitanju neki običan čovek, oboje bi završili u moru. No, on je pripadao haručaijima. Probijajući se uz vetar, doneo ju je do krmene palube.
<BR>&nbsp;&nbsp;&nbsp;&nbsp;&nbsp;Tamo je bilo samo troje džinova; Brusobol, Vedrogneva i Prva. Skladomajstor je stajala za ogromnim kormilom, držeći ga obema rukama. Mišići su joj bili napeti od napora; stajala je raširenih nogu da bi bila sigurnija. Izgledala je kao granitni stub, sposobna da stoji i vlada džiobrodom sve dok more i vreme ne razbiju Dragulj Zvezdoputa na komadiće.
<BR>&nbsp;&nbsp;&nbsp;&nbsp;&nbsp;Prva je čvrsto stajala, osigurana težinom i snagom. Pohod joj se oteo iz ruku. Pod ovakvim uslovima, pripadao je oluji - i Dragulju Zvezdoputa. A dromond je pripadao Brusobolu.
<BR>&nbsp;&nbsp;&nbsp;&nbsp;&nbsp;Kapetan je stajao kraj Vedrogneve, ali svu pažnju uperio je napred kao svetionik, plamteći radi sigurnosti svog broda. Koščato čelo kao da mu je štitilo oči. Držao se kao da sve može videti. Prodornim glasom uspevao je da nadjača vetar. Džinovi su se pokoravali kao da su deo njega. Mučno, korak po korak, borili su se sa jedrima i konopima, podešavajući Dragulj Zvezdoputa da izdrži opasnost.
<BR>&nbsp;&nbsp;&nbsp;&nbsp;&nbsp;Linden je pokušala da viče, ali vetar ju je udario po zubima i gurnuo joj glas nazad niz grlo. Grozničavim pokretom poslala je Kaila ka kapetanu.
<BR>&nbsp;&nbsp;&nbsp;&nbsp;&nbsp;"Brusobole!" Morala je da vrišti kako bi je čuo. "Promeni pravac! Idemo pravo u oluju!"
<BR>&nbsp;&nbsp;&nbsp;&nbsp;&nbsp;Hitnja u njenim rečima privukla mu je pažnju. Nagnuo se nad nju. "Nemoguće!" povikao je. "Oluja dolazi sa juga! Ovim kursom ostaćemo na ivici i samo ćemo malo skrenuti sa puta!"
<BR>&nbsp;&nbsp;&nbsp;&nbsp;&nbsp;Sa juga? Zurila je u njega, nesposobna da poveruje kako on može toliko da pogreši. Kada je jedva uperila pogled u tom pravcu, ustanovila je da je kapetan u pravu. I njena čula su jasno osećala vrhunac siline na toj strani, iako udaljen nekoliko milja. Brusobolov trenutni kurs provešće Dragulj Zvezdoputa oko divljeg srca te oluje.
<BR>&nbsp;&nbsp;&nbsp;&nbsp;&nbsp;No, pogled ka severozapadu potvrdio joj je ono što je malopre videla. Tamo je čučao uragan, ogroman i čudovišan. Dve oluje su se spajale, a Dragulj Zvezdoputa našao se između njih. Svako podizanje i spuštanje dromondovog pramca nosilo ga je sve bliže divljoj oluji.
<BR>&nbsp;&nbsp;&nbsp;&nbsp;&nbsp;Krikom od koga joj se cepalo grlo objasnila je Brusobolu šta vidi.
<BR>&nbsp;&nbsp;&nbsp;&nbsp;&nbsp;Vest ga je potresla. Nije imao priliku da vidi uragan. Prva oluja zahvatila je džinobrod pre nego što je stigao do druge. Nesreća je vrebala tačno na pravcu koji je odabrao. No, brzo se pribrao. Svakim delićem tela bio je kapetan Dragulja Zvezdoputa. Kada je progovorio, zvučao je spremno za svaku opasnost i nesreću. "Šta savetuješ?" proderao se.
<BR>&nbsp;&nbsp;&nbsp;&nbsp;&nbsp;Linden se pribrala i pokušla da razmisli - da odredi putanje oluja, proceni njihove međusobne uticaje. Nije bila sviknuta na takve situacije. Učila je da prati napredovanje bolesti, a ne divlji bes vremena. No, proučila ih je što je bolje mogla.
<BR>&nbsp;&nbsp;&nbsp;&nbsp;&nbsp;"Ako nastavimo ovako", pluća su je bolela od napora vikanja, "možda bismo mogli da prođemo pored one na jugu! Ili bar pored najgoreg dela! Pre nego što preduboko zađemo u ovu drugu!"
<BR>&nbsp;&nbsp;&nbsp;&nbsp;&nbsp;Brusobol je klimao glavom. Njegovo koščato čelo kao da je bilo otporno na svaku oluju.
<BR>&nbsp;&nbsp;&nbsp;&nbsp;&nbsp;"Ali ta druga!" Linden je gotovo vrištala. "Užasna je! Ako moraš da biraš, idi na jug!"
<BR>&nbsp;&nbsp;&nbsp;&nbsp;&nbsp;"Čujem te!" Uzvik mu se razbio u vodenoj peni i vetru. Odmah se okrenuo da izvikuje naređenja kroz vetar.
<BR>&nbsp;&nbsp;&nbsp;&nbsp;&nbsp;Naredbe su zvučale besno kao orkan. Linden je osećala da se uragan primiče, sve bliže. Nikakav brod - naročito težak kao dromond - ne bi mogao da podnese njegov bes. Vetar se pretvorio u krik u jedrima. Videla je da se katarke ljuljaju. Užad su se klatila kao ispružene ruke koje balansiraju. Paluba se izvijala i propinjala. Ako Vedrogneva ne popusti, katarke će se prelomiti, ostavljajući Dragulj Zvezdoputa na milost i nemilost gladnom moru. Dok je Linden oklevala, poslednje preostalo jedro na zadnjoj katarci raspalo se na krpice i nestalo, otrgnuto sa konopaca. Veze su počele da šibaju kroz vazduh. Nagonski je pognula glavu i naslonila se na Kaila.
<BR>&nbsp;&nbsp;&nbsp;&nbsp;&nbsp;Divlje vičući, Brusobol je poslao džinove da zamene izgubljeno jedro.
<BR>&nbsp;&nbsp;&nbsp;&nbsp;&nbsp;Linden je približila lice Kailovoj glavi i proderala se. "Nosi me napred! Imam ideju!"
<BR>&nbsp;&nbsp;&nbsp;&nbsp;&nbsp;Klimnuo je glavom u znak shvatanja i smesta počeo da je tegli ka stepeništu, odabravši vertrovitu stranu umesto zavetrine kako bi iskoristio nagnutu palubu da je što više zaštiti od pobesnelog mora.
<BR>&nbsp;&nbsp;&nbsp;&nbsp;&nbsp;Kada su stigli do stepenica, ugledali su nekoliko džinova - Lupiženu i još neke - kako žure preko zadnje palube, praćeni Cerom i Hergromom. Kretali su se duž razapetih konopaca. Kada su ona i Kail stigli do dna stepeništa, Lupižena i Cer teturavo su im se pridružili. Lupižena joj se nasmešio, žmirkajući zbog vode u očima. Pokazao je rukom ka krmenoj palubi i doviknuo kao da se smeje. "Naš Brusobol je u svom elementu, zar ne?" Odmah je nastavio uz stepenice kako bi se pridružio svojoj ženi i kapetanu.
<BR>&nbsp;&nbsp;&nbsp;&nbsp;&nbsp;Lindenina odeća bila je potpuno mokra. Košulja joj se lepila za kožu. Kao da joj se svaka kap vode dignuta sa mora zabijala pravo u kosti. Već je počela da drhti. No, hladnoća je delovala odvojeno, bezlično, kao da više nije vlasnik svog tela; mogla je da ne misli na to.
<BR>&nbsp;&nbsp;&nbsp;&nbsp;&nbsp;A onda je iz oblaka linula kiša. Ispunjavala je vazduh kao da se svaka kresta talasa pretvorila u penu, šikljajući uvis da ispuni vazduh. Okean kao da se stezao oko Dragulja Zvezdoputa, zaklanjajući obzorje. Linden je jedva uspevala da vidi hranohol. Proklinjala je, ali glasna kiša potpuno ju je zaglušila čak i za sopstveni glas. Uz tako malu vidljivost, kako će Brusobol znati kada da skrene od nadolazećeg uragana?
<BR>&nbsp;&nbsp;&nbsp;&nbsp;&nbsp;Probila se do najbližeg konopca, čvrsto ga uhvatila i pošla uz njega dalje.
<BR>&nbsp;&nbsp;&nbsp;&nbsp;&nbsp;Imala je ideju. Možda je razumna, a možda ludačka. Oluja je odnela sve razlike.
<BR>&nbsp;&nbsp;&nbsp;&nbsp;&nbsp;Zadnja paluba izgledala je dugačka kao bojno polje. Pena i kiša zalivale su je vodom oko nogu, gotovo je srušivši na palubu. Pri svakom trzaju džinobroda drhtala je kao u odgovor na drhtaje koji su se pronosili duž kobilice dromonda. Ledeni konopac derao joj je dlanove. Ipak, probijala se dalje. U svemu ostalom je zakazala. Nije bila u stanju da podnese pomisao kako bi se i ovaj jednostavni posao mogao pokazati preveliki za nju.
<BR>&nbsp;&nbsp;&nbsp;&nbsp;&nbsp;Cer je pošao napred da joj otvori vrata hranohola. Nošena vrtlogom oluje, saplela se preko praga i pala na pod. Dvojica haručaija su zalupili vrata; istog časa u prostoriji se osetila napetost kao da se u hranoholu priprema eksplozija, podstaknula udarima i pritiskom spolja. U trenutku panike učinilo joj se da čuje kako se brod raspada na komade. No, kada je povratila dah, shvatila je da su to vibracije u srednjoj katarci.
<BR>&nbsp;&nbsp;&nbsp;&nbsp;&nbsp;Pod svetlošću svetiljki jasno je videla pred sobom podnožje katarke, prošarano reljefima u koje se nikada nije zagledala. Možda su prikazivali priču o gradnji Dragulja Zvezdoputa, ili o njegovim putovanjima. Nije znala. Dok je išla dalje, ječanje i škripanje se pretvorilo u glasan jecaj. Prečke visoko nad njom počele su da se glasaju.
<BR>&nbsp;&nbsp;&nbsp;&nbsp;&nbsp;Gotovo je pala kada je Cer otvorio naredna vrata, puštajući da urlik vetra naleti na nju kao kondor. No, Kail ju je pridržao i pomogao joj da opet iziđe na oluju. Ponovo se kiša sručila na nju kao grmljavina. Odabrala je konopac vezan za prednji jarbol. Držeći ga pod rukom kao oslonac, sagnula je glavu i pošla uz vetar.
<BR>&nbsp;&nbsp;&nbsp;&nbsp;&nbsp;Nad njom se nadneo džin, takođe prateći konopac. Kada su se sreli, prepoznala je Sedmoruka. Zastao je kako bi je propustio, a onda drugarski doviknuo. "Kakva oluja! Da sam manje siguran u naše karte, poverovao bih da smo nepozvani zalutali u Dušogriz!"
<BR>&nbsp;&nbsp;&nbsp;&nbsp;&nbsp;Nije imala vremena da odgovori. Ruke su je pekle od trenja i hladnoće. Uže ju je cimalo kao zloba. Morala je da stigne do Findejla. On je jedini na čitavom Dragulju Zvezdoputa imao moć da skrene nesreću nailazećeg uragana.
<BR>&nbsp;&nbsp;&nbsp;&nbsp;&nbsp;Kraj prednje katarke kratko se odmorila, stojeći tako da ju je vetar pritiskao o kamen. U tom položaju izbliza je čula ječanje prenapete katarke. Životnost granita bila je bezdušno izmučena. To osećanje za trenutak ju je ispunilo užasom. No, kada je okrenula čula ka katarci, smirila se. Kao i Brusobol, dromond je bio dorastao ovome. Dragulj Zvezdoputa može da se naginje i ljulja, ali neće se slomiti.
<BR>&nbsp;&nbsp;&nbsp;&nbsp;&nbsp;No, srce uragana nadvijalo se nad njom kao oživela planina, užasni div koji pokušava da zgazi džinobrod i dovede ga do kraja puta. Držeći se užeta koje se protezalo ka pramcu, nastavila je dalje.
<BR>&nbsp;&nbsp;&nbsp;&nbsp;&nbsp;Zažmirivši kroz talase kiše guste kao mrtvački pokrov, ugledala je Vaina. Demonokot je stajao na pola puta između prednje katarke i pramca, okrenut napred kao da pazi na Findejla. Držao se ukočeno kao da umesto uzljuljane palube ima pod sobom čvrstu podlogu. Čak ni vetar nije delovao na njega. Kao da je urastao u kamen.
<BR>&nbsp;&nbsp;&nbsp;&nbsp;&nbsp;Za trenutak je ugledala i Findejla, ali ovaj je brzo nestao kada se džinobrod zario u more i zabio pramac u naredni talas. Potres joj je gotovo izmakao oslonac. Jedva je uspela da zadrži ruke na konopcu. Sada je smela da korača samo između dva talasa. Kada je Dragulj Zvezdopua podigao pramac, uspela je da načini nekoliko koraka. Kada je pramac udario o naredni talas koji kao da je povukao dromond u dubine, ostala je u mestu, moleći se da i njene ruke i konopac izdrže.
<BR>&nbsp;&nbsp;&nbsp;&nbsp;&nbsp;Krećući se postepeno, konačno je stigla do ograde. Odatle je imala još samo malo.
<BR>&nbsp;&nbsp;&nbsp;&nbsp;&nbsp;Poslednji deo bio je najteži. Već je drhtala od hladnoće i iscrpljenosti; zbog nepravilnog kretanja džinobroda koje ju je čas bacalo ka moru, a čas je cimalo unazad, brzo je promukla od nehotičnih kletvi. Pri svakom survavanju pogađala ju je silina pokreta broda. Od samog napora da zadržava dah pri svakom naletu vode činilo joj se da je gotov. Nekoliko puta spasla ju je samo podrška Kailovih ramena.
<BR>&nbsp;&nbsp;&nbsp;&nbsp;&nbsp;Konačno je stigla do Findejla. Pogledao ju je između dva propinjanja; ošamutio ju je pogled na njega. Nije bio mokar. Vetar mu nije mrsio kosu; kiša ga nije doticala. Izlazio je iz svakog survavanja u talase suve odeće i bistrih očiju, kao da je podesio telesni oblik tako da bude van domašaja besa vetra i mora.
<BR>&nbsp;&nbsp;&nbsp;&nbsp;&nbsp;Upravo njegov nedirnuti izgled osnažio joj je volju. On je biće čiste Zemne moći i sposoban je da sačuva sebe čak i od dodira sa vetrom i vodom. A šta je svaka oluja, ako ne Zemna moć u drugom obliku - nepokorna i divlja, ali i dalje u skladu sa Zakonom svoje prirode?
<BR>&nbsp;&nbsp;&nbsp;&nbsp;&nbsp;Pri sudaru sa sledećim talasom morala je da pogne glavu. Voda ju je zapljusnula i pokrila joj lice kosom. Kada se dromond ponovo propeo, podigla je jednu ruku sa užeta kako bi sklonila mokre vlasi. Onda je uperila glas u Findejla.
<BR>&nbsp;&nbsp;&nbsp;&nbsp;&nbsp;"Učini nešto! Spasi nas!"
<BR>&nbsp;&nbsp;&nbsp;&nbsp;&nbsp;Njegovo bolno lice nije se izmenilo. Nije ni pokušao da viče, ali reči su doprle do nje jasno kao da je oluja za trenutak zanemela.
<BR>&nbsp;&nbsp;&nbsp;&nbsp;&nbsp;"Elohimi se ne upliću u život Zemlje. Nema života bez ustrojstva. Poštujemo izraze tog ustrojstva u svakom njihovom obliku."
<BR>&nbsp;&nbsp;&nbsp;&nbsp;&nbsp;Ustrojstvo, pomislila je Linden. Zakon. Oni su to što jesu. Imaju ograničenja jednaka moći. Dragulj Zvezdoputa je počeo da ponire. Ščepala je ogradu da spase život. Haos je smrt. Energija ne može da postoji bez sužavanja. Ako bezakona moć Kobi Sunca postane prevelika, može narušiti same temelje Zemlje.
<BR>&nbsp;&nbsp;&nbsp;&nbsp;&nbsp;Kada ju je vrtoglavica prošla, pokušala je još jednom.
<BR>&nbsp;&nbsp;&nbsp;&nbsp;&nbsp;"Onda reci Brusobolu šta da radi! Vodi ga!"
<BR>&nbsp;&nbsp;&nbsp;&nbsp;&nbsp;Elohim je delovao pomalo iznenađeno. "Da ga vodim?" Slegnuo je ramenima. "Da je on to tražio, pitanje bi možda doprlo do mene. Ovako, gde bi mi bila etika? No, sada to ionako ništa ne vredi." Džinobrod se ponovo propeo, ali Linden ga je ipak i dalje čula kroz tutnjavu vode i urlik vetra. "Vreme za takva pitanja je prošlo."
<BR>&nbsp;&nbsp;&nbsp;&nbsp;&nbsp;Kada je pramac izronio, borila da se razbistri pogled i vidi na šta je mislio.
<BR>&nbsp;&nbsp;&nbsp;&nbsp;&nbsp;Iz srca uragana pojavio se vodeni zid toliko visok da je dopirao do prvih prečki na katarkama džinobroda.
<BR>&nbsp;&nbsp;&nbsp;&nbsp;&nbsp;Nosio ga je vetar - toliko snažan i moćan da je sve ostalo u poređenju sa njim izgledalo patuljasto; vetar koji je svaki izdugnuti talas pretvarao u penu, brijući krestu talasima, pa se okean pod njim podizao i jurio kao talas crne magme.
<BR>&nbsp;&nbsp;&nbsp;&nbsp;&nbsp;Dragulj Zvezdoputa stajao je gotovo tačno pred zidom.
<BR>&nbsp;&nbsp;&nbsp;&nbsp;&nbsp;Linden je zurila u njega, obuzeta užasom. U poslednjem trenutku pre udara začula je Brusobola kako viče iz daljine. "Pazi!" A onda mu je glas ostao zaglušen divljim, urličućim gnevom vetra koji je grmeo kao u besu i bolu svih prokletnika sveta.
<BR>&nbsp;&nbsp;&nbsp;&nbsp;&nbsp;Kada je zid udario, bacila se na Findejla, pokušavajući da mu iznudi pomoć - ili da ga povuče sa sobom, nije više znala. Udar ogromnog talasa zbrisao je sve razlike. No, ruke su joj prošle kroz njega. Uspela je da mu još jednom vidi lice. Oči su mu bile žute od bola.
<BR>&nbsp;&nbsp;&nbsp;&nbsp;&nbsp;A onda se desna strana džinobroda izdigla kao u tektonskom sudaru i Linden je pala ka moru.
<BR>&nbsp;&nbsp;&nbsp;&nbsp;&nbsp;Bila je sigurna da će pasti na levu ogradu. Pružila je ruke da je uhvati. No, proletela je pored nje pravo u vodu.
<BR>&nbsp;&nbsp;&nbsp;&nbsp;&nbsp;More ju je udarilo tolikom silinom da nije osetila udar i nije osetila kako se vode sklapaju nad njom.
<BR>&nbsp;&nbsp;&nbsp;&nbsp;&nbsp;Istog trenutka nešto ju je čvrsto uhvatilo za ruku i povuklo ka površini. Već je bila deset-petnaest stopa iza broda. Krma mu je bila potopljena; nad njom se nadvijala čitava prednja paluba. Stajao je u vodi gotovo uspravno, spreman da padne preko nje i zgromi je između kamena i mora.
<BR>&nbsp;&nbsp;&nbsp;&nbsp;&nbsp;No, nije pao. Dragulj Zvezdoputa nekako je uspeo da održi ravnotežu na boku, sa gotovo polovinom leve strane palube pod vodom. A Kail je nije puštao.
<BR>&nbsp;&nbsp;&nbsp;&nbsp;&nbsp;Držao ju je za doručje potpuno ispruženom desnom rukom. Cer ga je držao za noge, takođe potpuno ispružen.
<BR>&nbsp;&nbsp;&nbsp;&nbsp;&nbsp;Haručaije je držao Vain. I dalje je stajao kao srastao sa palubom, tela pod pravim uglom u odnosu na kamen, gotovo uporedno pružen sa morem. Ali pomerio se niz palubu i postavio se gotovo na ivici vode. Potpuno ispružen, držao je Cera za noge.
<BR>&nbsp;&nbsp;&nbsp;&nbsp;&nbsp;Nije se potrudio da podigne glavu i proveri je li Linden spasena.
<BR>&nbsp;&nbsp;&nbsp;&nbsp;&nbsp;Opirući se naletu vode, Cer je povukao Kaila bliže palubi; Kail je vukao za sobom Linden. Haručaiji su združenim snagama skraćivali lanac sve dok Kail nije uspeo da slobodnom rukom zgrabi Vaina za ručni zglob. Demonokot mu ničim nije olakšao; ali kada su se i Kail i Cer držali za njega, sa Linden između sebe, pustio je Cerove noge. Tada su je haručaiji prebacili na palubu preko Vainovih leđa.
<BR>&nbsp;&nbsp;&nbsp;&nbsp;&nbsp;Držeći se za demonokotove ukrućene članke, dali su joj priliku da udahne.
<BR>&nbsp;&nbsp;&nbsp;&nbsp;&nbsp;Progutala je previše vode; davila se u soli. Utroba joj se stezala od grčeva kašlja. No, kada je napad prošao, ustanovila je da sada diše lakše nego pre udara ogromnog talasa. Okrenut gotovo na bok, Dragulj Zvezdoputa davao je zavetrinu. Kovitlaci oluje udarali su po moru iza broda, pa se vodena površina penila i divlje poigravala; ali same palube bile su neprirodno mirne.
<BR>&nbsp;&nbsp;&nbsp;&nbsp;&nbsp;Kada je došla do daha, nevolja u kojoj se našao dromond pogodila ju je kao ruka strave.
<BR>&nbsp;&nbsp;&nbsp;&nbsp;&nbsp;Pred svakim njenim čulom granitni brod je plamteo od napora. Zračio je bolom kao izmučena životinja uhvaćena u nerešivu klopku nevremena. Od pramca do krme, od vrha jarbola do kobilice, kamen je ječao od napora, mučen pritiscima koje njegovi tvorci nisu mogli ni da zamisle. Dragulj Zvezdoputa toliko se nagnuo na bok da su mu vrhovi jedarnih prečki gotovo dodirivali vodu. Ležao je popreko u odnosu na vetar, a divlja oluja ga je zastrašujućom brzinom zalivala morskom vodom.
<BR>&nbsp;&nbsp;&nbsp;&nbsp;&nbsp;Da je bilo talasa, dromond bi svakako potonuo; ali brod je bar u tome imao sreće, jer divovska oluja sve je stanjila u dugačku, pokretnu ravan. Ipak, džinobrod je bio na svega nekoliko inča od propasti. Da ogromna kobilica nije predstavljala protivtežu moćnim katarkama, već bi se prevrnuo i nestao.
<BR>&nbsp;&nbsp;&nbsp;&nbsp;&nbsp;Moglo se reći da divlja sila vetra zapravo spasava brod. Začas je rastrgla preostala jedra na trake i time oslabila pritisak na katarke. No, mogućnost spasa čitavog broda i dalje je bila krhka kao stara kost. Svaka promena položaja dromonda u odnosu na vetar, svako narastanje besa ili snage vetra, bilo bi dovoljno da naruši ravnotežu. A svako povećanje količine vode na Dragulju Zvezdoputa pretilo je da ih povuče u dubine.
<BR>&nbsp;&nbsp;&nbsp;&nbsp;&nbsp;Džinovi mora da su bili za pumpama, ali Linden nije znala kako uspevaju da održe korak sa bujicama koje su se ulivale kroz otvore, prolaze i razbijena vrata hranohola. Vetar je besno zavijao kroz korito kao da namerava da progrize kroz kamen put do nje. Taj zvuk, neumorno jecanje i vriska vazduha koji se probijao kroz prošarani granit, strugao joj je po umu kao nazubljena testera. Nije shvatila da škripi zubima sve dok nije osetila bol kao da joj je kroz lobanju zabijen klin.
<BR>&nbsp;&nbsp;&nbsp;&nbsp;&nbsp;U jednom strašnom trenutku opasnost po brod zaklonila joj je sve ostalo. No, onda kao da joj je srce oživelo u bolnom trzaju i zahvatio ju je talas panike. Zgrabila je Kaila i proderala se kroz divljanje vetra. "Kovenant!" Njegova kabina bila je levo ispod krmene palube. Sigurno je pod vodom. Kovenant nije bio u stanju da se spase od vode koja je pokuljala kroz otkinute poklopce, probijene rupe, vrata istrgnuta iz šarki. Ostaće da sedi, prazan i bespomoćan, dok se ne udavi.
<BR>&nbsp;&nbsp;&nbsp;&nbsp;&nbsp;Kail joj je odgovorio. "Brin je upozoren! Prapoglavar je bezbedan!"
<BR>&nbsp;&nbsp;&nbsp;&nbsp;&nbsp;Bezbedan! Blagi Bože! Uhvatila se za tu nadu. "Vodi me kod njega!"
<BR>&nbsp;&nbsp;&nbsp;&nbsp;&nbsp;Cer se okrenuo i doviknuo nešto uz palubu. Trenutak kasnije, džin koji je stajao kraj prednjeg jarbola dobacio im je kraj konopca. Dvojica haručaija su ga dohvatila, vezali Linden oko pojasa i čvrsto se uhvatili za njega dok ih je džin izvlačio uz strmu kamenu palubu.
<BR>&nbsp;&nbsp;&nbsp;&nbsp;&nbsp;Vain je ostao na mestu, kao da je zadovoljan time što posmatra more kako mu se kovitla tik ispred lica. U ovom trenutku ispunio je svoju svrhu. Crna, kruta leđa jasno su govorila da mu ništa drugo nije važno.
<BR>&nbsp;&nbsp;&nbsp;&nbsp;&nbsp;Kada je džin privukao do sebe Linden i haručaije, zgrabio ju je u čvrst zagrljaj. Bio je to Magloval; strah koji je osećao za nju pulsirao mu je u tetivama. Preko njene glave doviknuo je haručaijima reči divljenja i zahvalnosti.
<BR>&nbsp;&nbsp;&nbsp;&nbsp;&nbsp;Njegov moćni stisak delovao je neverovatno sigurno usred orkana. No, Linden nije trpela odlaganje. Dromond je bio na ivici uništenja. "Gde je Kovenant?" proderala se.
<BR>&nbsp;&nbsp;&nbsp;&nbsp;&nbsp;Magloval ju je pažljivo postavio u sedeći položaj i pokazao dalje ka krmi. "Kapetan okuplja posadu kraj zadnjeg jarbola! Kovenant Džinoljub je tamo! Ja idem da pomognem kod pumpi!"
<BR>&nbsp;&nbsp;&nbsp;&nbsp;&nbsp;Haručaiji su zaklimali glavom u znak razumevanja. Magloval se s naporom pokrenuo, doteturao do otvora koji je vodio u potpalublje i nestao.
<BR>&nbsp;&nbsp;&nbsp;&nbsp;&nbsp;Držeći Linden između sebe, Kail i Cer počeli su da se kreću ka hranoholu.
<BR>&nbsp;&nbsp;&nbsp;&nbsp;&nbsp;Pažljivo prateći zategnute konopce, doveli su je do gornjih vrata. U baraci su zatekli novu razapetu užad, što im je pomoglo da se probiju kroz lom do zadnje palube. Sa srednjeg jarbola još je visila jedna svetiljka, nakrivljena pod nemogućim uglom, i osvetljavala krš izlomljenih stolova i klupa napola potopljenih u donjem delu hola. Ovo uništenje izgledalo je kao udarac zadat pravo u srce džinovima - zbog ljubavi prema okupljanju.
<BR>&nbsp;&nbsp;&nbsp;&nbsp;&nbsp;No, haručai nisu gubili vreme žaleći zbog štete. Čvrsto su izneli Linden na zadnju palubu.
<BR>&nbsp;&nbsp;&nbsp;&nbsp;&nbsp;Tu je zatekla većinu saputnika, posađenih u raznim pozama duž desne ograde iznad jarbola. Kroz sve gušći sumrak videla je preko deset džinova, uključujući Lupiženu, Prvu, Sanomora i Brusobola. Lupižena joj je doviknuo dobrodošlicu punu olakšanja, ali jedva ga je čula. Pogledom je tražila Kovenanta.
<BR>&nbsp;&nbsp;&nbsp;&nbsp;&nbsp;Trenutak kasnije ga je ugledala. Nevernik je bio delimično sakriven Sanomorovim zaštitničkim zagrljajem. Brin i Hergrom stajali su mu sa strane; a on je mlitavo visio između njih kao da su mu sve kosti slomljene.
<BR>&nbsp;&nbsp;&nbsp;&nbsp;&nbsp;Cer i Kail povukli su Linden uz konopac ka jednom od palamara koji je pratio dužinu zadnje palube nekih osam-devet koraka ispod ograde, postavljenog tako da omogućava kretanje napred i nazad, kao i da zadrži onog ko bi počeo da pada. U rasporedu konopaca prepoznala je Brusobolovu brigu za posadu i opstanak broda. Bio je zaposlen nadgledanjem postavljanja novih konopaca kako bi njegovi ljudi bili okruženi mrežom oslonaca.
<BR>&nbsp;&nbsp;&nbsp;&nbsp;&nbsp;Kada su je doneli bliže Kovenantu, njegovo prisustvo dalo joj je privid energije. Uhvatila je ruku koju joj je pružio Sedmoruk i pošla kao lutka na konopcu od njega ka Brinu i ogradi. Tu se šćućurila kraj Kovenanta i smesta počela da traži na njemu povrede i oštećenja.
<BR>&nbsp;&nbsp;&nbsp;&nbsp;&nbsp;Bio je mokar gotovo koliko i ona i potresali su ga refleksni drhtaji kao da mu se i srž u kostima smrzla. No, u svemu ostalom bio je jednako zdrav kao kada su ga Elohimi ostavili. Zurio je u prazno kao da je izgubio sposobnost da usmeri pogled; usta su mu visila otvorena; brada mu je bila puna vode. Dok ga je pregledala, ponovio je svoje upozorenje gotovo nečujno u huci vetra. No, ni te reči nisu mu ništa značile.
<BR>&nbsp;&nbsp;&nbsp;&nbsp;&nbsp;Iscrpljena olakšanjem i bolom, skljokala se kraj njega.
<BR>&nbsp;&nbsp;&nbsp;&nbsp;&nbsp;Prva i Lupižena bili su u blizini, čekajući njenu presudu o Kovenantovom stanju. Linden je odmahnula glavom; Lupižena se trgao, ali Prva nije rekla ništa. Držala se kao da su joj mišići zgrčeni zbog nedostatka vidljivog neprijatelja. Bila je obučena za ratnika, a opstanak džinobroda zavisio je od pomorskih veština, a ne od mača. Linden ju je pogledala u oči i klimnula glavom. Znala je kako se Mačomoćnica oseća.
<BR>&nbsp;&nbsp;&nbsp;&nbsp;&nbsp;Osvrćući se po dromondu, zgrozila se kad je utvrdila da Vedrogneva još stoji kraj brodosrca. Propeta između kamenih žbica kormila i palube, skladomajstor se držala u mestu smirenom neosetljivošću, kao kip. Linden isprva nije razumela zašto Vedrogneva stoji na toliko otvorenom i napornom mestu - ni zašto kapetan dopušta da neko bude tamo. Ali onda su joj se misli razbistrile. Dromondu je još bila potrebna krma kako bi održao dragocenu ravnotežu. Osim toga, ako vetar promeni pravac Vedrogneva će moći da okrene Dragulj Zvezdoputa pod istim uglom u odnosu na vetar; jer džinobrod će svakako potonuti ako mu se pramac makar malo okrene ka vetru. A ako se oluja okrene ka krmi, imaće priliku da skrene. Sa olujom u leđa, Dragulj Zvezdoputa moći će da se podigne i pojuri.
<BR>&nbsp;&nbsp;&nbsp;&nbsp;&nbsp;Linden nije znala kako čak i džinovi izdržavaju napor kome je Vedrogneva izložena. No, čvrsta žena držala se na zadatku kao jasna nada i nije popuštala.
<BR>&nbsp;&nbsp;&nbsp;&nbsp;&nbsp;Brusobol je konačno završio sa postavljanjem užadi. Prebacujući se sa jednog na drugo, popeo se i pridružio Prvoj, Lupiženi i Linden. Dok se kretao, dovikivao je reči ohrabrenja i šale pogrbljenim članovima posade. Lupižena ga je tačno opisao: bio je u svom elementu. Na čvornovatim ramenima nosio je nevolju dromonda kao da mu je taj teret lak.
<BR>&nbsp;&nbsp;&nbsp;&nbsp;&nbsp;"Ne strepi, Odabrana!" doviknuo je kada je stigao blizu Linden. "Dragulj Zvezdoputa još će nas izvući iz ove oluje!"
<BR>&nbsp;&nbsp;&nbsp;&nbsp;&nbsp;Nije mu bila dorasla. Njegova čvrstina samo je naglašavala njene strahove. Glas joj se gotovo slomio dok je odgovarala. "Koliko ih je izgubljeno?"
<BR>&nbsp;&nbsp;&nbsp;&nbsp;&nbsp;"Izgubljeno?" Njegov odgovor prodirao je kroz slepi gnev uragana. "Niko! Tvoje upozorenje nas je pripremilo! Svi su tu! One koje ne vidiš poslao sam na pumpe!" Dok je govorio, Linden je postala svesna da se iz boka broda, nad njom, izlivaju reke vode, pretvarajući se u maglu i tamu istog časa kad bi ih vetar odneo sa izvoda pumpi. "One sa leve strane ne možemo da upotrebimo, ali smo sve desne povezali držačima. Sedmoruk, koji komanduje dole, javlja da posada drži tempo. Istrajavamo, Odabrana! Preživećemo!"
<BR>&nbsp;&nbsp;&nbsp;&nbsp;&nbsp;Tražila je načina da učestvuje u njegovoj veri, ali nije uspela. "Možda bi trebalo da napustimo brod!"
<BR>&nbsp;&nbsp;&nbsp;&nbsp;&nbsp;Zurio je u nju. Osetila je glupost u svojim rečima i pre nego što joj je odgovorio. "Želiš li da se izvezeš u čamcu na ovakvo more?"
<BR>&nbsp;&nbsp;&nbsp;&nbsp;&nbsp;"Pa šta ćeš uraditi?" bespomoćno je upitala.
<BR>&nbsp;&nbsp;&nbsp;&nbsp;&nbsp;"Ništa!" grmnuo je kao da izaziva. "Dok oluja traje, suviše smo osetljivi. Ali kada naiđe promena, a mora naići, možda ćeš videti da su džinovi mornari - a Dragulj Zvezdoputa brod - od kojih se srce puni ponosom!
<BR>&nbsp;&nbsp;&nbsp;&nbsp;&nbsp;A dotle imaj vere! Kamena mi i mora, zar ne shvataš da smo živi?"
<BR>&nbsp;&nbsp;&nbsp;&nbsp;&nbsp;Nije ga više slušala. Neprekidno cvilenje i zavijanje oluje kao da je navaljivalo pravo na Kovenanta. Drhtao je od hladnoće, ali nije znala kako da ga dodirne. Ruke su joj bile beskorisne, toliko promrzle da je jedva uspevala da stegne pesnice. Iz nekoliko posekotina na dlanovima sporo joj je kapala krv, stvarajući živahne kapljice između prstiju. Nije obraćala pažnju.
<BR>
<BR>&nbsp;&nbsp;&nbsp;&nbsp;&nbsp;Kasnije su dodavali jedni drugima velike činije alem-vina. Piće džinova donekle joj je umanjilo slabost i omogućilo joj da se i dalje drži. No, još nije podizala glavu. Snaga oluje izgledala je kao čin zlobe. Da je demonokot nije spasao, udari bi svakako bili umanjeni.
<BR>&nbsp;&nbsp;&nbsp;&nbsp;&nbsp;Čulo za zdravlje govorilo joj je da je uragan prirodan, a ne delo hotimičnog zla. No, bila je toliko izubijana nasiljem i hladnoćom vetra, toliko narušena strahom, da više nije mogla da pravi razliku.
<BR>&nbsp;&nbsp;&nbsp;&nbsp;&nbsp;Svi će pomreti, a ona još nije našla način da povrati Kovenantu um.
<BR>&nbsp;&nbsp;&nbsp;&nbsp;&nbsp;Još kasnije, noć je prigušila poslednja svetla. Oluja nije popuštala; kao da je oduvala i zvezde. Tamu je umanjivalo samo nekoliko slabih svetiljki - jedna kraj Vedrogneve, a ostatak rasut duž gornje ivice zadnje palube. Vetar je nastavio da besni nad morem sa zvukom prodornim kao cviljenje. Kroz kamen je dopiralo stenjanje jarbola, koji su se bunili u temelju, i stalna tutnjava i lupa pumpi. Svi članovi posade smenjivali su se u potpalublju, ali i najveći napori bili su jedva dovoljni da se odupru vodi. Nisu mogli da umanje ogroman slani teret koji je držao Dragulj Zvezdoputa okrenut na bok. Stiglo je novo alem-vino. Dan je izgledao nedostižno daleko. Linden nije znala kako da se suoči sa tamom i očuva razum.
<BR>&nbsp;&nbsp;&nbsp;&nbsp;&nbsp;Svi saputnici postepeno su se povukli u sebe kao ona. Strepnja ih je pokrila kao mrak, uvukla se u njih kao hladnoća. Da se vetar tada promenio, Vedrogneva ne bi imala upozorenje. Pod udaljenim svetlom svoje svetiljke, izgledala je nepokretna kao kamen, nesposobna za reakcije od kojih zavisi dromond. No, Brusobol joj nije poslao smenu; svaka kratka nesigurnost dok brodosrce prelazi u druge ruke mogla je da izazove prevrtanje broda. I tako su džinovi koji nisu bili za pumpama mogli da se bore za život samo držeći se i drhteći. Na kraju im čak ni kapetanovo bockanje više nije davalo nadu ni hrabrost. Čučali su kraj ograde, sa crnim morem koje je teklo gotovo odmah iza njih, i čekali kao osuđenici na smrt.
<BR>&nbsp;&nbsp;&nbsp;&nbsp;&nbsp;No, Brusobol ih nije ostavio. Kada su šale i dovikivanja postali beskorisni, neočekivano je povikao. "Hej, Lupiženo! Ozbiljnost ovih džinova me postiđuje! U predstojećim danima jedva će čekati da čuju priču o sebi! Daj nam pesmu da nam ispuni srca, kako bismo se setili ko smo!"
<BR>&nbsp;&nbsp;&nbsp;&nbsp;&nbsp;Odnekud izbliza Linden je začula mračno mrmljanje Prve. "Da, Lupiženo. Daj im pesmu. Kada pravi posrnu, polovični moraju da ih podignu."
<BR>&nbsp;&nbsp;&nbsp;&nbsp;&nbsp;Lupižena kao da je nije čuo. "Kapetane!" Nasmejao se u odgovor Brusobolu. "Upravo sam razmišljao o takvoj pesmi. Ne bih ni mogao da ćutim dalje, jer mi je ispunila srce, a ono je od toga postalo preveliko da bi mi ostalo u grudima! Slušaj!" Nesigurno se sasuljao niz palubu. Kada je udario o prvi konopac, ovaj je zabrujao od težine, ali je izdržao. Napola oslonjen o njega, Lupižena je podigao pogled. "Prijaće mi da vam otpevam ovo!"
<BR>&nbsp;&nbsp;&nbsp;&nbsp;&nbsp;Svetiljke su mu neravnomerno osvetljavale izobličeno lice, pretvarajući ga u grimasu. Ali osmeh mu je bio istinski; a kako je nastavljao, dobro raspoloženje postajalo je sve prirodnije.
<BR>&nbsp;&nbsp;&nbsp;&nbsp;&nbsp;"Pevaću pesmu koju je pevao Bagun pošto ga je pripitomila supruga i ženetina, u mnogo legendi opisana veličanstvena Telma Dvopest!"
<BR>&nbsp;&nbsp;&nbsp;&nbsp;&nbsp;Moć njegovog ličnog humora izmamila je žamor slabih dobacivanja i odgovora od potištenih džinova.
<BR>&nbsp;&nbsp;&nbsp;&nbsp;&nbsp;Zauzeo je pozu karikirane sete i počeo. Zapravo i nije pevao; tako ga niko ne bi čuo. No, izgovarao je stihove vičući, naglašenim ritmom, pa je to slušaocima ličilo na muziku.
<BR>
<BR>&nbsp;&nbsp;&nbsp;&nbsp;&nbsp;Oči moje ljubavi nemaju sjaja:
<BR>&nbsp;&nbsp;&nbsp;&nbsp;&nbsp;Njena ljupkost pomalo je čudna,
<BR>&nbsp;&nbsp;&nbsp;&nbsp;&nbsp;Spisak mana k'o da je bez kraja,
<BR>&nbsp;&nbsp;&nbsp;&nbsp;&nbsp;I takva je uvek - ne samo budna.
<BR>
<BR>&nbsp;&nbsp;&nbsp;&nbsp;&nbsp;Udovi su joj jači od mojih,
<BR>&nbsp;&nbsp;&nbsp;&nbsp;&nbsp;Uzima ono što ne bih da dam.
<BR>&nbsp;&nbsp;&nbsp;&nbsp;&nbsp;U kosi nema ni vlasi svojih
<BR>&nbsp;&nbsp;&nbsp;&nbsp;&nbsp;Njen poljubac gasi požude plam.
<BR>
<BR>&nbsp;&nbsp;&nbsp;&nbsp;&nbsp;Smuči mi se od njenog mirisa,
<BR>&nbsp;&nbsp;&nbsp;&nbsp;&nbsp;Ni najbolja odeća na njoj ne valja,
<BR>&nbsp;&nbsp;&nbsp;&nbsp;&nbsp;Razgovara bez duha i smisla,
<BR>&nbsp;&nbsp;&nbsp;&nbsp;&nbsp;No, imajte milosti: jer volim je ja.
<BR>
<BR>&nbsp;&nbsp;&nbsp;&nbsp;&nbsp;Pesma je bila podugačka, ali Linden je već trenutak kasnije prestala da sluša. Nejasno je začula kako Prva mrmlja za sebe, očito ne misleći da bi je iko mogao čuti.
<BR>&nbsp;&nbsp;&nbsp;&nbsp;&nbsp;"Zato te volim, Lupiženo", govorila je u vetar i noć. "Istina je, veliki je dar podići nekome srce. Mužu moj, stidim se što nemam ništa slično tvome."
<BR>&nbsp;&nbsp;&nbsp;&nbsp;&nbsp;Izgledalo je da je grbavi džin na isti način postideo čitavu posadu. U odgovor na njegovu pesmu, polako su se budili iz neutešnosti i odgovarali jedni drugima kao da se vraćaju u život. Neki su se smejali; drugi su protezali leđa i čvršće se hvatali za ogradu, kao da će tako bolje čuti pesmu.
<BR>&nbsp;&nbsp;&nbsp;&nbsp;&nbsp;Linden se nagonski dizala sa njima. Njihova ubrzana zračenja nagonila su je da strese deo svoje otupelosti.
<BR>&nbsp;&nbsp;&nbsp;&nbsp;&nbsp;Ali kada je to učinila, čula su počela da viču u njoj. Iza buđenja džinova vrebalo je osećanje opasnosti. Nešto se približavalo džinobrodu - nešto zlokobno i smrtnonosno.
<BR>&nbsp;&nbsp;&nbsp;&nbsp;&nbsp;Nije bilo u vezi sa olujom. Oluja nije bila zla. Ovo jeste.
<BR>&nbsp;&nbsp;&nbsp;&nbsp;&nbsp;"Odabrana?" pitao je Kail.
<BR>&nbsp;&nbsp;&nbsp;&nbsp;&nbsp;"Ne dodiruj me", izdaleka je kazao Kovenant.
<BR>&nbsp;&nbsp;&nbsp;&nbsp;&nbsp;Pokušala je da se podigne na noge. Samo ju je Kailova brza pomoć spasla da se ne sruči na Lupiženu.
<BR>&nbsp;&nbsp;&nbsp;&nbsp;&nbsp;"Isuse!" Jedva je čula samu sebe. Tama i oluja su je zagluhnuli. "Napašće nas ovde!"
<BR>&nbsp;&nbsp;&nbsp;&nbsp;&nbsp;Prva se naglo okrenula ka njoj. "Napasti?"
<BR>&nbsp;&nbsp;&nbsp;&nbsp;&nbsp;Onog časa kad je Linden kriknula "Besomuk!" - napad je počeo.
<BR>&nbsp;&nbsp;&nbsp;&nbsp;&nbsp;Iz vode tik ispod zadnje katarke ispuzale su desetine tamnih tela. Probijala su se kroz odsjaje svetiljki, vijugajući po strmom kamenu.
<BR>&nbsp;&nbsp;&nbsp;&nbsp;&nbsp;Dok su napredovala, počinjala su da svetle. Vazduh kao da ih je zapalio i dao im plameno crvenu boju.
<BR>&nbsp;&nbsp;&nbsp;&nbsp;&nbsp;Plamteći unutrašnjim purpurom kao vatrene zmije, preplavile su palubu, rojeći se ka Kovenantu i Linden.
<BR>&nbsp;&nbsp;&nbsp;&nbsp;&nbsp;Jegulje!
<BR>&nbsp;&nbsp;&nbsp;&nbsp;&nbsp;Nepregledno more jegulja.
<BR>&nbsp;&nbsp;&nbsp;&nbsp;&nbsp;Nisu gorele, nisu bile u plamenu. Pre su zračile usijano crvenom zlobom iz čitavih zmijolikih tela. Vođene pohlepom Besomuka u sebi, sijale su, penjući se, kao neutaživa krv. Bile su dugačke koliko ljudska ruka. Razjapljeni zubi su bleštali, oštri kao brijač.
<BR>&nbsp;&nbsp;&nbsp;&nbsp;&nbsp;Prva je doviknula upozorenje koje je bez odjeka nestalo u vetru.
<BR>&nbsp;&nbsp;&nbsp;&nbsp;&nbsp;Prve jegulje stigle su do katarke, ali Linden nije mogla da se pomeri. Bila je prikovana u mestu čistom silom Besomukovog prisustva. U utrobi su joj gorela sećanja na Gibona i Marida; a odgovorila im je crna čežnja, poskakujući u njoj kao divlja radost. Moć! Nešto u njoj želelo je opsednutost i Besomuke, čeznulo za neprikosnovenom snagom smrti, otimalo se od njenog svesnog gađenja, ranjivog i promišljenog odbacivanja zla; i ta suprotnost okovala ju je u mestu. Ovako je stajala i u šumi iza farme 'Utočište', kada je poglavar Kletnik pogledao iz vatre u nju i kada je pustila Kovenanta da sam siđe u susret svojoj sudbini.
<BR>&nbsp;&nbsp;&nbsp;&nbsp;&nbsp;Opasnost po njega konačno joj je razbila strah i navela je da mu potrči u pomoć. Jer jegulje su dolazile po njega, a bio je potpuno nesposoban da se brani. Podstaknut pretnjom, um kao da joj je ustuknuo i, upaničen, pobegao u njenu staru profesionalnu distancu.
<BR>&nbsp;&nbsp;&nbsp;&nbsp;&nbsp;Zašto je Kletnik rešio da napadne sada, kada su Elohimi već naneli toliko zlo Kovenantu? Da li su Elohimi delovali iz nekih svojih razloga, bez znanja i uplitanja Opakog? Je li ih ipak pogrešno procenila? Ako Kletnik nema pojma u kakvom je stanju Kovenant...
<BR>&nbsp;&nbsp;&nbsp;&nbsp;&nbsp;Hergrom, Cer i Prva već su pošli naniže, u susret napadačima; ali Lupižena je bio najbliži. Brzo se provukao ispod užeta i skliznuo do sledećeg. Tu se uhvatio, sagnuo se i podigao jednu jegulju da je zdrobi.
<BR>&nbsp;&nbsp;&nbsp;&nbsp;&nbsp;Čim je stegao pesnicu, protresao ga je nalet crvene moći. Ocrtao mu je obrise, jasne i purpurne, na pozadini tamnog mora. Sa vriskom u grudima, otkotrljao se niz palubu i udario punom snagom o podnožje jarbola. Nesigurno oslonjen, ostao je tamo nepomičan, jedva dišući.
<BR>&nbsp;&nbsp;&nbsp;&nbsp;&nbsp;Po nogama su mu puzale nove jegulje. No, pošto je bio nepomičan, nisu trošile vatru na njega.
<BR>&nbsp;&nbsp;&nbsp;&nbsp;&nbsp;Hergrom se dugim skokom bacio ka povređenom džinu. Smesta je udarcima nogu zbacio tri jegulje sa njega. Stvorenja su, uvijajući se, pala u more; ali moć im se rasprsla u Hergromovim stopalima, bacajući ih u grčeve. Samo kratkoća udarca spasla mu je život. Imao je još toliko vlasti nad mišićima da jednom rukom ščepa Lupiženinu jaknu, a drugom ručku na jarbolu. Grčeći se i trzajući kao ludak, uspeo je da spase i sebe i Lupiženu od daljeg klizanja.
<BR>&nbsp;&nbsp;&nbsp;&nbsp;&nbsp;Svaki grč pretio je da dovede i njega i džina u dodir sa novim stvorenjima.
<BR>&nbsp;&nbsp;&nbsp;&nbsp;&nbsp;A onda je do mesta napada stigla Prva. Čvrsto oslonjena na palubu, vezana konopcem oko pojasa, držala je mač obema rukama. Leđa i ramena su joj se napeli, nalik na uzvik straha i gneva zbog Lupižene.
<BR>&nbsp;&nbsp;&nbsp;&nbsp;&nbsp;Opasnost po Prvu ponovo je istrgla Linden iz izdvojenosti. Očajnički je kriknula. "Ne!"
<BR>&nbsp;&nbsp;&nbsp;&nbsp;&nbsp;Prekasno. Prva je zarila oštricu u najbližu jegulju.
<BR>&nbsp;&nbsp;&nbsp;&nbsp;&nbsp;Moć je suknula uz gvožđe i iz ruku joj prodrla u grudi. Plamen joj je dao koronu. Crvene varnice odskakale su joj iz kose. Ispustila je mač. Okružen pljuskom varnica, pao je u more uz oštro cvrčanje i nestao.
<BR>&nbsp;&nbsp;&nbsp;&nbsp;&nbsp;Nije ni pokušala da ga uhvati. Ošamućeno telo previlo joj se preko konopca. Voda ispod nje ključala je od zlobe, jer su se na palubu penjale nove jegulje, kroz vazduh i vatru.
<BR>&nbsp;&nbsp;&nbsp;&nbsp;&nbsp;Cer ju je jedva uhvatio. Procenivši situaciju brzinom koja se graničila sa vidovitošću, zadržao se trenutak da veže uže oko pojasa. Kada je Prva pala, dobacio je kraj užeta najbližem članu posade i skočio za njom.
<BR>&nbsp;&nbsp;&nbsp;&nbsp;&nbsp;Uspeo je da je ščepa za rame. Džin je povukao uže i zaustavio Cera i Prvu tik iznad vode.
<BR>&nbsp;&nbsp;&nbsp;&nbsp;&nbsp;"Ne pokreći ih!" smesta povika Linden. "Ona ne može više da podnese!"
<BR>&nbsp;&nbsp;&nbsp;&nbsp;&nbsp;Prva je nepomično ležala. Cer se takođe nije micao. Jegulje su puzale preko njih kao da su deo palube.
<BR>&nbsp;&nbsp;&nbsp;&nbsp;&nbsp;Hergrom se divlje borio da uspostavi kontrolu nad sobom. Umirio je udove i prestao da cima Lupiženu trenutak pre nego što su jegulje počele da gamižu preko njih.
<BR>&nbsp;&nbsp;&nbsp;&nbsp;&nbsp;Linden je jedva uspevala da misli. Prijatelji su joj bili u opasnosti. U njoj su pulsirala sećanja na Veselkamen i Gibona. Prisustvo Besomuka vređalo joj je čula i ispunjavalo joj telo grozom. U Veselkamenu su je sukobljene reakcije na toliku zlu moć odvukle u ukočenost užasa. No, sada je pustila da ukus zla teče kroz nju i trudila se da se usmeri na sama stvorenja. Morala je naći način borbe sa njima.
<BR>&nbsp;&nbsp;&nbsp;&nbsp;&nbsp;Sanomor je reagovao brže. Istrgao je Kovenanta iz Brinovog stiska, skočio do prvog užeta i počeo da se povlači ka hranoholu.
<BR>&nbsp;&nbsp;&nbsp;&nbsp;&nbsp;Brin je pošao za njim kao da će oteti Prapoglavara od poludelog džina.
<BR>&nbsp;&nbsp;&nbsp;&nbsp;&nbsp;No, gotovo istog trenutka Sanomorov cilj postao je jasan. Dok je vukao Kovenanta napred, jegulje su skrenule na tu stranu, uvijajući se da sustignu plen. Čelo napada pomerilo se napred.
<BR>&nbsp;&nbsp;&nbsp;&nbsp;&nbsp;Ubrzo su Cer i Prva ostali pozadi. A trenutak kasnije Lupižena i Hergrom takođe su bili van opasnosti.
<BR>&nbsp;&nbsp;&nbsp;&nbsp;&nbsp;Džin koji je držao Cerov konopac smesta je povukao Prvu i haručaija naviše. Brusobol se provukao ispod konopaca do katarke i preuzeo Lupiženu iz Hergromovog ranjeničkog stiska.
<BR>&nbsp;&nbsp;&nbsp;&nbsp;&nbsp;No, jegulje su i dalje nadirale, Besomučne, kako bi se bacile na Kovenanta. Sanomor je uskoro stigao do kraja konopca pričvršćenog za ogradu kraj početka hranohola. Tu je zastao, osvrćući se ka poteri. No, nije imao izbora. Izložio se i sada je bio sateran u ugao između građevine i ograde. Najbliža stvorenja gotovo su mu stigla do nogu.
<BR>&nbsp;&nbsp;&nbsp;&nbsp;&nbsp;Kada ga je Brin sustigao, Sanomor je zgrabio haručaija za ruku i u širokom luku podigao ga na nagnuti krov. Našao se taman na ivici zavetrine, ispod oluje koja je besnela. Gotovo istim pokretom Sanomor je oslonio nogu na ogradu i skočio za Brinom.
<BR>&nbsp;&nbsp;&nbsp;&nbsp;&nbsp;Vetar ga je za trenutak zahvatio, pokušavajući da ga baci u more. No, zahvaljujući težini i ubrzanju uspeo je da se zadrži na krovu. Sa druge strane hranohola doskočio je i nestao sa pogleda. Onda se ponovo pojavio, priljubljen uz srednji jarbol. Držao je Kovenanta prebačenog preko ramena.
<BR>&nbsp;&nbsp;&nbsp;&nbsp;&nbsp;Uprkos strašnom riziku kome se izlagao, uspeo je da povrati Linden hrabrost. Možda će zid barake zadržati jegulje.
<BR>&nbsp;&nbsp;&nbsp;&nbsp;&nbsp;No, stvorenjima nije smetala strmina palube; sada su počela da pužu uz zid hranohola, držeći se trbusima uz plohu građevine. Kako se vatra penjala sa njima, postavila se između Linden i tamnog jarbola, zaklanjajući joj pogled na Sanomora i Kovenanta.
<BR>&nbsp;&nbsp;&nbsp;&nbsp;&nbsp;Na Brusobolovo naređenje, nekoliko džinova pošlo je u napad na jegulje. Borili su se koristeći konopce kao bičeve - i imali su uspeha. Blesci moći trošili su se na paljenje konopaca, a nisu dosezali do ruku džinova. Snažni udarci pobili su dosta jegulja.
<BR>&nbsp;&nbsp;&nbsp;&nbsp;&nbsp;No, spodoba je bilo previše, a džinovi su bili spori jer su im stalno trebali novi konopci. Nisu uspevali da raščiste put do zida, nisu mogli da spreče desetine plamenih zmija da pužu naviše. A iz mora su neprestano izlazile nove. Uskoro će Sanomor biti u klopci. Stvorenja su se već uvijala po krovu.
<BR>&nbsp;&nbsp;&nbsp;&nbsp;&nbsp;Žurba i nagon naterali su Linden da se pokrene. U trenutku se setila Kovenanta kako stoji, hrabar i privlačan, u kamori koju je stvorio za Mrtve iz Leleja - jer ga je divlja magija štitila od plamena. Vatra protiv vatre. Oslonjena na Kaila, zrabila je svetiljku koja joj je visila nad glavom, okačena o ogradu. Iako slaba od hladnoće i neravnoteže, okrenula se i zavitlala svetiljku ka hranoholu.
<BR>&nbsp;&nbsp;&nbsp;&nbsp;&nbsp;Pala je ispod crveno osvetljenog zida, ali razbila se pri udaru o palubu; petrolej se razlio po najbližim jeguljama. Planule su istog časa. Sopstvena moć im se pretvorila u požar koji ih je proždrao. Zahvaćene samrtnim grčevima, popadale su u vodu, šišteći, i nestale u tami.
<BR>&nbsp;&nbsp;&nbsp;&nbsp;&nbsp;Linden je pokušala da uzvikne, ali Brusobol je bio brži. "Petrolej!" zagrmeo je. "Donesite još petroleja!"
<BR>&nbsp;&nbsp;&nbsp;&nbsp;&nbsp;Cer i dvoje džinova bacili su se ka najbližem ulazu u potpalublje.
<BR>&nbsp;&nbsp;&nbsp;&nbsp;&nbsp;Drugi članovi posade zgrabili su preostale svetiljke, ali Brusobol ih je zaustavio. "Biće nam potrebno svetlo!"
<BR>&nbsp;&nbsp;&nbsp;&nbsp;&nbsp;Sanomor, Kovenant i Brin sada su se videli pod svetlom jegulja koje su napredovale. Sanomor je stajao na jarbolu, sa Kovenantom preko ramena. Kako su jegulje napredovale ka njemu, povlačio se sve više. Bilo je opasno hodati po katarci - nakrivljenoj, prepletenoj palamarima, ispresecanoj varljivim osloncima. Ali pažljivo je išao naviše, pogleda uperenog u jegulje. U pogledu mu se ogledala odlučnost njihove vatre. Pod jezivim svetlom izgledao je težak i smrtonosan, kao da je i njegova težina dovoljna da prevrne Dragulj Zvezdoputa.
<BR>&nbsp;&nbsp;&nbsp;&nbsp;&nbsp;Brin je stajao između njega i napadača. Haručai je pratio Sanomora, okrenut ka opasnosti kao poslednji čuvar Kovenantovog života. Linden je bila suviše daleko da bi mu razabrala izraz lica; ali sigurno je znao da će prvi udarac koji zada svakako biti i poslednji. No, nije se kolebao.
<BR>&nbsp;&nbsp;&nbsp;&nbsp;&nbsp;Cer i dvoje džinova nisu se vraćali. Odmeravajući vreme isprekidanim disanjem, Linden je već poverovala da će zakasniti. Do krova je stiglo previše jegulja, a iz mora ih se pojavljivalo još i još, kao da im je broj beskonačan koliko i zlokobnost koja ih vodi.
<BR>&nbsp;&nbsp;&nbsp;&nbsp;&nbsp;Sanomor je naglo zašao u kovitlac van zavetrine broda. Uragan ga je zateturao i gotovo ga srušio sa jarbola. No, spustio se i obuhvatio kameni stub nogama, a snažne butine spasile su ga od vetra. Svetlo mu se odražavalo sa ožiljka pod očima kao da mu lice gori. Kovenant mu je mlitavo, neosetljivo visio sa ramena. Stvorenja su prešla polovinu razdaljine duž jarbola. Između Kovenanta i smrti stajao je samo nenaoružani haručai.
<BR>&nbsp;&nbsp;&nbsp;&nbsp;&nbsp;Besneći od žurbe, Brusobol je nešto doviknuo bratu.
<BR>&nbsp;&nbsp;&nbsp;&nbsp;&nbsp;Sanomor ga je čuo i razumeo. Premestio je Nevernika između nogu. Onda je počeo da odvezuje okolne konopce.
<BR>&nbsp;&nbsp;&nbsp;&nbsp;&nbsp;Kada nije mogao da dohvati čvorove ili da ih dovoljno brzo razveže, kidao je užad kao konac. Pri tom je dodavao komade Brinu.
<BR>&nbsp;&nbsp;&nbsp;&nbsp;&nbsp;Tako naoružan, haručai je pošao u susret jeguljama.
<BR>&nbsp;&nbsp;&nbsp;&nbsp;&nbsp;Nemoguće raspet između opreznosti i hrabrosti, napao je spodobe, udarajući ih improvizovanim bičem. Neka užad bila su prekratka da bi ga potpuno zaštitila od povrede; ali nekako je povratio kontrolu i nastavio da se bori. Kada mu je ponestalo oružja, povukao se do Sanomora da preuzme novo koje mu je ovaj pripremio u međuvremenu.
<BR>&nbsp;&nbsp;&nbsp;&nbsp;&nbsp;Sa udaljenosti na kojoj se Linden nalazila, činilo joj se da Kovenantovi branioci izgledaju herojski i osuđeno. Površina jarbola ograničavala je broj jegulja koje su mogle da se istovremeno približavaju. No, Brinova zaliha konopaca takođe je bila ograničena količinom palamara na dohvat Sanomorovih ruku, kojih je bilo sve manje. A pomoć im nije stizala.
<BR>&nbsp;&nbsp;&nbsp;&nbsp;&nbsp;Linden se panično spremila da dovikne Brusobolu da baci Sanomoru još užadi. No, tog trenutka vratio se Cer. Držeći pod rukom veliku mešinu, izjurio je ispod krmene palube i skočio ka najbližem razapetom konopcu. Žurio je napred najvećom veštinom haručaija.
<BR>&nbsp;&nbsp;&nbsp;&nbsp;&nbsp;Za njim je stiglo dvoje džinova. Kretali su se sporije jer su nosili po dve mešine, ali žurili su koliko god su mogli.
<BR>&nbsp;&nbsp;&nbsp;&nbsp;&nbsp;Brusobol je naredio posadi da se skloni Ceru sa puta. Hitajući ka zadnjem jarbolu, ovaj je otvorio mešinu. Stežući je pod rukom, počeo je da sipa tamnu tečnost po kamenu pod sobom. Petrolej se razlivao po palubi i širio se naniže.
<BR>&nbsp;&nbsp;&nbsp;&nbsp;&nbsp;Kada je petrolej stigao do jegulja, paluba se pretvorila u plameni prekrivač.
<BR>&nbsp;&nbsp;&nbsp;&nbsp;&nbsp;Vatra se širila, goreći toliko brzo da je izgledalo da gladno proždire Cerov mlaz. Palila je jegulje, bacajući ih jednu preko druge i pojačavajući time plamen. Za nekoliko trenutaka čitava je paluba gorela. Besomukova stvorenja bivala su zbrisana sopstvenom vatrom.
<BR>&nbsp;&nbsp;&nbsp;&nbsp;&nbsp;No, stotine njih su već stigle do zidova i krova hranohola, a posada sada nije mogla da im priđe. Sama vatra ne bi mogla da zaustavi džinove, ali paluba je bila suviše klizava. Sve dok petrolej ne sagori, niko neće moći da pođe u pomoć Sanomoru i Brinu, osim duž konopca koji je koristio Cer.
<BR>&nbsp;&nbsp;&nbsp;&nbsp;&nbsp;Ostalo im je još samo nekoliko trenutaka. Sanomor više nije mogao da dohvati nijedan konopac. Pokušao je da sklizne ka narednoj prečki, gde je bilo još dosta užadi; ali to ga je dovelo dublje pod nalete oluje. Pre nego što je prešao pola razdaljine, vetar je postao prejak. Morao je da se sagne preko Kovenanta i uhvati se za kamen kako bi sprečio da obojica nestanu u noći.
<BR>&nbsp;&nbsp;&nbsp;&nbsp;&nbsp;Cer je ispraznio mešinu pre nego što je stigao do hranohola. Morao je da stane. Niko nije mogao da stigne do barake.
<BR>&nbsp;&nbsp;&nbsp;&nbsp;&nbsp;Brusobol je izvikivao naređenja. Žena džin sa mešinama, koja je bila bliža, stala je, osigurala oslonac i bacila mešine napred, jednu za drugom. Prva je stigla do kapetana koji je stajao odmah iza Cera. Druga je preletela preko obojice i pala na ivicu krova. Petrolej je pljusnuo niz zid. Plamen je zbrisao jegulje. Ostatak napadača začas je nestao sa zadnje palube.
<BR>&nbsp;&nbsp;&nbsp;&nbsp;&nbsp;Brusobol je dovikivao Ceru uputstva. Cer se provukao oko džina i popeo mu se uz leđa kao uz drvo dok je Brusobol prelazio poslednje korake do zida. Sa kapetanovih ramena Cer je skočio na krov i okrenuo se da dohvati mešinu koju mu je Brusobol dobacio.
<BR>&nbsp;&nbsp;&nbsp;&nbsp;&nbsp;Čim je Cer počeo da poliva jegulje, suknuo je plamen.
<BR>&nbsp;&nbsp;&nbsp;&nbsp;&nbsp;Brusobol se izvio i dohvatio ivicu krova. Uprkos petroleju, uspeo je da zadrži stisak i spreči klizanje dok se podizao preko strehe. Džinovi su mu dobacili poslednje dve mešine. Držeći po jednu u svakoj ruci, sagnuo se da izbegne vetar i pošao za Cerom.
<BR>&nbsp;&nbsp;&nbsp;&nbsp;&nbsp;Linden nije videla šta se dešava. Hranohol joj je zaklanjao pogled na podnožje jarbola. No, plameni odsjaj na Brinovom nepomičnom licu, dok se povlačio, i dalje je bio crven kao jegulje, a ne narandžast kao vatra.
<BR>&nbsp;&nbsp;&nbsp;&nbsp;&nbsp;Trenutak kasnije, i dalje se povlačeći, stigao je na udar vetra.
<BR>&nbsp;&nbsp;&nbsp;&nbsp;&nbsp;Zateturao se. Odupro se svom snagom i osećanjem ravnoteže; ali uragan ga se dočepao, pojačan kako je prolazio kraj zavetrine krova. Nije mogao da spreči pad.
<BR>&nbsp;&nbsp;&nbsp;&nbsp;&nbsp;U padu je udario po jeguljama i smesta pošao dalje ka Sanomoru. Udarac je odbacio napadača, ali crveno svetlo ga je smesta ocrtalo u noći kao munja bola.
<BR>&nbsp;&nbsp;&nbsp;&nbsp;&nbsp;A onda se pojavila mešina, koju su Cer ili Brusobol dobacili Sanomoru. Boreći se sa vetrom, Sanomor je uspeo da podigne ruke i dohvati je. Stegao ju je pod miškom i počeo da sipa petrolej niz jarbol.
<BR>&nbsp;&nbsp;&nbsp;&nbsp;&nbsp;Svetlo jegulja pretvorilo se u plamen. Vatra je oblizala jarbol, padajući u potocima petroleja i zapaljenih spodoba sve niže ka moru.
<BR>&nbsp;&nbsp;&nbsp;&nbsp;&nbsp;Linden je začula bezglasni vrisak. Besomuk je bežao, zavijajući od besa. Njegovo zlokobno prisustvo razbilo se i iščezlo, oslobađajući je kao da je upravo izbegla gušenje.
<BR>&nbsp;&nbsp;&nbsp;&nbsp;&nbsp;Svetlo jegulja i petroleja otkrilo je Brina. Visio je sa Sanomorovog članka, bespomoćno se njišući. No, uprkos naletima vetra koji ga je bacakao kao krpenu lutku, uspevao je da se održi.
<BR>&nbsp;&nbsp;&nbsp;&nbsp;&nbsp;Petrolej je brzo sagorevao. Zadnja paluba već je ponovo utonula u mrak oluje - noć osvetljenu samo malobrojnim slabim svetiljkama. Uskoro su Cer i Brusobol mogli da se popnu uz jarbol.
<BR>&nbsp;&nbsp;&nbsp;&nbsp;&nbsp;Vezan užetom za Brusobola, Cer je visio sa jarbola, njišući se, sve dok nije dohvatio Brina. Zagrlio ga je i pustio da ih Brusobol obojicu izvuče u srazmernu bezbednost. Onda je kapetan pošao u pomoć bratu.
<BR>&nbsp;&nbsp;&nbsp;&nbsp;&nbsp;Držeći Kovenanta između sebe, kao vezu prisniju i čvršću od srodstva, Brusobol i Sanomor polako su se spustili van domašaja vetra.
<BR>&nbsp;&nbsp;&nbsp;&nbsp;&nbsp;Linden je jedva poverovala da su preživeli, da je Besomuk poražen. Smesta je osetila vrtoglavicu od olakšanja i iscrpljenosti, a istovremeno i grozničavu želju da opet bude kraj Kovenanta, da vidi je li zdrav i čitav.
<BR>&nbsp;&nbsp;&nbsp;&nbsp;&nbsp;I on i spasioci bili su zaklonjeni hranoholom. Nije mogla podneti čekanje, ali morala je da čeka. Trudeći se da se kontroliše, pošla je da pregleda Lupiženu, Prvu i Hergroma.
<BR>&nbsp;&nbsp;&nbsp;&nbsp;&nbsp;Već su se oporavljali. Izgledalo je da dvoje džinova nije zadobilo trajnije povrede. Prva je već bila dovoljno snažna da proklinje gubitak mača; Lupižena je mrmljao kao da ga čudi lakomislenost kojom je jurnuo na jegulje. Spasla ih je otpornost na vatru koju imaju svi džinovi.
<BR>&nbsp;&nbsp;&nbsp;&nbsp;&nbsp;U poređenju sa njima, Hergrom je izgledao i manje i jače povređen. Nije izgubio svest; um mu je ostao bistar. No, grčenje mišića sporo je jenjavalo. Očito je opiranje delovanju jegulja produžavalo dejstvo dodira. Udovi su mu uglavnom bili mirni, ali mišići na licu grčili su mu se i trzali kao u prenaglašenom izrazu strepnje.
<BR>&nbsp;&nbsp;&nbsp;&nbsp;&nbsp;Možda, pomislila je Linden kao da su te grimase proročanstvo, možda Besomuk i nije poražen. Možda je samo dovoljno saznao o stanju u kome se nalaze i Kovenant i čitav pohod, pa je pošao da obavesti poglavara Kletnika.
<BR>&nbsp;&nbsp;&nbsp;&nbsp;&nbsp;Okrenula se da dočeka Cera i Brina, Brusobola i Sanomora. I Kovenanta.
<BR>&nbsp;&nbsp;&nbsp;&nbsp;&nbsp;Pažlljivo su se kretali duž konopaca. Kao i Hergroma, Brina su još držali povremeni grčevi, ali jenjavali su. Sanomor je bio bolno umoran posle silnih napora; ali na čvrstom telu nije bilo tragova drugih povreda.
<BR>&nbsp;&nbsp;&nbsp;&nbsp;&nbsp;Brusobol je nosio Kovenanta. Pri pogledu na njega Lindenine oči ispunile su se suzama. Nikada nije uspela da kontroliše suze koje su joj tekle pri svakom povodu; a sada nije ni pokušavala. Kovenant se nije promenio - i dalje je bio lišen uma i volje kao napuštena grobnica. Ali bio je bezbedan. Bezbedan. Kada ga je kapetan spustio, smesta mu je prišla. Iako nije bila navikla na takve gestove, a možda nije imala ni prava na njih, obgrlila ga je, ne mareći ko sve vidi koliko je zagrljaj strastan.
<BR>&nbsp;&nbsp;&nbsp;&nbsp;&nbsp;No, noć je bila duga i hladna, a oluja je još besnela kao da ovaploćuje sve gnevove sveta. Dragulj Zvezdoputa leteo je preko mora ludačkom brzinom, na granici života i smrti. Niko ništa nije mogao da učini sem da se čvrsto drži u nadi da prežive. Obuzeta dubokim drhtajima, umorom koji joj je onesposobio udove do te mere da joj je i alem-vino jedva pomagalo, Linden se iznenadila kada je utvrdila da je sposobna za nadu koliko i džinovi.
<BR>&nbsp;&nbsp;&nbsp;&nbsp;&nbsp;Njihov duh kao da se najviše ogledao u Brusobolu, koji je izdavao naređenja kao da je Dragulj Zvezdoputa neuništiv. Vedrogneva za brodosrcem više nije izgledala vezana dužnošću toliko da ne podnosi dalji napor. Sada je stezala žbice krupnim šakama kao da je čvršća od svake oluje. Brin i Hergrom povratili su uobičajenu neprozirnost. Dromond je preživeo. Nada je bila moguća.
<BR>&nbsp;&nbsp;&nbsp;&nbsp;&nbsp;No, kada je konačno svanulo, Linden je toliko duboko zapala u ukočenu istrajnost da ju je sunce iznenadilo. Otupljena iscrpljenošću, nije znala šta je više čudi - prosti povratak dana, neočekivan posle beskonačne napetosti te noći, ili činjenica da je nebo vedro.
<BR>&nbsp;&nbsp;&nbsp;&nbsp;&nbsp;Jedva je mogla da poveruje sopstvenim očima. Zaklonjena zavetrinom broda, nije primetila da je tokom noći kiša stala. Sada su se nebesa pretapala iz crvenog u plavo, jer se sunce promaljalo gotovo tačno iza krme džinobroda. Oblaci su nestali kao da ih je razneo neprestani vetar. A oluja je i dalje trajala, ne pokazujući znake jenjavanja ili prestanka.
<BR>&nbsp;&nbsp;&nbsp;&nbsp;&nbsp;Nemoćno trepćući, pogledala je saputnike. Izgledali su neprirodno jasni u bistrom vazduhu, ko da ih je napor izoštrio i doveo do jasnijeg postojanja. Odeća im je bila bela i kruta od soli; so im se nataložila i na licima, pretvarajući ih u isušene maske smrtnosti, drobeći se u prah pri otvaranju i zatvaranju dlanova, savijanju ruku, promeni položaja. Ipak, kretali su se. Promuklo su razgovarali, masirali ruke da spreče grčeve, bacali kratke, ispitivačke poglede na more. Bili su živi.
<BR>&nbsp;&nbsp;&nbsp;&nbsp;&nbsp;Linden je prebrojala preživele da bi se uverila da niko nije nestao. Uporna tutnjava pumpi pomogla joj je da proceni broj džinova u potpalublju; taj broj joj je upotpunio zbir. Progutala je gorčinu soli u grlu i upitala Kaila je li neko video Vaina i Findejla.
<BR>&nbsp;&nbsp;&nbsp;&nbsp;&nbsp;Odgovorio joj je da je Hergrom pre nekog vremena pošao napred da vidi jesu li demonokot i Elohim još na mestu. Našao ih je onako kako su ih ostavili: Findejl je stajao na pramcu kao ukrasna figura; Vain je bio zagledan u dubine kao da u tamnom vrtlogu iščitava tajne Zemlje.
<BR>&nbsp;&nbsp;&nbsp;&nbsp;&nbsp;Linden je klimnula glavom. Nije ništa drugo ni očekivala. Vain i Findejl zasluživali su jedan drugog: obojica su bili tajanstveni i nepredvidivi kao more, nedosežni kao kamen. Kada joj je Kail ponudio činiju alem-vina, oprezno je otpila, a onda je dodala najbližem džinu. Žmirkajuči na neobičnom svetlu, okrenula se da razgleda mirnu površinu okeana.
<BR>&nbsp;&nbsp;&nbsp;&nbsp;&nbsp;No, more više nije bilo mirno. Vetar je podizao talase. Nije osećala jenjavanje vetra; ali mora da je malo opao. Više nije imao silinu da potpuno izravna talase.
<BR>&nbsp;&nbsp;&nbsp;&nbsp;&nbsp;Trgla se i zagledala u vodu tik uz brod.
<BR>&nbsp;&nbsp;&nbsp;&nbsp;&nbsp;Nivo se vidljivo podizao i spuštao. A pri svakom podizanju zahvatao je novi delić palube, jer su talasi dolivali novu vodu u džinobrod. Škripa jarbola postajala je glasnija. Pumpe su grozničavo radile.
<BR>&nbsp;&nbsp;&nbsp;&nbsp;&nbsp;Dragulj Zvezdoputa polako je zapadao u novu opasnost.
<BR>&nbsp;&nbsp;&nbsp;&nbsp;&nbsp;Linden se osvrnula po palubi tražeći Brusobola i pozvala ga po imenu. No, kada se okrenuo da joj odgovori, predomislila se. Oči su mu bile mračne od shvatanja i tuge.
<BR>&nbsp;&nbsp;&nbsp;&nbsp;&nbsp;"Video sam, Odabrana." Glas mu je zvučao napušteno. "Srećom je svanulo. Da smo još u mraku..." Zapao je u tužno ćutanje.
<BR>&nbsp;&nbsp;&nbsp;&nbsp;&nbsp;"Brusobole." Prva je oštro progovorila, kao da je ljuti njegova tuga. "To se mora učiniti."
<BR>&nbsp;&nbsp;&nbsp;&nbsp;&nbsp;"Da", tiho je odgovorio. "Mora se."
<BR>&nbsp;&nbsp;&nbsp;&nbsp;&nbsp;Prva nije popuštala. "Mora se učiniti odmah."
<BR>&nbsp;&nbsp;&nbsp;&nbsp;&nbsp;"Da", ponovo je uzdahnuo. "Odmah." Lice mu se grčilo od tuge. No, trenutak kasnije povratio je snagu odluke i ispravio leđa. "Pošto mora da se učini, učiniću."
<BR>&nbsp;&nbsp;&nbsp;&nbsp;&nbsp;Brzo je pozvao četiri člana posade, mahnuo im da pođu za njim i krenuo ka krmi. "Poslaću Sedmoruka da ovde zapoveda", dobacio je preko ramena.
<BR>&nbsp;&nbsp;&nbsp;&nbsp;&nbsp;Prva je doviknula za njim kao da priznaje ili se izvinjava. "Koje ćeš odabrati?"
<BR>&nbsp;&nbsp;&nbsp;&nbsp;&nbsp;Ne okrećući se, odgovorio je imenom kojim džinovi nazivaju srednju katarku, izgovarajući reč mračno, kao da se obraća izgubljenoj ljubavi. "Dragulj Zvezdoputa ne sme biti nagnut napred ili nazad."
<BR>&nbsp;&nbsp;&nbsp;&nbsp;&nbsp;Praćen džinovima, pošao je pod palubu.
<BR>&nbsp;&nbsp;&nbsp;&nbsp;&nbsp;Linden je stajala kraj Prve i pokušavala da shvati njenu strepnju. "Šta će sad učiniti?"
<BR>&nbsp;&nbsp;&nbsp;&nbsp;&nbsp;Prva ju je pogledala oštro kao da udara. "Odabrana", mračno je rekla, "učinila si mnogo - a učinićeš još. Prepusti ovo kapetanu."
<BR>&nbsp;&nbsp;&nbsp;&nbsp;&nbsp;Linden se trgla od takve grubosti i zaustila da odgovori. Ali, tog časa joj se sluh razbistrio, pa se predomislila. Glas Prve bio je pun bola i žaljenja, a ne besa. Osećala je isto što i Brusobol. I bila je bespomoćna. Opstanak dromonda bio je u njegovim rukama, a ne u njenim. Osim toga, izgleda da joj je gubitak mača oduzeo deo samopouzdanja, ispunivši je gorčinom nesigurnosti.
<BR>&nbsp;&nbsp;&nbsp;&nbsp;&nbsp;Linden ju je razumela, ali nije imala čime da je uteši. Vratila se do Kovenanta, uhvatila ga za ruku, kao da i taj jednostrani dodir može pružiti smirenost, i usmerila pažnju na nivo vode.
<BR>&nbsp;&nbsp;&nbsp;&nbsp;&nbsp;Blago talasanje se pojačavalo, postepeno osnažujući vlast mora nad džinobrodom. Sada je bila sigurna da paluba stoji strmije. Vrhovi prečki na jarbolima bili su preteći blizu površine vode. Čula su joj pulsirala od napete nesigurnosti ravnoteže broda. Prosto je osećala da će onog časa kad prečke dodirnu vodu čitav Dragulj Zvezdoputa potonuti.
<BR>&nbsp;&nbsp;&nbsp;&nbsp;&nbsp;Trenutak kasnije iz potpalublja je žurno izišao Sedmoruk. Njegovo izborano, mršavo lice bilo je napeto i odlučno. Iako je čitavu noć i veći deo prethodnog dana proveo komandujući pumpama, znojeći se i sam za njima, kretao se kao da potreba Dragulja Zvezdoputa prevazilazi sve što bi ga moglo učiniti slabim. Dok je išao napred, pozvao je nekoliko džinova za sobom. Kada su mu se pridružili, poveo ih je u hranohol i svi su nestali sa vidika.
<BR>&nbsp;&nbsp;&nbsp;&nbsp;&nbsp;Linden je zarila prste u Kovenantovu mišicu, trudeći se da savlada drhtanje. Svako podizanje talasa pokrivalo je novi delić džinobroda, povlačeći ga još malo na bok.
<BR>&nbsp;&nbsp;&nbsp;&nbsp;&nbsp;Iz potpalublja se začuo Brusobolov upitni uzvik. Zvučao je kao da dopire iz prostora pod srednjom katarkom.
<BR>&nbsp;&nbsp;&nbsp;&nbsp;&nbsp;Sedmoruk je promuklo doviknuo da je spreman.
<BR>&nbsp;&nbsp;&nbsp;&nbsp;&nbsp;Istog časa, kroz kamen su se proneli snažni udarci. Prigušili su tutnjavu pumpi, nadglasavši čak i dugo zavijanje vetra. U jednom ludačkom trenutku, Linden je pomislila da Brusobol i njegovi iznutra razbijaju potpalublje, pokušavajući da unište dromond kako bi ga učinili bezvrednim za oluju, nedostojnim potapanja. No, džinovi oko nje napeto su iščekivali, a Prva ih je opominjala. "Budite spremni! Moramo se boriti za život!"
<BR>&nbsp;&nbsp;&nbsp;&nbsp;&nbsp;Snaga udaraca - besa očajničkog kao lišavanje - privukla je Lindeninu pažnju ka srednjem jarbolu. Kamen je počeo da stenje kao da je na mukama. Užad su podrhtavala pri svakom udarcu. Tek tada je razumela. Brusobol je navalio na temelj jarbola. Želeo je da ga oslobodi i baci preko palube, kako bi promenio ravnotežu dromonda. Svaki udarac težio je da razbije podupirače jarbola.
<BR>&nbsp;&nbsp;&nbsp;&nbsp;&nbsp;Linden je, u iščekivanju, stezala Kovenantovu ruku do bola. Kapetan možda neće uspeti. Neće imati dovoljno vremena. Džinobrod se pod njom primetno naginjao ka smrti. Pad će uslediti za nekoliko otkucaja srca.
<BR>&nbsp;&nbsp;&nbsp;&nbsp;&nbsp;No, Brusobol i njegovi džinovi udarali su i udarali, kao da time odlažu neizbežnu sudbinu. Iz kamena se izvio novi zvuk - krik pobune glasniji od oluje.
<BR>&nbsp;&nbsp;&nbsp;&nbsp;&nbsp;Uz užasnu škripu slomljenog i razbijenog granita, jarbol je počeo da se krivi.
<BR>&nbsp;&nbsp;&nbsp;&nbsp;&nbsp;Zvučao je kao samrtni ropac planine dok se otkidao iz ležišta. Krov barake je popucao. Jarbol je pri padu zdrobio deo boka džinobroda. Dromond se tresao sve do kobilice - snažni drhtaji pronosili su se od pramca do krme. Linden je osećala da joj u kostima odzvanja slična agonija. Činilo joj se da vrišti, ali nije mogla da čuje svoj glas.
<BR>&nbsp;&nbsp;&nbsp;&nbsp;&nbsp;A onda se buka lomljave stišala ispod nivoa vetra. Jarbol je udario o more u pantomimi uništenja, a pljusak je bezvučno zalio sve palube i osmatračnice, kao da su onemele od tuge.
<BR>&nbsp;&nbsp;&nbsp;&nbsp;&nbsp;Iz razbijene unutrašnjosti dromonda Brusobolov uzvik se podigao nad vodom koja se grmeći ulivala kroz ranu na mestu jarbola.
<BR>&nbsp;&nbsp;&nbsp;&nbsp;&nbsp;A zajedno sa njegovim uzvikom podigao se i Dragulj Zvezdoputa.
<BR>&nbsp;&nbsp;&nbsp;&nbsp;&nbsp;Ogromna težina kobilice vukla je dno ka nemirnom moru. Polako, oklevajući, džinobrod je počeo da se ispravlja.
<BR>&nbsp;&nbsp;&nbsp;&nbsp;&nbsp;Čak je i tada mogao da strada. Imao je u sebi daleko više vode no što su pumpe mogle da savladaju; a otvor na boku zijao je kao otvorena rana, propuštajući sa svakim trenutkom sve više vode.
<BR>&nbsp;&nbsp;&nbsp;&nbsp;&nbsp;No, Sedmoruk i Vedrogneva bili su spremni. Sidromajstor je istog časa poslao džinove na zadnju katarku da razviju najniže jedro. A kada je vetar zategao tkaninu, pokušavajući da je otrgne ili njome ponovo gurne brod naniže, Vedrogneva je naglo okrenula brodosrce, zarivajući krmu u pobesnelo more.
<BR>&nbsp;&nbsp;&nbsp;&nbsp;&nbsp;Tog časa je Dragulj Zvezdoputa bio spasen. To jedno jedro i krma bili su dovoljni: okrenuli su dromond leđima u vetar. Jureći pred olujom, džinobrod je mogao da ostane uspravan, sa povređenim bokom iznad nivoa vode.
<BR>&nbsp;&nbsp;&nbsp;&nbsp;&nbsp;Neko vreme brodom se jedva moglo upravljati, jer je bio preopterećen vodom. Jedino jedro bilo je u opasnosti da svakog časa pukne. No, Sedmoruk je štitio jedro svom veštinom moreplovca, svim sposobnostima posade. A džinovi za pumpama su herojski radili. Njihovi napori održavali su brod na površini dok je Brusobol raščišćavao prilaz pumpama sa leve strane. Onda se brže napredovalo. Kako je dromond olakšan, pritisak na jedro je popustio; Sedmoruk je mogao da digne još jedno. Živ uprkos ranama, Dragulj Zvezdoputa hramao je ispred oluje, prema vedrom jugu.
</P></TD></TR></TABLE>
<P class="next">
<A HREF=p15.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
