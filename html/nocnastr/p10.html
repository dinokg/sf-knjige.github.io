<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10. MAČKA SA CRVENO USIJANIM REPOM
<P>&nbsp;&nbsp;&nbsp;&nbsp;&nbsp;Lišena tajni noći, Ulica Lampiona opet je bila dobro poznata i bezbedna. Svila je njome često prolazio pešice. Sada je prepoznao mnoge prodavnice, pa i široka, sveže obojena vrata žute kuće.
<BR>&nbsp;&nbsp;&nbsp;&nbsp;&nbsp;Krupna žena, koja je otvorila vrata odazivajući se Ždralovom kucanju, pokaza da je silno iznenađena. "Zar tako rano, Patera. Ja tek što sam se probudila." Kao da želi da to i dokaže, odmah je zevnula i zev samo ovlaš zaklonila rukom. Jednako je zevnuo i njen ružičasti penjoar, vibrantno vreo; napupele obline tela, između razmaknutih usana penjoara, izgledale su mrtvački blede.
<BR>&nbsp;&nbsp;&nbsp;&nbsp;&nbsp;Pokraj nje je ka ulici potekao vazduh žute kuće, topao, natovaren stotinom bajatih parfema i sirćetnim, neprijatnim mirisom prosutog vina. "Trebalo je da se ovde sastanem sa Krvom u jedan sat", reče joj Svila. "Koliko je sad?"
<BR>&nbsp;&nbsp;&nbsp;&nbsp;&nbsp;Ždral kliznu mimo njih dvoje i uđe u recepciju.
<BR>&nbsp;&nbsp;&nbsp;&nbsp;&nbsp;Žena nije obratila nimalo pažnje na Ždrala. "Krv uvek kasni", reče ona neodređeno. Povede Svilu kroz jedan niski svod pregrađen zavesom od drvenih perli koje su zazveckale. Uđoše u malu kancelariju. Jedna vrata i jedan prozor bejahu otvoreni ka onom dvorištu koje je prošle noći zamišljao; ipak, činilo se da je u kancelariji veća jara nego na ulici, napolju.
<BR>&nbsp;&nbsp;&nbsp;&nbsp;&nbsp;"Dolazili su nama isterivači đavola i ranije." Krupna žena sede u jedinu stolicu udobnog izgleda, ostavljajući Svili drugu, napravljenu od lakiranog drveta, bez rukonaslona. On zahvalno sede, ostavi svoju vreću na pod, položi kutiju sa triptihom preko butina, a Krvov štap sa glavom lavice stisnu između kolena.
<BR>&nbsp;&nbsp;&nbsp;&nbsp;&nbsp;"Zvaću nekog da ti donese jastuk, Patera. Ja ovde razgovaram sa mojim curama, a za to je tvrdo sedište bolje. Ostanu budne, a pošto je sedište uzano, odma pomisle da su se ugojile, što najčešće i jes tako."
<BR>&nbsp;&nbsp;&nbsp;&nbsp;&nbsp;Uspomena na njegove pržene paradajze donese Svili novi ubod krivice, dobro zasoljen glađu. Da li je moguće da neki bog govori kroz ovu aljkavušu? "Neka ostane ovako. I meni je potrebna pouka da manje volim svoj trbuh, a i svoj krevet."
<BR>&nbsp;&nbsp;&nbsp;&nbsp;&nbsp;"Želiš razgovarati sa svim devojkama odjednom? Tako je učinio jedan od onih pre tebe. Ili da ti samo ja ispričam."
<BR>&nbsp;&nbsp;&nbsp;&nbsp;&nbsp;Svila odmahnu rukom. "Mene se ne tiče šta su ovi pojedinačni đavoli možda radili. Ako obraćamo pažnju na njihove zlonamerne trikove, samo ćemo ih ohrabriti. Đavoli jesu; u ovoj kući dobrodošli nisu; to je sve što znam, i sve što je potrebno da znam - i ja, i svi drugi ovde koji su voljni da sarađuju sa mnom."
<BR>&nbsp;&nbsp;&nbsp;&nbsp;&nbsp;"Dobro." Krupna žena podesi obilate jastuke u svojoj fotelji i zavali se u nju. "A ti u njih veruješ, a?"
<BR>&nbsp;&nbsp;&nbsp;&nbsp;&nbsp;Eto. Došlo je. "Da", reče Svila čvrsto.
<BR>&nbsp;&nbsp;&nbsp;&nbsp;&nbsp;"Jedan od ovih ranijih nije verovao. Molio se mnogo, i izveo celu paradu, znaš, sve ono redom, al je mislio da smo poblesavili. Bio je otprilike tvojih godina."
<BR>&nbsp;&nbsp;&nbsp;&nbsp;&nbsp;"Doktor Ždral misli isto, a njegova brada je seda. Ne izražava se tako grubo, ali misli to. On veruje, naravno, da sam i ja šenuo."
<BR>&nbsp;&nbsp;&nbsp;&nbsp;&nbsp;Mesnata žena se osmehnula gorko. "A-ha, to mi je jasno. Inače, ja sam Orhideja." Pružila mu je šaku kao da očekuje da je on poljubi.
<BR>&nbsp;&nbsp;&nbsp;&nbsp;&nbsp;On se rukovao s njom. "Patera Svila, iz mantejona na Sunčanoj."
<BR>&nbsp;&nbsp;&nbsp;&nbsp;&nbsp;"Onaj stari mantejon? Je l' još otvoren?"
<BR>&nbsp;&nbsp;&nbsp;&nbsp;&nbsp;"Itekako je otvoren." Ovo pitanje podseti Svilu da bi uskoro mogao i ne biti otvoren; sada je, međutim, bilo bolje ne pominjati to.
<BR>&nbsp;&nbsp;&nbsp;&nbsp;&nbsp;"E pa, mi sad nismo otvoreni", reče Orhideja. "Do devet. Znači, imaš dosta vremena. Al večeras nam je najbolje veče, obično, pa bi dobro bilo da ti svršiš do tad." Najzad je primetila da on otklanja pogled i povukla, bez učinka, rubove svog ružičastog penjoara.
<BR>&nbsp;&nbsp;&nbsp;&nbsp;&nbsp;"Trebalo bi da mi budu dovoljna dva sata da obavim uvode obreda i samu ceremoniju, pod uslovom da imam saradnju svih. Ali možda je bolje da sačekamo da i Krv stigne. On mi je rekao sinoć da ćemo se ovde videti. Naprosto osećam da će hteti i lično da učestvuje."
<BR>&nbsp;&nbsp;&nbsp;&nbsp;&nbsp;Orhideja ga je posmatrala suženim očima. "On te plaća?"
<BR>&nbsp;&nbsp;&nbsp;&nbsp;&nbsp;"Ne. Ovaj egzorcizam je moja lična usluga njemu - ali ja njemu, zapravo, dugujem i mnogo više od toga. Da li je plaćao tim drugim egzorcistima koje pominješ?"
<BR>&nbsp;&nbsp;&nbsp;&nbsp;&nbsp;"Neki put on, neki put ja."
<BR>&nbsp;&nbsp;&nbsp;&nbsp;&nbsp;Svila se malo opusti. "U tom slučaju, nije nikakvo čudo što su sva njihova isterivanja đavola bila neuspešna. Egzorcizam je sveta ceremonija, a takve se ne mogu kupovati niti prodavati." Videći da Orhideja ne razume, on dodade: "Bukvalno sam to rekao. Ne mogu se prodavati, jer činom prodaje obred izgubi svu svoju svetost. Ostane samo prizemno šarlatanstvo. A to se ovde, danas, neće događati."
<BR>&nbsp;&nbsp;&nbsp;&nbsp;&nbsp;"Al bi Krv mogo nešto da ti da, ipak?"
<BR>&nbsp;&nbsp;&nbsp;&nbsp;&nbsp;"Da, ako bi želeo. Pokloni ne menjaju prirodu obreda. Poklon se daje dobrovoljno ili se ne daje. Presudno je da ne sme biti pogađanja o ceni, između nas; a toga nije bilo. Ja neću imati pravo da se žalim ako ne dobijem nikakav poklon. Jesam li jasan?"
<BR>&nbsp;&nbsp;&nbsp;&nbsp;&nbsp;Orhideja klimnu glavom, ali oklevajući.
<BR>&nbsp;&nbsp;&nbsp;&nbsp;&nbsp;"Zapravo, ni ne očekujem nikakav poklon od Krva. Kao što rekoh, dugujem mu nekoliko dobrih usluga. Kad me je zamolio da ovo uradim, bio sam - i ostajem - pun želje da mu to ispunim."
<BR>&nbsp;&nbsp;&nbsp;&nbsp;&nbsp;Orhideja se nagnula prema njemu. Sad je njen penjoar zinuo gore nego ikad. "Pretpostavimo, Patera, da ovog puta uspe. Mogla bih ti i ja nešto dati, je l' tako?"
<BR>&nbsp;&nbsp;&nbsp;&nbsp;&nbsp;"Naravno, ako bi želela. Ali dugovati mi nećeš ništa."
<BR>&nbsp;&nbsp;&nbsp;&nbsp;&nbsp;"Važi." Zastala je, razmotrila to. "Naša velika noć je sfigdanom, kao što rekoh - zato i Krv, obično, navrati danas. Da proveri stanje pre nego što otvorimo. Hieragdanom smo zatvoreni, znači ni tad ne može. Ali navrati bilo kog drugog dana, ja ti dam propusnicu. Šta kažeš?"
<BR>&nbsp;&nbsp;&nbsp;&nbsp;&nbsp;Svila ostade bez reči.
<BR>&nbsp;&nbsp;&nbsp;&nbsp;&nbsp;"Razumeš šta kažem, a, Patera? Ne sa mnom. Nego sa bilo kojom drugom devojkom, s kojom god hoćeš. E, onda, ako ti hoćeš njoj da daš neku sitnicu, da joj se nađe, utoliko bolje. Ali ne moraš, a kuća neće zatražiti ništa." Orhideja opet razmisli. "Evo ovako da kažemo. 'Tuce tucanje.' To znači, godinu dana, po jedno tucanje mesečno." Videći njegov izraz lica, ona nastavi: "A mogu ti nabaviti i dečka, ako to više voliš, al onda treba da mi javiš unapred."
<BR>&nbsp;&nbsp;&nbsp;&nbsp;&nbsp;Svila odmahnu glavom.
<BR>&nbsp;&nbsp;&nbsp;&nbsp;&nbsp;"Nećeš, jer onda ne moš vidiš bogove? To pričaju, a?"
<BR>&nbsp;&nbsp;&nbsp;&nbsp;&nbsp;"Tako je." Svila klimnu glavom. "Ehidna je to zabranila. Čovek može videti bogove kad se pojave na našim Svetim prozorima ili može biti blagosloven decom tela. Ali ne može oba."
<BR>&nbsp;&nbsp;&nbsp;&nbsp;&nbsp;"Ma niko ne zbori o derištadi, Patera."
<BR>&nbsp;&nbsp;&nbsp;&nbsp;&nbsp;"Znam ja o čemu mi zborimo."
<BR>&nbsp;&nbsp;&nbsp;&nbsp;&nbsp;"Bogovi ionako više de dolaze. Bar ne u Viron. Onda zašto ne? Poslednji put su došli kad sam ja - ma, ne, pre nego što sam se i rodila."
<BR>&nbsp;&nbsp;&nbsp;&nbsp;&nbsp;Svila klimnu glavom. "Ni ja nisam bio rođen, tada."
<BR>&nbsp;&nbsp;&nbsp;&nbsp;&nbsp;"Onda, šta te briga? Ni tako ni tako neš boga da vidiš nikad."
<BR>&nbsp;&nbsp;&nbsp;&nbsp;&nbsp;Svila se tužno osmehnu. "Prilično smo se udaljili od teme, zar ne?"
<BR>&nbsp;&nbsp;&nbsp;&nbsp;&nbsp;"Ne znam, baš." Orhideja se počeška po glavi i osmotri nokte. "Možda jesmo. Možebit da nismo. Je l' znaš ti da je ovo bio mantejon, jednom?"
<BR>&nbsp;&nbsp;&nbsp;&nbsp;&nbsp;Još jednom zanemeo od iznenađenja, Svila samo odmahnu glavom.
<BR>&nbsp;&nbsp;&nbsp;&nbsp;&nbsp;"Jeste. Naime, jedan deo, onaj ka Muzičkoj ulici. Al bogovi više nisu dolazili često, mada su u ono vreme još po koji put dolazili. Zato je mantejon zatvoren, a vlasnici ove kuće su ga otkupili, srušili zadnji zid njegov i spojili dve zgrade. Možda je zbog toga nastalo ovo sad, a? Pozvaću Fideju da ti pokaže prostorije. Ima tamo još nekih stvari iz starog vremena, a ti uzmi i nosi, ako ti nešto od toga treba."
<BR>&nbsp;&nbsp;&nbsp;&nbsp;&nbsp;"To je veoma ljubazno od tebe."
<BR>&nbsp;&nbsp;&nbsp;&nbsp;&nbsp;"Ja sam dobra. Pitaj koga hoćeš." Orhideja zazvižda prodorno. "Sa'će Fideja. Ak'oćeš nešto da znaš, nju pitaj."
<BR>&nbsp;&nbsp;&nbsp;&nbsp;&nbsp;"Hvala. Pitaću. Mogu li ostaviti moje svetinje ovde, dok mi ne zatrebaju?" Pomisao da će se sad rastaviti od triptiha bila mu je nelagodna. "Da li će biti bezbedne?"
<BR>&nbsp;&nbsp;&nbsp;&nbsp;&nbsp;"Tvoj džak? Ma, sigurniji nego kod fiskala. Mož ostaviš i tu kutiju. Nego, opet se ja pitam. Ovo što je bilo ovde, da nije zbog tog starog mantejona pozadi? Mi ga zovemo 'pozorište'. Je l' bi moglo to da bude razlog?"
<BR>&nbsp;&nbsp;&nbsp;&nbsp;&nbsp;"Ne znam."
<BR>&nbsp;&nbsp;&nbsp;&nbsp;&nbsp;"Ja pitala jednoga od ovih drugih, a on kaže, ne. Al ipak, pitam se. Možda bogovi, kao, ne vole ovo čim se mi ovde bavimo."
<BR>&nbsp;&nbsp;&nbsp;&nbsp;&nbsp;"Ne vole."
<BR>&nbsp;&nbsp;&nbsp;&nbsp;&nbsp;"Pa ti još nisi ništa ni video, Patera. Nismo mi tako rđavi kao što ti misliš."
<BR>&nbsp;&nbsp;&nbsp;&nbsp;&nbsp;Svila odmahnu glavom. "Ne mislim uopšte da ste rđavi, Orhidejo. Ne misle ni bogovi. Kad bi oni mislili da ste rđavi, nikakvi vaši postupci ih ne bi mogli zbuniti. Oni se protive svakom zlu koje vi učinite - i koje ja učinim - jer vide u nama potencijal za dobra dela."
<BR>&nbsp;&nbsp;&nbsp;&nbsp;&nbsp;"A ja mislila ovako: možda oni šalju tog đavola da nam se osveti." Orhideja opet zviznu. "Gde se zaglavila ova!"
<BR>&nbsp;&nbsp;&nbsp;&nbsp;&nbsp;"Bogovi nam ne šalju đavole", reče joj Svila. "Oni, zapravo, satiru đavole gde god ih nađu. Brišu ih iz Glavnog procesora. Tako, bar, predanja kažu. To stoji u Spisima, a ja Spise imam ovde, u vreći. Hoćeš da ti pročitam taj pasus?" On posegnu da dohvati naočare.
<BR>&nbsp;&nbsp;&nbsp;&nbsp;&nbsp;"Ne. Samo mi ispričaj, tako da mogu da razumem."
<BR>&nbsp;&nbsp;&nbsp;&nbsp;&nbsp;"Važi." Svila malo poguri ramena. "Pes je, kao što znaš, stvorio svitak. Kad je svitak bio gotov, pozvao je svoju kraljicu i njihovo petoro kćeri i dva sina, kao i nekoliko prijatelja, da zajedno stanuju ovde. Međutim..."
<BR>&nbsp;&nbsp;&nbsp;&nbsp;&nbsp;Iza otvorenih, suncem ispunjenih vrata začu se krik užasa.
<BR>&nbsp;&nbsp;&nbsp;&nbsp;&nbsp;Orhideja skoči iz fotelje, pohvalnom brzinom. Hramljući malo, i ponavljajući u sebi Ždralovo upozorenje da ne sme trčati, Svila pođe za njom, najbrže što je mogao.
<BR>&nbsp;&nbsp;&nbsp;&nbsp;&nbsp;I na prvom i na drugom spratu bila su mnogobrojna vrata, okrenuta ka dvorištu. Dok je pogledom tražio odakle se krik začuo, Svila je imao utisak da čitave čete mladih žena, u svakoj mogućoj fazi svlačenja, izviruju kroz te nizove vrata; izlaze napolje, vraćaju se unutra. Ali on na njih nije obraćao pažnju.
<BR>&nbsp;&nbsp;&nbsp;&nbsp;&nbsp;Mrtva žena ležala je na polovini klimavog drvenog stepeništa koje se spuštalo, veoma strmo, sa ulegnute galerije iznad njih. Bila je naga, a prsti njene leve šake bili su stisnuti oko drške bodeža koja joj je virila iz rebara, ispod leve sise. Glava joj je ležala pod tako oštrim uglom, nagnuta ka Svili, da se maltene činilo da joj je vrat slomljen. Svili je njeno lice, na čudan način zgrčeno, bilo u isti mah užasavajuće i dobro znano.
<BR>&nbsp;&nbsp;&nbsp;&nbsp;&nbsp;Sasvim suprotno onome što je bio naučen da radi, Svila prvo pokri to lice maramicom, a onda poče da njiše brojanicama.
<BR>&nbsp;&nbsp;&nbsp;&nbsp;&nbsp;Videći to, žene su se malo primirile, iako su bodež, rana i krv, koja je tako malo briznula iz rane, bili i sad vidljivi.
<BR>&nbsp;&nbsp;&nbsp;&nbsp;&nbsp;Orhideja povika: "Ko je ovo uradio? Ko je ubo nožem?" a jedna crnka podnadulih očiju, razgolićena maltene koliko i mrtva žena opružena niz stepenište, odgovori otežući reči: "Ona je, Orhidejo... ona se ubila sama. Upotrebi mozak. Il ako nećeš, upotrebi oči."
<BR>&nbsp;&nbsp;&nbsp;&nbsp;&nbsp;Svila je kleknuo na stepenik krvlju isprskan, odmah ispod glave mrtve žene, i počeo njihati brojanicama, prvo napred-nazad, a onda postrance, opisujući na taj način znak adicije. "Prenosim ti, kćeri moja, oproštaj od svih bogova. Seti se sada reči Pesovih, koje bejahu: 'Moju volju činite, živite u miru, množite se i moj pečat ne dirajte. Tako ćete izbeći gnev moj. Idite voljno, i sva zla koja ste ikad učinili biće vam oproštena.' O kćeri moja, znaj da su me ovaj Pes i svi manji bogovi ovlastili da ti u ime njihovo oprostim. Ja ti, evo, opraštam, poništavam svaki tvoj zločin i svaku nepravdu koju si učinila. Sve je izbrisano." Sada je brojanicama iscrtavao znak oduzimanja. "Blagoslovena si." Klimnuo je glavom devet puta, kao što je obred zahtevao, i iscrtao još jednom znak sabiranja.
<BR>&nbsp;&nbsp;&nbsp;&nbsp;&nbsp;Negde desno od njega jedan ženski glas zadihano je sipao psovke i vulgarnosti. "Šta Pes, jebo te Pes da te jebo, kurva kurvanjska je Pes, i Hidna kurva..." Svila je imao utisak da ta osoba i ne zna šta govori ili čak uopšte i nije svesna da je počela da govori.
<BR>&nbsp;&nbsp;&nbsp;&nbsp;&nbsp;"Molimo ti se da oprostiš nama, živima", nastavi on, opet praveći znak sabiranja brojanicama iznad maramice kojom je bila pokrivena glava mrtve žene. "Ja i mnogi drugi često smo ti nepravdu činili, kćeri moja, strašne zločine i mnoge prestupe protiv tebe. Ne zadrži ih u srcu, nego u nevinosti počni život posle života, a sve te nepravde zaboravljene neka budu." Opet znak oduzimanja.
<BR>&nbsp;&nbsp;&nbsp;&nbsp;&nbsp;Jedna prsata devojka je pljunula; njena kosa, sitno ukovrdžana, bila je boje zrelih malina. "Šta si zapeo ti s time? Je l' ne vidiš da je gotova? Mrtva je, bre, ne čuje nijednu tvoju jebanu reč." Pri ovim poslednjim rečima zagrcnula se i zaćutala. Svila je uvideo da je to ta ista koja je maločas psovala.
<BR>&nbsp;&nbsp;&nbsp;&nbsp;&nbsp;Stisnuo je brojanice jače i pogurio se dublje; bližila se izvršna tačka u njegovoj liturgiji oproštaja. Sunce mu je gruvalo u vrat, kao da ga lično Pes Dvoglavi pritiska svojom plamtećom, gvozdenom rukom, sabija ga u zemlju i jednovremeno zahteva, netremičnom pažnjom, da Svila savršeno izgovori svaku pojedinu svetu reč i obavi svaku etapu obreda besprekorno. "U ime svih bogova, oprošteno ti je zauvek, kćeri moja. Govorim ovde u ime Pesa Velikog, Ehidne Božanske, Scile Pržeće..." Ovde je bilo dozvoljeno napraviti pauzu, da bi sveštenik došao do daha; Svila je tu mogućnost iskoristio. "Molpe Čudesne, Tartarosa Mračnog, Hieraksa Najvišeg, Telksiepeje Misaone, Feje Žestoke i Sfikse Silne. Takođe u ime svih manjih bogova."
<BR>&nbsp;&nbsp;&nbsp;&nbsp;&nbsp;U jednom trenutku, neobjašnjivo, sunce se, i pored sve svoje žestine, izmenilo tako da je maltene moglo biti zanjihani, dimljivi luster u 'Petlu'. Svila prošaputa: "Izvanaš ti, isto tako, oprašta, kćeri moja, jer ja govorim i u njegovo ime."
<BR>&nbsp;&nbsp;&nbsp;&nbsp;&nbsp;Iscrtao je još jednom, poslednji put, znak sabiranja, ustao i okrenuo se ka dobro građenoj, mladoj ženi sa malinovom kosom; na njegovo veliko olakšanje, bila je odevena. "Donesi mi nešto da je pokrijem, molim te. Njen boravak na ovom mestu je završen."
<BR>&nbsp;&nbsp;&nbsp;&nbsp;&nbsp;Orhideja je saslušavala crnku sa podnadulim očima. "Je l' ovo njen nož?"
<BR>&nbsp;&nbsp;&nbsp;&nbsp;&nbsp;"Ti bi trebalo da znaš." Crnka, bez imalo straha, posegnu ispod ograde stepeništa i izvuče dugačku kamu iz rane. "Ne bi ja rekla da je ovo njeno. Pokazala bi ona meni tako nešto, a ja ovaj nož nikad nisam vidla."
<BR>&nbsp;&nbsp;&nbsp;&nbsp;&nbsp;Niz stepenice je sišao Ždral. Sagnuo se nad mrtvu ženu i pritisnuo prste na njen šačni zglob. Sekundu ili dve kasnije čučnuo je i prislonio stetoskop na jednu stranu njenog tela.
<BR>&nbsp;&nbsp;&nbsp;&nbsp;&nbsp;(Ovo stanje, koje smrću nazivamo, mi toliko uporno odbijamo da priznamo, pomisli Svila ne prvi put, da ono nikako ne može biti prirodno za nas.)
<BR>&nbsp;&nbsp;&nbsp;&nbsp;&nbsp;Izvlačenjem noža, curenje krvi iz rane se povećalo; ispod sve okolne oštre galame, Svila je čuo kako krv mrtve žene pada sa stepenika na izlomljeni cigleni pločnik dvorišta. Bio je to zvuk nalik na neujednačeno kuckanje pokvarenog časovnika.
<BR>&nbsp;&nbsp;&nbsp;&nbsp;&nbsp;Orhideja je kratkovido zurila u bodež. "Ovo pripada nekom muškarcu. Koji se zove Mačak." Okrenula se ka dvorištu i povikala: "Ćuti, svi! Slušaj vamo! Je l' zna ijedna tipa po imenu Mačak?"
<BR>&nbsp;&nbsp;&nbsp;&nbsp;&nbsp;Jedna sitna, tamna devojka u pocepanoj džak-haljini priđe bliže. "Ja. On, tako, navrati."
<BR>&nbsp;&nbsp;&nbsp;&nbsp;&nbsp;"Je l' bio noćas? Kad si ga poslednji put videla?"
<BR>&nbsp;&nbsp;&nbsp;&nbsp;&nbsp;Devojka zatrese glavom. "Nisam sigurna, Orhidejo. Možda pre jedno mesec dana."
<BR>&nbsp;&nbsp;&nbsp;&nbsp;&nbsp;Mesnata žena se počela gegati ka toj maloj, držeći nož pružen napred. Mlađe žene sklanjale su joj se s puta kao pačići ispred patke. "Je l' znaš gde stanuje? S kojom obično bude?"
<BR>&nbsp;&nbsp;&nbsp;&nbsp;&nbsp;"Ne znam. Sa mnom, ali ponekad sa Fidejom ako sam ja zauzeta."
<BR>&nbsp;&nbsp;&nbsp;&nbsp;&nbsp;Ždral je ustao, pogledao Svilu, odmahnuo glavom i sklonio stetoskop.
<BR>&nbsp;&nbsp;&nbsp;&nbsp;&nbsp;Krvov povik ih je sve iznenadio. "Šta je, bre, ovo ovde?" Za čitavu glavu viši od većine žena, nabijeno građen, on uđe u dvorište krupnim koracima. Do neke mere je ličio na generala koji izlazi na bojište.
<BR>&nbsp;&nbsp;&nbsp;&nbsp;&nbsp;Pošto Orhideja nije odgovorila, devojka malinove kose uzvrati umorno: "Fideja je mrtva. Ubila se maločas." Pod miškom je sad nosila čist, uredno presavijen čaršav.
<BR>&nbsp;&nbsp;&nbsp;&nbsp;&nbsp;"Zašto?" upita Krv.
<BR>&nbsp;&nbsp;&nbsp;&nbsp;&nbsp;Niko nije odgovorio. Devojka malinove kose je rastresla čaršav i dodala jedan ugao Ždralu. Zajedno su raširili čaršav preko mrtve žene.
<BR>&nbsp;&nbsp;&nbsp;&nbsp;&nbsp;Svila je sklonio brojanice u džep i sišao niz stepenice, u dvorište. Govoreći napola samome sebi, progovorio je: "Nije večno živela - nije čak ni koliko ja."
<BR>&nbsp;&nbsp;&nbsp;&nbsp;&nbsp;Orhideja se okrete i pogleda ga. "Dabome da nije. Aj sad ćuti."
<BR>&nbsp;&nbsp;&nbsp;&nbsp;&nbsp;Mošus je već uzeo bodež od nje. Osmotrio ga je pomno, a onda pružio Krvu da ga pregleda. Orhideja objasni: "Tip zvani Mačak dolazi ponekad kod nas. Sigurno joj je on dao, ili ostavio u njenoj sobi."
<BR>&nbsp;&nbsp;&nbsp;&nbsp;&nbsp;"Il je ona ukrala od njega", reče Krv podrugljivo.
<BR>&nbsp;&nbsp;&nbsp;&nbsp;&nbsp;"Moje devojke ne kradu!" Kao toranj dugo potkopavan skrivenim izvorom vode, Orhideja se rasplaka; bilo je nečeg užasnog, oseti Svila, u prizoru tog debelog, stvrdnutog lica koje se sad izobličilo poput lica nekog ojađenog deteta. Krv joj udari dva šamara, prvo dlanom pa nadlanicom, ali bez ikakvog dejstva, iako su oba udarca odjeknula od zidova dvorišta.
<BR>&nbsp;&nbsp;&nbsp;&nbsp;&nbsp;"Nemoj to ponovo uraditi", reče mu Svila. "Njoj neće pomoći, a tebi može škoditi."
<BR>&nbsp;&nbsp;&nbsp;&nbsp;&nbsp;Krv nije obratio nimalo pažnje na njega. Pokazao je prstom ka nepomičnom obličju ispod čaršava. "Ajde neko da skloni ovo sa vidika. Ti. Šenila. Dovoljno si velika. Diži je i nosi je u njenu sobu."
<BR>&nbsp;&nbsp;&nbsp;&nbsp;&nbsp;Žena malinove kose uzmače, drhteći. Dve mrlje karminom napravljene na njenim visokim jagodičnim kostima sada su izgledale drečavo jake, nestvarne.
<BR>&nbsp;&nbsp;&nbsp;&nbsp;&nbsp;"Mogu li pogledati?" Svila spretno uze bodež iz Mošusovih ruku. Drška bejaše od izbeljene kosti, u koju je bio užarenom iglom unet, pa zatim ručno obojen, crtež mačke, skerletne boje. Mačka je gordo stupala napred, držeći u čeljustima majušnog crnog miša. Plameni rep mačke bio je obavijen oko cele drške. Svila pođe za primerom crnke sa podnadulim očima, posegnu ispod ograde stepeništa i izvuče, ispod čaršava, svoju maramicu. Vitko sečivo, koje se sužavalo ka vrhu, bilo je uglačano, ali bez ikakvog ugraviranog znaka. "Maltene nov", promrmlja on. "Ne strašno skup, ali nije ni jeftin."
<BR>&nbsp;&nbsp;&nbsp;&nbsp;&nbsp;Mošus reče: "To može svaka budala da vidi", i uze bodež.
<BR>&nbsp;&nbsp;&nbsp;&nbsp;&nbsp;"Patera." Krv pročisti grlo. "Bio si prisutan. Verovatno si je video u trenutku kad je to uradila."
<BR>&nbsp;&nbsp;&nbsp;&nbsp;&nbsp;Svilin um je i sad bio usmeren na bodež. "Šta uradila?"
<BR>&nbsp;&nbsp;&nbsp;&nbsp;&nbsp;"Pa, kako se ubila. Aj se sklonimo sa ovog sunca." Pridržavajući Svilu za jedno rame, Krv ga povede u senku, mrljama sunca prošaranu, ispod galerije. S puta im se sklonila grupa žena, maltene nagih, koje su do tog trenutka stajale u krugu i brbljale.
<BR>&nbsp;&nbsp;&nbsp;&nbsp;&nbsp;"Ne, nisam video", reče Svila polako. "Bio sam unutra i razgovarao sa Orhidejom."
<BR>&nbsp;&nbsp;&nbsp;&nbsp;&nbsp;"To baš ne valja. Možda bi mogao malo bolje da razmisliš. Možda si ipak vido, kroz prozor, il tako nešto."
<BR>&nbsp;&nbsp;&nbsp;&nbsp;&nbsp;Svila odmahnu glavom.
<BR>&nbsp;&nbsp;&nbsp;&nbsp;&nbsp;"Ali se slažeš da je ovo bilo samoubistvo, a, Patera? Iako nisi baš očevidac?" Krvov ton isticao je činjenicu da je to pretnja.
<BR>&nbsp;&nbsp;&nbsp;&nbsp;&nbsp;Svila se naslonio leđima na tesani brodski kamen, nastojeći da smanji opterećenje svom slomljenom zglobu. "Kad sam ugledao njeno telo, ruka joj je još bila na nožu."
<BR>&nbsp;&nbsp;&nbsp;&nbsp;&nbsp;Krv se osmehnu. "To mi se dopada. Ako je tako, Patera, onda se slažeš da nema razloga da ovo prijavimo."
<BR>&nbsp;&nbsp;&nbsp;&nbsp;&nbsp;"Ja da sam na tvom mestu, svakako ne bih rado prijavljivao." Sebi Svila priznade, i protiv volje, da je sasvim siguran da ovde samoubistva nije bilo; da zakon zahteva da se ova nasilna smrt prijavi vlastima (mada nije imao iluzija o tome koliko bi se vlasti potrudile oko smrti jedne takve žene), i da bi on, da je zaista na Krvovom mestu, svakako pobegao najbrže što može - ali ni čast ni moral ne zahtevaju da on bilo šta od toga kaže, jer bi bilo uzaludno, a i opasno po mantejon. Sve uklopljeno, savršeno razumno i logično; ali, osmatrajući ovu svoju konstrukciju, on oseti talas prezira prema samome sebi.
<BR>&nbsp;&nbsp;&nbsp;&nbsp;&nbsp;"Mislim da se razumemo, Patera. Postoje tri ili četiri svedoka koje bih ja mogao izvesti, ako zatreba - osobe koje su videle sam čin njenog samoubistva. Al ti znaš kako to, već, ide."
<BR>&nbsp;&nbsp;&nbsp;&nbsp;&nbsp;Svila prisili sebe da klimne glavom, u znak saglasnosti; do ovog trenutka nije znao da je i za pasivno saučestvovanje u zločinu potrebna tolika odlučnost. "Verujem da je tako. Tri ili četiri ove mlade nesrećnice, misliš ti. Međutim, njihovo svedočenje ne bi bilo mnogo ozbiljno shvaćeno; osim toga, one bi posle smatrale da si u obavezi prema njima."
<BR>&nbsp;&nbsp;&nbsp;&nbsp;&nbsp;Po Mošusovim naređenjima, jedan čovek grubog izgleda, ćelaviji i od Krva, zamota telo mrtve žene u čaršav, podiže ga i ponese kroz jedna vrata, koja mu je Mošus i pridržao, odmah iza ulaza u Orhidejinu kancelariju.
<BR>&nbsp;&nbsp;&nbsp;&nbsp;&nbsp;"Tako je. Ni ja to ne bih mogao bolje iskazati." Krv nastavi tiše. "Imali smo mi ovde već previše nevolja. Prošlog meseca nam triput dolazila Garda. Počinju da pričaju da bi mogli i da nam zatvore dućan. Ja ću noćas morati da smislim neki način da se otarasim toga."
<BR>&nbsp;&nbsp;&nbsp;&nbsp;&nbsp;"Da ukloniš telo ove jadne mlade žene, to hoćeš da kažeš. Znaš, strašno spor sam bio, valjda zato što nisam priviknut na druženje sa ovakvim ljudima. To je bila Fideja, zar ne? Tako reče jedna od ovih žena. Sigurno je imala sobu odmah do Orhidejine kancelarije. Ili, bar, ja vidim da su Mošus i onaj čovek uneli njeno telo tamo."
<BR>&nbsp;&nbsp;&nbsp;&nbsp;&nbsp;"Aha. To je bila Fideja. Ona je ponakad pomagala Orhideji u vođenju posla." Krv se okrete u drugom pravcu i ode snažnim koracima preko dvorišta.
<BR>&nbsp;&nbsp;&nbsp;&nbsp;&nbsp;Svila ga je gledao. Prošle noći, Krv je samog sebe nazvao lopovom; sad Svila zaključi da je Krv pogrešio - da je lagao, zapravo, da bi svom poslu dodao romantični oreol, mada bi stvarno i bio voljan da krade, ako bi mu se ukazala prilika da to čini bez rizika; Krv je od one vrste ljudi koji smatraju da je krađa pametna i koji su skloni da se hvale njome.
<BR>&nbsp;&nbsp;&nbsp;&nbsp;&nbsp;Ali činjenica je bila da je Krv naprosto trgovac - ali trgovac čija je roba, sticajem okolnosti, zakonom zabranjena, što joj daje jednu posebnu, neizbežnu boju. To što se njemu, Pateri Svili, ne dopadaju takvi ljudi, verovatno znači samo jedno: da ih ne razume onako dobro kao što bi, po svom zvanju, morao.
<BR>&nbsp;&nbsp;&nbsp;&nbsp;&nbsp;Trudio se da prestroji svoje misli, da premesti Krva (i sebe) iz kategorije kriminalaca u neku drugu. Krv je svojevrsni trgovac, ili, recimo, komercijalista; jedna njegova službenica je ubijena, ali je gotovo sasvim sigurno da to nije bilo po Krvovoj volji niti želji. Svila razmisli o mački ucrtanoj na drški noža; ona ga je podsetila na inkrustacije na malom igličaru. On izvuče to oružje da ga još jednom pogleda. I u jednoj, i u drugoj polovini drške od slonove kosti, zlatni zumbuli. Zato što je oružje izrađeno za ženu zvanu Zumbula.
<BR>&nbsp;&nbsp;&nbsp;&nbsp;&nbsp;On ga opet ubaci u džep.
<BR>&nbsp;&nbsp;&nbsp;&nbsp;&nbsp;Krvovo ime... Da je bodež pravljen za Krva, slika na dršci bi, verovatno, prikazivala krv: okrvavljeni bodež iste vrste, ili nešto tako. Mačak na slici držao je miša u ustima, a miševi, kad ih mačka tako ulovi, krvare, dakako; ali on se nije mogao setiti da je na slici bilo krvi. Uostalom, uhvaćeni miš bio je veoma mali. Znajući da nije slikar, Svila ipak zamisli sebe u ulozi slikara, autora koji je rezao i bojio tu sliku na nožu, i zaključi da je miš dodat uglavnom da bi se videlo da je mačka stvarno mačka, a ne neka druga životinja iz roda mačaka, panter, na primer. Drugim rečima, miš je bio nešto kao tablica sa naznakom ko je prikazan.
<BR>&nbsp;&nbsp;&nbsp;&nbsp;&nbsp;Mačor je bio obojen crveno, ali to nikako ne bi mogla biti krv; ni najveći miš ne bi toliko iskrvario. Boja je, po svoj prilici, trebalo da nagovesti da taj mačak gori. Vrh njegovog podignutog repa bio je doslovno u plamenu.
<BR>&nbsp;&nbsp;&nbsp;&nbsp;&nbsp;Svila zakorači od zida i za kaznu dobi sev bola. Spusti se na jedno koleno i odmota Ždralovu ovojnicu. Maločas je napustio taj zid, a sad ga, bez krivice, ošinu nekoliko puta ovojnicom.
<BR>&nbsp;&nbsp;&nbsp;&nbsp;&nbsp;Kad je ovojnica bila opet pritegnuta oko noge, Svila ode u sobu pored Orhidejine pretrpane kancelarije. Soba bejaše veća nego što je očekivao; nameštaj, ne bez ukusa. On pogleda polomljeno ručno ogledalo na podu, zatim plavu kućnu haljinu koja je takođe ležala na podu, onda podiže čaršav sa lica mrtve žene.
<BR>
<BR>&nbsp;&nbsp;&nbsp;&nbsp;&nbsp;Krva je našao u privatnoj trpezariji, gde je ovaj sedeo sa Mošusom i grubim čovekom koji je preneo telo. Razgovarali su o tome da li je mudro da žuta kuća ostane danas zatvorena.
<BR>&nbsp;&nbsp;&nbsp;&nbsp;&nbsp;Iako ga niko nije pozvao, Svila privuče sebi jednu stolicu i sede. "Smem li vas prekinuti? Imam jedno pitanje i jedan predlog. Ni jedno ni drugo ne bi trebalo da vam oduzme mnogo vremena."
<BR>&nbsp;&nbsp;&nbsp;&nbsp;&nbsp;Mošus ga odmeri ledenim pogledom.
<BR>&nbsp;&nbsp;&nbsp;&nbsp;&nbsp;"Bolje da ne oduzme", reče Krv.
<BR>&nbsp;&nbsp;&nbsp;&nbsp;&nbsp;"Prvo, pitanje. Kud se denuo doktor Ždral? Maločas je bio sa nama, ali kad si ti otišao, potražio sam ga i nisam ga našao."
<BR>&nbsp;&nbsp;&nbsp;&nbsp;&nbsp;Krv nije odgovorio. Grubi čovek reče: "On sad proverava devojke, da ne bi one nekom dale nešto što već nema. Znaš šta hoću da kažem, Patera?"
<BR>&nbsp;&nbsp;&nbsp;&nbsp;&nbsp;Svila klimnu glavom. "Zaista znam. Ali gde on to radi? Postoji li nešto kao ambulanta..."
<BR>&nbsp;&nbsp;&nbsp;&nbsp;&nbsp;"Ide u njihove sobe. One moraju da se svuku i da ga čekaju u sobama. Kako sa kojom završi, tako je ona slobodna da iziđe u grad, ako to želi."
<BR>&nbsp;&nbsp;&nbsp;&nbsp;&nbsp;"A, tako." Svila se, zamišljenih očiju, pogladio po vilici.
<BR>&nbsp;&nbsp;&nbsp;&nbsp;&nbsp;"Ako ga tražiš, verovatno je na spratu. On uvek prvo prođe sprat."
<BR>&nbsp;&nbsp;&nbsp;&nbsp;&nbsp;"Pa šta", reče Krv nestrpljivo. "Ždral se vratio na posao, molim fino, zašto ne bi. Mogao bi i ti, Patera. Ja i sad želim da se ovde isteraju demoni, štaviše to je ovoj kući potrebnije nego ikad. Ajde radi."
<BR>&nbsp;&nbsp;&nbsp;&nbsp;&nbsp;"Evo, radim svoj posao", reče Svila. "To je to, vidiš, naime ovo je deo mog posla. Mislim da ti mogu pomoći. Govorili ste o načinu da se oslobodite leša te jadne devojke. Ja kažem da je njoj mesto u zemlji."
<BR>&nbsp;&nbsp;&nbsp;&nbsp;&nbsp;Krv slegnu ramenima. "Uradićemo već nešto - neće biti pronađena, niti će ikome nedostajati."
<BR>&nbsp;&nbsp;&nbsp;&nbsp;&nbsp;"Hteo sam reći, treba da je sahranimo onako kako se i druge pokojnice sahranjuju", objasni Svila strpljivo. "Prvo se, naravno, u mom mantejonu mora održati memorijalno žrtvovanje za nju. Sutra je scildan, pa mogu da spojim to memorijalno prinošenje sa našim redovnim scildanskim prinošenjem. Imamo u susedstvu jednog čoveka koji poseduje pristojna pogrebna kola. Već smo koristili njegove usluge. Ako nijedna od ovih žena nije voljna da opere i obuče telo svoje prijateljice, ja ću naći jednu ženu koja je voljna da uradi i taj deo posla."
<BR>&nbsp;&nbsp;&nbsp;&nbsp;&nbsp;Krv se široko osmehivao. Tapšao je Svilu po mišici ruke. "Pa ako neki zeznuti pandur zabode nos unutra, mi mu samo kažemo: nema tu ničeg nepravilnog. Imali smo augura, a i pogreb, sahranili smo jadnu devojku pristojno - šta se on trpa u našu žalost. Zaista si od koristi, Patera. Kad možeš pozvati tog tvog drugara?"
<BR>&nbsp;&nbsp;&nbsp;&nbsp;&nbsp;"Pa, čim se vratim u mantejon, valjda, a to će biti čim isteram demone iz ove kuće."
<BR>&nbsp;&nbsp;&nbsp;&nbsp;&nbsp;Krv otrese glavom. "Ja oću da isfrljačim to odavde. Ona sibila s kojom sam pričao juče - zar ga ne bi mogla ona pozvati?"
<BR>&nbsp;&nbsp;&nbsp;&nbsp;&nbsp;Svila klimnu glavom.
<BR>&nbsp;&nbsp;&nbsp;&nbsp;&nbsp;"E, dobro." Krv se okrenuo zgodnom mladiću pored sebe. "Moši, skokni do mantejona u Sunčanoj i traži Mejteru Mermer..."
<BR>&nbsp;&nbsp;&nbsp;&nbsp;&nbsp;Svila mu upade u reč. "Ona će verovatno biti u kenobi. Ulazna vrata su prema Srebrnoj ulici ili možeš ući kroz baštu i pokucati na zadnja vrata kenobe."
<BR>&nbsp;&nbsp;&nbsp;&nbsp;&nbsp;"I kaži joj da će sutra biti sahrana. I da odmah zove tog čoveka sa kolima, tako da taj pođe s tobom. Kako se on zove, Patera?"
<BR>&nbsp;&nbsp;&nbsp;&nbsp;&nbsp;"Čikov."
<BR>&nbsp;&nbsp;&nbsp;&nbsp;&nbsp;"E, dovedi Čikova i njegova kola ili, ako taj nije na raspolaganju, nekog drugog. Ne znaš šta se desilo sa Fidejom. Doktor ju je pregledao, mrtva je, tu je naš Patera koji će nam srediti sve oko te sahrane, ništa drugo ne znaš. Dovedi i tu ženu, ne verujem da bi ove fufe mogle da operu i obuku leš."
<BR>&nbsp;&nbsp;&nbsp;&nbsp;&nbsp;"Trstika", ubaci Svila.
<BR>&nbsp;&nbsp;&nbsp;&nbsp;&nbsp;"E, tu Trstiku ti dovedi i vozite se zajedno pogrebnim kolima, da bi ti pokazo tom tipu, Čikovu, gde smo. Ako ženi treba nešto kao pribor za rad, nek ponese. Aj, sad."
<BR>&nbsp;&nbsp;&nbsp;&nbsp;&nbsp;Mošus klimnu glavom i žurno ode.
<BR>&nbsp;&nbsp;&nbsp;&nbsp;&nbsp;"A dotle ti, Patera, možeš da se vratiš tvom egzorcizmu. Jesi uopšte počeo?"
<BR>&nbsp;&nbsp;&nbsp;&nbsp;&nbsp;"Nisam. Tako reći tek što sam ušao u zgradu, ovo se desilo, a ja pre svega hoću da saznam mnogo više o ispoljavanjima koja su ovde bila." Svila zastade, pogladi se po obrazu. "Kao što rekoh, tek sam stigao, to je istina; ali već sam načinio jednu grešku. Rekao sam Orhideji da me ne zanima šta su đavoli radili - ili bi trebalo da kažem, šta je đavo radio, jer po njenim rečima bio je samo jedan. To sam rekao zato što nas u sholi uče da tako govorimo, ali mislim da u ovom slučaju to može biti greška. Potrebno je da ponovo razgovaram sa Orhidejom."
<BR>&nbsp;&nbsp;&nbsp;&nbsp;&nbsp;Grubi čovek othuknu. "Ja ti mogu reći. Uglavnom je lupo ogledala."
<BR>&nbsp;&nbsp;&nbsp;&nbsp;&nbsp;"Stvarno?" Svila se nagnu napred. "Nikad ne bih pogodio. I šta još?"
<BR>&nbsp;&nbsp;&nbsp;&nbsp;&nbsp;"Cepao cicama odeću."
<BR>&nbsp;&nbsp;&nbsp;&nbsp;&nbsp;Grubi čovek pogleda Krva, koji reče: "A dešavalo se i da se naša cura ne ponaša prema mušteriji onako, znaš, prijateljski, kako treba. Počne, recimo, da truća svašta, kao da je poludela. Naravno da se to tipu ne dopadne. Možda su samo nervi, ali onda devojka loše prođe."
<BR>&nbsp;&nbsp;&nbsp;&nbsp;&nbsp;"A to se nama ne dopada", reče grubi čovek. "U oba ta slučaja ja sam tipa dobro namlatio, al to je loše za posao."
<BR>&nbsp;&nbsp;&nbsp;&nbsp;&nbsp;"Nemate nikakvu predstavu o tome šta bi moglo biti uzrok toga?"
<BR>&nbsp;&nbsp;&nbsp;&nbsp;&nbsp;"Đavoli. To svako kaže." Grubi čovek opet pogleda Krva. "Džefe?"
<BR>&nbsp;&nbsp;&nbsp;&nbsp;&nbsp;"Pitaj Orhideju", reče Krv Svili. "Ona će znati. Ja znam samo ono što mi ona kaže. Ako će se egzorcizmom postići to, da se svi osećaju bolje..." On slegnu ramenima.
<BR>&nbsp;&nbsp;&nbsp;&nbsp;&nbsp;Svila ustade. "Porazgovaraću sa Orhidejom ako budem mogao. Shvatam da je uznemirena, ali možda ću moći da je utešim. I to je deo mog posla. Želeo bih kasnije da popričam i sa Šenilom. Tako se zove ona sa vatrenom kosom, zar ne? Šenila?"
<BR>&nbsp;&nbsp;&nbsp;&nbsp;&nbsp;Krv klimnu glavom. "Šenila je verovatno već otišla, al vratiće se oko ručka. A Orhideja ima gore i stan, iznad ove kancelarije."
<BR>
<BR>&nbsp;&nbsp;&nbsp;&nbsp;&nbsp;Šenila otvori vrata Orhidejinog stana i uvede Svilu unutra. I sad obučena u ružičasti penjoar, Orhideja je sedela na širokom kauču od zelenog satena, u velikoj trpezariji. Njeno tvrdo, teško lice bilo je isto onako staloženo kao i kad su razgovarali u kancelariji u prizemlju.
<BR>&nbsp;&nbsp;&nbsp;&nbsp;&nbsp;Šenila mahnu rukom ka jednoj fotelji. "Sedi, Patera." Ona sede pored Orhideje i obgrli je jednom rukom oko pleća. "On kaže da ga je Krv poslao gore da razgovara s nama. Ja sam se složila, ali ako ti kažeš da bi bilo bolje kasnije, on će verovatno pristati da dođe kasnije."
<BR>&nbsp;&nbsp;&nbsp;&nbsp;&nbsp;"Nije mi ništa", reče joj Orhideja.
<BR>&nbsp;&nbsp;&nbsp;&nbsp;&nbsp;Gledajući je, Svila je u to mogao poverovati; činilo se da je uteha potrebnija Šenili.
<BR>&nbsp;&nbsp;&nbsp;&nbsp;&nbsp;"Šta hoćeš, Patera?" Orhidejin glas sad je bio oštriji nego što ga je zapamtio. "Ako ćeš sad da nam pričaš da je ona otišla u Glavni procesor, i sve to tako, onda nemoj, to moš kasnije. Ako ti i sad treba neko da ti pokaže kuću, Šenila će."
<BR>&nbsp;&nbsp;&nbsp;&nbsp;&nbsp;Na zidu je, levo od kauča, bilo ogledalo. Svila ga je nervozno pogledavao, ali u njemu se još nije pojavljivalo ploveće lice. "Voleo bih da popričam s tobom nekoliko minuta privatno, to je sve."
<BR>&nbsp;&nbsp;&nbsp;&nbsp;&nbsp;Zatim, govoreći Šenili, dodade: "Nameravao sam da kažem da će to tebi dati priliku da se obučeš - ovde vas ima toliko neodevenih - ali vidim da si se već obukla."
<BR>&nbsp;&nbsp;&nbsp;&nbsp;&nbsp;"Idi ti sad", reče Orhideja. "Bilo je lepo od tebe što si se brinula o meni, Šenila. Neću to zaboraviti."
<BR>&nbsp;&nbsp;&nbsp;&nbsp;&nbsp;Visoka devojka je ustala i zagladila suknju. "A baš sam se spremala da pođem u kupovinu, da tražim novu haljinu, pre nego što se ovo desilo."
<BR>&nbsp;&nbsp;&nbsp;&nbsp;&nbsp;"Moram i sa tobom da razgovaram", reče joj Svila. "Biće dovoljno, takođe, nekoliko minuta. Možeš me čekati, ako ti to više odgovara. Ako ne, veoma bih cenio tvoj eventualni dolazak u moj mantejon, večeras."
<BR>&nbsp;&nbsp;&nbsp;&nbsp;&nbsp;"Biću u svojoj sobi."
<BR>&nbsp;&nbsp;&nbsp;&nbsp;&nbsp;Svila klimnu glavom. "To će biti bolje. Izvini što ne ustajem; povredio sam zglob desnog stopala, noćas." Gledao je Šenilu dok je izlazila, sve dok nije zatvorila vrata za sobom.
<BR>&nbsp;&nbsp;&nbsp;&nbsp;&nbsp;"Dobra cupi, a?" reče Orhideja. "Al bi više donosila da nije tolko visoka. Možda ti voliš baš tako velike. Ili takve kukove?"
<BR>&nbsp;&nbsp;&nbsp;&nbsp;&nbsp;"Šta ja volim, zaista nije od značaja ovde."
<BR>&nbsp;&nbsp;&nbsp;&nbsp;&nbsp;"Dooobri kukovi, a struk fini za devojku tako velikog rasta. A tek sise - najveće u ovoj kući. Siguran si da se nećeš predomisliti?"
<BR>&nbsp;&nbsp;&nbsp;&nbsp;&nbsp;Svila odmahnu glavom. "Iznenađuje me da nisi pomenula njenu dobru prirodu. Mora biti u njoj mnogo dobrog, inače ne bi došla da te teši."
<BR>&nbsp;&nbsp;&nbsp;&nbsp;&nbsp;Orhideja ustade. "Piće, Patera? Imam vino i šta sve ne u ovom ormančiću."
<BR>&nbsp;&nbsp;&nbsp;&nbsp;&nbsp;"Ne, hvala."
<BR>&nbsp;&nbsp;&nbsp;&nbsp;&nbsp;"Ja oću." Orhideja je otvorila ormarić i sipala rakiju boje slame u jednu nisku čašu.
<BR>&nbsp;&nbsp;&nbsp;&nbsp;&nbsp;"Izgledala je baš potišteno", reče Svila kao da nešto započinje. "Sigurno je bila Fideji bliska prijateljica."
<BR>&nbsp;&nbsp;&nbsp;&nbsp;&nbsp;"Šenila je zarđala sto posto, da ti ja kažem, Patera, a takve su uvek tužne kad ne uzmu."
<BR>&nbsp;&nbsp;&nbsp;&nbsp;&nbsp;Svila pucnu prstima. "Znao sam da sam već čuo to ime negde."
<BR>&nbsp;&nbsp;&nbsp;&nbsp;&nbsp;Orhideja je opet sela, zavrtela brendi u čaši, udahnula njegov miris i onda ostavila čašu da stoji u nesigurnoj ravnoteži na rukonaslonu kauča. "Neko ti pričao o njoj, a?"
<BR>&nbsp;&nbsp;&nbsp;&nbsp;&nbsp;"Jedan moj poznanik ju je samo pomenuo, to je sve." On odmahnu rukom, odbacujući to pitanje. "Zar nećeš piti to?" Tek kad su ove reči izletele, setio se da je to pitanje postavio, istim rečima, Krv njemu, tokom protekle noći.
<BR>&nbsp;&nbsp;&nbsp;&nbsp;&nbsp;Orhideja odmahnu glavom. "Ja ne pijem dok ne ode i poslednji mužjak. To je moje pravilo i ja ću ga se držati, čak i danas. Naprosto, hoću da znam da je piće tu. Jesi li došao ovde da razgovaramo o Šeni, Patera?"
<BR>&nbsp;&nbsp;&nbsp;&nbsp;&nbsp;"Nisam. Može li nas neko prisluškivati ovde? Pitam to za tvoje dobro, Orhidejo, ne za moje."
<BR>&nbsp;&nbsp;&nbsp;&nbsp;&nbsp;Ona opet odmahnu glavom.
<BR>&nbsp;&nbsp;&nbsp;&nbsp;&nbsp;"Čuo sam da u ovakvim kućama često postoje aparati za prisluškivanje."
<BR>&nbsp;&nbsp;&nbsp;&nbsp;&nbsp;"Nema to kod nas. A i da ima, ne b' bilo kod mene."
<BR>&nbsp;&nbsp;&nbsp;&nbsp;&nbsp;Svila pokaza prstom ka staklu. "Monitor može da prisluškuje šta se u sobi govori, a da se ne pojavi na staklu; tako mi je, bar, rekao jedan od njih. Da li monitor ovog stakla izveštava samo tebi?"
<BR>&nbsp;&nbsp;&nbsp;&nbsp;&nbsp;Orhideja je opet držala čašu. Vrtela ju je tako snažno, da se piće unutra popelo do samog ruba. "To staklo nijednom nije proradilo otkad sam ja vlasnica ove kuće, Patera. Volela bih da jeste."
<BR>&nbsp;&nbsp;&nbsp;&nbsp;&nbsp;"A, tako." Svila dohrama do stakla i bučno pljesnu šaku o šaku; svetla u sobi se pojačaše, ali se nikakav monitor ne odazva. "Imamo mi ovakvo staklo u spavaćoj sobi Patere Štuke - hoću reći, u sobi gde je on nekada stanovao. Trebalo bi da pokušam da ga prodam. Čovek bi očekivao da i staklo koje ne radi ima neku vrednost."
<BR>&nbsp;&nbsp;&nbsp;&nbsp;&nbsp;"Šta želiš od mene, Patera?"
<BR>&nbsp;&nbsp;&nbsp;&nbsp;&nbsp;Svila se vrati u fotelju. "Ono što bih stvarno želeo, to je da pronađem neki taktičniji način da ovo kažem. Ali ne pronađoh. Fideja je bila tvoja kćer, zar ne?"
<BR>&nbsp;&nbsp;&nbsp;&nbsp;&nbsp;Orhideja odmahnu glavom.
<BR>&nbsp;&nbsp;&nbsp;&nbsp;&nbsp;"Zar ćeš je se odricati čak i u smrti?"
<BR>&nbsp;&nbsp;&nbsp;&nbsp;&nbsp;Nije znao šta da očekuje: suze, ili histeriju, ili ništa - ali je bio spreman za sve to. Međutim, Orhidejino lice kao da poče polako da se raspada, da gubi svaku koheziju, kao da ta usta, obrazi natekli od šamara i tvrde oči boje lešnika više ne slušaju nikakvu zajedničku volju. Priželjkivao je da ona šakama sakrije to grozno lice; ali nije to učinila. Zato on okrete glavu na drugu stranu.
<BR>&nbsp;&nbsp;&nbsp;&nbsp;&nbsp;Sa druge strane kauča nalazio se prozor. Svila mu priđe, razgrnu teške zavese i širom ga otvori. Prozor je gledao na Ulicu lampiona. Iako bi Svila nazvao taj dan vrelim, povetarac koji sada uđe u Orhidejinu trpezariju bejaše, činilo se, prohladan i svež.
<BR>&nbsp;&nbsp;&nbsp;&nbsp;&nbsp;"Otkud znaš?" upita Orhideja.
<BR>&nbsp;&nbsp;&nbsp;&nbsp;&nbsp;Svila se vratio, ćopajući, u fotelju. "Eto šta ne valja ovde. Nema dovoljno otvorenih prozora. To je bar jedna od loših stvari ovde." Želeći da izduva nos, on izvuče maramicu, vide Fidejinu krv na njoj i hitro je vrati u džep.
<BR>&nbsp;&nbsp;&nbsp;&nbsp;&nbsp;"Kako si znao, Patera?"
<BR>&nbsp;&nbsp;&nbsp;&nbsp;&nbsp;"Da li je to iko drugi znao? Ili bar nagađao?"
<BR>&nbsp;&nbsp;&nbsp;&nbsp;&nbsp;Orhidejino lice još je bilo izvan kontrole, zahvaćeno čudnim grčevima i trzajima. "Neki su ovde verovatno pomišljali na to. Mislim da nikad nikome nisam rekla. Nisam ni postupala s njom ništa bolje nego sa svima ostalima." Orhideja proguta vazduh. "Nego čak i gore, ako je ikad bilo ikakve razlike. Terala sam je da mi pomaže i uvek sam vikala na nju."
<BR>&nbsp;&nbsp;&nbsp;&nbsp;&nbsp;"Neću te pitati kako je do toga došlo. To nije moj posao."
<BR>&nbsp;&nbsp;&nbsp;&nbsp;&nbsp;"Hvala. Patera." Orhideja je zvučala kao da se zaista zahvaljuje. "Uzeo ju je njen otac. Ja to nisam mogla, ne tada. Ali on je rekao - rekao..."
<BR>&nbsp;&nbsp;&nbsp;&nbsp;&nbsp;"Ne moraš mi kazati."
<BR>&nbsp;&nbsp;&nbsp;&nbsp;&nbsp;Nije ga čula. "Onda sam je našla na ulici, znaš? Bilo joj je trinaest godina, ali je govorila da ima petnaest. Nisam ni znala da je to ona." Orhideja se nasmejala, a taj smeh je bio gori od suza.
<BR>&nbsp;&nbsp;&nbsp;&nbsp;&nbsp;"Zaista nije potrebno da ovako mučiš sebe."
<BR>&nbsp;&nbsp;&nbsp;&nbsp;&nbsp;"Ne mučim ja sebe. Želela sam da ovo nekome ispričam, još od kad je Sfiksa bila štene. A ti već znaš, dakle, štete nema. Osim toga, ona je - ona je..."
<BR>&nbsp;&nbsp;&nbsp;&nbsp;&nbsp;"Otišla", reče Svila, dajući joj nedostajuću reč.
<BR>&nbsp;&nbsp;&nbsp;&nbsp;&nbsp;Orhideja odmahnu glavom. "Mrtva. Moja jedina živa, a ja više nikad neću rađati. Znaš li kako posluju ovakva mesta, Patera?"
<BR>&nbsp;&nbsp;&nbsp;&nbsp;&nbsp;"Ne, ali valjda bi trebalo da znam."
<BR>&nbsp;&nbsp;&nbsp;&nbsp;&nbsp;"Manje-više kao gostionica sa sobama za izdavanje. Na nekim drugim mestima devojke su kao u Alambreri, maltene. Ne dozvoljava im se izlaz, gotovo nikad. Čak im uzimaju sav novac. Ja sam u jednoj takvoj kući provela blizu dve godine."
<BR>&nbsp;&nbsp;&nbsp;&nbsp;&nbsp;"Drago mi je da si pobegla."
<BR>&nbsp;&nbsp;&nbsp;&nbsp;&nbsp;Orhideja još jednom odmahnu glavom. "Nisam pobegla. Razbolela sam se, pa su me šutnuli napolje. To je bila najbolja stvar koja mi se u životu desila. Hoću da kažem, Patera, da ovde ja ne držim devojke tako. One same iznajmljuju svoje sobe. Svaka može da ode kad god hoće. Otprilike jedino što ne mogu, to je da dovedu tipa unutra, a da on ne plati. Shvataš?"
<BR>&nbsp;&nbsp;&nbsp;&nbsp;&nbsp;"Nisam siguran."
<BR>&nbsp;&nbsp;&nbsp;&nbsp;&nbsp;"Recimo da sretnu nekoga napolju. Ako ga dovedu ovde, on mora da plati ovoj kući. Takođe mora da plati i svako ko dođe da samo gleda. Večeras će doći, recimo, pedeset ili sto tipova. Svaki plati kući, a mi im onda pokazujemo, dole u dvorani, sve cupi koje nisu zauzete."
<BR>&nbsp;&nbsp;&nbsp;&nbsp;&nbsp;"Pretpostavimo da ja dođem", reče Svila polako. "Ne ovako obučen, nego u običnoj odeći. I da hoću jednu određenu ženu."
<BR>&nbsp;&nbsp;&nbsp;&nbsp;&nbsp;"Šenilu."
<BR>&nbsp;&nbsp;&nbsp;&nbsp;&nbsp;"Neku drugu."
<BR>&nbsp;&nbsp;&nbsp;&nbsp;&nbsp;"Možda Maku? Maka je ona mala, prilično crna."
<BR>&nbsp;&nbsp;&nbsp;&nbsp;&nbsp;"U redu, pretpostavimo da hoću Maku, ali ona neće da me povede u svoju sobu?"
<BR>&nbsp;&nbsp;&nbsp;&nbsp;&nbsp;"U tom slučaju ne mora", reče Orhideja tonom čestitosti, "a ti gledaj pa odaberi neku drugu. Al ako bi ona to vrlo često radila, ja bi je izbacila napolje."
<BR>&nbsp;&nbsp;&nbsp;&nbsp;&nbsp;"Vidim."
<BR>&nbsp;&nbsp;&nbsp;&nbsp;&nbsp;"Samo ona ne bi odbila, Patera. Tebe ne bi. Skočila bi na tebe. I sve ostale isto tako."
<BR>&nbsp;&nbsp;&nbsp;&nbsp;&nbsp;Orhideja se osmehnula, a Svila, suočen sa posledicama Krvovih šamara, požele da ubije Krva. Zumbulin azof je tu, ispod tunike... On odgurnu tu misao od sebe.
<BR>&nbsp;&nbsp;&nbsp;&nbsp;&nbsp;Orhideja je videla, ali pogrešno protumačila, njegov izraz lica; svejedno, osmeha joj nestade. "Nisam stigla da ti dokraja kažem o Fideji, Patera. Smem li ja o njoj da nastavim?"
<BR>&nbsp;&nbsp;&nbsp;&nbsp;&nbsp;"Svakako, ako želiš."
<BR>&nbsp;&nbsp;&nbsp;&nbsp;&nbsp;"Kao što rekoh, našla sam je na ulici. Ja to ponekad radim, prošetam se malo i tražim, ako mi je neka soba prazna. Tvrdila je da se zove Dalija - praktično nikad ti ne kažu pravo ime - i da ima petnaest. Ja, ludača, ne da je nisam prepoznala, nego ni na kraj pameti."
<BR>&nbsp;&nbsp;&nbsp;&nbsp;&nbsp;"Razumem."
<BR>&nbsp;&nbsp;&nbsp;&nbsp;&nbsp;"Neko joj je, dan pre toga, dobro polupao brojčanike, znaš? I kažem ja njoj, slušaj, kod mene stanuju mnoge devojke i niko ne sme na njih da digne ruku. Dođi, kažem, daćemo ti dobru vruću klopu, besplatno, ti pogledaj, pa se sama uveri. A ona kaže, nema pare za kiriju. To one uvek kažu. A ja njoj kažem, nema veze, verovaću ti na reč da ćeš kroz mesec dana da platiš. Ja tako svaki put kažem.
<BR>&nbsp;&nbsp;&nbsp;&nbsp;&nbsp;"Ostane ona, i prođe jedno godinu dana, kad, eno beži ona iz sale. Ja rekoh, šta je? Ona kaže, došo njen otac, a on ju je terao da radi neke stvari za njega kad je bila mala, pa je zato i pobegla od njega. Razumeš na šta mislim, Patera?"
<BR>&nbsp;&nbsp;&nbsp;&nbsp;&nbsp;Svila je klimnuo glavom, stežući pesnice.
<BR>&nbsp;&nbsp;&nbsp;&nbsp;&nbsp;"Rekla mi je njegovo ime, i kad ja odem u salu i pogledam, stvarno on. Tako sam saznala ko je ona i posle nekog vremena, malo po malo, kazala sam i njoj sve." Orhideja se osmehnula, ali sad se Svila čudio kako je moguće da ista reč, 'osmeh', pokriva i ovaj i onaj raniji izraz na tom licu.
<BR>&nbsp;&nbsp;&nbsp;&nbsp;&nbsp;"Sada mi je drago što sam to uradila. Zaista mi je drago. Rekla sam joj da ne očekuje nikakve povlastice i zaista joj nisam nijednu pružala. Ili, bar, ne često. Jedno jesam - jedno jesam..."
<BR>&nbsp;&nbsp;&nbsp;&nbsp;&nbsp;Svila je čekao strpljivo, gledajući drugde.
<BR>&nbsp;&nbsp;&nbsp;&nbsp;&nbsp;"Počela sam da pravim rođendanske torte, za njen rođendan. I zvala sam je imenom Fideja, a ne Dalija. To su ubrzo svi prihvatili." Orhideja rubom penjoara otapka suze sa očiju. "Eto, to je bilo. A ko je tebi rekao?"
<BR>&nbsp;&nbsp;&nbsp;&nbsp;&nbsp;"Kao prvo, vaša lica su mi rekla."
<BR>&nbsp;&nbsp;&nbsp;&nbsp;&nbsp;Orhideja klimnu glavom. "Bila je divna. Svi su to govorili."
<BR>&nbsp;&nbsp;&nbsp;&nbsp;&nbsp;"Kad sam je ja video, nije bila divna, jer je na tom licu bilo još nešto, nešto strano. Ipak, uočio sam da je to lice mlađa verzija tvog lica, iako je to mogla biti i slučajnost ili samo moja mašta. Sledećeg trenutka čuo sam ime Fideja, koje znatno nalikuje na tvoje. Činilo mi se, štaviše, da bi žena koja se zove Orhideja mogla izabrati upravo takvo ime, naročito ako je pre toga izgubila jednu kćerku. Jesi li? Ne moraš mi to reći."
<BR>&nbsp;&nbsp;&nbsp;&nbsp;&nbsp;Orhideja klimnu glavom.
<BR>&nbsp;&nbsp;&nbsp;&nbsp;&nbsp;"Zato što je fideja cvet za koji, u narodu, postoji i drugo ime, a to je - večno-živak. Slično jednom drugom cvetu, koji se zove nezaboravak. Kad sam pomislio na taj seoski naziv fideje, rekao sam, onako više za sebe, da ona nije večno živela, a ti si rekla, dabome, da nije. Malo kasnije je Krv predložio da je ona sama ukrala nož od koga je poginula, a ti si se rasplakala i tada sam znao. Ali, iskreno da ti kažem, i pre toga sam bio manje-više siguran."
<BR>&nbsp;&nbsp;&nbsp;&nbsp;&nbsp;Orhideja je polako klimnula glavom. "Hvala, Patera. Je li to sve? Želela bih da budem sama neko vreme."
<BR>&nbsp;&nbsp;&nbsp;&nbsp;&nbsp;Svila ustade. "Razumem. Ne bih te ni uznemiravao, da te nisam želeo obavestiti o tome da se Krv saglasio da tvoja kćer treba biti sahranjena po pravilima Udruženja. Njeno telo biće oprano i obučeno - pripremljeno za večni boravak, kako kažu ljudi koji se time bave - i preneto u moj mantejon, u Ulici sunca. Službu božiju držaćemo sutra ujutro."
<BR>&nbsp;&nbsp;&nbsp;&nbsp;&nbsp;Orhideja ga je gledala sa nevericom. "Krv to plaća?"
<BR>&nbsp;&nbsp;&nbsp;&nbsp;&nbsp;"Ne." Svila do tog trenutka nije pomislio na troškove, iako je znao da se pri ispraćaju preminulih izvesni troškovi neizbežno pojavljuju. Sve mu se zavrtelo u glavi; onda se setio da još ima Krvove dve karte, koje je i inače nameravao da upotrebi za prinošenje žrtve na scildan. "Zapravo, da. Krv mi je ranije dao - dao je mantejonu, trebalo bi da kažem - jedan velikodušan poklon. Iskoristićemo to."
<BR>&nbsp;&nbsp;&nbsp;&nbsp;&nbsp;"Ne, neće Krv." Orhideja teško ustade. "Platiću ja, Patera. Koliko?"
<BR>&nbsp;&nbsp;&nbsp;&nbsp;&nbsp;Svila prisili sebe na savršeno poštenje. "Prvo treba da ti kažem da mi često sahranjujemo siromašne, od kojih neki nemaju ni jednu jedinu paricu. Bogovi su, u svojoj velikodušnosti, pomagali..."
<BR>&nbsp;&nbsp;&nbsp;&nbsp;&nbsp;"Nisam ja siromašna!" Orhideja pocrvene od ljutnje. "Bilo je dana kad sam bila prilično švorc. Zar se to nije desilo svakome? Al sad nisam, a ovo je moje derište. Moju raniju sam morala... ma, jebo te, kasapčino, bre! Kolko za dobru sahranu?"
<BR>&nbsp;&nbsp;&nbsp;&nbsp;&nbsp;To je bila prilika: ne samo da mantejonu uštedi sve troškove sahranjivanja Fideje nego i da nadoknadi štetu zbog mnogih ranijih 'kupljenih', ali nikad plaćenih, grobova. Svila odbaci sve obzire, rešen da ugrabi priliku. "Ako zaista nije nezgodno, dvadeset karata?"
<BR>&nbsp;&nbsp;&nbsp;&nbsp;&nbsp;"Ajmo nas dvoje u spavaću sobu, Patera. Tamo su knjige. Ajde."
<BR>&nbsp;&nbsp;&nbsp;&nbsp;&nbsp;Pre nego što je stigao da se usprotivi, ona je otvorila vrata i prešla u susednu prostoriju. Svila vide, kroz vrata, izgužvani krevet, pretrpani stočić za ulepšavanje i sofu gotovo zatrpanu haljinama.
<BR>&nbsp;&nbsp;&nbsp;&nbsp;&nbsp;"Uđi, uđi." Orhideja se nasmejala; ovog puta u tom zvuku bilo je pravog veselja. "Kladim se da nikad ranije nisi bio u ženskoj spavaćoj sobi, a?"
<BR>&nbsp;&nbsp;&nbsp;&nbsp;&nbsp;"Jesam jednom ili dvaput." Svila, oklevajući, stupi kroz vrata i pogleda dvaput postelju da se uveri da tamo niko ne leži na samrti. Moglo se pretpostaviti da Orhideja vidi krevet kao mesto za odmor i telesno uživanje, a možda čak i za ljubav. Svila je, međutim, mogao lako zamisliti svoju sledeću posetu, kroz deset ili dvadeset godina. Sve postelje na kraju postanu samrtne postelje.
<BR>&nbsp;&nbsp;&nbsp;&nbsp;&nbsp;"Aha. U maminoj. Išo si kod mame u spavaću sobu, kladim se." Orhideja se sruči na sedište ispred stočića za ulepšavanje, odgurnu desetak raznobojnih bočica i malenih ćupova i podiže ploču za pisanje, obojenu zlatno-bronzanom bojom, na počasno mesto, tačno ispred sebe.
<BR>&nbsp;&nbsp;&nbsp;&nbsp;&nbsp;"A, to jesam, mnogo puta."
<BR>&nbsp;&nbsp;&nbsp;&nbsp;&nbsp;"I preturao si po njenim stvarima kad nije bila kod kuće. Znam ja šta vi muškići radite." Na ploči su bili prstenovi za pridržavanje pera, pokraj mastionice. U njima je tavorilo bar dvadeset paunovih pera; sva su bila otrcana. Orhideja uze jedno, pogleda ga i namršti nos.
<BR>&nbsp;&nbsp;&nbsp;&nbsp;&nbsp;"Mogu ti ga zarezati, ako želiš." Svila izvuče pernicu iz džepa.
<BR>&nbsp;&nbsp;&nbsp;&nbsp;&nbsp;"Da l' bi hteo? E, hvala ti onoliko." Okrenula se zajedno sa sedištem, koje je bilo obrtno, i pružila mu pero. "Jesi li ikad oblačio njen donji veš?"
<BR>&nbsp;&nbsp;&nbsp;&nbsp;&nbsp;Svila, iznenađen, diže pogled sa pera. "Ne, nikad se nisam ni setio toga. Jesam jednom otvorio ladicu i zavirio. Posle sam se toliko kajao, da sam joj sutra priznao. Imaš li nešto u šta bi padale ove cepke?"
<BR>&nbsp;&nbsp;&nbsp;&nbsp;&nbsp;"Ne brini o njima. Imao si dobru mamu, a? Je li još živa?"
<BR>&nbsp;&nbsp;&nbsp;&nbsp;&nbsp;Svila odmahnu glavom. "Hoćeš li široko zarezan vrh?" Orhideja nije odgovorila, a on, gledajući raskokan i otrcan vrh njenog pera, odluči da joj zareže pero tako, kako je rekao. Širok vrh troši više mastila, ali to njoj neće smetati, a traje duže.
<BR>&nbsp;&nbsp;&nbsp;&nbsp;&nbsp;"Moja keva je umrla dok sam ja još bila mala. Mislim da je bila dobra, ali ne pamtim je stvarno. Patera, kad neko umre, je l' mož posle da se vraća i da viđa ljude do kojih mu je stalo, ako želi?"
<BR>&nbsp;&nbsp;&nbsp;&nbsp;&nbsp;"Zavisi šta hoćemo da kažemo pomoću te reči viđa", odvrati Svila. Vitkim sečivom svog peroreza sa dugačkom drškom on odseče još jednu beličastu cepku sa pera. Bio je naviknut na guščija i na pera vrane; ovo je bilo veće.
<BR>&nbsp;&nbsp;&nbsp;&nbsp;&nbsp;"Pa, da oni tebi govore. Malo ti dođu u posetu ili samo dozvole da ih vidiš."
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Šta ne? Zašto ne?"
<BR>&nbsp;&nbsp;&nbsp;&nbsp;&nbsp;"Hieraks je to zabranio." Svila joj vrati pero i zatvori majušnu 'torbu' za pisaljke. "Da to nije učinio, živi ljudi bi živeli po uputstvima mrtvih, pa bi i ponavljali njihove greške, uvek iznova."
<BR>&nbsp;&nbsp;&nbsp;&nbsp;&nbsp;"Ja sam se često pitala zašto ona nikada ne dođe da me vidi. Ali, znaš, onda su prošle godine, a da na to ni pomislila nisam, i evo sad ću opet misliti, ali sad o Fideji, nadaću se da je Hieraks pusti bar jednom ili dvaput, samo da je vidim. Sedi ovde na krevet, Patera, nabijaš mi nervozu."
<BR>&nbsp;&nbsp;&nbsp;&nbsp;&nbsp;Svila, nerado, zaravna čaršav žute boje kao u kanarinca i sede.
<BR>&nbsp;&nbsp;&nbsp;&nbsp;&nbsp;"Ti maločas reče, dvaes karte. Kladim se da je to najjeftinije što ima."
<BR>&nbsp;&nbsp;&nbsp;&nbsp;&nbsp;"Bilo bi skromno", priznade Svila, "ali ne prezira dostojno."
<BR>&nbsp;&nbsp;&nbsp;&nbsp;&nbsp;"U redu, a pedeset? Šta bi ona dobila za pedeset?"
<BR>&nbsp;&nbsp;&nbsp;&nbsp;&nbsp;"Tako mi bogova!" On razmisli. "Ne mogu biti potpuno siguran. Bile bi prinete bolje žrtve, sanduk mnogo bolji, bilo bi cveće, pa formalni odar sa draperijama. Možda i..."
<BR>&nbsp;&nbsp;&nbsp;&nbsp;&nbsp;"Daću ja stotku", saopšti Orhideja. "Onda ću se bolje osećati. Sto karata, al da bude sve najbolje." Zabode pero u mastionicu.
<BR>&nbsp;&nbsp;&nbsp;&nbsp;&nbsp;Svila zinu, pa zatvori usta i strpa pernicu u džep.
<BR>&nbsp;&nbsp;&nbsp;&nbsp;&nbsp;"I, čuj, možeš reći da sam joj ja bila majka. Hoću da to kažeš. Kako zovete ono kao balkonče gde vi stanete i odatle govorite?"
<BR>&nbsp;&nbsp;&nbsp;&nbsp;&nbsp;"Ambion."
<BR>&nbsp;&nbsp;&nbsp;&nbsp;&nbsp;"E. Ja ovima ovde nikad nisam rekla, naravno - jer zna se šta bi onda devojke počele da pričaju o njoj, i o meni, iza naših leđa. Nego im ti reci. Sutra. Sa ambiona. I da se ukleše u njen kamen."
<BR>&nbsp;&nbsp;&nbsp;&nbsp;&nbsp;Svila klimnu glavom. "Biće tako."
<BR>&nbsp;&nbsp;&nbsp;&nbsp;&nbsp;Orhideja je kitnjastim zamasima pera ispisivala nalog za isplatu. "Sutra, važi? U kolko sati?"
<BR>&nbsp;&nbsp;&nbsp;&nbsp;&nbsp;"Pomišljao sam da bude u jedanaest."
<BR>&nbsp;&nbsp;&nbsp;&nbsp;&nbsp;"Biću tamo, Patera." Orhidejino lice otvrdnu. "Sve do jedne ćemo biti tamo."
<BR>
<BR>&nbsp;&nbsp;&nbsp;&nbsp;&nbsp;Zatvarajući vrata Orhidejinog stana za sobom, Svila je još odmahivao glavom. Šenila je čekala u hodniku; on se zapita da li je prisluškivala i, ako jeste, koliko je čula.
<BR>&nbsp;&nbsp;&nbsp;&nbsp;&nbsp;"Hteo si da razgovaraš sa mnom?"
<BR>&nbsp;&nbsp;&nbsp;&nbsp;&nbsp;"Ne ovde."
<BR>&nbsp;&nbsp;&nbsp;&nbsp;&nbsp;"Čekala sam u svojoj sobi. Nisi došao, pa sam zato ja došla ovde, da vidim šta je."
<BR>&nbsp;&nbsp;&nbsp;&nbsp;&nbsp;"Naravno." Orhidejin platni nalog na sto karata bio mu je i sad u ruci; on ga presavi jednom i zavuče u džep mantije. "Jesam li rekao da ću ostati samo nekoliko minuta? Zadržao sam se mnogo duže, na žalost. Sad jedino mogu da ti se izvinim."
<BR>&nbsp;&nbsp;&nbsp;&nbsp;&nbsp;"Ipak hoćeš da razgovaramo u mojoj sobi?"
<BR>&nbsp;&nbsp;&nbsp;&nbsp;&nbsp;Svila je oklevao, a onda klimnuo glavom. "Moramo govoriti nasamo. Osim toga, rado bih video gde je."
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
