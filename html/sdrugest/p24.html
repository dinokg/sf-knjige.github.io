<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>PRIJATELJSKO UBEĐIVANJE
<P>&nbsp;&nbsp;&nbsp;&nbsp;&nbsp;Pošiljalac: Predsednik
<BR>&nbsp;&nbsp;&nbsp;&nbsp;&nbsp;Primalac: Sekretar Naučnog saveta
<BR>&nbsp;&nbsp;&nbsp;&nbsp;&nbsp;Obavešten sam da su stanovnici Zemije uspeli da ukrote atomsku energiju i da su otpočeli eksperimente raketnim pogonom. To je veoma ozbiljno. Odmah me o svemu podrobno obavestite. Ovoga puta budite sažeti.
<BR>
<BR>&nbsp;&nbsp;&nbsp;&nbsp;&nbsp;K.K.IV
<BR>&nbsp;&nbsp;&nbsp;&nbsp;&nbsp;Pošiljalac: Sekretar Naučnog saveta
<BR>&nbsp;&nbsp;&nbsp;&nbsp;&nbsp;Primalac: Predsednik
<BR>&nbsp;&nbsp;&nbsp;&nbsp;&nbsp;Stanje je sledeće: pre nekoliko meseci naši instrumenti otkrili su snažnu neutronsku emisiju sa Zemlje, ali analiza radio-programa nije u to vreme dala zadovoljavajuće objašnjenje. Pre tri dana usledila je nova emisija, a ubrzo nakon toga sve radio-stanice sa Zemlje javile su da je u tekućem ratu upotrebljena atomska bomba. Prevodioci još nisu završili posao, ali izgleda da je u pitanju bomba prilične snage. Do sada su upotrebljene dve. Objavljeni su izvesni detalji o njihovoj konstrukciji, ali još nam nije pošlo za rukom da identifikujemo odgovarajuće elemente. Pripremićemo kompletan izveštaj što je pre moguće. Za sada je jedino izvesno da je stanovnicima Zemlje pošlo za rukom da oslobode atomsku energiju, i to isključivo u eksplozivnom vidu.
<BR>&nbsp;&nbsp;&nbsp;&nbsp;&nbsp;Veoma je malo poznato o raketnim istraživanjima na Zemlji. Naši astronomi su pažljivo posmatrali planetu od kada su otkrivene prve radio-emisije pre otprilike jednog pokolenja. Sasvim je sigurno da je neka vrsta raketa dugog dometa u upotrebi na Zemlji, budući da je u skorašnjim vojnim radio-emisijama bilo mnogo govora na tu temu. Međutim, još nije zabeležen nikakav ozbiljan pokušaj da se osvoji međuplanetarni prostor. Može se očekivati da, kada se rat završi, stanovnici Zemije otpočnu eksperimente u tom pravcu. Obratićemo posebnu pažnju na njihove radio-emisije, a takođe će biti ozbiljno pojačana astronomska nadgledanja.
<BR>&nbsp;&nbsp;&nbsp;&nbsp;&nbsp;Na osnovu podataka i zakonomernosti koje znamo o planetarnoj tehnologiji, izračunali smo da će Zemljanima biti potrebno dvadesetak godina nakon razvoja atomskih raketa da se otisnu u svemir. S obzirom na to, izgleda da je došlo vreme da uspostavimo bazu na Mesecu kako bismo mogli da držimo pod strogim nadzorom takve eksperimente, kada jednom budu otpočeli.
<BR>&nbsp;&nbsp;&nbsp;&nbsp;&nbsp;Treskon
<BR>
<BR>&nbsp;&nbsp;&nbsp;&nbsp;&nbsp;Rat na Zemlji se najzad okončao, kako izgleda, upravo zbog upotrebe atomske bombe. To ne bi trebalo da dovede u sumnju prethodne planove, ali svakako znači da će stanovnici Zemlje moći znatno da se predanije nego do sada posvete istraživačkom radu. U nekim radio-emisijama već je nagoveštena mogućnost primene atomske energije za raketni pogon.
<BR>&nbsp;&nbsp;&nbsp;&nbsp;&nbsp;T.
<BR>
<BR>&nbsp;&nbsp;&nbsp;&nbsp;&nbsp;Pošiljalac: Predsednik
<BR>&nbsp;&nbsp;&nbsp;&nbsp;&nbsp;Primalac: Šef Biroa za vanplanetarnu bezbednost. (ŠBVPB)
<BR>&nbsp;&nbsp;&nbsp;&nbsp;&nbsp;Videli ste Treskonov izveštaj.
<BR>&nbsp;&nbsp;&nbsp;&nbsp;&nbsp;Pripremite odmah ekspediciju na Zemljin prirodni satelit. Neka pažljivo iz blizine motre na planetu i neka odmah jave kako napreduju eksperimenti raketama.
<BR>&nbsp;&nbsp;&nbsp;&nbsp;&nbsp;Neka najveća pažnja bude posvećena očuvanju tajnosti našeg prisustva na Mesecu. Vi ste lično odgovorni za to. Javljajte mi se u godišnjim intervalima, ili češće ako je neophodno.
<BR>&nbsp;&nbsp;&nbsp;&nbsp;&nbsp;K. K. IV.
<BR>
<BR>&nbsp;&nbsp;&nbsp;&nbsp;&nbsp;Pošiljalac: Predsednik
<BR>&nbsp;&nbsp;&nbsp;&nbsp;&nbsp;Primalac: ŠBVPB
<BR>
<BR>&nbsp;&nbsp;&nbsp;&nbsp;&nbsp;Šta je sa izveštajem o Zemlji?!
<BR>&nbsp;&nbsp;&nbsp;&nbsp;&nbsp;K. K. IV
<BR>
<BR>&nbsp;&nbsp;&nbsp;&nbsp;&nbsp;Pošiljalac: ŠBVPB
<BR>&nbsp;&nbsp;&nbsp;&nbsp;&nbsp;Primalac: Predsednik
<BR>
<BR>&nbsp;&nbsp;&nbsp;&nbsp;&nbsp;Žalimo zbog zakašnjenja. Do njega je došlo usled havarije broda koji je nosio izveštaj.
<BR>&nbsp;&nbsp;&nbsp;&nbsp;&nbsp;U toku protekle godine nije bilo znakova raketnih esksperimenata; radio-emisije sa planete takođe nisu javile ni slova o tome.
<BR>&nbsp;&nbsp;&nbsp;&nbsp;&nbsp;Randi
<BR>
<BR>&nbsp;&nbsp;&nbsp;&nbsp;&nbsp;Pošiljalac: ŠBVPB
<BR>&nbsp;&nbsp;&nbsp;&nbsp;&nbsp;Primalac
<BR>&nbsp;&nbsp;&nbsp;&nbsp;&nbsp;Videćete kod vašeg uvaženog oca moj godišnji izveštaj o ovom predmetu. U toku poslednjih petnaest godina nije bilo nikakvog napretka na pomenutom polju, ali sa naše baze na Mesecu upravo je stigla sledeća poruka:
<BR>&nbsp;&nbsp;&nbsp;&nbsp;&nbsp;Raketni projektil, verovatno na atomski pogon, izišao je danas iz Zemljine atmosfere sa severne polulopte i udaljio se od planete za jednu četvrtinu njenog prečnika pre no što se vratio pod punom kontrolom.
<BR>
<BR>&nbsp;&nbsp;&nbsp;&nbsp;&nbsp;Pošiljalac: Predsednik
<BR>&nbsp;&nbsp;&nbsp;&nbsp;&nbsp;Primalac: Šef države
<BR>&nbsp;&nbsp;&nbsp;&nbsp;&nbsp;Vaš komentar, molim vas.
<BR>&nbsp;&nbsp;&nbsp;&nbsp;&nbsp;K. K. IV
<BR>
<BR>&nbsp;&nbsp;&nbsp;&nbsp;&nbsp;Pošiljalac: Šef države
<BR>&nbsp;&nbsp;&nbsp;&nbsp;&nbsp;Primalac: Predsednik
<BR>&nbsp;&nbsp;&nbsp;&nbsp;&nbsp;Ovo znači kraj naše tradicionalne politike.
<BR>&nbsp;&nbsp;&nbsp;&nbsp;&nbsp;Jedina nada u bezbednost leži u sprečavanju Zemljana da dalje napreduju u ovom pravcu. Prema onome što znamo o njima, to se jedino može izvesti nekom zastrašujućom pretnjom.
<BR>&nbsp;&nbsp;&nbsp;&nbsp;&nbsp;Budući da nam velika gravitacija onemogućava da se spustimo na planetu, područje našeg delanja prilično je ograničeno. Ovaj problem je pre jednog stoleća podrobno razmotrio Anvar i ja se slažem sa njegovim zaključcima. Moramo odmah preduzeti mere u tom pravcu.
<BR>&nbsp;&nbsp;&nbsp;&nbsp;&nbsp;F. K. S.
<BR>
<BR>&nbsp;&nbsp;&nbsp;&nbsp;&nbsp;Pošiljalac: Predsednik
<BR>&nbsp;&nbsp;&nbsp;&nbsp;&nbsp;Primalac: Sekretar države
<BR>&nbsp;&nbsp;&nbsp;&nbsp;&nbsp;Obavestite Savet da zakazujem vanrednu sednicu za sutra u podne.
<BR>&nbsp;&nbsp;&nbsp;&nbsp;&nbsp;K. K. IV
<BR>
<BR>&nbsp;&nbsp;&nbsp;&nbsp;&nbsp;Pošiljalac: Predsednik
<BR>&nbsp;&nbsp;&nbsp;&nbsp;&nbsp;Primalac: ŠBVPB
<BR>&nbsp;&nbsp;&nbsp;&nbsp;&nbsp;Biće dovoljno dvadeset ratnih brodova da se izvede Anvarov plan. Srećom, nema potrebe da ih naoružamo - bar za sada. Izveštavajte me svake nedelje kako napreduju pripreme.
<BR>&nbsp;&nbsp;&nbsp;&nbsp;&nbsp;K. K. IV
<BR>
<BR>&nbsp;&nbsp;&nbsp;&nbsp;&nbsp;Pošiljalac: ŠBVPB
<BR>&nbsp;&nbsp;&nbsp;&nbsp;&nbsp;Primalac: Predsednik
<BR>&nbsp;&nbsp;&nbsp;&nbsp;&nbsp;Pripremljeno je devetnaest brodova. Na dvadesetom se još radi, ali usled tehničkih poteškoća nećemo biti u stanju da ga završimo za još mesec dana.
<BR>&nbsp;&nbsp;&nbsp;&nbsp;&nbsp;Randi
<BR>&nbsp;&nbsp;&nbsp;&nbsp;&nbsp;Pošiljalac: Predsednik
<BR>&nbsp;&nbsp;&nbsp;&nbsp;&nbsp;Primalac: ŠBVPB
<BR>
<BR>&nbsp;&nbsp;&nbsp;&nbsp;&nbsp;Dovoljno je i devetnaest. Sutra ću s vama razmotriti plan operacije. Da li je već spremljena radio-poruka?
<BR>&nbsp;&nbsp;&nbsp;&nbsp;&nbsp;K. K. IV
<BR>
<BR>&nbsp;&nbsp;&nbsp;&nbsp;&nbsp;Pošiljalac: ŠBVPB
<BR>&nbsp;&nbsp;&nbsp;&nbsp;&nbsp;Primalac: Predsednik
<BR>&nbsp;&nbsp;&nbsp;&nbsp;&nbsp;Poruka spremna:
<BR>&nbsp;&nbsp;&nbsp;&nbsp;&nbsp;Narode Zemlje!
<BR>&nbsp;&nbsp;&nbsp;&nbsp;&nbsp;Mi, žitelji planete koju zovete Mars, dugo godina smo posmatrali vaše eksperimente na polju međuplanetarnog letenja. Proučavanje vaše rase uverilo nas je da niste spremni da napustite vašu planetu na sadašnjem stepenu civilizacije. Brodovi koje vidite kako lebde iznad vaših gradova u stanju su da ih potpuno unište, i to će zacelo učiniti ako ne budete odustali od daljih pokušaja da se vinete u svemir.
<BR>&nbsp;&nbsp;&nbsp;&nbsp;&nbsp;Postavili smo osmatračnicu na vašem Mesecu, tako da smo u stanju da odmah otkrijemo svako kršenje ove naredbe. Ako je poslušate, nećemo se više mešati u vaše stvari. U protivnom, svaki put kada primetimo da vaša raketa napušta atmosferu Zemlje, uništićemo jedan od vaših gradova.
<BR>&nbsp;&nbsp;&nbsp;&nbsp;&nbsp;Prema naređenju predsednika Saveta Marsa,
<BR>&nbsp;&nbsp;&nbsp;&nbsp;&nbsp;Randi
<BR>
<BR>&nbsp;&nbsp;&nbsp;&nbsp;&nbsp;Pošiljalac: Predsednik
<BR>&nbsp;&nbsp;&nbsp;&nbsp;&nbsp;Primalac: ŠBVPB
<BR>&nbsp;&nbsp;&nbsp;&nbsp;&nbsp;Slažem se. Neka otpočnu prevođenje.
<BR>&nbsp;&nbsp;&nbsp;&nbsp;&nbsp;Ja neću ići sa flotom. Obavestite me detaljno o svemu čim se budete vratili.
<BR>&nbsp;&nbsp;&nbsp;&nbsp;&nbsp;K. K. IV
<BR>
<BR>&nbsp;&nbsp;&nbsp;&nbsp;&nbsp;Pošiljalac: ŠBVPB
<BR>&nbsp;&nbsp;&nbsp;&nbsp;&nbsp;Primalac: Predsednik
<BR>&nbsp;&nbsp;&nbsp;&nbsp;&nbsp;Imam čast da vas izvestim o uspešnom okončanju naše misije. Put do Zemlje protekao je bez problema: radio-emisije sa planete ukazale su nam da smo bili otkriveni sa velike udaljenosti i da je naša pojava izazvala veliko uzbuđenje. Flota se rasporedila prema planu i ja sam radiom saopštio Zemljanima ultimatum. Nakon toga smo se odmah udaljili i nismo im dali prilike da upotrebe neko od svojih pogubnih oružja.
<BR>&nbsp;&nbsp;&nbsp;&nbsp;&nbsp;Podneću detaljan izveštaj kroz dva dana.
<BR>&nbsp;&nbsp;&nbsp;&nbsp;&nbsp;Randi
<BR>
<BR>&nbsp;&nbsp;&nbsp;&nbsp;&nbsp;Pošiljalac: Sekretar Naučnog saveta
<BR>&nbsp;&nbsp;&nbsp;&nbsp;&nbsp;Primalac: Predsednik
<BR>&nbsp;&nbsp;&nbsp;&nbsp;&nbsp;Psiholozi su završili svoj izveštaj, koji vam prilažem u dodatku.
<BR>&nbsp;&nbsp;&nbsp;&nbsp;&nbsp;Kao što se i moglo očekivati, naš zahtev je najpre razbesneo tu tvrdoglavu i inteligentnu rasu. Udarac koji je pretrpeo njihov ponos mora da je bio veoma snažan pošto su nepokolebljivo verovali da su jedina razumna bića u svemiru.
<BR>&nbsp;&nbsp;&nbsp;&nbsp;&nbsp;Međutim, posle samo nekoliko nedelja usledila je neočekivana promena tona njihovih izjava. Postalo im je jasno da mi hvatamo sve njihove radio-emisije, tako da su neke poruke bile upućene direktno nama. Izjavili su da se slažu sa zamrzavanjem svih raketnih eksperimenata, u saglasnosti sa našim željama. Ovaj neočekivani potez u svakom slučaju je dobrodošao. Čak i ako pokušavaju da nas obmanu, možemo biti mirni pošto smo na samoj granici njihove atmosfere postavili drugu osmatračnicu. Nikako ne mogu neopazice da sagrade svemirski brod koji mi ne bismo otkrili bar po zračenju.
<BR>&nbsp;&nbsp;&nbsp;&nbsp;&nbsp;U skladu sa uputstvima, nastavićemo rigorozan nadzor nad Zemljom.
<BR>&nbsp;&nbsp;&nbsp;&nbsp;&nbsp;Treskon
<BR>
<BR>&nbsp;&nbsp;&nbsp;&nbsp;&nbsp;Pošiljalac: ŠBVPB
<BR>&nbsp;&nbsp;&nbsp;&nbsp;&nbsp;Primalac: Predsednik
<BR>&nbsp;&nbsp;&nbsp;&nbsp;&nbsp;Da, sasvim je tačno da u toku poslednjih deset godina nije bilo nikakvih raketnih eksperimenata. Priznajem da nisam očekivao tako laku kapitulaciju Zemlje.
<BR>&nbsp;&nbsp;&nbsp;&nbsp;&nbsp;Slažem se da postojanje ove rase sada predstavlja stalnu pretnju po našu civilizaciju, te stoga radimo eksperimente kako ste nam naložili. Problem je prilično složen, s obzirom na veličinu planete. Eksploziv ne dolazi u obzir, ali zato neki radioaktivni otvor pruža najviše nade na uspeh.
<BR>&nbsp;&nbsp;&nbsp;&nbsp;&nbsp;Srećom, sada imamo neograničeno mnogo vremena da završimo istraživanje. Redovno ću se javljati.
<BR>&nbsp;&nbsp;&nbsp;&nbsp;&nbsp;Randi
<BR>
<BR>&nbsp;&nbsp;&nbsp;&nbsp;&nbsp;Pošiljalac: Poručnik komandant Henri Forbs, Specijalno odeljenje svemirskag korpusa
<BR>&nbsp;&nbsp;&nbsp;&nbsp;&nbsp;Primalac: Profesor S. Makston, Filološko odeljenje Oksfordskog univerziteta.
<BR>&nbsp;&nbsp;&nbsp;&nbsp;&nbsp;Kanal: Transender II (via Šenektedi)
<BR>&nbsp;&nbsp;&nbsp;&nbsp;&nbsp;Dokumenti koje ste upravo pročitali, zajedno s drugima, pronađeni su u ruševinama onoga što je verovatno predstavljalo prestonicu Marsa. (Mars Grid KL 302895). Često korišćenje ideografa koji je označavao 'Zemlja' ukazuje da je u pitanju verovatno značajan dokumenat i nastojaćemo stoga da ga integralno prevedemo. Ostale papire pripremićemo samo u kratkim izvodima.
<BR>&nbsp;&nbsp;&nbsp;&nbsp;&nbsp;Por. kom. H. Forbs
<BR>
<BR>&nbsp;&nbsp;&nbsp;&nbsp;&nbsp;Dragi Maks:
<BR>&nbsp;&nbsp;&nbsp;&nbsp;&nbsp;Žao mi je što ranije nisam imao vremena da stupim s tobom u vezu. Videćemo se čim se vratim na Zemlju.
<BR>&nbsp;&nbsp;&nbsp;&nbsp;&nbsp;Blagi Bože! Kakav haos vlada na ovom Marsu! Naše koordinate bile su savršeno precizne i bombe su se materijalizovale tačno iznad gradova, baš kao što su momci sa Mont Vitsona predvideli.
<BR>&nbsp;&nbsp;&nbsp;&nbsp;&nbsp;Poslali smo prilično materijala preko dve manje mašine, ali dok nam ne stigne veliki transmiter, ništa veće nećemo moći da pošaljemo i, naravno, niko od nas neće moći da se vrati. Požurite, dakle, to!
<BR>&nbsp;&nbsp;&nbsp;&nbsp;&nbsp;Drago mi je što možemo da nastavimo eksperimente raketama. Možda sam staromodan, ali ovaj prevoz brzinom svetlosti kroz svemir nije po mom ukusu!
<BR>&nbsp;&nbsp;&nbsp;&nbsp;&nbsp;Do skorog viđenja,
<BR>&nbsp;&nbsp;&nbsp;&nbsp;&nbsp;Henri
</P></TD></TR></TABLE>
<P class="next">
<A HREF=p25.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
