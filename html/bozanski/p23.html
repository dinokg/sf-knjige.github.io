<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>22.
<P>&nbsp;&nbsp;&nbsp;&nbsp;&nbsp;Stanje transa za vreme proricanja ne podseća ni na jedno drugo vizionarsko iskustvo. To nije povlačenje pred silovitim utiscima čula, kao što je to slučaj s mnogim stanjima transa, već utapanje u mnoštvu novih pokreta. Stvari se kreću. To je krajnji pragmatizam usred beskonačnosti, radoznala svest u okviru koje se konačno dolazi do nepatvorene svesnosti o tome da se vaseljena sama sobom kreće, da se menja, da se njena pravila menjaju, da ništa ne ostaje stalno ili apsolutno u sklopu svih takvih kretanja, da mehanička objašnjenja za bilo šta mogu dejstvovati jedino u strogo omeđenim okvirima, a kada se jednom sruše zidovi tih okvira stara objašnjenja bivaju uzdrmana i rastočena novim kretanjima. Stvari koje se vide u takvom jednom transu su otrežnjavajuće, često rastrojavajuće. Zahtevaju od čoveka krajnji napor da ostane celovit, ali da, čak i ako u tom uspe, iz tog stanja izađe duboko promenjen.
<BR>
<BR>&nbsp;&nbsp;&nbsp;&nbsp;&nbsp;'Ukradeni dnevnici'
<BR>
<BR>&nbsp;&nbsp;&nbsp;&nbsp;&nbsp;Naredne noći, posle dana za audijenciju, dok su drugi spavali, borili se, sanjali i umirali, Leto se odmarao u osamljenosti odaje za prijem, dok ga je na vratima čuvalo svega nekoliko najproverenijih Ribogovornica.
<BR>&nbsp;&nbsp;&nbsp;&nbsp;&nbsp;Nije spavao. U umu su mu se rojile misli o nužnosti i razočaranju.
<BR>&nbsp;&nbsp;&nbsp;&nbsp;&nbsp;Hvi! Hvi!
<BR>&nbsp;&nbsp;&nbsp;&nbsp;&nbsp;Sada je znao zašto mu je Hvi Naree poslata. Kako je samo dobro to znao!
<BR>&nbsp;&nbsp;&nbsp;&nbsp;&nbsp;Moja najtajnija tajna je obelodanjena.
<BR>&nbsp;&nbsp;&nbsp;&nbsp;&nbsp;Otkrili su njegovu tajnu. Hvi je bila dokaz za to.
<BR>&nbsp;&nbsp;&nbsp;&nbsp;&nbsp;Očajničke misli su mu se vrzmale po glavi. Da li bi se ovaj užasni preobražaj mogao opovrći? Da li bi opet mogao postati ljudsko biće?
<BR>&nbsp;&nbsp;&nbsp;&nbsp;&nbsp;Nemoguće.
<BR>&nbsp;&nbsp;&nbsp;&nbsp;&nbsp;Čak i da je bilo moguće, praces bi trajao isto onoliko koliko mu je bilo potrebno da dospe u ovo stanje. Šta bi od Hvi ostalo kroz više od tri hiljade godina?
<BR>&nbsp;&nbsp;&nbsp;&nbsp;&nbsp;Suvi prah i kosti u grobnici.
<BR>&nbsp;&nbsp;&nbsp;&nbsp;&nbsp;Mogao bih odgajiti nekog poput nje i pripremiti je za sebe... ali to ne bi bila moja nežna Hvi.
<BR>&nbsp;&nbsp;&nbsp;&nbsp;&nbsp;A šta bi bilo sa Zlatnom Stazom dok bi se on predavao tako sebičnim ciljevima?
<BR>&nbsp;&nbsp;&nbsp;&nbsp;&nbsp;Do đavola i Zlatna Staza! Da li su ovi ograničeni idioti makar jednom pomislili kako je meni? Nisu!
<BR>&nbsp;&nbsp;&nbsp;&nbsp;&nbsp;Ali to nije bilo tačno. Hvi je mislila o njemu. Ona je delila njegovo mučenje.
<BR>&nbsp;&nbsp;&nbsp;&nbsp;&nbsp;To su bile misli od kojih se moglo izludeti i on pokuša da ih odagna dok su mu čula davala do znanja da je među čuvarkama nastalo neko blago komešanje, i da je voda potekla ispod ove odaje.
<BR>&nbsp;&nbsp;&nbsp;&nbsp;&nbsp;Kada sam se na ovo odlučio, šta sam očekivao?
<BR>&nbsp;&nbsp;&nbsp;&nbsp;&nbsp;Kako se samo mnoštvo u njemu nasmejalo ovom pitanju! Zar on pred sobom nije imao zadatak koji je trebalo izvršiti? Nije li to bila suština pogodbe koja je mnoštvo držala u šahu?
<BR>&nbsp;&nbsp;&nbsp;&nbsp;&nbsp;"Moraš izvršiti zadatak", rekli su. "Pred tobom je samo jedan cilj." Jedan jedini cilj je ono što odlikuje fanatike, a ja nisam fanatik!
<BR>&nbsp;&nbsp;&nbsp;&nbsp;&nbsp;"Moraš biti ciničan i okrutan. Ne smeš nas nikako izneveriti!"
<BR>&nbsp;&nbsp;&nbsp;&nbsp;&nbsp;Zašto da ne?
<BR>&nbsp;&nbsp;&nbsp;&nbsp;&nbsp;"Ko se zakleo? Ti. Sam si izabrao svoj put."
<BR>&nbsp;&nbsp;&nbsp;&nbsp;&nbsp;"Očekivanja koja istorija stvara za jedno pokoljenje često bivaju poreknuta u narednom. Ko to može znati bolje od tebe?"
<BR>&nbsp;&nbsp;&nbsp;&nbsp;&nbsp;Da... a poreknuta iščekivanja mogu otuđiti čitave populacije. Ja sam predstavljam čitavu jednu populaciju.
<BR>&nbsp;&nbsp;&nbsp;&nbsp;&nbsp;"Seti se zakletve!"
<BR>&nbsp;&nbsp;&nbsp;&nbsp;&nbsp;Ja sam razorna sila što hara kroz stoleća. Ograničavam očekivanja svih... uključujući tu i svoja. Ja kočim klatno.
<BR>&nbsp;&nbsp;&nbsp;&nbsp;&nbsp;"A zatim ga puštaš. Nikada to ne zaboravi."
<BR>&nbsp;&nbsp;&nbsp;&nbsp;&nbsp;Umoran sam. Oh, kako sam umoran. Kad bih bar mogao da spavam... stvarno da spavam.
<BR>&nbsp;&nbsp;&nbsp;&nbsp;&nbsp;"Povrh svega, pun si samosažaljenja."
<BR>&nbsp;&nbsp;&nbsp;&nbsp;&nbsp;Zašto da ne? Šta sam ja? Poslednji usamljenik primoran da gledam šta je moglo biti. Svakog dana gledam u to... a sada, Hvi!
<BR>&nbsp;&nbsp;&nbsp;&nbsp;&nbsp;"Tvoj prvobitni nesebični izbor ispunjava te sada sebičnošću."
<BR>&nbsp;&nbsp;&nbsp;&nbsp;&nbsp;Svuda unaokolo je opasnost. Primoran sam da svoju sebičnost nosim kao oklop.
<BR>&nbsp;&nbsp;&nbsp;&nbsp;&nbsp;"Svako ko te dodirne izlaže se opasnosti. Nije li to tvoja prava priroda?"
<BR>&nbsp;&nbsp;&nbsp;&nbsp;&nbsp;Opasnost preti čak i Hvi. Draga, slatka, draga Hvi.
<BR>&nbsp;&nbsp;&nbsp;&nbsp;&nbsp;"Da li se okružuješ visokim zidovima samo da bi sedeo među njima i prepuštao se samosažaljenju?"
<BR>&nbsp;&nbsp;&nbsp;&nbsp;&nbsp;Zidovi su podignuti jer su mojim Carstvom počele da haraju velike sile.
<BR>&nbsp;&nbsp;&nbsp;&nbsp;&nbsp;"Ti si ih pustio. Hoćeš li se sada nagađati s njima?"
<BR>&nbsp;&nbsp;&nbsp;&nbsp;&nbsp;To je zbog Hvi. Ova osećanja nisu bila tako jaka u meni. Prokleti Iksijanci!
<BR>&nbsp;&nbsp;&nbsp;&nbsp;&nbsp;"Veoma je zanimljivo što su pokušali da te napadnu mesom a ne mašinom."
<BR>&nbsp;&nbsp;&nbsp;&nbsp;&nbsp;To je zato što su otkrili moju tajnu.
<BR>&nbsp;&nbsp;&nbsp;&nbsp;&nbsp;"Protivotrov ti je poznat."
<BR>&nbsp;&nbsp;&nbsp;&nbsp;&nbsp;Na ovu pomisao Letovo ogromno telo zadrhta celom dužinom. Dobro je poznavao taj protivotrov, koji je uvek ranije bio uspešan: na kratko se izgubio u vlastitoj prošlosti. Čak ni sestre Bene Geserita nisu mogle da preduzmu takve safarije, otiskujući se unutar sebe duž ose sećanja - unazad, sve do samih granica ćelijske svesnosti ili se usput zaustavljajući zbog uživanja u prefinjenom čulnom oduševljenju. Jednom, posle smrti jednog izuzetnog Dankana, napravio je izlet po velikim muzičkim priredbama sačuvanim u njegovim sećanjima. Mocart ga je brzo umorio. Visokoparan! Ali Bah... ahh, taj Bah.
<BR>&nbsp;&nbsp;&nbsp;&nbsp;&nbsp;Leto se priseti koliko je tada uživao.
<BR>&nbsp;&nbsp;&nbsp;&nbsp;&nbsp;Seo sam za orgulje i prepustio se muzici.
<BR>&nbsp;&nbsp;&nbsp;&nbsp;&nbsp;Samo tri puta u celokupnom sećanju javio se neko ravan Bahu. Ali čak ni Likalo nije bio bolji; bio je podjednako dobar, ali ne bolji.
<BR>&nbsp;&nbsp;&nbsp;&nbsp;&nbsp;Da li bi žene intelektualci predstavljale pravi izbor za ovu noć? Baba Džesika bila je jedna od najboljih. Iskustvo mu je govorilo da neko ko mu je bio toliko blizak kao Džesika ne bi predstavljao pravi protivotrov za njegovu sadašnju napetost. U potragu je morao da krene mnogo, mnogo dalje.
<BR>&nbsp;&nbsp;&nbsp;&nbsp;&nbsp;Zamislio je, onda, kako jedan takav safari opisuje nekom posetiocu punom strahopoštovanja, potpuno izmišljenom posetiocu, jer se niko drugi ne bi usudio da mu postavlja pitanja o jednoj tako svetoj stvari.
<BR>&nbsp;&nbsp;&nbsp;&nbsp;&nbsp;"Ponirem unazad duž nizova predaka, loveći po pritokama, hrleći po zabitima i pukotinama. Tebi većina njihovih imena ne bi mnogo značila. Ko je ikada čuo za Normu Kenvu? Proživeo sam je!"
<BR>&nbsp;&nbsp;&nbsp;&nbsp;&nbsp;"Proživeli ste je?" upitao bi zbunjeno njegov izmišljeni posetilac.
<BR>&nbsp;&nbsp;&nbsp;&nbsp;&nbsp;"Svakako. Zašto bi, inače, neko čuvao pretke u svojoj blizini? Ti misliš da je muškarac projektovao prvi Esnafski brod? U istorijskim knjigama piše da je to bio Aurelius Venport? Lažu. Bila je to njegova naložnica, Norma. Ona mu je podarila projekat, kao i petoro dece. Mislio je da njegov ego ne bi podneo manje. I na kraju ga je uništilo saznanje da nije u potpunosti ostvario predstavu o sebi."
<BR>&nbsp;&nbsp;&nbsp;&nbsp;&nbsp;"I njega ste preživeli?"
<BR>&nbsp;&nbsp;&nbsp;&nbsp;&nbsp;"Svakako. A prešao sam i dalekim stazama lutajućih Slobodnjaka. Kroz lozu mog oca i ostalih otišao sam pravo do kuće Atrejeve."
<BR>&nbsp;&nbsp;&nbsp;&nbsp;&nbsp;"Kakva slavna loza!"
<BR>&nbsp;&nbsp;&nbsp;&nbsp;&nbsp;"Sa svojim sledovanjem budala."
<BR>&nbsp;&nbsp;&nbsp;&nbsp;&nbsp;Potrebna mi je razonoda, pomisli on.
<BR>&nbsp;&nbsp;&nbsp;&nbsp;&nbsp;"Nemaš pojma kakve su mi sve unutrašnje orgije dostupne! Ja sam vrhunski voajer - učesnik - posmatrač. Nepoznavanje i pogrešno shvatanje seksualnosti prouzrokovali su toliko jada. Kako smo samo nepojamno uski bili - kako škrti."
<BR>&nbsp;&nbsp;&nbsp;&nbsp;&nbsp;Leto je znao da ne može ovaj način izabrati, ne noćas, zbog Hvi, koja je tamo negde napolju u gradu.
<BR>&nbsp;&nbsp;&nbsp;&nbsp;&nbsp;A da onda izabere pregled ratova?
<BR>&nbsp;&nbsp;&nbsp;&nbsp;&nbsp;"Koji je Napoleon bio najveća kukavica?" zapita svog izmišljenog posetioca. "Neću da ga otkrijem, mada znam. Oh, da, znam."
<BR>&nbsp;&nbsp;&nbsp;&nbsp;&nbsp;Kuda mogu da odem? Kuda da odem sa svom tom prošlošću koja mi stoji otvorena?
<BR>&nbsp;&nbsp;&nbsp;&nbsp;&nbsp;Burdelji, krvoločnici, tirani, akrobati, nudisti, hirurzi, muške kurve, muzičari, mađioničari, nugencijeri, sveštenici, artisti, sveštenice.
<BR>&nbsp;&nbsp;&nbsp;&nbsp;&nbsp;"Da li si svestan", upita on svog izmišljenog posetioca, "da je u huli očuvan drevni jezik znakova koji je jednom pripadao samo muškarcima? Nikada nisi čuo za hulu? Svakako. Ko još pleše? Igrači su sačuvali mnoge stvari. Prevodi su izgubljeni, ali ne i za mene.
<BR>&nbsp;&nbsp;&nbsp;&nbsp;&nbsp;Cele jedne noći bio sam niz kalifa koji su išli na istok i zapad sa islamom - putovanje koje se meri vekovima. Međutim, neću ti dosađivati pojedinostima. Odlazi sada, posetioče!"
<BR>&nbsp;&nbsp;&nbsp;&nbsp;&nbsp;Kako je samo zavodljiv, pomisli on, ovaj poziv sirene koji me tera da živim samo u prošlosti.
<BR>&nbsp;&nbsp;&nbsp;&nbsp;&nbsp;Kako je ta prošlost, zahvaljujući prokletim Iksijancima, sada beskorisna. Kako je dosadna prošlost kada je Hvi tu. Ako je pozovem odmah će doći. Ali ja je ne mogu pozvati... ne sada... ne noćas.
<BR>&nbsp;&nbsp;&nbsp;&nbsp;&nbsp;Prošlost nastavi da ga priziva.
<BR>&nbsp;&nbsp;&nbsp;&nbsp;&nbsp;Mogao bih na hodočašće po vlastitoj prošlosti. Ne mora to biti safari. Mogu i sam. Hodočašće pročišćuje. Safari me pretvara u turistu. U tome je razlika. Mogao bih poći sam u svoj unutrašnji svet.
<BR>&nbsp;&nbsp;&nbsp;&nbsp;&nbsp;I nikad se neće vratiti.
<BR>&nbsp;&nbsp;&nbsp;&nbsp;&nbsp;Leto oseti neizbežnost mogućnosti da ga stanje sna neopozivo ulovi.
<BR>&nbsp;&nbsp;&nbsp;&nbsp;&nbsp;Stvaram naročito stanje sna širom svog Carstva. U tom snu, stvaraju se novi mitovi, pojavljuju se novi pravci i nova kretanja. Novo... novo... novo... Stvari se pomaljaju iz mojih snova, iz mojih mitova. Ko je više prijemčiv za njih od mene? Lovac se uhvatio u vlastitu mrežu.
<BR>&nbsp;&nbsp;&nbsp;&nbsp;&nbsp;Leto tada shvati da je zapao u stanje za koje nije postojao protivotrov, prošlost, sadašnjost ili budućnost. Ogromno telo mu je podrhtavalo u tami sobe za audijenciju.
<BR>&nbsp;&nbsp;&nbsp;&nbsp;&nbsp;Na vratima jedna čuvarka Ribogovornica šapćući upita drugu: "Muči li Boga nešto?"
<BR>&nbsp;&nbsp;&nbsp;&nbsp;&nbsp;Njena sadruga uzvrati: "Gresi ove vaseljene mučili bi svakoga."
<BR>&nbsp;&nbsp;&nbsp;&nbsp;&nbsp;Leto ih ču i tiho zaplaka.
</P></TD></TR></TABLE>
<P class="next">
<A HREF=p24.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
