<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>43.
<P>&nbsp;&nbsp;&nbsp;&nbsp;&nbsp;Bilo je potrebno gotovo hiljadu godina da bi prašina pustinje koja je nekad prekrivala čitavu planetu Dinu iščilela iz atmosfere i vezala se sa tlom i vodom. Vetar zvani peščani ipak nije zabeležen na Arakisu već nekih dve i po hiljada godina. Dvadeset milijardi tona prašine mogao je da ponese vetar u samo jednoj od tih oluja. U takvim prilikama nebo je često imalo srebrnast izgled. Slobodnjaci su govorili: 'Pustinja je hirurg koji zaseca kožu da bi izložila ono što se nalazi ispod nje.' Planete i ljudi imaju slojeve. Možeš da ih vidiš. Moj Sarer je samo slabašan odjek onoga što je nekad bilo. Ja moram danas da budem onaj peščani udar.
<BR>
<BR>&nbsp;&nbsp;&nbsp;&nbsp;&nbsp;'Ukradeni dnevnici'
<BR>
<BR>&nbsp;&nbsp;&nbsp;&nbsp;&nbsp;"Poslao si ih u Tuono ne posavetovavši se sa mnom? Iznenađujuće od tebe, Moneo! Odavno nisi preduzeo nešto tako nezavisno."
<BR>&nbsp;&nbsp;&nbsp;&nbsp;&nbsp;Moneo je stajao pognute glave na oko deset koraka od Leta u mračnom središtu kripte, koristeći svu veštinu koju je znao da spreči drhtanje, svestan da bi čak i to Bogocar mogao da opazi i protumači na svoj način. Bila je skoro ponoć. Leto je pustio svog upravnika da čeka i čeka.
<BR>&nbsp;&nbsp;&nbsp;&nbsp;&nbsp;"Usrdno se nadam da nisam uvredio svog gaspodara", reče Moneo.
<BR>&nbsp;&nbsp;&nbsp;&nbsp;&nbsp;"Zabavio si me, ali neka te to ne raduje mnogo. U poslednje vreme ne uspeva mi da razdvojim komično od tužnog."
<BR>&nbsp;&nbsp;&nbsp;&nbsp;&nbsp;"Oprostite mi, gospodaru", prošapta Moneo.
<BR>&nbsp;&nbsp;&nbsp;&nbsp;&nbsp;"Kakav to oproštaj tražiš? Moraš li uvek da zahtevaš sud? Zar tvoja vaseljena ne može naprosto da bude?"
<BR>&nbsp;&nbsp;&nbsp;&nbsp;&nbsp;Moneo podiže pogled ka tom groznom zakukuljenom licu. On je u isti mah i brod i oluja. Zalazak sunca postoji sam po sebi. Moneo oseti da stoji na ivici zastrašujućih otkrića. Oči Bogocara svrdlale su kroz njega, žežući, opipavajući. "Gospodaru, šta tražite od mene."
<BR>&nbsp;&nbsp;&nbsp;&nbsp;&nbsp;"Da imaš vere u sebe."
<BR>&nbsp;&nbsp;&nbsp;&nbsp;&nbsp;Osećajući da bi nešto moglo u njemu da eksplodira, Moneo reče: "Onda, činjenica da se nisam posavetovao sa vama pre nego..."
<BR>&nbsp;&nbsp;&nbsp;&nbsp;&nbsp;"Kako poučno od tebe, Moneo. Sitne duše koje teže moći nad drugima najpre uništavaju veru koju bi ti drugi mogli da imaju u sebe."
<BR>&nbsp;&nbsp;&nbsp;&nbsp;&nbsp;Ove reči skrhaše Monea. Osetio je u njima optužbu, priznanje. Osećao je kako mu oslonac na stravičnu ali beskrajno poželjnu stvar izmiče. Pokušao je da iznađe reči koje bi to opozvale, ali mu um ostade prazan. Možda, ako upita Bogocara...
<BR>&nbsp;&nbsp;&nbsp;&nbsp;&nbsp;"Gospadaru kada biste samo pristali da mi iznesete svoje misli o ..."
<BR>&nbsp;&nbsp;&nbsp;&nbsp;&nbsp;"Moje misli iščezavaju na dodir!"
<BR>&nbsp;&nbsp;&nbsp;&nbsp;&nbsp;Leto je odozgo gledao Monea. Kako su čudno upravnikove oči štrčale iznad tog sokolovog atreidskog nosa - nestalne oči na metronomskom licu. Da li je Moneo čuo taj ritmički damar: Malki dolazi! Malki dolazi! Malki dolazi!
<BR>&nbsp;&nbsp;&nbsp;&nbsp;&nbsp;Moneo požele da krikne od muke. Ona stvar koju je tako bolno osećao - potpuno je iščezla. Stavio je obe ruke preko usta.
<BR>&nbsp;&nbsp;&nbsp;&nbsp;&nbsp;"Tvoja vaseljena je dvodimenzioni peščanik", optuži ga Leto. "Zbog čega onda pokušavaš da zadržiš isticanje peska?"
<BR>&nbsp;&nbsp;&nbsp;&nbsp;&nbsp;Moneo spusti ruke i uzdahnu. "Da li želite da čujete nešto o pripremama za venčanje, gospodaru?"
<BR>&nbsp;&nbsp;&nbsp;&nbsp;&nbsp;"Ne budi dosadan! Gde je Hvi?"
<BR>&nbsp;&nbsp;&nbsp;&nbsp;&nbsp;"Ribogovornice je pripremaju za..."
<BR>&nbsp;&nbsp;&nbsp;&nbsp;&nbsp;"Jesi li se posavetovao sa njom oko priprema?"
<BR>&nbsp;&nbsp;&nbsp;&nbsp;&nbsp;"Da, gospodaru."
<BR>&nbsp;&nbsp;&nbsp;&nbsp;&nbsp;"Da li ih je odobrila?"
<BR>&nbsp;&nbsp;&nbsp;&nbsp;&nbsp;"Da, gospodaru, ali mi je prebacila da živim za kvantitet delatnosti, a ne za kvalitet."
<BR>&nbsp;&nbsp;&nbsp;&nbsp;&nbsp;"Nije li to čudesno, Moneo? Da li je zapazila uznemirenost među Ribogovornicama?"
<BR>&nbsp;&nbsp;&nbsp;&nbsp;&nbsp;"Mislim da jeste, gospodaru."
<BR>&nbsp;&nbsp;&nbsp;&nbsp;&nbsp;"Smeta im pomisao o mojoj ženidbi."
<BR>&nbsp;&nbsp;&nbsp;&nbsp;&nbsp;"Upravo zbog toga sam sklonio Dankana odavde, gospodaru."
<BR>&nbsp;&nbsp;&nbsp;&nbsp;&nbsp;"Svakako da je zbog toga, a i Sionu sa njim, da..."
<BR>&nbsp;&nbsp;&nbsp;&nbsp;&nbsp;"Gospodaru, znam da ste je proverili i ona..."
<BR>&nbsp;&nbsp;&nbsp;&nbsp;&nbsp;"Osetila je Zlatnu Stazu jednako duboko kao i ti, Moneo."
<BR>&nbsp;&nbsp;&nbsp;&nbsp;&nbsp;"Zbog čega je se onda bojim, gospodaru?"
<BR>&nbsp;&nbsp;&nbsp;&nbsp;&nbsp;"Zbog toga što razum izdižeš iznad svega drugog."
<BR>&nbsp;&nbsp;&nbsp;&nbsp;&nbsp;"Ne znam razlog svog straha!"
<BR>&nbsp;&nbsp;&nbsp;&nbsp;&nbsp;Leto se osmehnu. Bilo je to slično igri mehurastih kockica, u beskrajnoj zdeli. Moneova osećanja predstavljala su čudesnu dramu koja se igrala samo na ovoj pozornici. Koliko je hodao blizu ivice, a nikad je nije video!
<BR>&nbsp;&nbsp;&nbsp;&nbsp;&nbsp;"Moneo, zbog čega nastojiš da izdvajaš deliće iz kontinuuma?" upita Leto. "Kada gledaš spektar, da li jednu boju želiš više od ostalih?"
<BR>&nbsp;&nbsp;&nbsp;&nbsp;&nbsp;"Gospodaru, ja vas ne razumem!"
<BR>&nbsp;&nbsp;&nbsp;&nbsp;&nbsp;Leto sklopi oči, sećajući se kako je bezbroj puta čuo ovaj vapaj. Lica su bila nerazlučivo izmešana. On otvori oči da bi ih izbrisao.
<BR>&nbsp;&nbsp;&nbsp;&nbsp;&nbsp;"Sve dok makar ijedno ljudsko biće živi i vidi ih, boje neće podnositi linearnu smrt, pa čak i ako ti umreš, Moneo."
<BR>&nbsp;&nbsp;&nbsp;&nbsp;&nbsp;"Šta znači to o bojama, gospodaru?"
<BR>&nbsp;&nbsp;&nbsp;&nbsp;&nbsp;"Kontinuum, beskrajnost, Zlatna Staza."
<BR>&nbsp;&nbsp;&nbsp;&nbsp;&nbsp;"Ali, gospodaru, vi vidite stvari koje mi ne vidimo!"
<BR>&nbsp;&nbsp;&nbsp;&nbsp;&nbsp;"Zato što odbijaš da ih vidiš!"
<BR>&nbsp;&nbsp;&nbsp;&nbsp;&nbsp;Moneo obori bradu na prsa. "Gospodaru, znam da ste se razvili daleko iznad svih nas. Zbog toga vas i obožavamo i... ja..."
<BR>&nbsp;&nbsp;&nbsp;&nbsp;&nbsp;"Proklet bio, Moneo!"
<BR>&nbsp;&nbsp;&nbsp;&nbsp;&nbsp;Moneo trže glavu i stade da uplašeno gleda Leta.
<BR>&nbsp;&nbsp;&nbsp;&nbsp;&nbsp;"Civilizacije propadaju kada njihove moći nadvladaju njihove religije!" reče Leto. "Zbog čega to najzad ne shvatiš? Hvi je shvatila."
<BR>&nbsp;&nbsp;&nbsp;&nbsp;&nbsp;"Ona je Iksijanka, gospodaru. Možda ona..."
<BR>&nbsp;&nbsp;&nbsp;&nbsp;&nbsp;"Ona je Ribogovornica! To je od rođenja; a rođena je da bi mi služila." Leto podiže jednu majušnu ruku, u trenutku kada Moneo pokuša da uzvrati. "Ne! Ribogovornice su uznemirene zato što sam ih nazivao svojim nevestama, a sada vide jednu strankinju koja nije stasala sa Siajnokom, dok je istovremeno u tome uspešnija od njih samih."
<BR>&nbsp;&nbsp;&nbsp;&nbsp;&nbsp;"Kako to može biti, gospodaru? Kada vaše Ribo..."
<BR>&nbsp;&nbsp;&nbsp;&nbsp;&nbsp;"Šta ti pričaš? Svako od nas dolazi na svet znajući ko je i šta treba da čini."
<BR>&nbsp;&nbsp;&nbsp;&nbsp;&nbsp;Moneo otvori usta, ali ih odmah zatvori ne rekavši ni reči.
<BR>&nbsp;&nbsp;&nbsp;&nbsp;&nbsp;"Mala deca znaju", reče Leto. "Samo kada ih odrasli zbune deca kriju ovo znanje čak i od samih sebe. Moneo! Otkrij se!"
<BR>&nbsp;&nbsp;&nbsp;&nbsp;&nbsp;"Gospodaru, ne mogu!" Ove reči se otrgoše Moneu. Drhtao je od muke. "Nemam vaše moći, vaše znanje..."
<BR>&nbsp;&nbsp;&nbsp;&nbsp;&nbsp;"Dosta!"
<BR>&nbsp;&nbsp;&nbsp;&nbsp;&nbsp;Moneo zamuče. Telo mu je drhtalo.
<BR>&nbsp;&nbsp;&nbsp;&nbsp;&nbsp;Leto mu se obrati umirujućim glasom. "U redu je, Moneo. Previše tražim od tebe, a vidim da si umoran."
<BR>&nbsp;&nbsp;&nbsp;&nbsp;&nbsp;Moneovo drhtanje polagano se stiša. Duboko i žudno udisao je vazduh.
<BR>&nbsp;&nbsp;&nbsp;&nbsp;&nbsp;"Biće nekih izmena u mom slobodnjačkom venčanju", reče Leto. "Nećemo upotrebiti vodene prstenove moje sestre Ganime. Umesto toga upotrebićemo prstenove moje majke."
<BR>&nbsp;&nbsp;&nbsp;&nbsp;&nbsp;"Gospe Čani, gospodaru. Shvatam. Gde su njeni prstenovi?"
<BR>&nbsp;&nbsp;&nbsp;&nbsp;&nbsp;Leto izvi svoju telesinu na kolima i pokaza levo od sebe ka presecištu dva udubljenja gde je mutna svetlost otkrivala najstarije pogrebne niše Atreida na Arakisu.
<BR>&nbsp;&nbsp;&nbsp;&nbsp;&nbsp;"U njenom grobu, u prvoj niši. Skinućeš te prstenove i donećeš ih na svetkovinu."
<BR>&nbsp;&nbsp;&nbsp;&nbsp;&nbsp;Moneo se zagleda u mračan prostor kripte. "Gospodaru... nije li to skrnavljenje da..."
<BR>&nbsp;&nbsp;&nbsp;&nbsp;&nbsp;"Zaboravljaš, Moneo, ko živi u meni". Potom prozbori Čaninim glasom: "Mogu da uradim šta mi je volja sa svojim vodenim prstenovima."
<BR>&nbsp;&nbsp;&nbsp;&nbsp;&nbsp;Moneo ustuknu. "Da, gospodaru. Doneću ih u selo Tabur kada..."
<BR>&nbsp;&nbsp;&nbsp;&nbsp;&nbsp;"Selo Tabur?" upita Leto svojim uobičajenim glasom. "Ali ja sam se predomislio. Venčaćemo se u selu Tuono."
</P></TD></TR></TABLE>
<P class="next">
<A HREF=p45.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
