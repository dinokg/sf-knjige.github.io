<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>19.
<P>&nbsp;&nbsp;&nbsp;&nbsp;&nbsp;"Zar već svetkovina?" upita gospodar Leto.
<BR>&nbsp;&nbsp;&nbsp;&nbsp;&nbsp;"Prošlo je deset godina", reče upravnik.
<BR>&nbsp;&nbsp;&nbsp;&nbsp;&nbsp;Sudite li prema rečenom da je gospodar Leto pokazao da zanemaruje protok vremena?
<BR>
<BR>&nbsp;&nbsp;&nbsp;&nbsp;&nbsp;'Ukradeni dnevnici'
<BR>
<BR>&nbsp;&nbsp;&nbsp;&nbsp;&nbsp;Tokom razdoblja privatne audijencije koje je prethodilo samoj svetkovini čulo se sa svih strana da je Bogocar proveo više vremena nego što je to protokolom bilo predviđeno sa novom ambasadorkom sa Iksa, mladom ženom po imenu Hvi Noree.
<BR>&nbsp;&nbsp;&nbsp;&nbsp;&nbsp;Sredinom prepodneva dovele su je dole dve Ribogovornice koje su još bile vidno uzbuđene zbog događaja pređašnjeg dana. Privatna odaja za audijenciju ispod trga bila je sjajno osvetljena. Svetlost je otkrivala prostoriju dugačku oko pedeset metara, a široku trideset pet. Drevni slobodnjački ćilimi ukrašavali su zidove. Njihove jasne šare bile su izrađene u dragom kamenju i plemenitim metalima, i urešene tkanjem od neprocenjivih začinskih niti. Preovladavalo je zagasito crvenilo koje su stari Slobodnjaci toliko voleli. Pod odaje bio je uglavnom providan kako bi se u njemu videle egzotične ribe izrađene od blistavog kristala. Ispod poda proticao je potok čiste plave vode čija vlaga nigde nije prodirala u prostoriju za audijencije; voda je bila tako uzbudljivo blizu Leta, koji se odmarao na postavljenom uzdignuću na kraju prostorije naspram vrata.
<BR>&nbsp;&nbsp;&nbsp;&nbsp;&nbsp;Već na prvi pogled uočio je da Hvi Noree veoma liči na svog ujaka Malkija, ali njeni ozbiljni pokreti i mirnoća koraka ostavili su podjednak utisak na njega zbog svoje suprotnosti sa Malkijevim. Imala je istu tamnu kožu, kao i ovalno lice pravilnih crta. Mirne smeđe oči uzvraćale su Letu pogled. Ali dok je Malki imao sedu kosu, njena je bila svetlosmeđa.
<BR>&nbsp;&nbsp;&nbsp;&nbsp;&nbsp;Iz Hvi Noree zračio je neki unutrašnji mir koji se širio posvuda oko nje. Leto ga je osetio dok mu se približavala. Zastala je na deset koračaja od njega. Bilo je u njoj neke klasične ravnoteže, nečeg što nikako nije bilo slučajno.
<BR>&nbsp;&nbsp;&nbsp;&nbsp;&nbsp;Sve uzbuđeniji, Leto shvati da se iza nove ambasadorke krije još jedna iksijanska mahinacija. Oni su i sami dobrano odmakli u vlastitom programu uzgajanja odabranih tipova za određene zadatke. Zadatak Hvi Noree bio je neprijatno očigledan - da osvoji Bogocara i da pronađe pukotinu u njegovom oklopu.
<BR>&nbsp;&nbsp;&nbsp;&nbsp;&nbsp;Uprkos tome, kako je sastanak više odmicao, Leto je sve više uživao u njenom društvu. Hvi Noree stajala je obasjana dnevnom svetlošću koja je stizala do ove odaje pomoću sistema iksijanskih prizmi. Svetlost je ispunjavala Letov kraj odaje zlatnim sjajem, u čijem se središtu nalazila ambasadorka, zatamnjujući se iza Bogocara gde su u kratkom spoju stajale stražarke Ribogovornice - dvanaest žena posebno izabranih za tu dužnost, jer su bile i gluve i neme.
<BR>&nbsp;&nbsp;&nbsp;&nbsp;&nbsp;Hvi Noree bila je odevena u jednostavnu haljinu od purpurnog ambijela, a od ukrasa je nosila jedino srebrnu ogrlicu na čijem je privesku bio utisnut simbol Iksa. Ispod poruba izvirivale su joj mekane sandale boje haljine.
<BR>&nbsp;&nbsp;&nbsp;&nbsp;&nbsp;"Znate li", upita je Leto, "da sam ubio jednog vašeg pretka?"
<BR>&nbsp;&nbsp;&nbsp;&nbsp;&nbsp;Ona se nežno nasmeši: "Ujak Malki je i to obaveštenje uvrstio u moju ranu obuku, gospodaru."
<BR>&nbsp;&nbsp;&nbsp;&nbsp;&nbsp;Dok je govorila, Leto shvati da je Bene Geserit upravljao delom njene obuke. Vladala je odgovorima na njihov način, a isto tako je bila u stanju da oseti i skrivena značenja u razgovoru. Međutim, primetio je da je benegeseritska patina ostala sasvim tanka i da nikada nije prodrla kroz urođenu ljupskost njene prirode.
<BR>&nbsp;&nbsp;&nbsp;&nbsp;&nbsp;"Rečeno vam je da ću dodirnuti tu temu", reče on.
<BR>&nbsp;&nbsp;&nbsp;&nbsp;&nbsp;"Da, gospodaru. Znam da je moj predak počinio neoprostiv greh donevši ovamo oružje s namerom da vam nanese zlo."
<BR>&nbsp;&nbsp;&nbsp;&nbsp;&nbsp;"Isto tako i vaš prethodnik. Da li ste možda i o tome obavešteni?"
<BR>&nbsp;&nbsp;&nbsp;&nbsp;&nbsp;"Tek kada sam stigla ovamo, gospodaru. Bili su budale! Zašto ste poštedeli mog prethodnika?"
<BR>&nbsp;&nbsp;&nbsp;&nbsp;&nbsp;"Kada već nisam vašeg pretka?"
<BR>&nbsp;&nbsp;&nbsp;&nbsp;&nbsp;"Da, gospodaru."
<BR>&nbsp;&nbsp;&nbsp;&nbsp;&nbsp;"Kobat, vaš prethodnik, bio mi je mnogo dragoceniji kao glasnik."
<BR>&nbsp;&nbsp;&nbsp;&nbsp;&nbsp;"Znači, kazali su mi istinu", reče ona. Ponovo se nasmešila. "Ne možete se uvek pouzdati u to da će vam kolege i pretpostavljeni saopštiti istinu."
<BR>&nbsp;&nbsp;&nbsp;&nbsp;&nbsp;Odgovor je bio krajnje otvoren, tako da Leto nije mogao da obuzda kikot. Dok se još smejao, on shvati da je ova mlada žena zadržala um prvog buđenja, elementarni um koji doživljava prvi šok osvešćivanja pri rođenju. Bila je živa!
<BR>&nbsp;&nbsp;&nbsp;&nbsp;&nbsp;"Znači, nemate ništa protiv mene, iako sam vam pogubio pretka?" upita on.
<BR>&nbsp;&nbsp;&nbsp;&nbsp;&nbsp;"On je pokušao da vas ubije! Rečeno mi je da ste ga smrvili, gospodaru, vlastitim telom."
<BR>&nbsp;&nbsp;&nbsp;&nbsp;&nbsp;"Tačno."
<BR>&nbsp;&nbsp;&nbsp;&nbsp;&nbsp;"A zatim ste upravili njegovo oružje ka svom svetom biću kako biste dokazali da vam ono ne može nauditi... a to je bio najbolji laserski pištolj koji smo mi Iksijanci umeli da napravimo."
<BR>&nbsp;&nbsp;&nbsp;&nbsp;&nbsp;"Očevici su tačno izvestili", reče Leto.
<BR>&nbsp;&nbsp;&nbsp;&nbsp;&nbsp;A pomislio je pri tom: Što dokazuje koliko se čovek može osloniti na očevice! A istorijske tačnosti radi, znao je, doduše, da je laserski pištolj uperio samo u člankovito telo, ne u ruke, lice ili patrljke. Pre-crvoliko telo posedovalo je neverovatnu mogućnost upijanja toplote. Hemijska fabrika u njemu pretvorila je toplotu u kiseonik.
<BR>&nbsp;&nbsp;&nbsp;&nbsp;&nbsp;"Nikada nisam sumnjala u tu priču", reče ona.
<BR>&nbsp;&nbsp;&nbsp;&nbsp;&nbsp;"Zašto je Iks ponovio jednu takvu glupost?" nastavi s pitanjima Leto.
<BR>&nbsp;&nbsp;&nbsp;&nbsp;&nbsp;" Ništa mi nisu rekli, gospodaru. Možda je Kobat radio na svoju ruku"
<BR>&nbsp;&nbsp;&nbsp;&nbsp;&nbsp;"Mislim da nije. Palo mi je na pamet da su vaši u stvari želeli da izazovu smrt svog odabranog ubice."
<BR>&nbsp;&nbsp;&nbsp;&nbsp;&nbsp;"Kobatovu smrt?"
<BR>&nbsp;&nbsp;&nbsp;&nbsp;&nbsp;"Ne, već smrt onoga koga su izabrali da upotrebi oružje."
<BR>&nbsp;&nbsp;&nbsp;&nbsp;&nbsp;"Ko je to bio, gospodaru? Nije mi rečeno."
<BR>&nbsp;&nbsp;&nbsp;&nbsp;&nbsp;"Nije važno. Sećate li se šta sam rekao kada je vaš predak počinio glupost?"
<BR>&nbsp;&nbsp;&nbsp;&nbsp;&nbsp;"Zapretili ste strašnom kaznom ako nam ikada neko slično nasilje padne na um." Ona obori pogled, ali ne pre no što je Leto spazio krajnju odlučnost u njenim očima. Dala bi sve od sebe da stiša njegov bes.
<BR>&nbsp;&nbsp;&nbsp;&nbsp;&nbsp;"Obećao sam da niko od vas neće izbeći mom gnevu", reče Leto.
<BR>&nbsp;&nbsp;&nbsp;&nbsp;&nbsp;Ona ponovo pogleda prema njegovom licu. "Da, gospodaru." Videlo se da je uplašena.
<BR>&nbsp;&nbsp;&nbsp;&nbsp;&nbsp;"Niko ne može da mi pobegne, čak ni ta ništavna kolonija koju ste nedavno podigli na..." I Leto joj, prema standardnoj karti, navede koordinate nove kolonije koju su Iksijanci tamo podigli daleko van domašaja njegovog Carstva - tako su, bar, mislili.
<BR>&nbsp;&nbsp;&nbsp;&nbsp;&nbsp;Nije izgledala iznenađena. "Gospodaru, mislim da sam izabrana za ambasadorku jer sam ih upozorila da ćete saznati za to."
<BR>&nbsp;&nbsp;&nbsp;&nbsp;&nbsp;Leto stade da je još pažljivije proučava. Šta to ovde imamo? pitao se. Primedba joj je bila lukava i pronicljiva. Znao je da su Iksijanci mislili da će razdaljina i veoma uvećani troškovi prevoza izolovati novu koloniju. Hvi Noree nije mislila tako, i rekla je to. Ali verovala je da su je njeni gospodari upravo zbog toga izabrali za ambasadorku - što je predstavljalo dobar dokaz iksijanske opreznosti. Želeli su da na dvoru imaju prijatelja, ali takvoga koji bi takođe bio smatran za Letovog prijatelja. On klimnu pošto se sve postavilo na svoje mesto. Još na početku svoje vladavine stavio je Iksijanaima do znanja da mu je poznat tačan položaj njihovog navodno tajnog jezgra, središte tehnološke federacije kojom su oni upravljali. Iksijanci su ovu tajnu smatrali sigurnom, jer su svemirskom Esnafu platili ogroman mito. Leto je, međutim, otkrio stvar vidovitošću i dedukcijom, kao i prebirajući po svom sećanju u kome se nalazilo i mnoštvo samih Iksijanaca.
<BR>&nbsp;&nbsp;&nbsp;&nbsp;&nbsp;U to vreme Leto je upozorio Iksijance da će ih kazniti ako budu delali protiv njega. Bili su preneraženi i optužili su Esnaf za izdaju. Ovo je toliko oduševilo Leta da je odgovorio pravim vulkanom smeha, što je zbunilo Iksijance. Zatim ih je hladno, optužujućim tonom, obavestio da mu nisu potrebne uhode i izdajice, ili neke druge obične zamke kojima pribegavaju obične vlasti.
<BR>&nbsp;&nbsp;&nbsp;&nbsp;&nbsp;Zar nisu verovali da je Bog?
<BR>&nbsp;&nbsp;&nbsp;&nbsp;&nbsp;Od tada su Iksijanci udovoljavali svim njegovim zahtevima. Leto nije zloupotrebljavao takav odnos. Zahtevi su mu bili skromni - mašina za ovo, uređaj za ono. Izneo bi svoje potrebe i Iksijanci bi uskoro isporučili traženu tehnološku igračku. Samo jedanput pokušali su da u jednoj od mašina isporuče i instrument za uništavanje. Pogubio je celokupnu iksijansku delegaciju pre no što su stigli i da otpakuju stvar.
<BR>&nbsp;&nbsp;&nbsp;&nbsp;&nbsp;Hvi Naree je strpljivo čekala dok je Leto razmišljao. Nije pokazala ni najmanji znak nestrpljenja.
<BR>&nbsp;&nbsp;&nbsp;&nbsp;&nbsp;Lepotica, pomisli on.
<BR>&nbsp;&nbsp;&nbsp;&nbsp;&nbsp;Imajući u vidu njegovo dugo druženje sa Iksijancima, ovo novo stanje uzburka sokove u Letovom telu. Obično bi strasti, krize i potrebe koje su ga podsticale i pobuđivale lagano zgasle. Često bi osećao da je preživeo svoje vreme. Ali prisustvo Hvi Noree govorilo mu je da je bio neophodan. To mu je godilo. Leto oseti da je čak moguće da su Iksijanci postigli delimičan uspeh sa svojom mašinom za pojačavanje sposobnosti predviđanja navigatora Esnafa.
<BR>&nbsp;&nbsp;&nbsp;&nbsp;&nbsp;Moguće je da mu je nekakav delić velikih događaja promakao. Zar su stvarno mogli da naprave jednu takvu mašinu? Kakvo bi to čudo bilo! Namerno je odbio da se posluži svojim moćima kako bi makar u najmanjoj meri istražio ovu mogućnost.
<BR>&nbsp;&nbsp;&nbsp;&nbsp;&nbsp;Želim da me iznenade!
<BR>&nbsp;&nbsp;&nbsp;&nbsp;&nbsp;Leto se dobroćudno osmehnu Hvi. "Kako su vas pripremili da se udvarate?" upita je on.
<BR>&nbsp;&nbsp;&nbsp;&nbsp;&nbsp;Nije ni trepnula. "Snabdeli su me nizom memorizovanih reakcija za određene zahteve", reče ona. "Naučila sam ih, kao što se to od mene tražilo, ali ne nameravam da ih koristim."
<BR>&nbsp;&nbsp;&nbsp;&nbsp;&nbsp;A to je upravo ono što žele, pomisli Leto.
<BR>&nbsp;&nbsp;&nbsp;&nbsp;&nbsp;"Poručite gospodarima, reče on, "da ste pravi mamac za mene."
<BR>&nbsp;&nbsp;&nbsp;&nbsp;&nbsp;Ona smerno pognu glavu. "Ako se to dopada mom gospodaru."
<BR>&nbsp;&nbsp;&nbsp;&nbsp;&nbsp;"Da, tako je."
<BR>&nbsp;&nbsp;&nbsp;&nbsp;&nbsp;On tada preduze kratko vremensko ispitivanje Hviine neposredne budućnosti, prateći potonji tok iz njene prošlosti. Hvi se pajavljivala u fluidnoj budućnosti, matici čiji se tok odlikovao mnogim skretanjima. Upoznaće Sionu jedino slučajno, sem... Pitanja su navirala u Letov um. Neki nov navigator Esnafa, koji je savetvao Iksijance, očigledno je otkrio poremećaje što ih je Siona izazivala u ustrojstvu vremena. Zar je taj navigatar stvarno verovao da je u stanju da osujeti Bagocara u njegovoj sposobnosti uočavanja stvari?
<BR>&nbsp;&nbsp;&nbsp;&nbsp;&nbsp;Ispitivanje kroz vreme potrajalo je nekoliko minuta, ali Hvi se nije vrpoljila. Leto je pažljivo pogleda. Izgledala je bezvremena - van vremena na jedan krajnje smiren način. Nikada ranije nije sreo nekog običnog smrtnika sposobnog da ovako čeka pred njim ne pokazujući nikakvu nervozu.
<BR>&nbsp;&nbsp;&nbsp;&nbsp;&nbsp;"Gde ste rođeni, Hvi?" upita on.
<BR>&nbsp;&nbsp;&nbsp;&nbsp;&nbsp;"Na samom Iksu, gospodaru."
<BR>&nbsp;&nbsp;&nbsp;&nbsp;&nbsp;"Budite određeniji: zgrada, njeno mesto, vaši roditelji, ljudi koji su vas okruživali, prijatelji i porodica, školovanje - sve."
<BR>&nbsp;&nbsp;&nbsp;&nbsp;&nbsp;"Nisam upoznala roditelje, gospodaru. Rečeno mi je da su umrli dok sam još bila beba.
<BR>&nbsp;&nbsp;&nbsp;&nbsp;&nbsp;"Da li ste poverovali u to?"
<BR>&nbsp;&nbsp;&nbsp;&nbsp;&nbsp;"U početku... svakako. Kasnije sam sanjarila. Čak sam zamišljala da mi je Malki otac... ali..." Ona odmahnu glavom.
<BR>&nbsp;&nbsp;&nbsp;&nbsp;&nbsp;"Niste voleli ujaka Malkija?"
<BR>&nbsp;&nbsp;&nbsp;&nbsp;&nbsp;"Ne, nisam. Oh, divila sam mu se."
<BR>&nbsp;&nbsp;&nbsp;&nbsp;&nbsp;"Kao i ja", reče Leto. "Šta je sa vašim prijateljima? Školovanjem?"
<BR>&nbsp;&nbsp;&nbsp;&nbsp;&nbsp;Učitelji su mi bili stručnjaci. Čak su doveli i neke iz Bene Geserita da me nauče kako da vladam osećanjima i opažanjem stvari. Malki je rekao da me spremaju za velika dela."
<BR>&nbsp;&nbsp;&nbsp;&nbsp;&nbsp;"Prijatelji?"
<BR>&nbsp;&nbsp;&nbsp;&nbsp;&nbsp;"Mislim da nikada nisam imala prave prijatelje - dovodili su me u vezu samo sa ljudima koji su imali naročite zadatke u mom obrazovanju."
<BR>&nbsp;&nbsp;&nbsp;&nbsp;&nbsp;"Da li vam je iko pomenuo za koja su vas to velika dela obučavali?"
<BR>&nbsp;&nbsp;&nbsp;&nbsp;&nbsp;"Malki je kazao da me pripremaju da vas osvojim i zavedem, gospodaru."
<BR>&nbsp;&nbsp;&nbsp;&nbsp;&nbsp;"Koliko imate godina, Hvi?"
<BR>&nbsp;&nbsp;&nbsp;&nbsp;&nbsp;"Ne znam tačno. Mislim, oko dvadeset šest. Nikada nisam proslavila nijedan rođendan. Slučajno sam saznala šta je to rođendan, kada je jedna nastavnica svoj izostanak opravdala tim razlogom. Nikada je više nisam videla."
<BR>&nbsp;&nbsp;&nbsp;&nbsp;&nbsp;Leta očara ovaj odgovor. Sada je bio uveren, na osnovu vlastitih zapažanja, da Tleilaksi nisu umešali svoje prste u stvaranje njenog iksijanskog tela. Ona nije poticala iz akslotskog rezervoara Tleilaksa. Čemu onda ta tajanstvenost?
<BR>&nbsp;&nbsp;&nbsp;&nbsp;&nbsp;"Da li je možda vašem ujaku Malkiju poznato koliko ste stari?"
<BR>&nbsp;&nbsp;&nbsp;&nbsp;&nbsp;"Možda. Ali već mnogo godina ga nisam videla."
<BR>&nbsp;&nbsp;&nbsp;&nbsp;&nbsp;"Zar vam niko nikada nije kazao koliko ste stari?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Šta mislite, zbog čega?"
<BR>&nbsp;&nbsp;&nbsp;&nbsp;&nbsp;"Možda su mislili da bih ja sama pitala da me je to zanimalo."
<BR>&nbsp;&nbsp;&nbsp;&nbsp;&nbsp;"Zar nije?"
<BR>&nbsp;&nbsp;&nbsp;&nbsp;&nbsp;"Jeste."
<BR>&nbsp;&nbsp;&nbsp;&nbsp;&nbsp;"Zašto onda niste pitali?"
<BR>&nbsp;&nbsp;&nbsp;&nbsp;&nbsp;"Isprva sam pomišljala da negde postoji dokument o tome. Tražila sam, ali ništa nisam našla. Posle toga smatrala sam da mi ne bi ni odgovorili."
<BR>&nbsp;&nbsp;&nbsp;&nbsp;&nbsp;"Veoma mi se, Hvi, dopada taj odgovor, jer mi dosta kazuje o vama. Ni ja ne znam mnogo o vašoj prošlosti, ali mogu sa prilično osnova pretpostaviti gde ste rođeni.
<BR>&nbsp;&nbsp;&nbsp;&nbsp;&nbsp;Uprla je oči u njega kao da ga optužuje, a izraz iznenađenosti na njenom licu nije izgledao nimalo lažan.
<BR>&nbsp;&nbsp;&nbsp;&nbsp;&nbsp;"Rođeni ste u onoj mašini koju vaši gospodari pokušavaju da usavrše za Esnaf", reče Leto. "Tamo ste i začeti. Može se desiti da vam je Malki otac. To nije važno. Znate li nešto o toj mašini, Hvi?"
<BR>&nbsp;&nbsp;&nbsp;&nbsp;&nbsp;"Ne bi trebalo da znam ništa, gospodaru, ali..."
<BR>&nbsp;&nbsp;&nbsp;&nbsp;&nbsp;"Još je neki od vaših učitelja bio nesmotren?"
<BR>&nbsp;&nbsp;&nbsp;&nbsp;&nbsp;"Ne, već sam moj ujak."
<BR>&nbsp;&nbsp;&nbsp;&nbsp;&nbsp;Leto prasnu u smeh. "Kakav lupež!" reče on. "Kakav šarmantan lupež!"
<BR>&nbsp;&nbsp;&nbsp;&nbsp;&nbsp;"Gospodaru?"
<BR>&nbsp;&nbsp;&nbsp;&nbsp;&nbsp;"To je njegova osveta vašim gospodarima. Nije mu se dopalo što je uklonjen sa mog dvora. Tada mi je rekao da je za njegovog zamenika suviše lepo reći da je budala."
<BR>&nbsp;&nbsp;&nbsp;&nbsp;&nbsp;Hvi slegnu ramenima. "Složen čovek, taj moj ujak."
<BR>&nbsp;&nbsp;&nbsp;&nbsp;&nbsp;Slušajte me pažljivo, Hvi. Neka od poznanstava koja ćete sklopiti ovde na Arakisu mogla bi biti opasna po vas. Zaštitiću vas koliko mogu. Razumete li?"
<BR>&nbsp;&nbsp;&nbsp;&nbsp;&nbsp;"Mislim da razumem, gospodaru." Uputila mu je srećan pogled.
<BR>&nbsp;&nbsp;&nbsp;&nbsp;&nbsp;"A sada evo poruke za vaše gospodare. Jasno mi je da su bili pod uticajem navigatora Esnafa i da su se pridružili Tleilaksima u opasnoj raboti. Recite im, umesto mene, da su njihovi naumi providni."
<BR>&nbsp;&nbsp;&nbsp;&nbsp;&nbsp;"Gospodaru, ja ništa ne znam o..."
<BR>&nbsp;&nbsp;&nbsp;&nbsp;&nbsp;"Shvatam način na koji vas koriste, Hvi. Zbog toga, takođe, možete reći svojim gospodarima da ćete biti stalni ambasador na mom dvoru. Drugi Iksijanac neće biti dobrodošao. A ako se vaši gospodari ogluše o moja upozorenja, pokušavajući i dalje da osujećuju moje želje, smoždiću ih."
<BR>&nbsp;&nbsp;&nbsp;&nbsp;&nbsp;Iz očiju joj pokuljaše suze i potekoše niz obraze, ali Leto joj je bio zahvalan što nije dozvolila sebi neku drugu reakciju - na primer, da padne na kolena.
<BR>&nbsp;&nbsp;&nbsp;&nbsp;&nbsp;"Već sam ih upozorila", reče ona. "Stvarno jesam. Rekla sam im da vam, se moraju pokoravati."
<BR>&nbsp;&nbsp;&nbsp;&nbsp;&nbsp;Leto je bio siguran da govori istinu.
<BR>&nbsp;&nbsp;&nbsp;&nbsp;&nbsp;Kakvo divno stvorenje je ova Hvi Noree, pomisli on. Ona je ovaploćenje dobrote. Očigledno su je njeni gospodari odgajili da bude baš takva, i uslovili je da raspolaže tim svojstvom upravljajući se pri tom mnogim proračunima o tome kakva će to dejstva imati na Bogocara.
<BR>&nbsp;&nbsp;&nbsp;&nbsp;&nbsp;Prema onome što je proishodilo iz njegovih uskomešanih predačkih sećanja, Leto je video kao idealizovanu monahinju, ljubaznu, požrtvovanu, potpuno iskrenu. Bila je to osnova njene prirode, mesto gde je živela. Činilo joj se najprimerenijim da bude nepritvorna i otvorena, i odustajala je od toga samo ako bi drugima nanosila bol. U ovom poslednjem video je najdublju promenu koju su Bene Geseriti uspeli da izazovu kod nje. Prava Hvi ostala je otvorena, osećajna i prirodno ljupka. Leto je u njoj pronašao malo smisla za manipulisanje i proračunatost. Pokazivala se spremnom da uzvraća bez okolišenja i ne prikrivajući ništa, a bila je izvrsna u slušanju. Nije se otvoreno trudila da ga zavede, ali baš je to po Leta bilo veoma zavodljivo.
<BR>&nbsp;&nbsp;&nbsp;&nbsp;&nbsp;Kao što je rekao jednom od ranijih Dankana u sličnoj prilici: "Moraš shvatiti nešto u vezi sa mnom, što neki već očigledno već podozrevaju - ponekad neizbežno podležem samoobmani da negde unutar ovog mog varljivog obličja postoji telo odraslog muškarca, sa svim potrebnim funkcijama."
<BR>&nbsp;&nbsp;&nbsp;&nbsp;&nbsp;"Svim, gospodaru?" upitao je Dankan.
<BR>&nbsp;&nbsp;&nbsp;&nbsp;&nbsp;"Svim! Osećam svoje nestale delove. Noge koje su gotovo neugledne, a tako stvarne za moja čula. Mogu da osetim rad svojih ljudskih žlezda, od kojih neke više ni ne postoje. Čak mogu da osetim i genitalije, za koje racionalno znam da su nestale pre mnogo vekova."
<BR>&nbsp;&nbsp;&nbsp;&nbsp;&nbsp;"Ali ako znaš, onda sigurno..."
<BR>&nbsp;&nbsp;&nbsp;&nbsp;&nbsp;"Znanje ne isključuje ta osećanja. Nestali delovi mene još postoje u ličnim sećanjima, kao i u mnogostrukom identitetu svih mojih predaka."
<BR>&nbsp;&nbsp;&nbsp;&nbsp;&nbsp;Kada je Leto pogledao Hvi koja je stajala pred njim, ni najmanje mu nije pomoglo to što je znao da više nema lobanju i da ono što je nekada bilo njegov mozak sada čini razgranatu mrežu ganglija koja se prostirala kroz njegovo pre-crvoliko telo. Ništa nije pomagalo. Još je mogao da oseti kako ga mozak boli tamo gde se nekada nalazio; još je mogao da oseti lobanju kako mu odzvanja.
<BR>&nbsp;&nbsp;&nbsp;&nbsp;&nbsp;Samim svojim prisustvom pred njim, Hvi se obraćala njegovoj izgubljenoj ljudskosti. Bilo je to previše za njega i on u očajanju zavapi.
<BR>&nbsp;&nbsp;&nbsp;&nbsp;&nbsp;"Zašto me vaši gospodari muče?"
<BR>&nbsp;&nbsp;&nbsp;&nbsp;&nbsp;"Gospodaru?"
<BR>&nbsp;&nbsp;&nbsp;&nbsp;&nbsp;"Time što su vas poslali!"
<BR>&nbsp;&nbsp;&nbsp;&nbsp;&nbsp;"Ja vas neću povrediti, gospodaru."
<BR>&nbsp;&nbsp;&nbsp;&nbsp;&nbsp;"Nanosite mi bol samim tim što postojite."
<BR>&nbsp;&nbsp;&nbsp;&nbsp;&nbsp;"Nisam to znala." Iz očiju joj neobuzdano potekoše
<BR>&nbsp;&nbsp;&nbsp;&nbsp;&nbsp;suze. "Nikada mi nisu rekli šta zapravo smeraju."
<BR>&nbsp;&nbsp;&nbsp;&nbsp;&nbsp;On primora sebe da se smiri i nežno reče: "Ostavite me sada, Hvi. Idite svojim poslom, ali brzo se vratite ako vas pozovem."
<BR>&nbsp;&nbsp;&nbsp;&nbsp;&nbsp;Otišla je tiho, ali Leto je primetio da je i Hvi patila.
<BR>&nbsp;&nbsp;&nbsp;&nbsp;&nbsp;Bilo je očigledno da duboko žali za ljudskošću koju je Leto žrtvovao. Znala je isto što i on. Bili bi prijatelji, ljubavnici, sadruzi u vrhunskoj deobi koja postoji među polovima. U planu njenih gospodara bilo je da to zna.
<BR>&nbsp;&nbsp;&nbsp;&nbsp;&nbsp;Iksijanci su okrutni! pomisli on. Znali su koliko ćemo patiti.
<BR>&nbsp;&nbsp;&nbsp;&nbsp;&nbsp;Hviin dolazak dozva mu u sećanje njenog ujaka Malkija... Malki je bio okrutan, ali Leto je uživao u njegovom društvu. Malki je posedovao sve stvaralačke vrline svog naroda, ali i dovoljno njihovih poroka da bude u potpunosti ljudsko biće. Malki je uživao u društvu Letovih Ribogovornica. "Vaše hurije", nazivao ih je, i Leto je od tada retko kada razmišljao o Ribogovornicama a da se ne seti Malkijeve etikete koju im je ovaj prikačio.
<BR>&nbsp;&nbsp;&nbsp;&nbsp;&nbsp;Zašto sada razmišljam o Malkiju? Nije to zbog Hvi. Pitaću je kakve su joj zapovesti gospodari izdali pre no što su je poslali k meni.
<BR>&nbsp;&nbsp;&nbsp;&nbsp;&nbsp;Leto je oklevao da li da je pozove nazad.
<BR>&nbsp;&nbsp;&nbsp;&nbsp;&nbsp;Reći će mi ako je upitam.
<BR>&nbsp;&nbsp;&nbsp;&nbsp;&nbsp;Iksijanskim ambasadorima uvek je nalagano da otkriju zašto Bogocar podnosi Iks. Znali su da se ne mogu sakriti od njega. Kakav glupav pokušaj izgraditi koloniju van njegovog pogleda. Da nisu možda ispitivali njegove granice? Iksijanci su podozrevali da Letu u stvari i nije potrebno njihovo majstorstvo.
<BR>&nbsp;&nbsp;&nbsp;&nbsp;&nbsp;Nikada nisam tajio šta mislim o njima. I Malkiju sam to rekao.
<BR>&nbsp;&nbsp;&nbsp;&nbsp;&nbsp;"Tehnološki inovatori? Ne! Vi ste zločinci nauke u mom Carstvu!"
<BR>&nbsp;&nbsp;&nbsp;&nbsp;&nbsp;Malki se nasmejao.
<BR>&nbsp;&nbsp;&nbsp;&nbsp;&nbsp;Rasrđen, Leto je rekao optužujućim glasom. "Zašto pokušavate da sakrijete tajne laboratorije i fabrike sa one strane granice Carstva? Ne možete mi pobeći."
<BR>&nbsp;&nbsp;&nbsp;&nbsp;&nbsp;"Da, gospodaru." Smeh.
<BR>&nbsp;&nbsp;&nbsp;&nbsp;&nbsp;"Poznate su mi vaše namere. Ubaciti malo ovog, pa malo onog ponovo u moje Carstvo. Uzburkati! Uzburkati! Izazvati sumnje i pitanja!"
<BR>&nbsp;&nbsp;&nbsp;&nbsp;&nbsp;"Gospodaru, pa vi sami ste jedna od naših najboljih mušterija!"
<BR>&nbsp;&nbsp;&nbsp;&nbsp;&nbsp;"Ne mislim na to i ti to znaš. Ti užasni čoveče!"
<BR>&nbsp;&nbsp;&nbsp;&nbsp;&nbsp;"Dopadam vam se jer sam užasan. Pričam vam priče o onome što činimo tamo napolju."
<BR>&nbsp;&nbsp;&nbsp;&nbsp;&nbsp;"Ali u neke priče se veruje a u neke sumnja. Raspršujem vaše sumnje."
<BR>&nbsp;&nbsp;&nbsp;&nbsp;&nbsp;"Nemam ja sumnji."
<BR>&nbsp;&nbsp;&nbsp;&nbsp;&nbsp;To je nagnalo Malkija na još grohotniji smeh.
<BR>&nbsp;&nbsp;&nbsp;&nbsp;&nbsp;A moram i dalje da ih podnosim, pomisli Leto. Iksijanci su delali na nepoznatoj zemlji stvaralačkih pronalazaka koje je Batlerijanski Džihad zabranio. Stvarali su svoje uređaje po uzoru na um - a upravo je zbog toga počelo razaranje i ubijanje u Džihadu. Upravo to su radili na Iksu i Leto je mogao jedino da ih pusti da nastave.
<BR>&nbsp;&nbsp;&nbsp;&nbsp;&nbsp;Kupujem od njih! Ne bih mogao čak ni dnevnike da vodim bez njihovih diktatela, koji hvutaju moje neizgovorene misli. Bez Iksa, ne bih mogao dn sakrijem dnevnik i štampače.
<BR>&nbsp;&nbsp;&nbsp;&nbsp;&nbsp;Ali moram ih podsećati na opasnosti onoga što čine!
<BR>&nbsp;&nbsp;&nbsp;&nbsp;&nbsp;Ni Esnaf ne sme zaboraviti. To je već bilo lakše. Čak i sarađujući sa Iksom članovi Esnafa bili su nepoverljivi prema Iksijancima.
<BR>&nbsp;&nbsp;&nbsp;&nbsp;&nbsp;Ako ova nova iksijanska mašina proradi, Esnaf je izgubio monopol nad putovanjima kroz svemir.
</P></TD></TR></TABLE>
<P class="next">
<A HREF=p21.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
