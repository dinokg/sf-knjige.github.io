<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>33.
<P>&nbsp;&nbsp;&nbsp;&nbsp;&nbsp;Ali kraj nije došao, ili bar ne tada.
<BR>&nbsp;&nbsp;&nbsp;&nbsp;&nbsp;Iznenada, baražna paljba se prekide, a iznenadnu tišinu koja je usledila narušilo je samo nekoliko krkljavih zvukova gušenja i tupih odjeka udaraca.Četvoro begunaca se nemo zagleda.
<BR>&nbsp;&nbsp;&nbsp;&nbsp;&nbsp;"Šta se desilo?" upita Ford.
<BR>&nbsp;&nbsp;&nbsp;&nbsp;&nbsp;"Prestali su", odvrati Zaphod i sleže ramenima.
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Pojama nemam, hoćeš li da pođeš i da ih pitaš?"
<BR>&nbsp;&nbsp;&nbsp;&nbsp;&nbsp;"Neću."
<BR>&nbsp;&nbsp;&nbsp;&nbsp;&nbsp;"Hej?" pozva Ford.
<BR>&nbsp;&nbsp;&nbsp;&nbsp;&nbsp;Nije bilo odgovora.
<BR>&nbsp;&nbsp;&nbsp;&nbsp;&nbsp;"Možda je zamka."
<BR>&nbsp;&nbsp;&nbsp;&nbsp;&nbsp;"Nemaju oni dovoljno mozga za takve stvari."
<BR>&nbsp;&nbsp;&nbsp;&nbsp;&nbsp;"Kakvi su to bili udarci?"
<BR>&nbsp;&nbsp;&nbsp;&nbsp;&nbsp;"Ne znam."
<BR>&nbsp;&nbsp;&nbsp;&nbsp;&nbsp;"Dobro", reče Ford, "idem da pogledam."
<BR>&nbsp;&nbsp;&nbsp;&nbsp;&nbsp;Okrenuo se prema ostalima.
<BR>&nbsp;&nbsp;&nbsp;&nbsp;&nbsp;"Zar niko neće reći: O ne, ne smeš, pusti da idem ja umesto tebe?"
<BR>&nbsp;&nbsp;&nbsp;&nbsp;&nbsp;Svi zavrteše glavama.
<BR>&nbsp;&nbsp;&nbsp;&nbsp;&nbsp;"Eh, dobro", reče on i ustade.
<BR>&nbsp;&nbsp;&nbsp;&nbsp;&nbsp;Jedan trenutak ništa se nije dogodilo.
<BR>&nbsp;&nbsp;&nbsp;&nbsp;&nbsp;Potom, posle sekundu ili dve, i dalje se ništa nije dešavalo.
<BR>&nbsp;&nbsp;&nbsp;&nbsp;&nbsp;Ford začkilji kroz dim iz zapaljenog kompjutera.
<BR>&nbsp;&nbsp;&nbsp;&nbsp;&nbsp;Oprezno je kročio na prostor izvan skloništa.
<BR>&nbsp;&nbsp;&nbsp;&nbsp;&nbsp;I dalje se ništa nije dešavalo.
<BR>&nbsp;&nbsp;&nbsp;&nbsp;&nbsp;Na dvadesetak jardi odatle, kroz dim, nazirao je priliku jednog od žaca u svemirskom odelu. Bio je opružen po tlu i nije se micao. Na dvadeset jardi u suprotnom smeru ležao je drugi čovek. Više se ništa nije videlo.
<BR>&nbsp;&nbsp;&nbsp;&nbsp;&nbsp;Ford pomisli kako je sve to vrlo čudno.
<BR>&nbsp;&nbsp;&nbsp;&nbsp;&nbsp;Lagano, uplašeno, prišao je prvom. Kada mu se približio, telo je i dalje bilo umirujuće nepokretno. Produžilo je da leži umirujuće nepokretno i kada je pružio nogu do pištolja zgrom-i-puca koji je još visio u njegovim labavim prstima.
<BR>&nbsp;&nbsp;&nbsp;&nbsp;&nbsp;Sagao se i podigao pištolj. Nije bilo nikakvog otpora.
<BR>&nbsp;&nbsp;&nbsp;&nbsp;&nbsp;Očigledno, žaca je bio mrtav.
<BR>&nbsp;&nbsp;&nbsp;&nbsp;&nbsp;Kratak pregled otkrio mu je da ovaj potiče s Blagulona Kapa - bio je to oblik života koji udiše metan, a svemirsko odelo bilo mu je neophodno da bi preživeo u retkoj kiseoničkoj atmosferi Magratee.
<BR>&nbsp;&nbsp;&nbsp;&nbsp;&nbsp;Činilo se da je maleni kompjuter za održavanje života u rancu na njegovim leđima neočekivano eksplodirao.
<BR>&nbsp;&nbsp;&nbsp;&nbsp;&nbsp;Ford je s velikim zaprepašćenjem prebirao po njemu. Ti minijaturni kompjuteri u svemirskim odelima obično su imali kompletnu podršku glavnog brodskog kompjutera sa kojim su bili povezani preko sub-ete. Takav sistem bio je nepokvariv u svim prilikama izuzev potpunog kraha povratne sprege, što je bilo nečuveno.
<BR>&nbsp;&nbsp;&nbsp;&nbsp;&nbsp;Požurio je do druge prilike opružene na trbuhu i otkrio da se i njoj desila ista neverovatna stvar, i to izgleda u istom trenutku.
<BR>&nbsp;&nbsp;&nbsp;&nbsp;&nbsp;Pozvao je i ostale da dođu i pogledaju. Stigli su, deleći njegovo zaprepašćenje, ali ne i radoznalost.
<BR>&nbsp;&nbsp;&nbsp;&nbsp;&nbsp;"Gubimo se što pre iz ove rupčage", reče Zaphod. "Ako se ovde i nalazi nešto za čim tragam, ne želim ga." Dohvatio je drugu zgrom-i-pucu, razorio jedan savršeno bezopasan kompjuterski blok i pojurio prema hodniku, a ostali su ga pratili. Zamalo da raznese u komadiće i vazdušna kola koja su stajala i čekala ih na nekoliko jardi odatle.
<BR>&nbsp;&nbsp;&nbsp;&nbsp;&nbsp;Vazdušna kola bila su prazna, a Artur je prepoznao da pripadaju Slartibartfastu.
<BR>&nbsp;&nbsp;&nbsp;&nbsp;&nbsp;Unutra se nalazila poruka pričvršćena za tanku ploču s instrumentima. Na poruci se nalazila nacrtana strelica koja je pokazivala prema jednoj od komandi. Na njoj je pisalo: Verovatno je najbolje pritisnuti ovo dugme.
</P></TD></TR></TABLE>
<P class="next">
<A HREF=p35.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
