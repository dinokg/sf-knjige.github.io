<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2.
<P>&nbsp;&nbsp;&nbsp;&nbsp;&nbsp;Evo šta Enciklopedija Galaktika ima da izjavi o alkoholu. Ona kaže da je alkohol bezbojna, isparljiva tečnost koja se dobija vrenjem šećera; potom se beleži njegovo toksično dejstvo na neke oblike života, čija je hemija zasnovana na ugljeniku.
<BR>&nbsp;&nbsp;&nbsp;&nbsp;&nbsp;I Autostoperski vodič kroz Galaksiju pominje alkohol. On kaže da je od svih postojećih pića najbolji pangalaktički grgolj blaster.
<BR>&nbsp;&nbsp;&nbsp;&nbsp;&nbsp;On kaže da pangalaktički grgolj blaster deluje tako kao da vam mozak rasparča kriška limuna u koju je ubačena velika zlatna cigla.
<BR>&nbsp;&nbsp;&nbsp;&nbsp;&nbsp;Vodič govori o tome na kojim se planetama pravi najbolji pangalaktički grgolj blaster, koliko se od vas očekuje da platite za njega i koje će vam dobrotvorne organizacije posle pomagati da se rehabilitujete.
<BR>&nbsp;&nbsp;&nbsp;&nbsp;&nbsp;Vodič vas čak savetuje kako da ga sami napravite.
<BR>&nbsp;&nbsp;&nbsp;&nbsp;&nbsp;Uzmite celokupnu sadržinu jedne boce starog džanksa, kaže on.
<BR>&nbsp;&nbsp;&nbsp;&nbsp;&nbsp;Ulijte jednu meru vode iz okeana Santraginusa V - ah, ta morska voda Santraginusa, kaže on. Ah, ta santraginjanska riba!!!
<BR>&nbsp;&nbsp;&nbsp;&nbsp;&nbsp;Spustite unutra tri kocke arkturijanskog megadžina i sačekajte da se izmešaju s tečnošću (sve mora biti dovoljno ohlađeno, inače će se benzin izgubiti).
<BR>&nbsp;&nbsp;&nbsp;&nbsp;&nbsp;Propustite četiri litre falijanskog močvarnog gasa kroz sve to, u spomen na sve one blažene stopere koji su umrli od zadovoljstva po močvarama Falije.
<BR>&nbsp;&nbsp;&nbsp;&nbsp;&nbsp;Na vrh srebrne kašičice dodajte malo kvalaktinske esencije hiperminta, koji podseća na sve one tanane miomirise tamnih oblasti Kvalaktine, pune pritajenog tajanstva i slasti.
<BR>&nbsp;&nbsp;&nbsp;&nbsp;&nbsp;Dodajte zub algolijanskog sunčanog tigra. Posmatrajte kako se topi i širi plamen algolijanskih sunaca duboko kroz srce pića.
<BR>&nbsp;&nbsp;&nbsp;&nbsp;&nbsp;Kapnite malo zamfuora.
<BR>&nbsp;&nbsp;&nbsp;&nbsp;&nbsp;Dodajte maslinku.
<BR>&nbsp;&nbsp;&nbsp;&nbsp;&nbsp;Popijte... ali... vrlo pažljivo...
<BR>&nbsp;&nbsp;&nbsp;&nbsp;&nbsp;Autostoperski vodič kroz Galaksiju prodaje se dosta bolje od Enciklopedije galaktike.
<BR>
<BR>&nbsp;&nbsp;&nbsp;&nbsp;&nbsp;"Šest krigli crnog", reče Ford Prefekt gostioničaru 'Kod konja i konjušara'. "I to brzo, molim, jer uskoro će smak sveta."
<BR>&nbsp;&nbsp;&nbsp;&nbsp;&nbsp;Gostioničar 'Kod konja i konjušara' smatrao je da ne zaslužuje da mu se tako obraćaju, jer je bio dostojanstven, stariji čovek. On namesti naočari na vrh nosa i zažmirka prema Fordu Prefektu. Ford nije obraćao pažnju na njega, nego je virio kroz prozor i zato je gostioničar, umesto njega, pogledao Artura, koji bespomoćno sleže ramenima i ne izusti ni reč.
<BR>&nbsp;&nbsp;&nbsp;&nbsp;&nbsp;Zato je gostioničar kazao: "Zaista, gospodine? Lep dan za tako nešto", i počeo da toči pivo u krigle.
<BR>&nbsp;&nbsp;&nbsp;&nbsp;&nbsp;Onda pokuša ponovo.
<BR>&nbsp;&nbsp;&nbsp;&nbsp;&nbsp;"A hoćete li da gledate utakmicu po podne?"
<BR>&nbsp;&nbsp;&nbsp;&nbsp;&nbsp;Ford ga osmotri.
<BR>&nbsp;&nbsp;&nbsp;&nbsp;&nbsp;"Ne, nema smisla", rekao je i vratio pogled na prozor.
<BR>&nbsp;&nbsp;&nbsp;&nbsp;&nbsp;"Šta je u pitanju, mislite da se rezultat već zna, ser?" reče gostioničar. "Arsenal nema izgleda?"
<BR>&nbsp;&nbsp;&nbsp;&nbsp;&nbsp;"Ne, ne", reče Ford, "nego uskoro će biti propast sveta."
<BR>&nbsp;&nbsp;&nbsp;&nbsp;&nbsp;"Oh, da, ser, pomenuli ste to", reče gostioničar i pogleda Artura preko cvikera. "Baš lep izgovor za Arsenal, ukoliko se obistini."
<BR>&nbsp;&nbsp;&nbsp;&nbsp;&nbsp;Ford ga pogleda, iskreno iznenađen.
<BR>&nbsp;&nbsp;&nbsp;&nbsp;&nbsp;"Pa baš i ne bih rekao", kazao je i namrštio se.
<BR>&nbsp;&nbsp;&nbsp;&nbsp;&nbsp;Gostioničar teško zasopta. "Evo, gospodine, šest krigli", rekao je.
<BR>&nbsp;&nbsp;&nbsp;&nbsp;&nbsp;Artur mu se bespomoćno nasmeši i ponovo sleže ramenima. Onda se okrenuo i bespomoćno nasmešio ostalima u krčmi, za slučaj da je neko od njih čuo šta se događa.
<BR>&nbsp;&nbsp;&nbsp;&nbsp;&nbsp;Niko nije čuo i nikome nije bilo jasno zbog čega im se smeši.
<BR>&nbsp;&nbsp;&nbsp;&nbsp;&nbsp;Čovek koji je sedeo za barom pored Forda pogleda njih dvojicu, pogleda na šest krigli, izvrši u glavi nekoliko proračuna, dođe do zaključka koji mu se dopadao i nasmeši im se budalastim osmehom punim nade.
<BR>&nbsp;&nbsp;&nbsp;&nbsp;&nbsp;"Odbij", reče Ford, "to je naše", i uputi mu pogled od koga bi se naježio i algolijanski sunčani tigar.
<BR>&nbsp;&nbsp;&nbsp;&nbsp;&nbsp;Ford tresnu novčanicu od pet funti na bar. Rekao je: "Zadržite kusur."
<BR>&nbsp;&nbsp;&nbsp;&nbsp;&nbsp;"Šta, od petaka? Hvala, ser."
<BR>&nbsp;&nbsp;&nbsp;&nbsp;&nbsp;"Ostalo vam je još deset minuta da ga potrošite."
<BR>&nbsp;&nbsp;&nbsp;&nbsp;&nbsp;Gostioničar odluči da se odgega na trenutak.
<BR>&nbsp;&nbsp;&nbsp;&nbsp;&nbsp;"Forde", reče Artur, "hoćeš li mi, molim te, reći šta se, kog đavola, dešava?"
<BR>&nbsp;&nbsp;&nbsp;&nbsp;&nbsp;"Pij", reče Ford, "treba da dokusuriš tri krigle."
<BR>&nbsp;&nbsp;&nbsp;&nbsp;&nbsp;"Tri krigle?" reče Artur. "U vreme ručka?"
<BR>&nbsp;&nbsp;&nbsp;&nbsp;&nbsp;Čovek pored Forda se nasmeši i srećno klimnu. Ford nije obraćao pažnju na njega. On reče: "Vreme je opsena. A vreme za ručak dvostruka."
<BR>&nbsp;&nbsp;&nbsp;&nbsp;&nbsp;"Baš dubokoumno", odvrati Artur. "Trebalo bi da to pošalješ u 'Riders dajdžest'. Tamo odvajaju stranice za slične tebi."
<BR>&nbsp;&nbsp;&nbsp;&nbsp;&nbsp;"Pij."
<BR>&nbsp;&nbsp;&nbsp;&nbsp;&nbsp;"Zašto odjednon tri krigle?"
<BR>&nbsp;&nbsp;&nbsp;&nbsp;&nbsp;"Sredstvo za opuštanje mišića, biće ti potrebno."
<BR>&nbsp;&nbsp;&nbsp;&nbsp;&nbsp;"Sredstvo za opuštanje mišića?"
<BR>&nbsp;&nbsp;&nbsp;&nbsp;&nbsp;"Sredstvo za opuštanje mišića."
<BR>&nbsp;&nbsp;&nbsp;&nbsp;&nbsp;Artur se upilji u pivo.
<BR>&nbsp;&nbsp;&nbsp;&nbsp;&nbsp;"Jesam li ja nešto zgrešio danas", upita on, "ili je svet uvek bio ovakav, a ja sam bio suviše obuzet sobom da bih to primetio?"
<BR>&nbsp;&nbsp;&nbsp;&nbsp;&nbsp;"Dobro", reče Ford. "Pokušaću da ti objasnim. Koliko se već poznajemo?"
<BR>&nbsp;&nbsp;&nbsp;&nbsp;&nbsp;"Koliko?" Artur je razmišljao. "Pa, jedno pet godina. Možda šest", rekao je. "Većim delom mi se činilo da u tome ima i nekakvog smisla."
<BR>&nbsp;&nbsp;&nbsp;&nbsp;&nbsp;"Dobro", reče Ford. "A kako bi reagovao kada bih ti rekao da ja, u stvari, nisam iz Gildforda, već sa jedne male planete u blizini Betelgeza?"
<BR>&nbsp;&nbsp;&nbsp;&nbsp;&nbsp;Artur nezainteresovano sleže ramenima.
<BR>&nbsp;&nbsp;&nbsp;&nbsp;&nbsp;"Ne znam", reče on i otpi cug piva. "Zašto? Voliš da pričaš takve stvari?"
<BR>&nbsp;&nbsp;&nbsp;&nbsp;&nbsp;Ford se predade. Zaista nije vredelo boriti se, svet se i onako bližio kraju. Samo je rekao:
<BR>&nbsp;&nbsp;&nbsp;&nbsp;&nbsp;"Popij."
<BR>&nbsp;&nbsp;&nbsp;&nbsp;&nbsp;A onda je dodao, savršeno ubeđeno:
<BR>&nbsp;&nbsp;&nbsp;&nbsp;&nbsp;"Uskoro će smak sveta."
<BR>&nbsp;&nbsp;&nbsp;&nbsp;&nbsp;Artur se nemoćno nasmešio ostalima u gostionici. Ostali se namrgodiše. Jedan od njih dade mu znak da prestane da se kliberi i da gleda svoja posla.
<BR>&nbsp;&nbsp;&nbsp;&nbsp;&nbsp;"Mora da je četvrtak", reče Artur sebi u bradu i naže se nad svoje pivo. "Nikada nisam voleo taj dan."
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
