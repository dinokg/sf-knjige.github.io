<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>34.
<P>&nbsp;&nbsp;&nbsp;&nbsp;&nbsp;Kola su ih ponela, brzinom koja je daleko premašivala R17, kroz čelične tunele koji su vodili do jezive površine planete što je sada bila u zahvatu još jedne užasne zore. Stravično sivo svetlo razlivalo se po tlu.
<BR>&nbsp;&nbsp;&nbsp;&nbsp;&nbsp;R je mera za brzinu koja se definiše kao razumna brzina putovanja i koja je u skladu s fizičkim zdravljem, mentalnim stanjem i kašnjenjem manjim od jedno pet minuta. To je, dakle, očigledno gotovo neograničeno promenljiva vrednost koja zavisi od okolnosti, jer se prva dva činioca ne menjaju samo s brzinom uzetom kao apsolutna vrednost, već i sa svešću o trećem činiocu. Osim ukoliko se njome ne rukuje s punom mirnoćom, ova jednačina može izazvati psihičko naprezanje, čir na želucu, pa čak i smrt.
<BR>&nbsp;&nbsp;&nbsp;&nbsp;&nbsp;R17 nije neka čvrsto određena brzina, ali očigledno je velika.
<BR>&nbsp;&nbsp;&nbsp;&nbsp;&nbsp;Kola su odjurila kroz vazduh brzinom R17, pa i još većom, istovarila ih pored 'Zlatnog srca' koje se jasno ocrtavalo na ledenom tlu, poput izbeljene kosti, a zatim su se sunovratila istim putem kojim su stigla, očigledno nekim svojim poslom.
<BR>&nbsp;&nbsp;&nbsp;&nbsp;&nbsp;Drhteći, njih četvoro stajalo je i gledalo brod.
<BR>&nbsp;&nbsp;&nbsp;&nbsp;&nbsp;Pored njega se nalazio još jedan.
<BR>&nbsp;&nbsp;&nbsp;&nbsp;&nbsp;Bilo je to policijsko vozilo s Blagulona Kapa, zaobljen trup nalik na ajkulu, sivozelen i prekriven crnim slovima raznih veličina i stepena ružnoće. Slova su svakoga ko je mario da ih pročita obaveštavala o tome odakle je brod, kojoj policijskoj službi pripada i gde treba priključiti spoljašnje izvore napajanja.
<BR>&nbsp;&nbsp;&nbsp;&nbsp;&nbsp;Nekako je delovalo neprirodno mračno i tiho, čak i za brod čija se dvočlana posada u tom trenutku nalazi ugušena u prostoriji punoj dima na nekoliko milja ispod površine tla. To je jedna od neobičnih stvari koje je nemoguće objasniti ili opisati, ali čovek naprosto oseti kada je brod potpuno mrtav.
<BR>&nbsp;&nbsp;&nbsp;&nbsp;&nbsp;Ford je to osetio i to mu se učinilo najtajanstvenije od svega - kao da su brod i dva policajca umrli bez ikakvog razloga. Prema njegovom iskustvu, Vaseljena naprosto nije dejstvovala na takav način.
<BR>&nbsp;&nbsp;&nbsp;&nbsp;&nbsp;I ostalo troje osetilo je istu stvar, ali mnogo bolje osetili su oštru hladnoću i zato su požurili u 'Zlatno srce', zahvaćeni akutnim napadom neljubopitljivosti.
<BR>&nbsp;&nbsp;&nbsp;&nbsp;&nbsp;Ford je ostao napolju i pošao da razgleda blagulonski brod. Dok je koračao, gotovo da je pao preko nepokretne čelične prilike koja je ležala lica zaronjenog u ledenu prašinu.
<BR>&nbsp;&nbsp;&nbsp;&nbsp;&nbsp;"Marvine!" uskliknuo je. "Šta to radiš?"
<BR>&nbsp;&nbsp;&nbsp;&nbsp;&nbsp;"Nemojte misliti da uopšte morate da obraćate pažnju na mene, molim vas", dopre do njega prigušeni, duboki glas.
<BR>&nbsp;&nbsp;&nbsp;&nbsp;&nbsp;"Ali kako si, kako se osećaš, metalni čoveče?" upita Ford.
<BR>&nbsp;&nbsp;&nbsp;&nbsp;&nbsp;"Vrlo potišteno".
<BR>&nbsp;&nbsp;&nbsp;&nbsp;&nbsp;"Šta se to, do đavola, desilo?"
<BR>&nbsp;&nbsp;&nbsp;&nbsp;&nbsp;"Ne znam", reče Marvin. "Silo ili nesilo, na isto mu ispada."
<BR>&nbsp;&nbsp;&nbsp;&nbsp;&nbsp;"Zbog čega", reče Ford i čučnu pored njega, tresući se od hladnoće, "ležiš licem u prašini?"
<BR>&nbsp;&nbsp;&nbsp;&nbsp;&nbsp;"To je najbolji način da se ponizim", reče Marvin. "Nemoj se pretvarati da želiš da razgovaraš sa mnom; znam da me mrziš."
<BR>&nbsp;&nbsp;&nbsp;&nbsp;&nbsp;"Ne, nije istina."
<BR>&nbsp;&nbsp;&nbsp;&nbsp;&nbsp;"Istina je, svi me mrze. To je deo ustrojstva Vaseljene. Dovoljno je da počnem da razgovaram s nekim i on već počinje da me mrzi. Čak me i roboti mrze. Ukoliko ne budete obraćali pažnju na mene, verovatno ću naprosto da odem."
<BR>&nbsp;&nbsp;&nbsp;&nbsp;&nbsp;Podigao se na noge i stao, lica okrenutog u suprotnom smeru.
<BR>&nbsp;&nbsp;&nbsp;&nbsp;&nbsp;"Taj brod me je mrzeo", rekao je potišteno i pokazao na policijsko vozilo.
<BR>&nbsp;&nbsp;&nbsp;&nbsp;&nbsp;"Taj brod?" reče Ford s iznenadnim uzbuđenjem. "Šta mu se desilo? Znaš li?"
<BR>&nbsp;&nbsp;&nbsp;&nbsp;&nbsp;"Mrzeo me je zato što sam razgovarao s njim."
<BR>&nbsp;&nbsp;&nbsp;&nbsp;&nbsp;"Razgovarao si s njim?" uskliknu Ford. "Kako to misliš, razgovarao si sa njim?"
<BR>&nbsp;&nbsp;&nbsp;&nbsp;&nbsp;"Jednostavno. Bilo mi je vrlo dosadno i bio sam potišten, pa sam otišao i priključio se na spoljašnji kompjuterski ulaz. Dugo sam razgovarao s kompjuterom i objasnio mu svoj pogled na Vaseljenu", reče Marvin.
<BR>&nbsp;&nbsp;&nbsp;&nbsp;&nbsp;"I šta se desilo?" upitao je Ford.
<BR>&nbsp;&nbsp;&nbsp;&nbsp;&nbsp;"Izvršio je samoubistvo", reče Marvin i odgega se do 'Zlatnog srca'.
</P></TD></TR></TABLE>
<P class="next">
<A HREF=p36.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
