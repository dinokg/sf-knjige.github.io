<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>35.
<P>&nbsp;&nbsp;&nbsp;&nbsp;&nbsp;Te noći, dok se 'Zlatno srce' zabavljalo ostavljanjem nekoliko svetlosnih godina između sebe i magline Konjska Glava, Zaphod Biblbroks sedeo je zavaljen pod palmovim drvcetom na mostu i pokušavao da dotera svoj mozak u pristojno stanje ogromnim pangalaktičkim grgolj blasterima; Ford i Trilijan sedeli su u uglu i raspravljali o životu i stvarima vezanim za njega; Artur je poneo s sobom u postelju Fordov primerak knjige Autostoperski vodič kroz Galaksiju da bi ga malo prelistavao. Pošto je trebalo da živi na ovom mestu, razmišljao je on, najbolje da ga što više upozna.
<BR>&nbsp;&nbsp;&nbsp;&nbsp;&nbsp;Naišao je na sledeći odlomak.
<BR>&nbsp;&nbsp;&nbsp;&nbsp;&nbsp;Pisalo je: Istorija svake veće galaktičke civilizacije teži da prođe kroz tri zasebne i prepoznatljive faze, a to su preživljavanje, istraživanje i produhovljenje, drugačije poznate kao faze Kako, Zašto i Gde.
<BR>&nbsp;&nbsp;&nbsp;&nbsp;&nbsp;Na primer, za prvu fazu osobeno je pitanje 'Kako ćemo da jedemo?' za drugu 'Zašto jedemo?', a za treću 'Kuda ćemo na ručak?'"
<BR>&nbsp;&nbsp;&nbsp;&nbsp;&nbsp;Nije stigao dalje, jer je brodski interfon zazujao i oživeo.
<BR>&nbsp;&nbsp;&nbsp;&nbsp;&nbsp;"Hej, Zemljanine? Jesi li ogladneo, mladiću?" upita Zaphodov glas.
<BR>&nbsp;&nbsp;&nbsp;&nbsp;&nbsp;"Ovaj, jesam, kao da mi malo krče creva", odvrati Artur.
<BR>&nbsp;&nbsp;&nbsp;&nbsp;&nbsp;"U redu, mali, drž'se dobro", reče Zaphod. "Idemo da čalabrcnemo nešto u 'Restoranu na kraju Vaseljene'."
</P></TD></TR></TABLE>
</CENTER>
</BODY>
</HTML>
