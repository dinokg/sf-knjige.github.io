<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>21.
<P>&nbsp;&nbsp;&nbsp;&nbsp;&nbsp;Artur je zamišljeno tumarao površinom Magratee.
<BR>&nbsp;&nbsp;&nbsp;&nbsp;&nbsp;Ford mu je uviđavno ostavio svoj primerak Autostoperskog vodiča kroz Galaksiju da prekrati vreme. On nasumice pritisnu nekoliko dugmadi.
<BR>
<BR>&nbsp;&nbsp;&nbsp;&nbsp;&nbsp;Autostoperski vodič kroz Galaksiju vrlo je neujednačena knjiga i sadrži mnoge delove koji su se svojevremeno njegovim urednicima učinili kao dobra ideja.
<BR>&nbsp;&nbsp;&nbsp;&nbsp;&nbsp;Jedan od takvih (na koji je Artur sada naišao) opisuje iskustva izvesnog Vita Vujadžiga, povučenog, mladog studenta Maksimegalonskog univerziteta, koji je bio na pragu briljantne akademske karijere i koji je proučavao praistorijsku filologiju, transformacionu etiku i talasnu harmonijsku teoriju istorijske percepcije da bi potom, posle noći provedene u ispijanju pangalaktičkih grgolj blastera u društvu Zaphoda Biblbroksa, postao opsednut problemom toga šta se desilo sa svim hemijskim olovkama koje je kupio u poslednjih nekoliko godina.
<BR>&nbsp;&nbsp;&nbsp;&nbsp;&nbsp;Usledilo je dugo razdoblje mukotrpnih istraživanja tokom koga je posetio sva glavna središta širom Galaksije po kojima se gube hemijske olovke i najzad izneo luckastu teoriju koja je u svoje vreme privukla prilično pažnje javnosti. Negde u kosmosu, rekao je on, među planetama koje nastanjuju humanoidi, gušteroidi, riboidi, žbunoidi koji hodaju i superinteligentni prelivi plave boje, nalazi se i planeta koja je u potpunosti okrenuta hemijskoolovčanim oblicima života. A hemijske olovke neopaženo odlaze do te planete, iskradajući se kroz crvotočine u svemiru do sveta na kome će proživeti svoj jedinstveni hemijskoolovčani život, uživati u prijatnostima hemijskoolovčane prirode i uopšte voditi hemijskoolovčani ekvivalent slatkog života.
<BR>&nbsp;&nbsp;&nbsp;&nbsp;&nbsp;Dok je teorija išla ovim putem, sve je bilo lepo i krasno, ali onda je Vit Vujadžig iznenada objavio da je našao tu planetu i da je neko vreme tamo radio kao šofer limuzine za porodicu jeftinih, zelenih, plastičnih olovaka, posle čega je smesta uklonjen, stavljen pod led; u međuvremenu je napisao knjigu, a onda je konačno poslat na državni oporavak, što je uobičajena sudbina rezervisana za one koji u javnosti prave budalu od sebe.
<BR>&nbsp;&nbsp;&nbsp;&nbsp;&nbsp;Kada je jednog dana poslat pohod u oblast za koju je Vujadžig govorio da krije tu planetu, otkrili su samo maleni asteroid na kome je živeo usamljeni starac i neprestano tvrdio da ništa nije istina, iako je kasnije otkriveno da laže.
<BR>&nbsp;&nbsp;&nbsp;&nbsp;&nbsp;Ali, ipak, ostalo je nerazjašnjeno pitanje tajanstvenih 60.000 altariskih dolara koji su godišnje uplaćivani na njegov brantisvoganski bankovni račun i, razume se, unosni posao Zaphoda Biblbroksa s polovnim hemijskim olovkama.
<BR>
<BR>&nbsp;&nbsp;&nbsp;&nbsp;&nbsp;Artur pročita ovo i odloži knjigu.
<BR>&nbsp;&nbsp;&nbsp;&nbsp;&nbsp;Robot je i dalje sedeo na svom mestu, potpuno nepomičan.
<BR>&nbsp;&nbsp;&nbsp;&nbsp;&nbsp;Artur ustade i odšeta do vrha kratera. Zatim poče da šeta po rubu. Posmatrao je veličanstveni zalazak dva sunca iznad Magratee.
<BR>&nbsp;&nbsp;&nbsp;&nbsp;&nbsp;Onda se vratio u krater. Probudio je robota, jer čak i robot koji pati od manijakalne depresije bolji je sagovornik od nikoga.
<BR>&nbsp;&nbsp;&nbsp;&nbsp;&nbsp;"Pada noć", rekao je. "Pogledaj, robote, pojavljuju se zvezde."
<BR>&nbsp;&nbsp;&nbsp;&nbsp;&nbsp;Iz srca tamne magline moguće je videti samo malo zvezda, i to na jedvite jade, ali nešto se ipak moglo videti.
<BR>&nbsp;&nbsp;&nbsp;&nbsp;&nbsp;Robot poslušno pogleda, zatim ponovo spusti pogled.
<BR>&nbsp;&nbsp;&nbsp;&nbsp;&nbsp;"Znam", rekao je. "Jadno, zar ne?"
<BR>&nbsp;&nbsp;&nbsp;&nbsp;&nbsp;"Ali taj zalazak sunca! Tako nešto nisam video ni u najluđim snovima... Dva sunca! Kao da su planine vatre ključale u svemir."
<BR>&nbsp;&nbsp;&nbsp;&nbsp;&nbsp;"Video sam", reče Marvin. "Baš bez veze."
<BR>&nbsp;&nbsp;&nbsp;&nbsp;&nbsp;"Mi smo kod kuće imali samo jedno sunce", bio je uporan Artur. "Znaš, ja potičem sa planete zvane Zemlja."
<BR>&nbsp;&nbsp;&nbsp;&nbsp;&nbsp;"Znam", rekao je Marvin, "neprestano pričaš o tome. Zvuči odvratno."
<BR>&nbsp;&nbsp;&nbsp;&nbsp;&nbsp;"Oh, ne, bilo je to divno mesto."
<BR>&nbsp;&nbsp;&nbsp;&nbsp;&nbsp;"Da li je imala okeane?"
<BR>&nbsp;&nbsp;&nbsp;&nbsp;&nbsp;"Oh, da", reče Artur s uzdahom, "ogromne, prostrane, ustalasane, plave okeane."
<BR>&nbsp;&nbsp;&nbsp;&nbsp;&nbsp;"Ne podnosim okeane."
<BR>&nbsp;&nbsp;&nbsp;&nbsp;&nbsp;"Reci mi", interesovao se Artur, "kakvi su tvoji odnosi s drugim robotima?"
<BR>&nbsp;&nbsp;&nbsp;&nbsp;&nbsp;"Mrzim ih", reče Marvin. "Kuda ćeš?"
<BR>&nbsp;&nbsp;&nbsp;&nbsp;&nbsp;Artur više nije mogao da izdrži. Ponovo je ustao.
<BR>&nbsp;&nbsp;&nbsp;&nbsp;&nbsp;"Mislim da ću još malo da prošetam."
<BR>&nbsp;&nbsp;&nbsp;&nbsp;&nbsp;"Ne krivim te", reče Marvin i izbroja pet stotina devedeset sedam milijardi ovaca pre nego što je, posle jedne sekunde, ponovo zaspao.
<BR>&nbsp;&nbsp;&nbsp;&nbsp;&nbsp;Artur se potapša rukama da bi se razmrdao i dao svom krvotoku malo podstreka. Polagano se uspeo uz zid kratera.
<BR>&nbsp;&nbsp;&nbsp;&nbsp;&nbsp;Pošto je atmosfera bila vrlo retka, a nije bilo meseca, noć je pala veoma naglo i do tog trenutka postalo je veoma mračno. Zbog svega toga, Artur je praktično naleteo na starca pre nego što ga je opazio.
</P></TD></TR></TABLE>
<P class="next">
<A HREF=p23.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
