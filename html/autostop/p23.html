<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>22.
<P>&nbsp;&nbsp;&nbsp;&nbsp;&nbsp;Stajao je leđima okrenut Arturu i posmatrao kako se u tami iza obzorja gube poslednji odsjaji svetlosti. Bio je prilično visok, plemenitog držanja i odeven u dugačku, sivu odoru. Kada se okrenuo, videlo se da mu je lice mršavo i izraženih crta, brižno, ali ne i neprijatno, jedno od onih lica koja nekako ulivaju poverenje. Ali do tog trenutka nije se okrenuo, čak ni na Arturov uzvik zaprepašćenja.
<BR>&nbsp;&nbsp;&nbsp;&nbsp;&nbsp;Konačno, poslednji zraci sunca potpuno zamreše i on se okrete. Lice mu je još bilo odnekud osvetljeno, a kada je Artur potražio izvor svetlosti, video je da se na nekoliko jardi od njih nalazi nekakvo vozilo - maleni hoverkraft, pomisli Artur. Oko sebe je odavao mutno svetlo.
<BR>&nbsp;&nbsp;&nbsp;&nbsp;&nbsp;Čovek pogleda Artura naizgled tužno.
<BR>&nbsp;&nbsp;&nbsp;&nbsp;&nbsp;"Izabrali ste hladnu noć da posetite našu planetu", rekao je on.
<BR>&nbsp;&nbsp;&nbsp;&nbsp;&nbsp;"Ko... Ko ste vi?" zamuca Artur.
<BR>&nbsp;&nbsp;&nbsp;&nbsp;&nbsp;Čovekov pogled odluta. Ponovo kao da tuga pređe njegovim licem.
<BR>&nbsp;&nbsp;&nbsp;&nbsp;&nbsp;"Moje ime nije važno", rekao je.
<BR>&nbsp;&nbsp;&nbsp;&nbsp;&nbsp;Činilo se da ima nešto na umu. Očigledno je smatrao da u razgovorima ne treba žuriti. Artur se oseti zbunjeno.
<BR>&nbsp;&nbsp;&nbsp;&nbsp;&nbsp;"Ja... Ovaj... Prepali ste me..." rekao je nespretno.
<BR>&nbsp;&nbsp;&nbsp;&nbsp;&nbsp;Čovek se ponovo lagano okrete prema njemu i jedva primetno podiže obrve.
<BR>&nbsp;&nbsp;&nbsp;&nbsp;&nbsp;"Hmmm?" rekao je.
<BR>&nbsp;&nbsp;&nbsp;&nbsp;&nbsp;"Rekoh, prepali ste me."
<BR>&nbsp;&nbsp;&nbsp;&nbsp;&nbsp;"Ne bojte se, neću vas povrediti."
<BR>&nbsp;&nbsp;&nbsp;&nbsp;&nbsp;Artur se namršti. "Ali pucali ste na nas. Oni projektili..." rekao je.
<BR>&nbsp;&nbsp;&nbsp;&nbsp;&nbsp;Čovek je gledao u ponor kratera. Slabašni odsjaj Marvinovih očiju bacao je jedva primetan crveni odblesak na ogromno kitovo truplo.
<BR>&nbsp;&nbsp;&nbsp;&nbsp;&nbsp;Čovek se blago zakikota.
<BR>&nbsp;&nbsp;&nbsp;&nbsp;&nbsp;"Automatski sistem", rekao je i tiho uzdahnuo. "Prastari kompjuteri smešteni u utrobi planete odbrojavali su tamne milenijume, a na njihovim prašnjavim memorijama nakupljala se težina vekova. Mislim da s vremena na vreme preduzmu probno gađanje da bi sebi malo olakšali jednoličnost."
<BR>&nbsp;&nbsp;&nbsp;&nbsp;&nbsp;Ozbiljno je pogledao Artura i rekao: "Znate, ja sam veliki obožavalac nauke."
<BR>&nbsp;&nbsp;&nbsp;&nbsp;&nbsp;"Oh...Ovaj, stvarno?" reče Artur, koga je čovekov čudnovati, uglađeni način govora sve više zbunjivao.
<BR>&nbsp;&nbsp;&nbsp;&nbsp;&nbsp;"Oh, da", reče starac i naprostao opet zaćuta.
<BR>&nbsp;&nbsp;&nbsp;&nbsp;&nbsp;"Eh", reče Artur, "ovaj..." Imao je čudan osećaj da se našao u koži čoveka koga muž zatiče u spavaćoj sobi svoje žene, ali samo presvlači pantalone, upućuje nekoliko uzgrednih opaski o vremenu i izlazi iz prostorije.
<BR>&nbsp;&nbsp;&nbsp;&nbsp;&nbsp;"Deluješ zbunjeno", rekao je starac s uglađenim zanimanjem.
<BR>&nbsp;&nbsp;&nbsp;&nbsp;&nbsp;"Ovaj, ne... To jest, da. U stvari, znate, mi, zapravo, nismo očekivali da ćemo ovde zateći nekoga. Nekako smo, znate, mislili da ste svi mrtvi ili nešto slično..."
<BR>&nbsp;&nbsp;&nbsp;&nbsp;&nbsp;"Mrtvi?" reče starac. "Dobri Bože, ne, samo smo spavali."
<BR>&nbsp;&nbsp;&nbsp;&nbsp;&nbsp;"Spavali?" ponovi Artur, ne verujući sopstvenim ušima.
<BR>&nbsp;&nbsp;&nbsp;&nbsp;&nbsp;"Da, znate, dok ne prođe ekonomska kriza", reče starac, očigledno nazainteresovan za to da li je Artur išta shvatio od onoga što mu govori.
<BR>&nbsp;&nbsp;&nbsp;&nbsp;&nbsp;Artur je bio prisiljen da ga ponovo podstakne.
<BR>&nbsp;&nbsp;&nbsp;&nbsp;&nbsp;"Ovaj, ekonomske krize?"
<BR>&nbsp;&nbsp;&nbsp;&nbsp;&nbsp;"Pa znate, pre pet miliona godina galaktička ekonomija se raspala, a pošto je izrada planeta po narudžbini pomalo luksuz..."
<BR>&nbsp;&nbsp;&nbsp;&nbsp;&nbsp;Zastao je i pogledao Artura.
<BR>&nbsp;&nbsp;&nbsp;&nbsp;&nbsp;"Vama je poznato da smo se bavili izradom planeta, zar ne?" upitao je dostojanstveno.
<BR>&nbsp;&nbsp;&nbsp;&nbsp;&nbsp;"Ovaj, jeste", reče Artur. "Nekako sam zaključio..."
<BR>&nbsp;&nbsp;&nbsp;&nbsp;&nbsp;"Zadivljujuća trgovina", reče starac i pogled mu postade čežnjiv. "Oduvek sam najviše voleo izradu obalskih područja. Beskrajno me je zabavljala izrada malenih delova u fjordovima... Ali, sad, šta je tu je", reče, trudeći se da ponovo uhvati nit, "recesija je stigla, pa smo zaključili da ćemo uštedeti mnogo brige ako je jednostavno prespavamo. I tako smo programirali kompjutere da nas ožive kada sve bude gotovo."
<BR>&nbsp;&nbsp;&nbsp;&nbsp;&nbsp;Čovek neprimetno zevnu i produži.
<BR>&nbsp;&nbsp;&nbsp;&nbsp;&nbsp;"Znate, kompjuteri su bili povezani s galaktičkim tržištem i trebalo je da se svi probudimo kada ostali budu dovoljno izgradili ekonomiju da mogu da dopuste sebi naše prilično skupe usluge."
<BR>&nbsp;&nbsp;&nbsp;&nbsp;&nbsp;Artura, redovnog čitaoca Gardijana, ovo je duboko šokiralo.
<BR>&nbsp;&nbsp;&nbsp;&nbsp;&nbsp;"Pa to je bilo baš gadno od vas."
<BR>&nbsp;&nbsp;&nbsp;&nbsp;&nbsp;"Je li?" upita starac pitomo. "Izvinjavam se, pomalo sam van dodira sa stvarima."
<BR>&nbsp;&nbsp;&nbsp;&nbsp;&nbsp;Pokazao je naniže prema krateru.
<BR>&nbsp;&nbsp;&nbsp;&nbsp;&nbsp;"Je li taj robot vaš?" upitao je.
<BR>&nbsp;&nbsp;&nbsp;&nbsp;&nbsp;"Ne", dopre iz kratera tanki, metalni glas. "Ja sam svoj."
<BR>&nbsp;&nbsp;&nbsp;&nbsp;&nbsp;"Ukoliko baš hoćete da ga nazovete robotom", promrmljao je Artur. "Više je neka vrsta elektronske naprave za jadikovanje."
<BR>&nbsp;&nbsp;&nbsp;&nbsp;&nbsp;"Povedite ga", reče starac. Artur je bio prilično iznenađen prizvukom odlučnosti koji se iznenada javio u starčevom glasu. Pozvao je Marvina, a ovaj je ispuzao uz padinu i napravio čitavu predstavu glumeći da je šepav, iako nije.
<BR>&nbsp;&nbsp;&nbsp;&nbsp;&nbsp;"Kad bolje razmislim", reče starac, "ostavite ga ovde. Vi morate poći sa mnom. Pred nama su velike stvari." Okrenuo se prema svojoj letelici; ona, iako joj prividno nije upućen nikakav signal, lagano skliznu prema njima kroz tamu.
<BR>&nbsp;&nbsp;&nbsp;&nbsp;&nbsp;Artur spusti pogled na Marvina, koji je sada pravio istu predstavu od mučnog okretanja i ponovnog klipsanja u krater i pri tome nešto kiselo mrmljao sebi u bradu.
<BR>&nbsp;&nbsp;&nbsp;&nbsp;&nbsp;"Pođi", pozva starac, "pođi smesta ili ćeš zakasniti."
<BR>&nbsp;&nbsp;&nbsp;&nbsp;&nbsp;"Zakasniti?" reče Artur. "Za šta?"
<BR>&nbsp;&nbsp;&nbsp;&nbsp;&nbsp;"Kako ti je ime, ljudski stvore?"
<BR>&nbsp;&nbsp;&nbsp;&nbsp;&nbsp;"Dent. Artur Dent", reče Artur.
<BR>&nbsp;&nbsp;&nbsp;&nbsp;&nbsp;"Zakasniti, onako kako sve kasni u smrtnome času, Dentarturdente", reče starac ozbiljnog lica. "Znaš, ovo bi trebalo da zvuči kao pretnja." U njegove umorne, staračke oči ponovo se uvuče čežnjiv pogled. "U tome nikada nisam bio naročito dobar, ali kažu da je to ponekad vrlo delotvorno."
<BR>&nbsp;&nbsp;&nbsp;&nbsp;&nbsp;Artur zatrepta.
<BR>&nbsp;&nbsp;&nbsp;&nbsp;&nbsp;"Neobična osoba", promrmljao je za svoj račun.
<BR>&nbsp;&nbsp;&nbsp;&nbsp;&nbsp;"Molim?" reče starac.
<BR>&nbsp;&nbsp;&nbsp;&nbsp;&nbsp;"Oh, ništa, izvinite", reče Artur zbunjeno. "Dobro, kuda ćemo?"
<BR>&nbsp;&nbsp;&nbsp;&nbsp;&nbsp;"U moja vazdušna kola", reče starac Arturu i pokaza mu da uđe u vozilo koje se tiho zaustavilo tik uz njih. "Ući ćemo duboko u unutrašnjost planete, u kojoj upravo u ovom trenutku naša rasa oživljava posle sna dugog pet miliona godina. Magratea se budi."
<BR>&nbsp;&nbsp;&nbsp;&nbsp;&nbsp;Artur nevoljno uzdrhta kada je seo uz starca. Čudnovatost svega toga i bezglasno njihanje letelice, koja je klizila preko noćnog neba, duboko su ga uznemirili.
<BR>&nbsp;&nbsp;&nbsp;&nbsp;&nbsp;On pogleda starca, čije je lice bilo osvetljeno mutnim odsjajem majušnih svetiljki na tabli s instrumentima.
<BR>&nbsp;&nbsp;&nbsp;&nbsp;&nbsp;"Izvinite", rekao mu je, "mogu li da upitam, tek onako, kako se zovete?"
<BR>&nbsp;&nbsp;&nbsp;&nbsp;&nbsp;"Kako se zovem?" rekao je starac, a licem mu je ponovo prošao izraz daleke tuge. Zastao je. "Zovem se", rekao je, "...Slartibartfast."
<BR>&nbsp;&nbsp;&nbsp;&nbsp;&nbsp;Artur se zagrcnuo.
<BR>&nbsp;&nbsp;&nbsp;&nbsp;&nbsp;"Molim?" promucao je.
<BR>&nbsp;&nbsp;&nbsp;&nbsp;&nbsp;"Slartibartfast", ponovio je starac mirno.
<BR>&nbsp;&nbsp;&nbsp;&nbsp;&nbsp;"Slartibartfast?"
<BR>&nbsp;&nbsp;&nbsp;&nbsp;&nbsp;Starac ga dostojanstveno pogleda.
<BR>&nbsp;&nbsp;&nbsp;&nbsp;&nbsp;"Rekoh da nije bitno", rekao je.
<BR>&nbsp;&nbsp;&nbsp;&nbsp;&nbsp;Vazdušna kola brodila su kroz noć.
</P></TD></TR></TABLE>
<P class="next">
<A HREF=p24.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
