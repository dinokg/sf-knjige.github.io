<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>19.
<P>&nbsp;&nbsp;&nbsp;&nbsp;&nbsp;"Hoćemo li povesti i ovog robota?" reče Ford i gadljivo pogleda Marvina koji je, smešno pogrbljen, stajao u uglu, pod malim stablom palme.
<BR>&nbsp;&nbsp;&nbsp;&nbsp;&nbsp;Zaphod skrenu pogled s ogledala-ekrana na kojima se video panoramski snimak ogoljenog predela u koji se spustilo 'Zlatno srce'.
<BR>&nbsp;&nbsp;&nbsp;&nbsp;&nbsp;"Oh, android-paranoid", rekao je. "Da, povešćemo i njega."
<BR>&nbsp;&nbsp;&nbsp;&nbsp;&nbsp;"Ali šta da radimo s robotom koji pati od manijačke depresije?"
<BR>&nbsp;&nbsp;&nbsp;&nbsp;&nbsp;"Vi mislite da vi imate nevolja", reče Marvin kao da se obraća novonastanjenom mrtvačkom kovčegu, "ali šta biste uradili da ste vi robot s manijačkom depresijom? Ne, nemojte se mučiti da nađete odgovor, ja sam pedeset hiljada puta inteligentniji od vas, a čak ni ja ne znam odgovor. Dobijam glavobolju kada makar i pokušam da se spustim na vaš nivo razmišljanja."
<BR>&nbsp;&nbsp;&nbsp;&nbsp;&nbsp;Trilijan ulete kroz vrata svoje kabine.
<BR>&nbsp;&nbsp;&nbsp;&nbsp;&nbsp;"Moji beli miševi su pobegli!" rekla je.
<BR>&nbsp;&nbsp;&nbsp;&nbsp;&nbsp;Izraz duboke zabrinutosti i saosećanja prođe svakim od Zaphodova dva lica.
<BR>&nbsp;&nbsp;&nbsp;&nbsp;&nbsp;"E baš me zabole za tvoje bele miševe", kazao je.
<BR>&nbsp;&nbsp;&nbsp;&nbsp;&nbsp;Trilijan ga uznemireno pogleda i ponovo nestade.
<BR>&nbsp;&nbsp;&nbsp;&nbsp;&nbsp;Verovatno bi njena primedba izazvala veću pažnju da je tada bilo poznato da su ljudska bića tek treći najinteligentniji oblik života na planeti Zemlji, a ne (kako su uglavnom smatrali najnezavisniji posmatrači) druga.
<BR>
<BR>&nbsp;&nbsp;&nbsp;&nbsp;&nbsp;"Dobro jutro, momci".
<BR>&nbsp;&nbsp;&nbsp;&nbsp;&nbsp;Glas je bio čudnovato poznat, a ipak čudnovato različit. Imao je nekako materinski prizvuk. Javio se posadi u tenutku kada su došli do prolaza u vazdušnu komoru koja je vodila na površinu planete.
<BR>&nbsp;&nbsp;&nbsp;&nbsp;&nbsp;Oni zbunjeno pogledaše jedni druge.
<BR>&nbsp;&nbsp;&nbsp;&nbsp;&nbsp;"To je kompjuter", objasnio je Zaphod. "Otkrio sam da ima rezervnu ličnost za slučaj opasnosti, pa sam pomislio da će nam možda bolje poslužiti."
<BR>&nbsp;&nbsp;&nbsp;&nbsp;&nbsp;"Dakle, ovo će vam biti prvi dan na stranoj, novoj planeti", produžio je Edijev novi glas, "i zato hoću da mi svi budete ušuškani i utopljeni i da se ne igrate s onim nevaljalim buljookim čudovištima."
<BR>&nbsp;&nbsp;&nbsp;&nbsp;&nbsp;Zaphod nestrpljivo zalupka po vratima.
<BR>&nbsp;&nbsp;&nbsp;&nbsp;&nbsp;"Pogrešio sam", rekao je. "Izgleda da bi nam od veće koristi bio običan logaritmar."
<BR>&nbsp;&nbsp;&nbsp;&nbsp;&nbsp;"Aha!" dreknu kompjuter. "Ko je to rekao?"
<BR>&nbsp;&nbsp;&nbsp;&nbsp;&nbsp;"Hoćeš li da nam otvoriš taj prolaz, molim te, kompjuteru?" reče Zaphod, trudeći se da se naljuti.
<BR>&nbsp;&nbsp;&nbsp;&nbsp;&nbsp;"Neću, sve dok onaj ko je to rekao ne prizna", zahtevao je kompjuter i škljocnuo spojevima nekoliko sinapsi.
<BR>&nbsp;&nbsp;&nbsp;&nbsp;&nbsp;"O Bože", promrmlja Ford; oslonio se o jednu pregradu i počeo da broji do deset. Strašno se plašio da će razumna bića jednog dana zaboraviti kako se to radi. Ljudi samo brojanjem mogu da ispolje svoju nezavisnost pred kompjuterima.
<BR>&nbsp;&nbsp;&nbsp;&nbsp;&nbsp;"Hajde", reče Edi ozbiljnim glasom.
<BR>&nbsp;&nbsp;&nbsp;&nbsp;&nbsp;"Kompjuteru"... zavapi Zaphod.
<BR>&nbsp;&nbsp;&nbsp;&nbsp;&nbsp;"Čekam", prekide ga Edi. "Ako treba, mogu da čekam čitav dan..."
<BR>&nbsp;&nbsp;&nbsp;&nbsp;&nbsp;"Kompjuteru..." reče ponovo Zaphod, koji je pokušavao da smisli neko domišljato lukavstvo kojim bi nadigrao kompjuter i koji je potom odlučio da se ne bori s njime na njegovom sopstvenom terenu, "ako smesta ne otvoriš taj izlaz, idem odmah do tvojih memorijskih blokova da ih isprogramiram velikom sekirom, razumeš?"
<BR>&nbsp;&nbsp;&nbsp;&nbsp;&nbsp;Edi, šokiran, zastade da razmotri ovo.
<BR>&nbsp;&nbsp;&nbsp;&nbsp;&nbsp;Ford je i dalje tiho brojao. To je gotovo najgadnija stvar koju možete da učinite jednom kompjuteru, kao kada biste prišli nekom ljudskom biću i stali da mu govorite: Krv... krv... krv... krv...
<BR>&nbsp;&nbsp;&nbsp;&nbsp;&nbsp;Najzad, Edi tiho reče: "Vidim da još mnogo moramo da radimo na izgradnji međusobnih odnosa" - a izlaz se otvori.
<BR>&nbsp;&nbsp;&nbsp;&nbsp;&nbsp;Ledeni vetar dunu im u lice; oni se bolje umotaše u svoja odela i kročiše niz stepenice na pustu prašinu Magratee.
<BR>&nbsp;&nbsp;&nbsp;&nbsp;&nbsp;"Plakaćete vi na kraju, osećam to", dreknu Edi za njima i ponovo zatvori prolaz.
<BR>&nbsp;&nbsp;&nbsp;&nbsp;&nbsp;Posle nekoliko minuta ponovo je otvorio i zatvorio prolaz u odgovor na komandu koja ga je zatekla potpuno nespremnog.
</P></TD></TR></TABLE>
<P class="next">
<A HREF=p21.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
