<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>15. IZMENJENI IZGLEDI
<P>&nbsp;&nbsp;&nbsp;&nbsp;&nbsp;Arvardan i Šekt se sretoše u sobici na drugom spratu kuće. Prozori su bili brižljivo polarizovani, dok nisu postali sasvim neprozirni. Pola je ostala u prizemlju, zavaljena u naslonjaču iz koje je budnim okom osmatrala mračnu i pustu ulicu.
<BR>&nbsp;&nbsp;&nbsp;&nbsp;&nbsp;Šektova pogurena figura ipak se nosila drugačije no što ju je Arvardan upamtio od poslednjeg susreta, desetak časova ranije. Fizičarevo lice bilo je i dalje ispijeno i krajnje umorno, no nesigurnost i zaplašenost zamenila je sada gotovo očajnička rešenost.
<BR>&nbsp;&nbsp;&nbsp;&nbsp;&nbsp;"Dr Arvardane", započe Šekt sigurnim, čvrstim glasom, "moram vam se izviniti zbog svog jutrošnjeg ponašanja. Nadao sam se da ćete moći da razumete..."
<BR>&nbsp;&nbsp;&nbsp;&nbsp;&nbsp;"Moram vam, gospodine, priznati da nisam, ali mi se čini da sad mogu."
<BR>&nbsp;&nbsp;&nbsp;&nbsp;&nbsp;Šekt sede za sto i pokaza Arvardanu na bocu vina. Arvardan samo odmahnu rukom, pomalo omalovažavajuće. "Ako vam ne smeta, više bih voleo nešto od voća. Kakav je ovo plod? Nisam siguran da sam ikada video ništa slično."
<BR>&nbsp;&nbsp;&nbsp;&nbsp;&nbsp;"Samo jedna vrsta pomorandže", objasni Šekt. "Mislim da uspeva samo na Zemlji. Vidite, lako se ljušti." On pokaza i Arvardan, posle sumnjičavog njuškanja, zari zube u sočnu voćku. Bio je zadivljen.
<BR>&nbsp;&nbsp;&nbsp;&nbsp;&nbsp;"Pa ovo je božanstveno, dr Šekt! Da li je Zemlja ikada pokušavala da ovo izveze?"
<BR>&nbsp;&nbsp;&nbsp;&nbsp;&nbsp;"Starešine", započe Šekt namrgodivši se, "nisu baš raspoložene da trguju sa Galaksijom. Niti su Vasionci raspoloženi da trguju s nama. Samo još jedna od naših zemaljski teškoća."
<BR>&nbsp;&nbsp;&nbsp;&nbsp;&nbsp;Arvardan oseti kako ga prožima talas negodovanja. "To je stvarno glupost. Pomalo gubim veru u ljudski razum kad se susretnem sa ovakvim stvarima."
<BR>&nbsp;&nbsp;&nbsp;&nbsp;&nbsp;Šekt samo pomirljivo sleže ramenima. "To je deo većeg, skoro nerešivog problema, koji se zove antiterestrijalizam. To me plaši."
<BR>&nbsp;&nbsp;&nbsp;&nbsp;&nbsp;"Jedino što ga čini zaista nerešivim jeste što niko zaista ne želi rešenje", objasni Arvardan. "Koliko samo ljudi odgovara, sa svoje strane, mržnjom uperenom u suprotnom pravcu? Zarazna je to bolest - mržnja za mržnju. Ne žele li vaši ljudi zaista jednakost, uzajamnu toleranciju? Ne! Najviše njih želi samo da uvreba priliku da zasedne na tron i zavlada nad drugom stranom."
<BR>&nbsp;&nbsp;&nbsp;&nbsp;&nbsp;"Ima mnogo tačnog u tome što kažete", zaključi gotovo tužno Šekt. "To ne mogu da poreknem. No, to nije i potpuna priča. Samo nam dajte priliku i izrašće nova zemaljska generacija koja će dostići zrelost, biti neopterećena izdvojenošću i izolacijom i verovati, duboko i predano, u jedinstvo Čovečanstva. Asimilacionisti, sa svojom večnom verom u veliki i sveobuhvatni kompromis, bili su ne jednom glavna pokretačka snaga na Zemlji. Jedan sam od njih. Ili sam, u najmanju ruku, to bio. No, danas su na vlasti samo fanatici. Isključivi su u svojim snovima o vladavini u prošlosti i vladavini u budućnosti. Carstvo od njih treba da bude zaštićeno.
<BR>&nbsp;&nbsp;&nbsp;&nbsp;&nbsp;Arvardan se natušti. "Zaštićeno od pobune, od onoga o čemu mi je Pola govorila?"
<BR>&nbsp;&nbsp;&nbsp;&nbsp;&nbsp;"Doktore Arvardan", započe mračno Šekt, "nikoga nije lako ubediti u mogućnost, naizgled tako smešnu, da Zemlja baci Galaksiju na kolena; no, ipak, to je sasvim moguće. Nisam toliko hrabar da bih tek tako odbacio svoj život, naprotiv, želim da živim. Možete onda zamisliti kakva me je užasna potreba naterala da preuzmem na sebe odgovornost za izdaju, pogotovo imajući u vidu da su oči lokalnih vlasti stalno prikovane za mene."
<BR>&nbsp;&nbsp;&nbsp;&nbsp;&nbsp;"Pa", odvrati Arvardan, "ako je već tako ozbiljno, bolje da vam odmah kažem jednu stvar: daću sve od sebe da vam pomognem, koliko god mogu kao podanik Galaksije. Niti imam kakvu zvaničnu titulu, niti nekog uticaja na vladajuća tela, čak ni na namesnika. Upravo sam ono za šta me smatraju. Samo arheolog na naučnoj ekspediciji koju sprovodim iz vlastitih interesa. Pošto ste vi spremni da rizikujete izdaju, zar nije bolje da se neposredno povežete s namesnikom? On bi zbilja mogao nešto učiniti."
<BR>&nbsp;&nbsp;&nbsp;&nbsp;&nbsp;"Upravo je to ono što ne mogu, doktore Arvardan. Zato me Starešine tako budno i paze. Kada ste jutros došli u moju kuću pomislio sam za trenutak da ste posrednik, odnosno, pomislio sam da je Enije posumnjao u nešto."
<BR>&nbsp;&nbsp;&nbsp;&nbsp;&nbsp;"Možda i jeste - to ne znam da vam kažem. Međutim, nisam posrednik. Žao mi je. Ali ako insistirate na tome da budem vaš poverenik, mogu vam obećati da ću se sam susresti s Enijem - umesto vas."
<BR>&nbsp;&nbsp;&nbsp;&nbsp;&nbsp;"Hvala vam, to je sve što se od vas traži. To - i još da upotrebite sve svoje snage da posredujete kod Enija da kaznene mere prema Zemlji ne budu baš strašno stroge."
<BR>&nbsp;&nbsp;&nbsp;&nbsp;&nbsp;"Naravno." Arvardan oseti nemir. Učini mu se da razgovara sa ostarelim, ekscentričnim paranoikom, koji možda jeste bezopasan, ali je i sasvim bez kompasa. No, radi Pole, nije imao drugog izbora osim da ostane tu, sluša i pređe glatko preko onoga što je izgledalo kao blag poremećaj uma.
<BR>&nbsp;&nbsp;&nbsp;&nbsp;&nbsp;"Doktore Arvardane, jeste li čuli za sinapsifajer? U stvari, ako se dobro sećam, pominjali ste ga jutros."
<BR>&nbsp;&nbsp;&nbsp;&nbsp;&nbsp;"Da, čuo sam. Čitao sam vaš članak u Fizičkom Pregledu. O tome sam još razgovarao sa namesnikom i visokim ministrom."
<BR>&nbsp;&nbsp;&nbsp;&nbsp;&nbsp;"Sa ministrom?"
<BR>&nbsp;&nbsp;&nbsp;&nbsp;&nbsp;"Da, zašto? Onom prilikom kada mi je i dao ovo pismo sa preporukom namenjenom vama, koje ste vi - ovaj, odbili da vidite."
<BR>&nbsp;&nbsp;&nbsp;&nbsp;&nbsp;"Izvinite zbog toga. No, više bih voleo da to ministru niste pominjali. Šta znate o napravi?"
<BR>&nbsp;&nbsp;&nbsp;&nbsp;&nbsp;"Da je to zanimljiv, ali neuspeo eksperiment. Da je napravljen u svrhu povećanja kvaliteta i kapaciteta učenja. Da je, donekle, uspeo pri eksperimentisanju s pacovima, no da je bio potpun neuspešan sa ljudskim bićem."
<BR>&nbsp;&nbsp;&nbsp;&nbsp;&nbsp;Šekt se osećao povređenim. "Pa, iz tog članka ništa drugo i niste mogli zaključiti. Stvar je prdstavljena kao neuspeh, no, nepobitno uspele pojedinosti su namerno prećutane."
<BR>&nbsp;&nbsp;&nbsp;&nbsp;&nbsp;"Hmmm. Perilično čudna taktika, doktore Šekt."
<BR>&nbsp;&nbsp;&nbsp;&nbsp;&nbsp;"Priznajem, jeste. No, meni je pedeset šesta godina, gospodine, i, ako iole poznajete običaje Zemlje, znate da mi nije ostalo još mnogo da poživim."
<BR>&nbsp;&nbsp;&nbsp;&nbsp;&nbsp;"Da, znam Šezedseta. Čuo sam o tome - možda i više nego što bih voleo da sam čuo." Još se vrlo živo sećao onog prvog leta zemaljskim stratosfernim avionom. "No, ako se ne varam, izuzeci se ponekad prave, između ostalog, i kada su u pitanju naučnici, zar ne?"
<BR>&nbsp;&nbsp;&nbsp;&nbsp;&nbsp;"Tako je. No, o tome odlučuju visoki ministar i Savet Starešina, a na njihove odluke uticaja nema čak ni sam Car lično. Rečeno mi je da, zarad produženog života, moram projekat oko sinapsifajera držati u strogoj tajnosti, kao i da radim na tome da napravu usavršim i praktično dokažem." Starac nemoćno raširi ruke. "Kako sam onda mogao znati za krajnji ishod, za svrhu u koju će se aparat koristiti?"
<BR>&nbsp;&nbsp;&nbsp;&nbsp;&nbsp;"Kakvu svrhu?" Arvardan izvadi kutiju cigareta iz svog džepa na košulji i ponudi svog sagovornika, no ovaj odbi.
<BR>&nbsp;&nbsp;&nbsp;&nbsp;&nbsp;"Samo polako. Kada su moji opiti dostigli tačku na kojoj se, razumno i bezbedno, moglo preći i na ljudska bića, eksperimentu s aparatom su podvrgnuti neki biolozi sa Zemlje. Svi su oni bili fanatici - ekstremisti, tačnije. Jednog od njih su vratili na ponovni opit. Nisam ga mogao spasti. No, iz samrtničkog krkljanja tog čoveka sam sve shvatio."
<BR>&nbsp;&nbsp;&nbsp;&nbsp;&nbsp;Bila je već skoro ponoć. Dan se oduži i mnogo se toga desilo. No, Arvardan je bio sav ustreptao i nestrpljiv. "Voleo bih da odmah kažete šta je posredi."
<BR>&nbsp;&nbsp;&nbsp;&nbsp;&nbsp;"Samo malo strpljenja, molim vas. Moram vam sve objasniti, ako želim da vas ubedim. Vi, naravno, dobro znate za malu zemaljsku osobenost - radioaktivnost..."
<BR>&nbsp;&nbsp;&nbsp;&nbsp;&nbsp;"Da, dobro poznajem tu stvar."
<BR>&nbsp;&nbsp;&nbsp;&nbsp;&nbsp;"I dobro znate kakav je odraz te radioaktivnosti na Zemlju i njenu privredu?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Onda ne moram da vam objašnjavam. Samo ću vam reći da je mutacioni proces - proces naslednih promena - na Zemlji mnogo veći nego bilo gde drugde u Galaksiji. Što će reći da je ideja naših neprijatelja o tome da su 'Zemljani drugačiji' u izvesnom smislu tačna. Da budemo precizni - ti mutacioni procesi su minimalni, i mutirani organizmi većinom brzo izumiru. Jedina trajna izmena koja se tiče Zemljana u vezi je sa nekim aspektima njihove unutrašnje hemije - koja im omogućava veću otpornost u odnosu na vlastitu životnu sredinu. Što će, opet, reći - veću otpornost na efekte radijacije, brže zarastanje oprljenih površina..."
<BR>&nbsp;&nbsp;&nbsp;&nbsp;&nbsp;"Doktore Šekt, sve to mi je već poznato."
<BR>&nbsp;&nbsp;&nbsp;&nbsp;&nbsp;"Onda, je li vam ikada palo na pamet da mutacioni procesi obuhvataju sav živi svet na Zemlji, a ne samo ljudsku vrstu?"
<BR>&nbsp;&nbsp;&nbsp;&nbsp;&nbsp;Usledi kratka stanka, posle koje Arvardna prozbori: "Pa, ne baš, no, to je sigurno tako."
<BR>&nbsp;&nbsp;&nbsp;&nbsp;&nbsp;"Sigurno je tako. Dešava se. Naše domaće životinje imaju veću raznovrsnost u odnosu na druge, neokužene svetove. Pomorandža koju ste pojeli je mutacionim menjanjem postala jedinstvena sorta, koja ne postoji nigde osim na Zemlji. To je, između ostalog, ono što je čini tako neprihvatljivom za one kojima bismo je izvezli. Vasionci sumnjaju u nju kao što sumnjaju i u nas same - a mi je ljubomorno čuvamo kao nešto samo naše i ničije više. I na kraju, naravno, ono što se dešava sa biljnim i životinjskim svetom dešava se, razumljivo, i u svetu mikroorganizama."
<BR>&nbsp;&nbsp;&nbsp;&nbsp;&nbsp;Arvardan se tek sada zbilja protrese od hladnog užasa.
<BR>&nbsp;&nbsp;&nbsp;&nbsp;&nbsp;"Mislite - bakterije?"
<BR>&nbsp;&nbsp;&nbsp;&nbsp;&nbsp;"Mislim na sve oblike primitivnog života. Protozoe, bakterije i samoobnavljajuće belančevine koje se nazivaju virusima."
<BR>&nbsp;&nbsp;&nbsp;&nbsp;&nbsp;"Na šta ciljate?"
<BR>&nbsp;&nbsp;&nbsp;&nbsp;&nbsp;"Mislim da i sami naslućujete, doktore Arvardane. Odjednom ste vrlo zainteresovani. Vidite, postoji verovanje u vašem narodu da su Zemljani donosioci smrti, da druženje sa Zemljaninom podrazumeva smrt, da to donosi nesreću, da su Zemljani urokljivih očiju..."
<BR>&nbsp;&nbsp;&nbsp;&nbsp;&nbsp;"Sve to znam. Praznoverice."
<BR>&nbsp;&nbsp;&nbsp;&nbsp;&nbsp;"Ne baš sasvim. To i jeste najcrnje od svega. Kao i sva verovanja, koliko god u pitanju bile praznoverice, izobličene, preuveličane, i ova se negde u dubini dodiruju s istinom. Ponekad, znate, Zemljanin u svom telu nosi neke mutirane oblike mikroskopskih parazita kojih nigde drugde nema i kojima, ponekad, Vasionci lako podlegnu. Sve što sledi je čista biologija, doktore Arvardane."
<BR>&nbsp;&nbsp;&nbsp;&nbsp;&nbsp;Arvardan ostade nem.
<BR>&nbsp;&nbsp;&nbsp;&nbsp;&nbsp;"Ponekad smo i mi sami žrtve", nastavi Šekt. "Ispili se, ponekad, iz radioaktivnih magluština, neka nova bakterija i epidemija zbriše pola planete, no, Zemljani su, ipak, relativno otporni. Zajedno sa bakterijama menjamo se i mi, i sa svakom novom generacijom razvijamo veću otpornost. I tako, preživimo. Vasionci, međutim, nemaju tu mogućnost."
<BR>&nbsp;&nbsp;&nbsp;&nbsp;&nbsp;"Znači li to", poče Arvardan, osećajući blagu vrtoglavicu, "da ovaj kontakt sada ovde, sa vama..." On i nesvesno odmaknu svoju stolicu. Istog časa pomisli na poljupce od te večeri.
<BR>&nbsp;&nbsp;&nbsp;&nbsp;&nbsp;Šekt odmahnu glavom. "Ne, ne, naravno. Mi ne stvaramo bolesti - nosimo je u sebi bez prenosa na druge. A i nosioci smo vrlo retko. Da živim na vašem svetu, nosio bih klica koliko i vi sami. Ni ja ih baš ne ljubim preterano. Čak i ovde je tek jedna od kvadriliona klica, ili samo jedna u svakom kvadrilionu od kvadriliona, zaista opasna. Vaši izgledi da se sada zarazite manji su nego izgledi da sada kroz ovu kuću proleti meteorit i pogodi vas u glavu. Ukoliko - ukoliko se te klice ne traže, izoluju i namerno umnožavaju." Opet stanka, duža nego pre. Onda Arvardan upita, čudnim, tako pridavljenim glasom: "A rade li to Zemljani?"
<BR>&nbsp;&nbsp;&nbsp;&nbsp;&nbsp;Ne, Šekt nije bio paranoik. Naprotiv, bolje da mu veruje.
<BR>&nbsp;&nbsp;&nbsp;&nbsp;&nbsp;"Da. Ali prvenstveno, iz uobičajenih, naučnih razloga. Naši biolozi su, naravno, zainteresovani za čudnovatosti života na Zemlji, i baš su nedavno izolovali virus obične groznice."
<BR>&nbsp;&nbsp;&nbsp;&nbsp;&nbsp;"Šta je to?"
<BR>&nbsp;&nbsp;&nbsp;&nbsp;&nbsp;"Blaga, ali stalno prisutna bolest. Uvek nas prati. Mnogi ljudi sa Zemlje su je preležali još u detinjstvu. Simptomi nisu teški. Blaga groznica, prolazni osip, upala usana i sluzokože uz stalno prisutnu žeđ. Prođe za nekih šest dana, i bolesnik postaje imun. Ja sam je prležao. I Pola, isto tako. Ponekad se javlja opasniji vid iste bolesti - jer je virus, pretpostavlja se, nešto izmenjen - i to se zove radicijaciona groznica."
<BR>&nbsp;&nbsp;&nbsp;&nbsp;&nbsp;"Radijaciona groznica, da, čuo sam za to", potvrdi Arvardan.
<BR>&nbsp;&nbsp;&nbsp;&nbsp;&nbsp;"Zaista? Bolest se tako zove zbog pogrešne pretpostavke da se dobija usled izlaganja radioaktivnom delovanju u okuženim oblastima. Međutim, ona je zaista vrlo česta posledica izlaganja tim oblastima, jer je u njima virus najspremniji da se izmeni u svoje opasne oblike. No, virus je ono što je opasno - a ne zračenje. Simptomi se, u slučaju ove groznice, pojavljuju najdalje za dva časa. Usne su tako teško pogođene i upaljene da pacijent jedva može da govori, i može umreti za nekoliko dana.
<BR>&nbsp;&nbsp;&nbsp;&nbsp;&nbsp;Eto, doktore Arvardan, to je suština stvari. Zemljanin je razvio otpornost u odnosu na običnu groznicu, dok je Vasionac ne poseduje. Desi se da običnu groznicu ponekad dobije neki pripadnik carskog garnizona i u tom slučaju na nju reaguje onako kako bi Zemljanin reagovao na zarazu radijacionom groznicom. Najčešće umre u toku od dvanaest časova. Onda on mora biti spaljen - spaljuju ga Zemljani - jer, ko god od Vasionaca da se približi lešu, bolest će preći i na njega.
<BR>&nbsp;&nbsp;&nbsp;&nbsp;&nbsp;Virus je, rekao bih, izolovan pre nekih desetak godina. Pripada nukleoproteinima, kao i ostali virusi skloni filtriranju, koji imaju upadljivi postotak radioaktivnog ugljenika, sumpora i fosfora. Kad kažem 'upadljivi', mislim na neuobičajeno visoko učešće od pedeset procenata čiste radioaktivne materije u ugljeniku, sumporu i fosforu. Pretpostavlja se, stoga, da utiču na organizam više kao radioaktivne nego kao naprosto otrovne materije. Izgledalo bi logično pretpostaviti da su Zemljani, prilagođeni gama-zračenjima, neznatno izloženi opasnosti. Sledeća istraživanja su se najviše bavila pitanjem kako virus koncentriše svoje radioaktivne izotope. Kao što vam je bez sumnje poznato, izotopi se ne mogu izdvojiti nikakvim hemijskim procesom, osim ukoliko je postupak izuzetno dugotrajan i izuzetno složen. Osim toga, nijedan drugi organizan izuzev tog virusa ne ponaša se tako. No, u toj se tački usmerenje istraživanja promenilo.
<BR>&nbsp;&nbsp;&nbsp;&nbsp;&nbsp;Završiću priču u kratkim crtama, doktore Arvardan. Mislim da vam je i samom jasno kuda ona vodi. Eksperimenti su mogli biti vršeni na životinjama čije je poreklo sa drugih svetova, ali ne i sa Vasioncima - iz razumljivog razloga što je njihov broj, ovde na Zemlji, vrlo mali, te bi se čitava stvar veoma brzo otkrila. Naravno, čitav projekat je morao biti vođen u krajnjoj diskreciji. Grupa bakteriologa bila je podvrgnuta tretmanu putem sinapsifajera, kako bi se njihovi moždani procesi enormno razvili. Upravo je ta grupa i izvela taj novi, matematički precizan napad na proteinsku hemiju i imunologiju, i na kraju joj je pošlo za rukom da razvije veštačku varijantu virusa, razvijenu tako da deluje samo na vanzemaljske organizme - Vasionce. Sada već postoje tone i tone tog virusa - u kristalizovanom stanju."
<BR>&nbsp;&nbsp;&nbsp;&nbsp;&nbsp;Arvardan je bio iscrpljen. Osećao je krupne graške znoja kako polako klize niz njegove slepoočnice i obraze.
<BR>&nbsp;&nbsp;&nbsp;&nbsp;&nbsp;"Vi mi, znači, govorite" dahtao je on, "da Zemlja namerava da oslobodi taj virus i izbaci ga u Galaksiju - da, zapravo, namerava da započne gigantski bakteriološki rat..."
<BR>&nbsp;&nbsp;&nbsp;&nbsp;&nbsp;"Koji mi ne možemo izgubiti, a vi ne možete dobiti. Upravo tako. Kada epidemija jednom krene, milioni će umirati svakog dana i neće biti sile koja će to moći da zaustavi. Izbeglice, izbezumljene od straha, bekstvom će kroz svemir nositi virus sa sobom. Ako pokušate da uništiti zaražene planete, bolest će stalno iskrsavati na nekom drugom svetu. Neće biti razloga da se čitava stvar uopšte dovede u vezu sa Zemljom. Do trenutka kada se izrazi sumnja u pogledu toga što Zemlja ostaje pošteđena, kuga će toliko uznapredovati i očajanje Vasionaca već će biti toliko da ni samo to saznanje neće više ništa značiti."
<BR>&nbsp;&nbsp;&nbsp;&nbsp;&nbsp;"I svi će pomreti?" Narastajuća strava i dalje nije dopirala - nije mogla da dopre - do svesti arheologa.
<BR>&nbsp;&nbsp;&nbsp;&nbsp;&nbsp;"Možda i neće. Bakteriologija radi u oba smera. Pronađen je i antiserum, kao i način da se on proizvede. Može se upotrebiti u slučaju preuranjene predaje. Onda, može se desiti da bolest ipak ne stigne u najzabačenije kutke Galaksije, ili čak da se negde razvije prirodni imunitet."
<BR>&nbsp;&nbsp;&nbsp;&nbsp;&nbsp;U užasnoj praznini koja je nastupila - tokom koje Arvardan više ni trenutka nije sumnjao u starčeve reči - ledena istina koja je u jednom dahu promenila izglede i istopila nadmoć od dvadeset pet milijardi prema jedan - začu se ponovo Šektov glas, odjednom tako slabašan i umoran:
<BR>&nbsp;&nbsp;&nbsp;&nbsp;&nbsp;"To nije delo Zemlje. To je delo šačice vođa na koje je, po svemu sudeći, prejako delovao stravičan pritisak koji ih je isključivao iz tokova Galaksije. Pri tom, mrzeći one koji ih ne puštaju unutra, žudeći da uzvrate udarac ne pitajući za cenu, i neuračunljivom snagom...
<BR>&nbsp;&nbsp;&nbsp;&nbsp;&nbsp;... kada oni započnu, ostatak Zemlje će morati da ih sledi. Šta nam drugo i ostaje? Zemlja, pritiskana strahovitim osećanjem krivice, moraće da pokuša da izvede ono što je pripremila. Zar može i za trenutak razmotriti mogućnost da poštedi makar nekog iz Galaksije i time rizikuje eventualnu mogućnost kasnije odmazde?
<BR>&nbsp;&nbsp;&nbsp;&nbsp;&nbsp;Pa ipak, ja sam Zemljanin. Ja sam čovek. Moraju li trilioni izgubiti život zbog miliona? Mora li civilizacija koja se Galaksijom ustoličila biti dokrajčena zbog osvete, ma kako pravedne, ali, ipak, samo osvete jedne jedine planete? I hoće li nam posle svega biti bolje no sada? Moć u Galaksiji će zadržati oni svetovi koji imaju najviše sirovina - a ne zaboravite da ih Zemlja nema uopšte. Zemljani čak mogu i da se posade na presto na Trantoru i odatle vladaju, ali samo za jednu generaciju; jer, njihova će deca postati Trantorijanci, i kada na njih dođe red da vladaju, gledaće istim očima na Zemlju kakvom je današnji vladari sa Trantora vide.
<BR>&nbsp;&nbsp;&nbsp;&nbsp;&nbsp;I pored toga, u čemu je napredak Čovečanstva, ako se tiranija Carstva jednostavno izmeni u tiraniju Zemlje? Ne, ne... Mora da postoji neki drugi put, put za sve ljude, put pravde i slobode za sve."
<BR>&nbsp;&nbsp;&nbsp;&nbsp;&nbsp;On zagnjuri lice u šake, vrteći snuždeno glavom.
<BR>&nbsp;&nbsp;&nbsp;&nbsp;&nbsp;Arvardan je sve to primio kao kroz maglu, i jedino što je mogao bilo je da promrmlja: "U ovome što ste učinili, doktore Šekt, nema ni trunčice izdaje. Iz ovih stopa idem na Everest. Namesnik će mi poverovati. Mora mi poverovati."
<BR>&nbsp;&nbsp;&nbsp;&nbsp;&nbsp;Ali iznenada se začu trčeći korak i, trenutak potom, ukaza se slika jednog preplašenog lica koje nahrupi kroz vrata:
<BR>&nbsp;&nbsp;&nbsp;&nbsp;&nbsp;"Tata - neki ljudi dolaze ulicom!"
<BR>&nbsp;&nbsp;&nbsp;&nbsp;&nbsp;Dr Šekt posive u licu. "Brzo Arvardane, kroz garažu!" On ga žestoko gurnu. "Uzmite Polu sa sobom i ne brinite za mene. Ja ću ih zadržati!" No, bilo je kasno: čovek u zelenoj odori već je stajao na vratima. Bio je naoružan tankim osmehom i neuronskim bičem kojim je nemarno mahao napred-nazad. A onda se začu grmljavina, zvuk velikog broja ruku koji lupa na glavna vrata, zatim tresak i, konačno, bat nogu.
<BR>&nbsp;&nbsp;&nbsp;&nbsp;&nbsp;"Ko ste vi?!" povika Arvardan, ustobočivši se pred prilikom u zelenom, krijući Polu iza svojih leđa.
<BR>&nbsp;&nbsp;&nbsp;&nbsp;&nbsp;"Ja?" zagrme zeleni. "Samo ponizni sekretar njegove ekselencije visokog ministra." On im se približi. "Zamalo da zakasnim. Aha, i devojčica je tu... Krajnje nepromišljeno..."
<BR>&nbsp;&nbsp;&nbsp;&nbsp;&nbsp;Arvardan poče, pretećim glasom: "Ja sam žitelj Galaksije, i protivim se tome da me privedete - ili, što se toga tiče, zabranjujem vam da kročite u ovu kuću bez zakonskog ovlašćenja."
<BR>&nbsp;&nbsp;&nbsp;&nbsp;&nbsp;"Ja", odvrati sekretar, prijateljski tapšući Arvardanovo rame slobodnom rukom, "ja sam i pravo i vlast na ovoj planeti. Uskoro ću to biti i kada je u pitanju Galaksija. Imamo vas sve, znate - čak i Švarca."
<BR>&nbsp;&nbsp;&nbsp;&nbsp;&nbsp;"Švarca?" kriknuše uglas dr Šekt i njegova kćer.
<BR>&nbsp;&nbsp;&nbsp;&nbsp;&nbsp;"Začuđeni? Hajde, hajde, odvešću vas k njemu."
<BR>&nbsp;&nbsp;&nbsp;&nbsp;&nbsp;Poslednja stvar koje je Arvardan bio svestan bio je taj osmeh na sekretarovom licu - i blesak biča. Bol beše strahovit - i on se sruči u tminu.
</P></TD></TR></TABLE>
<P class="next">
<A HREF=p16.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
