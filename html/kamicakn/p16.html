<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>16. ODABERI TABOR!
<P>&nbsp;&nbsp;&nbsp;&nbsp;&nbsp;Švarc konačno ugrabi malo sna na neudobnoj drvenoj klupi u jednoj od malih podrumskih soba 'popravnog doma' u Čiku.
<BR>&nbsp;&nbsp;&nbsp;&nbsp;&nbsp;'Dom', kako je obično nazivan, bio je jedno od oružja lokalnih vlasti na čijem je čelu stajao visoki ministar, uz sve one koji su ga okruživali. Uzdizao se u svojoj sumornosti na stenovitoj uzvisini koja je natkriljavala carske kasarne, kao što bi se tamna senka nadnosila nad nekim zemaljskim prekršiocem, i to na mnogo opasniji, zlokobniji način.
<BR>&nbsp;&nbsp;&nbsp;&nbsp;&nbsp;Mnogi je Zemljanin, u toku proteklih vekova, u njegovoj unutrašnjosti čekao na svoju presudu - ako je, na primer, podneo lažne podatke o proizvodnoj normi, ili je to, čak, izbegao da uradi, ili ako je pokušao da izbegne Šezdesetoj, ili pak uradio kakav sličan zločin - na primer, pokušaj zavere protiv vlade ili slično. Ponekad bi se sitne predrasude zemaljske pravde učinile besmislenim osetljivoj i najčešće blaziranoj Carskoj vladi. U tom slučaju bi prekršioce pomilovao sam namesnik, no to bi obično izazivalo nerede ili, u gorem slučaju, otvorenu pobunu.
<BR>&nbsp;&nbsp;&nbsp;&nbsp;&nbsp;Međutim, najčešće se dešavalo da namesnik popusti pred smrtnom presudom koju bi doneo Savet. Na kraju krajeva, stradali bi samo ljudi sa Zemlje...
<BR>&nbsp;&nbsp;&nbsp;&nbsp;&nbsp;Prirodno da Džozef Švarc o svemu tome nije mogao ništa znati. Sve što je u ovom trenutku predstavljalo njegovo vidno polje bila je mala odaja sa zidovima koji su rasipali prigušenu svetlost, i čiji su jedini nameštaj predstavljale dve tvrde klupe i sto, ne računajući mali ispust u zidu koji je služio dvojakoj svrsi - kao tuš i kao sanitarni čvor. Nigde nije bilo prozora koji bi dozvoljavao pogled na makar delić neba, a propust svežeg vazduha u prostoriju putem ventilacionog uređaja bio je minimalan.
<BR>&nbsp;&nbsp;&nbsp;&nbsp;&nbsp;On provuče prste kroz kosu koja je prekrivala samo mali deo njegove ćelave glave i pridiže se, utučeno, u sedeći položaj. Njegov je pokušaj da pobegne u ništa (a i gde bi na Zemlji mogao biti siguran?) bio kratkog veka, gorak, i završio se ovde.
<BR>&nbsp;&nbsp;&nbsp;&nbsp;&nbsp;Ipak, mogao je da se zabavlja Dodirom Misli.
<BR>&nbsp;&nbsp;&nbsp;&nbsp;&nbsp;Ali da li je to bilo dobro ili loše?
<BR>&nbsp;&nbsp;&nbsp;&nbsp;&nbsp;Na farmi je to bio čudan, uznemirujući dar, jedna strana njegove prirode koju dotad nije poznavao, mogućnost na koju nije ni pomišljao. Sada je mogao da ga u potpunosti istraži. Bio je, posle dvadeset četiri časa svog zatvoreništva, na ivici ludila. Mogao je da okrzne Dodirom stražare kada bi ovi prolazili pokraj odaje, da dosegne čuvare u obližnjim hodnicima, i da pruži svoj Dodir čak do zapovednika Doma u njegovoj udaljenoj kancelariji.
<BR>&nbsp;&nbsp;&nbsp;&nbsp;&nbsp;Pažljivo je ispitivao njihove misli. Mogao je da ih otvori kao ljusku oraha - suvu ljušturu iz koje su onda osećanja i zapažanja lila kao kiša.
<BR>&nbsp;&nbsp;&nbsp;&nbsp;&nbsp;Tako se i snabdeo podacima o životu na Zemlji i u Carstvu. Podacima koji su znatno nadmašivali sve što je mogao da nauči tokom protekla dva meseca na farmi.
<BR>&nbsp;&nbsp;&nbsp;&nbsp;&nbsp;Naravno, ono što je odmah primio k znanju, i što je sebi mogao da potvrdi u neograničenom broju kasnijih provera, bez mogućnosti ikakve pogreške, bilo je upravo ovo:
<BR>&nbsp;&nbsp;&nbsp;&nbsp;&nbsp;Bio je osuđen na smrt.
<BR>&nbsp;&nbsp;&nbsp;&nbsp;&nbsp;Nije bilo izlaza, sumnje, zadrške.
<BR>&nbsp;&nbsp;&nbsp;&nbsp;&nbsp;Možda danas; možda sutra. No, umreće.
<BR>&nbsp;&nbsp;&nbsp;&nbsp;&nbsp;Napokon mu se to duboko podvuče pod kožu; prihvatio je to gotovo kao spas.
<BR>
<BR>&nbsp;&nbsp;&nbsp;&nbsp;&nbsp;Vrata se otvoriše i Švarc skoči na noge osećajući intenzivan strah. Razum bi mu možda razumno primio smrt, svakim delićem svoje svesti, no, telo je i dalje bilo primitivan život koji o razumu ništa nije znao. Eto ga!
<BR>&nbsp;&nbsp;&nbsp;&nbsp;&nbsp;Ne, ne još. Dodir Misli koji je stupao kroz vrata nije nosio ništa smrtonosno u sebi. Bio je to samo čuvar sa metalnom šipkom u ruci, na gotovs. Švarc je znao šta šipka predstavlja.
<BR>&nbsp;&nbsp;&nbsp;&nbsp;&nbsp;"Pođi sa mnom", obrati mu se čuvar oštro.
<BR>&nbsp;&nbsp;&nbsp;&nbsp;&nbsp;Švarc krenu, razmišljajući o svojoj čudnoj moći. Mnogo pre no što bi stražar mogao da upotrebi svoje oružje, čak pre nego što bi i shvatio da to treba da učini, mogao je biti učinjen bezopasnim bez ijednog zvuka, bez izlaza, bez spasa. Njegov um bio je u Švarcovim rukama. Samo mali stisak i bilo bi gotovo.
<BR>&nbsp;&nbsp;&nbsp;&nbsp;&nbsp;Ali zašto? Čemu? Tu su i drugi. Koliko njih bi mogao odjednom da savlada? Koliko se ruku s kojima bi se borio nalazilo u njegovom umu?
<BR>&nbsp;&nbsp;&nbsp;&nbsp;&nbsp;Išao je bez pogovora za stražarom.
<BR>&nbsp;&nbsp;&nbsp;&nbsp;&nbsp;Konačno su stigli u neki veliku, veliku sobu. U njoj su već bila dva muškarca i jedna devojka, opruženi koliko su dugi na visokim klupama. Nisu bili baš sasvim mrtvi - mogao je da oseti kako im umovi ipak rade.
<BR>&nbsp;&nbsp;&nbsp;&nbsp;&nbsp;Paralizovani! Poznati su mu! Da li ih poznaje?
<BR>&nbsp;&nbsp;&nbsp;&nbsp;&nbsp;On zastade da ih bolje osmotri, no stražar ga gurnu: "Napred!"
<BR>&nbsp;&nbsp;&nbsp;&nbsp;&nbsp;Bila je tu još jedna klupa, prazna. Zaista nije bilo ničeg smrtonosnog u stražarevim mislima, te se Švarc pope na klupu. Znao je šta sad dolazi.
<BR>&nbsp;&nbsp;&nbsp;&nbsp;&nbsp;Stražareva metalna šipka dotaknu svaki od njegovih udova. On zabrideše i udrveniše se, tako da je sada mogao da oseti samo još svoju glavu koja, međutim, kao da je lebdela u praznom.
<BR>&nbsp;&nbsp;&nbsp;&nbsp;&nbsp;On pokuša da je pomeri.
<BR>&nbsp;&nbsp;&nbsp;&nbsp;&nbsp;"Pola!" povika on. "Vi se zovete Pola, zar ne? Vi ste devojka koja..."
<BR>&nbsp;&nbsp;&nbsp;&nbsp;&nbsp;Ona mu klimnu glavom. Njen Dodir Misli nije poznavao. Jer, pre dva meseca nije imao svoju moć. U to vreme, razvoj njegovog uma bio je došao samo do stanja kada je mogao da oseti 'šta se dešava'. Toga se izvrsno sećao. Imao je savršeno pamćenje.
<BR>&nbsp;&nbsp;&nbsp;&nbsp;&nbsp;No, iz veza misli mogao je još dosta da shvati. Onaj iza devojke je bio dr Šekt, a onaj najdalji dr Bel Arvardan. Mogao je da oseti njihova imena, njihov očaj, da gotovo okusi stravu i užas u najudaljenijim kutovima devojčinog uma.
<BR>&nbsp;&nbsp;&nbsp;&nbsp;&nbsp;Za trenutak je saosećao s njima, no, u to se seti ko su oni i šta predstavljaju. Njegovo srce se skameni. Ako, neka umru!
<BR>
<BR>&nbsp;&nbsp;&nbsp;&nbsp;&nbsp;To drugo troje ljudi bili su u toj prostoriji već skoro ceo čas. Odaja u kojoj su se nalazili bez sumnje je korišćena za skupove više stotina ljudi i zatvorenici su se osećali krajnje izgubljenim i usamljenim u tom velikom prostoru. Niko nije progovori ni reč. Arvardanovo ždrelo bilo je upaljeno i suvo, te je često okretao glavu levo-desno. To je ionako bio jedini deo tela koji je mogao da pomiče.
<BR>&nbsp;&nbsp;&nbsp;&nbsp;&nbsp;Šektove oči bile su sklopljene, usne bezbojne i stisnute.
<BR>&nbsp;&nbsp;&nbsp;&nbsp;&nbsp;Arvardan prosikta: "Šekte! Čujte! Šekte!"
<BR>&nbsp;&nbsp;&nbsp;&nbsp;&nbsp;"Šta je... Šta je?" Bio je to jedva čujan šapat.
<BR>&nbsp;&nbsp;&nbsp;&nbsp;&nbsp;"Šta ćete sada? Nećete valjda da zaspite? Razmišljajte, čoveče, mozgajte!"
<BR>&nbsp;&nbsp;&nbsp;&nbsp;&nbsp;"Zašto? O čemu da mozgam?"
<BR>&nbsp;&nbsp;&nbsp;&nbsp;&nbsp;"Ko je taj Džozef Švarc?"
<BR>&nbsp;&nbsp;&nbsp;&nbsp;&nbsp;"Zar se ne sećaš, Bele?" Bio je to Polin glas, tanak i iznemogao. "Onda, u rubnoj kući, kada smo se prvi put sreli - tako davno?"
<BR>&nbsp;&nbsp;&nbsp;&nbsp;&nbsp;Arvardan se snažno odupre i ustanovi da može da izdigne glavu za nekih par bolnih centimetara. Mogao je da vidi samo delić Poline glave.
<BR>&nbsp;&nbsp;&nbsp;&nbsp;&nbsp;"Pola! Pola!" Kad bi samo mogao da joj priđe, kao što je mogao za protekla dva meseca, i kao što, naravno, nije učinio. Ona ga je posmatrala, smešeći se ukočeno, kao kip. "Ipak ćemo pobediti", reče on. "Videćeš."
<BR>&nbsp;&nbsp;&nbsp;&nbsp;&nbsp;No, ona zatrese glavom - a njihovi vratni mišići učiniše još malo veći napor, mukotrpan i bolan.
<BR>&nbsp;&nbsp;&nbsp;&nbsp;&nbsp;"Šekte", pozva on. "Slušajte me. Kako ste došli u dodir sa Švarcom? Zašto je on bio vaš pacijent?"
<BR>&nbsp;&nbsp;&nbsp;&nbsp;&nbsp;"Sinapsifajer. Bio je dobrovoljac."
<BR>&nbsp;&nbsp;&nbsp;&nbsp;&nbsp;"Da li je prošao kroz tretman?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;Arvardan promisli. "Šta ga je navelo da dođe k vama?"
<BR>&nbsp;&nbsp;&nbsp;&nbsp;&nbsp;"Ne znam."
<BR>&nbsp;&nbsp;&nbsp;&nbsp;&nbsp;"Onda - možda je on zaista agent Imperije."
<BR>&nbsp;&nbsp;&nbsp;&nbsp;&nbsp;Švarc, koji je pratio tok njegovih misli, ovde se nasmeja u sebi. Nije, međutim, rekao ništa, niti je imao nameru da išta kaže.
<BR>&nbsp;&nbsp;&nbsp;&nbsp;&nbsp;Šekt pokuša da okrene glavu.
<BR>&nbsp;&nbsp;&nbsp;&nbsp;&nbsp;"Agent? Zato što to kaže sekretar? Oh, bez veze. Osim toga, šta to menja? I on je bespomoćan, kao i mi... Čujte, Arvardane, ako im ispričamo neku suvislu priču, možda bi još malo sačekali. Možda bismo zatim..."
<BR>&nbsp;&nbsp;&nbsp;&nbsp;&nbsp;Arheolog se umorno nasmeja, od čega ga grlo još više zapeče. "Možda bismo zatim poživeli, još malo, to mislite? A Galaksija mrtva, a civilizacija u ruševinama? Da živimo? I da umremo, isto bi bilo!"
<BR>&nbsp;&nbsp;&nbsp;&nbsp;&nbsp;"Tu pre svega mislim na Polu", promrmlja Šekt.
<BR>&nbsp;&nbsp;&nbsp;&nbsp;&nbsp;"I ja, isto tako", glasio je odgovor. "Pitajte je, uostalom... Pola, da li da se predamo? Da pokušamo da se spasemo?"
<BR>&nbsp;&nbsp;&nbsp;&nbsp;&nbsp;Njen glas bio je siguran. "Ja sam izabrala tabor. Ne želim da umrem, ali, ako moj tabor umre, umreću i ja."
<BR>&nbsp;&nbsp;&nbsp;&nbsp;&nbsp;Arvardan se oseti gotovo pobednički. Kada je bude doveo na Sirijus, možda će se neko i usuditi da je nazove Zemljankom, no, ona im je bila ravna - i on će biti kadar da, s velikim i lepim zadovoljsvom, saspe zube u grlo bilo kome ko bi..."
<BR>&nbsp;&nbsp;&nbsp;&nbsp;&nbsp;No, seti se da neće biti baš lako, to, da je dovede na Sirijus, da će uopšte bilo koga dovesti na Sirijus. Izgleda, u stvari, da uopšte neće ni biti Sirijusa.
<BR>&nbsp;&nbsp;&nbsp;&nbsp;&nbsp;On pokuša da pobegne od te grozne misli, da pobegne što dalje može, te povika: "Vi! Kako vam ono beše ime... Švarc!"
<BR>&nbsp;&nbsp;&nbsp;&nbsp;&nbsp;Švarc za trenutak podiže glavu i pogleda prema trojki, ali ni dalje nije ništa govorio. "Ko ste vi?" upita Arvardan. "Kako ste uopšte upleteni u sve ovo? Koji je vaš udeo u ovoj stvari?"
<BR>&nbsp;&nbsp;&nbsp;&nbsp;&nbsp;Zajedno sa pitanjem, na Švarcovu glavu sruči se sva nepravednost ovog sveta. Sva bezbrižnost u prošlosti, sva vrlo prisutna strava kasnijih događaja... I on besno povika:
<BR>&nbsp;&nbsp;&nbsp;&nbsp;&nbsp;"Ja? Kako sam ja upetljan u ovo? Čujte vi. Jednom sam bio niko i ništa. Pošten čovek, vredan čovek. Nikome nisam stao na žulj, nikome nisam smetao, brinuo sam se o svojoj porodici. A onda, bez razloga, bez razloga, obrem se odjednom ovde."
<BR>&nbsp;&nbsp;&nbsp;&nbsp;&nbsp;"Gde? U Čiku?" ubaci Arvardan, ne razumevajući.
<BR>&nbsp;&nbsp;&nbsp;&nbsp;&nbsp;"Ne! Ne u Čiku!" Švarc je i dalje, gotovo divlje vikao. "Ovde, u ovom ludom svetu! Oh, baš me briga da li mi verujete ili ne! Moj svet je sada u prošlosti. Moj svet je imao prostora i hrane za dve milijarde ljudi i bio je jedini svet!"
<BR>&nbsp;&nbsp;&nbsp;&nbsp;&nbsp;Arvardan ostade nem. Napokon se okrenu Šektu: "Razumete li ga šta priča?"
<BR>&nbsp;&nbsp;&nbsp;&nbsp;&nbsp;"Shvatate li", reče Šekt sa jedva uočljivom primesom čuđenja, "da ovaj čovek ima veliko slepo crevo, dugačko oko deset centimetara? Osim toga, sećaš li se, Pola, broja njegovih zuba, dlaka po licu?"
<BR>&nbsp;&nbsp;&nbsp;&nbsp;&nbsp;"Da, da", vikao je inadžijski Švarc, "voleo bih da imam i rep pa da mogu da vam ga pokažem. Ja dolazim iz prošlosti. Putovao sam kroz vreme. Ne znam ni kako, ni zašto. A sada me ostavite na miru." Ali trenutak potom, sam od sebe dodade: "Uskoro će doći po nas. To što nas ostavljaju da čekamo treba samo da ubije otpor u nama."
<BR>&nbsp;&nbsp;&nbsp;&nbsp;&nbsp;Arvardan odjednom upita: "Kako to znate? Ko vam je rekao?"
<BR>&nbsp;&nbsp;&nbsp;&nbsp;&nbsp;Švarc, međutim, ništa ne odgovori.
<BR>&nbsp;&nbsp;&nbsp;&nbsp;&nbsp;"Možda, sekretar? Onaj zdepasti čovek slepljena nosa?"
<BR>&nbsp;&nbsp;&nbsp;&nbsp;&nbsp;Švarc nije mogao da im opiše kako izgleda čovek, ili ljudi, koje je dotakao samo putem Dodira Misli, ali, sekretar? Promakao mu je samo jedan, lagani Dodir, snažni Dodir čoveka koji je imao stvarnu moć, i to je zaista mogao biti sekretar.
<BR>&nbsp;&nbsp;&nbsp;&nbsp;&nbsp;"Balkis?" upita on radoznalo.
<BR>&nbsp;&nbsp;&nbsp;&nbsp;&nbsp;"Šta?" zausti Arvardan, no Šekt upade: "To je sekretarovo ime."
<BR>&nbsp;&nbsp;&nbsp;&nbsp;&nbsp;"Oh, a šta je rekao?"
<BR>&nbsp;&nbsp;&nbsp;&nbsp;&nbsp;"Ništa nije rekao", odgovori Švarc. "Ja to, naprosto, znam. Svima nam je predviđena smrt, i nema nam pomoći."
<BR>&nbsp;&nbsp;&nbsp;&nbsp;&nbsp;Arvardan spusti glas. "Lud je, zar ne?"
<BR>&nbsp;&nbsp;&nbsp;&nbsp;&nbsp;"Pitam se... Šavovi na njegovoj lobanji... Vrlo primitivni, vrlo primitivni."
<BR>&nbsp;&nbsp;&nbsp;&nbsp;&nbsp;Arvardan je bio zaprepašćen. "Nećete reći... Ma hajdete, to je nemoguće."
<BR>&nbsp;&nbsp;&nbsp;&nbsp;&nbsp;"Uvek sam to slutio", Šektov glas za trenutak zazvuča kao da nema nikakvih neposrednih teškoća, sasvim normalno, glas naučnika. "Izračunata je energija koja je potrebna da bi se objekt kretao po vremenskoj osi i stiglo se do vrednosti koja je veća od beskonačnog, pa je čitav projekat otpisan kao nemoguć. No, razgovaralo se i o mogućnostima 'vremenskih grešaka' analognih, znate, geološkim greškama. Jer svemirski brodovi jesu nestajali, i to naočigled svih. Znate sigurno i za čuveni slučaj Hora Devaloua, u prastarim vremenima, koji je jednog dana zakoračio u kuću i više nikada iz nje nije izišao, a unutra ga nisu našli... A postoji i planeta, koju ćete naći zabeleženu u galaktografskim kartama iz prošlog veka, koju su posetile tri ekspedicije i donele nazad sve potrebne podatke - i nakon toga više nikada nije viđena.
<BR>&nbsp;&nbsp;&nbsp;&nbsp;&nbsp;A onda, učinjeni su i neki napreci u nuklearnoj hemiji, koji kao da poriču zakon o nepromenjivoj energiji mase. Pokušali su to i da objasne, povodeći se za gubitkom mase duž ose vremena. Nukleusi uranijuma, na primer, kada se pomešaju sa bakrom i barijumom u malim, ali strogo određenim dozama, pod uticajem blage gama-radijacije stvaraju rezonantni sistem..."
<BR>&nbsp;&nbsp;&nbsp;&nbsp;&nbsp;"Oče, nemoj", umeša se Pola. "Ionako nema koristi..."
<BR>&nbsp;&nbsp;&nbsp;&nbsp;&nbsp;No, Arvardan je odlučno prekide. "Čekaj, malo. Daj da razmislim: ja sam onaj ko ovo može da sredi. A i ko bi bolje? Čekajte da mu postavim nekoliko pitanja... Čujte, Švarce..."
<BR>&nbsp;&nbsp;&nbsp;&nbsp;&nbsp;Švarc ga pogleda.
<BR>&nbsp;&nbsp;&nbsp;&nbsp;&nbsp;"Vaš svet je bio jedini svet u Galaksiji?"
<BR>&nbsp;&nbsp;&nbsp;&nbsp;&nbsp;Švarc klimnu, a onda nevoljnu potvrdi: "Da."
<BR>&nbsp;&nbsp;&nbsp;&nbsp;&nbsp;"Ali vi ste to samo tako mislili. Mislim, nije bilo svemirskih letova, pa to niste mogli i da proverite. Možda je i tada moglo biti i drugih naseljenih svetova."
<BR>&nbsp;&nbsp;&nbsp;&nbsp;&nbsp;"To već ne znam da vam kažem."
<BR>&nbsp;&nbsp;&nbsp;&nbsp;&nbsp;"Naravno, šteta. A šta je sa atomskom energijom?"
<BR>&nbsp;&nbsp;&nbsp;&nbsp;&nbsp;"Imali smo atomsku bombu. Uranijum i plutonijum - mislim da je to učinilo ovaj svet radioaktivnim. Mora da je kasnije bio još jedan rat... Kasnije, kad sam otišao... Atomske bombe." Švarc kao da se vratio u Čikago, u svoj stari svet, bez bombi. I bilo mu je žao. Ne zbog sebe, već zbog tog prekrasnog sveta...
<BR>&nbsp;&nbsp;&nbsp;&nbsp;&nbsp;No, Arvardan mrmljaše nešto sebi u bradu. "U redu", reče naposletku naglas. "Imali ste, naravno, svoj jezik?"
<BR>&nbsp;&nbsp;&nbsp;&nbsp;&nbsp;"Na Zemlji? Bilo je mnogo jezika."
<BR>&nbsp;&nbsp;&nbsp;&nbsp;&nbsp;"Koji je bio vaš?"
<BR>&nbsp;&nbsp;&nbsp;&nbsp;&nbsp;"Engleski - ali i on tek kada sam odrastao."
<BR>&nbsp;&nbsp;&nbsp;&nbsp;&nbsp;"Recite nešto na engleskom."
<BR>&nbsp;&nbsp;&nbsp;&nbsp;&nbsp;Već dva meseca, ili još više, Švarc nije izgovorio nijednu reč na engleskom. No, sada, sa ljubavlju, on reče: "Želeo bih da se vratim kući i da budem sa ljudima koje poznajem."
<BR>&nbsp;&nbsp;&nbsp;&nbsp;&nbsp;Arvardan se obrati Šektu. "Da li je to jezik kojim se koristio pre no što je prošao kroz tretman sinapsifajera?"
<BR>&nbsp;&nbsp;&nbsp;&nbsp;&nbsp;"Moguće je, nisam siguran", odgovori nesigurno Šekt. "I onda je zvučalo čudno, a zvuči i sad. Kako mogu to da uporedim?"
<BR>&nbsp;&nbsp;&nbsp;&nbsp;&nbsp;"Nema veze... Kako se, Švarce, na vašem jeziku kaže 'majka'?"
<BR>&nbsp;&nbsp;&nbsp;&nbsp;&nbsp;Švarc reče.
<BR>&nbsp;&nbsp;&nbsp;&nbsp;&nbsp;"A-ha... A kako 'otac', 'brat', 'jedan' - mislim broj, 'dva', 'tri', 'kuća', 'muškarac', 'žena'..."
<BR>&nbsp;&nbsp;&nbsp;&nbsp;&nbsp;To se nastavi u nedogled, a kada Arvardan zastade da udahne, na licu mu se mogao očitati izraz strahopoštovanja i zadivljenosti.
<BR>&nbsp;&nbsp;&nbsp;&nbsp;&nbsp;"Šekte", reče on, "ili je ovaj čovek u pravu ili sam ja usred noćne more. On govori praktično istim jezikom kojim su ispisani stari spisi pronađeni na pet hiljada godina starim slojevima zemljišta Sirijusa, Arkturusa i Alfa Kentaure i niza drugih. On, jednostavno, govori tim jezikom. Jezik je dešifrovan tek u najnovije vreme i pored mene ga u Galaksiji poznaje još svega desetak ljudi."
<BR>&nbsp;&nbsp;&nbsp;&nbsp;&nbsp;"Jeste li sigurni u to?"
<BR>&nbsp;&nbsp;&nbsp;&nbsp;&nbsp;"Jesam li? Oh, naravno! Ja sam arheolog, i to moram da znam."
<BR>&nbsp;&nbsp;&nbsp;&nbsp;&nbsp;Za trenutak Švarc oseti kako se slama obruč njegove podvojenosti. Po prvi put oseti kako ponovo zadobija svoj identitet. Tajne više nema: on je bio čovek iz prošlosti, i oni to prihvataju. To je, napokon, dokaz da nije lud, i to je zauvek odagnalo sve sumnje. Bio im je zahvlan zbog toga. No, i dalje je bio nepoverljiv.
<BR>&nbsp;&nbsp;&nbsp;&nbsp;&nbsp;"Moram ga imati", javi se ponovo Arvardan, sav ustreptao. "Šekte, vi nemate pojma koliko on znači za arheologiju, pa on je čovek iz prošlosti! Oh, Galaksijo, čuj ovo! Čujte, možemo da se dogovorimo. Ovo je dokaz za kojim Zemlja traga. Oni ga mogu i imati. Oni..."
<BR>&nbsp;&nbsp;&nbsp;&nbsp;&nbsp;Švarc upade s porugom. "Znam šta vam je u glavi. Mislite da će Zemlja sada, s mojom pomoći, moći da se dokaže kao izvor civilizacije i da će zbog toga biti zahvalna. Kažem vam da neće! Toliko sam siguran u to da bih se kladio u sopstveni život! Jednostavno, neće nam verovati - ni meni, a ni vama."
<BR>&nbsp;&nbsp;&nbsp;&nbsp;&nbsp;"Ali postoji nepobitan dokaz."
<BR>&nbsp;&nbsp;&nbsp;&nbsp;&nbsp;"Neće ga ni saslušati. A znate li zašto? Jer imaju nekoliko snažnih predubeđenja u pogledu prošlosti. Svako pomeranje ustoličenih shvatanja u njihovim očima bilo bi svetogrđe, čak i da je zaista istina. Oni ne žele istinu - oni žele svoje tradicije.
<BR>&nbsp;&nbsp;&nbsp;&nbsp;&nbsp;"Bele", umeša se Pola, "mislim da je u pravu."
<BR>&nbsp;&nbsp;&nbsp;&nbsp;&nbsp;"Možemo uvek da probamo!" Arvardan je škrgutao zubima.
<BR>&nbsp;&nbsp;&nbsp;&nbsp;&nbsp;"Propašćemo", bio je uporan Švarc.
<BR>&nbsp;&nbsp;&nbsp;&nbsp;&nbsp;"Ali kako znate?"
<BR>&nbsp;&nbsp;&nbsp;&nbsp;&nbsp;"Znam!" Reč odjeknu s takvom sigurnošću da Arvardan zaneme.
<BR>&nbsp;&nbsp;&nbsp;&nbsp;&nbsp;Sada Šekt uperi u Švarca pogled pun neke čudne, umorne svetlucavosti.
<BR>&nbsp;&nbsp;&nbsp;&nbsp;&nbsp;On upita, tihim glasom: "Jeste li osetili bilo kakve loše posledice posle procesa na sinapsifajeru?"
<BR>&nbsp;&nbsp;&nbsp;&nbsp;&nbsp;Švarc nije znao šta ta reč znači, ali brzo shvati. Oni su ga operisali, oni su uzmenili njegov mozak! Kako brzo shvata!
<BR>&nbsp;&nbsp;&nbsp;&nbsp;&nbsp;"Ne. Nema posledica."
<BR>&nbsp;&nbsp;&nbsp;&nbsp;&nbsp;"Ali vidite i sami kako ste brzo naučili naš jezik. Čak ga izvrsno i govorite. Kao da ste ovde rođeni. Zar vas to ne iznenađuje?"
<BR>&nbsp;&nbsp;&nbsp;&nbsp;&nbsp;"Uvek sam imao odlično pamćenje", glasio je hladni odgovor.
<BR>&nbsp;&nbsp;&nbsp;&nbsp;&nbsp;"Znači, sada ne osećate nikakvu razliku u odnosu na ranije?"
<BR>&nbsp;&nbsp;&nbsp;&nbsp;&nbsp;"Tako je."
<BR>&nbsp;&nbsp;&nbsp;&nbsp;&nbsp;Doktor ga prostreli pogledom. "Ne trudite se da me farbate. Mislim da se vrlo dobro razumemo i da znate na šta mislim."
<BR>&nbsp;&nbsp;&nbsp;&nbsp;&nbsp;Švarc se kratko nasmeja. "To mislite - što mogu da čitam misli? Pa, šta s tim?"
<BR>&nbsp;&nbsp;&nbsp;&nbsp;&nbsp;No, Šekt ga više nije slušao. Već se bio okrenuo Arvardanu. "On može da oseća tuđ um. Koliko bih samo mogao da postignem s njim... A eto, završavamo ovde, potpuno bespomoćni..."
<BR>&nbsp;&nbsp;&nbsp;&nbsp;&nbsp;"Šta, šta, šta?" preseče ga žučno Arvardan.
<BR>&nbsp;&nbsp;&nbsp;&nbsp;&nbsp;Čak se i Pola zainteresova. "Možete li to, zaista?" upita ona Švarca.
<BR>&nbsp;&nbsp;&nbsp;&nbsp;&nbsp;On joj potvrdno klimnu. Ona se starala o njemu, a sada će je ubiti. Ipak, bila je izdajnik.
<BR>&nbsp;&nbsp;&nbsp;&nbsp;&nbsp;"Arvardane", upita Šekt, "sećate li se moje priče o bakteriologu koji je preminuo zbog tretmana na sinapsifajeru? Prvo u šta se kleo, pre no što se sasvim slomio, bilo je da može da čita misli. I zaista je mogao. Otkrio sam to neposredno pre no što je umro, i čuvao to kao tajnu. Nikome to nisam rekao, ali to je moguće... Da, da, Arvardane, moguće je. Vidite, ako se smanji otpornost moždanih ćelija, mozak može da prima magnetska polja koja se indukuju kao proizvod tuđih misli i pretvaraju se u vibraciju. Princip je isti kao kod najobičnijeg magnetofona. To bi se, verovatno, zvalo telepatija, u punom smislu te reči..."
<BR>&nbsp;&nbsp;&nbsp;&nbsp;&nbsp;Švarc je i dalje nepokolebljivo ćutao, a onda mu se Arvardna polako okrete. "Ako je tako kao što kažete, Šekte, možda bismo mogli da se poslužimo ovim čovekom." Arheologove misli se uskovitlaše, tražeći i iznalazeći moguća rešenja. "Možda je u tome izlaz. Mora postojati izlaz. I za nas i za Galaksiju."
<BR>&nbsp;&nbsp;&nbsp;&nbsp;&nbsp;No, Švarc ostade leden po prijemu gromovitog Dodira Misli koji je osetio tako jasno. "Mislite da je to izlaz, ako im pročitamo misli?" upita on. "Šta bi nam to pomoglo? Naravno, ja mogu mnogo više nego što je to. Kako vam ovo izgleda?"
<BR>&nbsp;&nbsp;&nbsp;&nbsp;&nbsp;Švarc upravi prema njemu samo lagan Dodir, no Arvardan jauknu od nenadanog bola.
<BR>&nbsp;&nbsp;&nbsp;&nbsp;&nbsp;"To je moje delo", objasni Švarc. "Hoćete još?"
<BR>&nbsp;&nbsp;&nbsp;&nbsp;&nbsp;Arvardan je s mukom gutao vazduh. "Možete li to isto da učinite i stražarima? Sekretaru? Kako ste onda pustili da vas dovedu ovamo? Galaksijo, hvaljena bila! Šekte, uopšte nema problema! Čujte me sada, Švarce..."
<BR>&nbsp;&nbsp;&nbsp;&nbsp;&nbsp;"Ne", odvrati Švarc, "čujte vi mene. Zašto bih ja želeo da se oslobodim? Gde bih se obreo? I dalje na ovom umrlom svetu. Ja želim kući. A ne mogu da odem kući. Želim svoje ljude, i svoj svet, i ne mogu ih imati. I želim da umrem."
<BR>&nbsp;&nbsp;&nbsp;&nbsp;&nbsp;"Ali nije reč samo o vama, reč je o čitavoj Galaksiji, Švarce! Ne mislite samo na sebe!"
<BR>&nbsp;&nbsp;&nbsp;&nbsp;&nbsp;"A zašto, molim vas? Zašto da ne? Što bih brinuo o vašoj Galaksiji, dabogda istrunula i nestala. Znam šta Zemlja namerava da učini i drago mi je zbog toga. Mlada dama reče maločas da je izabrala svoj tabor. Pa, i ja sam ga izabrao, i moj tabor je Zemlja!"
<BR>&nbsp;&nbsp;&nbsp;&nbsp;&nbsp;"Šta kažete?"
<BR>&nbsp;&nbsp;&nbsp;&nbsp;&nbsp;"Zašto da ne? Pa, ja sam Zemljanin!"
</P></TD></TR></TABLE>
<P class="next">
<A HREF=p17.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
