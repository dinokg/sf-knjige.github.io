<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>20. ČAS SAMRTNI OTKUCAVA
<P>&nbsp;&nbsp;&nbsp;&nbsp;&nbsp;Vrata se otvoriše, uđe vojnik i propusti ispred sebe sekretara. Na njegovim nateknutim, purpurnim usnama lebdeo je hladan osmeh. Naizgled potpuno nesvestan Arvardanovog prisustva, samo se smerno nakloni pukovniku.
<BR>&nbsp;&nbsp;&nbsp;&nbsp;&nbsp;"Gospodine", obrati mu se ovaj, "stupio sam u kontakt sa visokim ministrom i obavestio ga o vašem prisustvu ovde, uz objašnjenje kako je do toga došlo. Vaš boravak ovde je krajnje - neuobičajen, rekao bih, i moja je dužnost da vas što pre oslobodim. Kako god bilo, tu je i ovaj gospodin, koga sigurno poznajete, koji je protiv vas ovde uložio vrlo ozbiljnu optužbu; tako ozbiljnu da je, pod sadašnjim okolnostima, moramo ispitati..."
<BR>&nbsp;&nbsp;&nbsp;&nbsp;&nbsp;"Potpuno vas razumem, pukovniče", odvrati sekretar mirno. "Već sam vam, uostalom, rekao i objasnio vam, da je ovaj čovek ovde na Zemlji, čini mi se, tek negde oko dva meseca, tako da je njegovo poznavanje naših unutrašnjih političkih prilika skoro zanemarljivo. A to je, složićete se, loš preduslov za optužbu ma koje vrste."
<BR>&nbsp;&nbsp;&nbsp;&nbsp;&nbsp;"Arheolog sam po profesiji", ljutito se oglasi Arvardan, "a osim toga, moje uže polje interesovanja je upravo Zemlja, sa njenim običajima. Moje poznavanje prilika je daleko od zanemarljivog. Osim toga nisam jedini koji iznosi tu optužbu."
<BR>&nbsp;&nbsp;&nbsp;&nbsp;&nbsp;Sekretar ga ne udostoji ni pogleda - kao, uostalom, ni kasnije. Obraćao se samo pukovniku. "Jedan od ovlašćenih naučnika umešan je u ovo; bliži se Šezdesetoj i pati od manije gonjenja. Tu je još jedan čovek, nepoznatog porekla i dokazano poremećenog uma. Nijedan od njih nije sposoban da podigne suvislu optužbu. A ponajmanje svi zajedno."
<BR>&nbsp;&nbsp;&nbsp;&nbsp;&nbsp;Arvardan skoči. "Zahtevam da me saslušate..."
<BR>&nbsp;&nbsp;&nbsp;&nbsp;&nbsp;"Sedite", doviknu mu pukovnik hladno i netrpeljivo. "Odbili ste da razgovarate sa mnom. Smatram da smo razgovor završili. Uvedite čoveka koji želi da pregovara."
<BR>&nbsp;&nbsp;&nbsp;&nbsp;&nbsp;Beše to još jedan član Društva starešina. Ni treptajem oka nije pokazao da prepoznaje bilo koga u prostoriji. Pukovnik ustade i zapita ga: "Vi želite da govorite u ime ovih ljudi napolju?"
<BR>&nbsp;&nbsp;&nbsp;&nbsp;&nbsp;"Da, gospodine."
<BR>&nbsp;&nbsp;&nbsp;&nbsp;&nbsp;"Pretpostavljam da ovaj nelegalni skup ima za cilj oslobađanje vašeg sunarodnika?"
<BR>&nbsp;&nbsp;&nbsp;&nbsp;&nbsp;"Da, gospodine. On mora biti oslobođen ovog trenutka."
<BR>&nbsp;&nbsp;&nbsp;&nbsp;&nbsp;"Doista! Ipak, interesi zakona i reda, kao i odavanje poštovanja predstavnicima njegovog carskog veličanstva, zahtevaju da se ovaj slučaj razmotri tek kada se smiri ovaj naoružani izgred. Morate raspustiti taj narod."
<BR>&nbsp;&nbsp;&nbsp;&nbsp;&nbsp;Sekretar se ljubazno nadoveza. "Pukovnik je potpuno u pravu, brate Kori. Molim vas da smirite situaciju. Ovde sam u potpunoj sigurnosti i opasnosti nema - ni za koga od nas. Razumete li - ni za koga. Dajem vam svoju reč starešine."
<BR>&nbsp;&nbsp;&nbsp;&nbsp;&nbsp;"U redu, brate. Drago mi je što ste na sigurnom."
<BR>&nbsp;&nbsp;&nbsp;&nbsp;&nbsp;Glasnik je bio izveden napolje.
<BR>&nbsp;&nbsp;&nbsp;&nbsp;&nbsp;"Potrudićemo se", reče suvo pukovnik, "da odete odavde čim se stanje u gradu vrati u normalu. Hvala za saradnju u ovom slučaju, koji ovim smatram zaključenim."
<BR>&nbsp;&nbsp;&nbsp;&nbsp;&nbsp;Arvardan je bio ponovo na nogama. "Ne dozvoljavam! Oslobodićete ovog potencijalnog ubicu ljudske rase ne dozvolivši mi pri tom ni da razgovaram s namesnikom, što je u skladu s mojim građanskim pravima!" Nastavio je gušeći se od besa i razočarenja. "Više pokazujete razumevanja prema jednom zemaljskom psu nego prema meni!"
<BR>&nbsp;&nbsp;&nbsp;&nbsp;&nbsp;Začu se, na to, sekretarov glas. "Pukovniče, ostaću vam rado na raspolaganju sve dok ovaj slučaj ne dođe do namesnika - ako je to ono što ovaj čovek hoće. Optužba za izdaju je krupna stvar, a sumnja - čak i neopravdana - potpuno je dovoljna da uništi smisao mog služenja ovom narodu. Bio bih vam zahvalan ako mi pružite priliku da se dokažem pred namesnikom kao najlojalniji podanik ovog carstva."
<BR>&nbsp;&nbsp;&nbsp;&nbsp;&nbsp;"Razumem vaša osećanja, gospodine", odvrati pukovnik kruto, "i moram priznati da bih se u vašoj koži drukčije ponašao. Služite na čast svojoj rasi, gospodine. Pokušaću da stupim u kontakt sa namesnikom."
<BR>&nbsp;&nbsp;&nbsp;&nbsp;&nbsp;Arvardan ne reče više ništa, i bi sproveden u svoju ćeliju.
<BR>
<BR>&nbsp;&nbsp;&nbsp;&nbsp;&nbsp;Izbegavao je poglede ostalih. Dugo je sedeo, potpuno nepokretan, grickajući kožu na zglobu svog prsta.
<BR>&nbsp;&nbsp;&nbsp;&nbsp;&nbsp;"Pa?" upita Šekt.
<BR>&nbsp;&nbsp;&nbsp;&nbsp;&nbsp;Arvardan nemoćno zatrese glavom. "Otprilike ovako: sve sam pokvario."
<BR>&nbsp;&nbsp;&nbsp;&nbsp;&nbsp;"Šta ste učinili?"
<BR>&nbsp;&nbsp;&nbsp;&nbsp;&nbsp;"Izgubio sam strpljenje; uvredio pukovnika. Postigao - ništa. Nisam rođen za diplomatu, Šekte."
<BR>&nbsp;&nbsp;&nbsp;&nbsp;&nbsp;Ipak, oseti potrebu da se brani. "A šta sam i mogao?" povika on odjednom. "Balkis je već bio razgovarao sa pukovnikom i, naravno, nisam mogao da mu se poverim. A šta ako mu je u zamenu ponuđen život? Šta ako je i on od samog početka u zaveri? Znam da je to ludo, ali nisam smeo da rizikujem. Bio je sumnjičav. Tražio sam da lično razgovaram sa Enijem."
<BR>&nbsp;&nbsp;&nbsp;&nbsp;&nbsp;Fizičar skoči na noge, mršavih ruku prekrštenih na leđima. "I dolazi li Enije?"
<BR>&nbsp;&nbsp;&nbsp;&nbsp;&nbsp;"Pretpostavljam. No, pozvan je tek na Balkisovo insistiranje, što mi nikako nije jasno."
<BR>&nbsp;&nbsp;&nbsp;&nbsp;&nbsp;"Balkisovo insistiranje? Onda Švarc mora da je u pravu."
<BR>&nbsp;&nbsp;&nbsp;&nbsp;&nbsp;"A šta kaže Švarc?'
<BR>&nbsp;&nbsp;&nbsp;&nbsp;&nbsp;Dežmekasti čovek sedeo je na svom ležaju, i kada se pogledi upraviše na njega on samo slegnu ramenima i nemoćno raširi ruke. "Uhvatio sam sekretarov Dodir Misli kada su ga maločas sprovodili pored naše ćelije. Sasvim je sigurno da je dugo razgovarao s tim čovekom s kojim ste razgovarali i vi."
<BR>&nbsp;&nbsp;&nbsp;&nbsp;&nbsp;"To znam."
<BR>&nbsp;&nbsp;&nbsp;&nbsp;&nbsp;"Ali u mislima tog čoveka nema ni traga od izdaje."
<BR>&nbsp;&nbsp;&nbsp;&nbsp;&nbsp;"Onda", pomiri se Arvardan, "pogrešno sam povezao stvari. Ima da dubim na glavi ako treba kad Enije dođe. A šta se dešava s Balkisom?"
<BR>&nbsp;&nbsp;&nbsp;&nbsp;&nbsp;"U njegovim mislima nema ni zabrinutosti ni straha. Samo mržnja. Mržnja prema nama, prevashodno, jer smo ga zarobili i doveli ovamo. Teško smo povredili njegovu sujetu, i on namerava da s nama izravna račune. Video sam tračak njegovih sanjarenja: on sam, sprečava Galaksiju da preduzme bilo šta protiv njega, dok mi, s onim što znamo, radimo protiv njega. On kao da nam daje prilike, pruža šanse, ali nas na kraju drobi i trijumfuje."
<BR>&nbsp;&nbsp;&nbsp;&nbsp;&nbsp;"Hoćete reći da je spreman da dovede u pitanje svoje planove, svoje snove o carstvu, sve to, samo da bi se malo poigrao s nama? To je ludo."
<BR>&nbsp;&nbsp;&nbsp;&nbsp;&nbsp;"Znam", odvrati Švarc poluodsutno. "On je lud."
<BR>&nbsp;&nbsp;&nbsp;&nbsp;&nbsp;"I ubeđen je da će uspeti?"
<BR>&nbsp;&nbsp;&nbsp;&nbsp;&nbsp;"Tako je."
<BR>&nbsp;&nbsp;&nbsp;&nbsp;&nbsp;"Onda ste nam potrebni vi, Švarce. Treba nam vaš um. Čujte me..."
<BR>&nbsp;&nbsp;&nbsp;&nbsp;&nbsp;No, Šekt odmahnu glavom. "Ne, Arvardane, neće moći tako. Razgovarao sam sa Švarcom, pošto se probudio kada ste vi otišli. Njegove su umne snage van potpune kontrole. On može da ošamuti čoveka, da ga paralizuje, čak da ga ubije. Štaviše, može da kontroliše i krupnije mišiće drugih ljudi i to protiv njihove volje. Ali ne više od toga. U sekretarovom slučaju, nije mogao da ga natera da govori, jer su sićušni mišići glasnih žica pretežak zadatak. Nije mogao u tolikoj meri da upravlja njegovim mišićima, da bi ga primorao da vozi kola; čak ga je s mukom naterao da hoda. Očigledno je, stoga, da neće moći da utiče ni na Enija, da, na primer, izda naređenje ili ga napiše. Razmišljao sam, vidite, i o tome..." On ponovo zaklima glavom i glas mu se izgubi.
<BR>&nbsp;&nbsp;&nbsp;&nbsp;&nbsp;Arvardan oseti poplavu razočaranja zbog svog neuspeha. A onda zapita, s iznenadnim nemirom: "Gde je Pola?"
<BR>&nbsp;&nbsp;&nbsp;&nbsp;&nbsp;"Spava u susednoj prostoriji."
<BR>&nbsp;&nbsp;&nbsp;&nbsp;&nbsp;Žudio je za tim da je probudi... Žudio je... Oh, žudio je za mnogim stvarima!
<BR>&nbsp;&nbsp;&nbsp;&nbsp;&nbsp;On pogleda na sat. Bila je skoro ponoć. Samo još trideset časova.
<BR>&nbsp;&nbsp;&nbsp;&nbsp;&nbsp;On otpočinu nešto malo posle toga, a onda se ponovo probudi kada u odaju navre dnevna svetlost. Niko nije dolazio, i duša mu se sva sledi.
<BR>&nbsp;&nbsp;&nbsp;&nbsp;&nbsp;Ponovo je pogledao na sat. Bila je skoro ponoć, samo što je sada ostalo samo još šest časova.
<BR>
<BR>&nbsp;&nbsp;&nbsp;&nbsp;&nbsp;On se bespomoćno i odsutno zagleda oko sebe. Svi su, konačno, bili prisutni, čak i sam namesnik. Pola je bila pored njega, njena topla, malena ruka počivala je na njegovom gležnju. U očima su joj se i dalje nazirali strah i iscrpljenost, ono što je kod njega izazivalo najstrašniji bes na svu postojeću Galaksiju.
<BR>&nbsp;&nbsp;&nbsp;&nbsp;&nbsp;Možda su svi oni zaslužili da umru, glupaci, glupaci, glupaci...
<BR>&nbsp;&nbsp;&nbsp;&nbsp;&nbsp;Jedva je i primećivao Šekta i Švarca. Sedeli su s njegove leve strane, a tu je bio i Balkis, usana još uvek oteklih, jednog modrog obraza - mora da ga jezivo boli dok govori. Arvardanove usne istegoše se u iskežen, besan osmeh pri pomisli na to i pesnice mu se stegoše. Kao da ga je pri toj pomisli njegov sopstveni obraz manje boleo.
<BR>&nbsp;&nbsp;&nbsp;&nbsp;&nbsp;Pred svima njima stajao je Enije, namršten, neodlučan, gotovo smešan u svom nezgrapnom, teškom i bezobličnom zaštitnom odelu.
<BR>&nbsp;&nbsp;&nbsp;&nbsp;&nbsp;I on je bio glupak. Arvardan oseti kako ga proganja pomisao na te galaktičke 'zakonodavce' kojima je stalo samo do reda i mira. Gde su samo oni hrabri osvajači od pre tri stotine godina? Gde?
<BR>&nbsp;&nbsp;&nbsp;&nbsp;&nbsp;Samo još šest časova...
<BR>
<BR>&nbsp;&nbsp;&nbsp;&nbsp;&nbsp;Enije je primio poziv od garnizona iz Čika nekih osamnaest časova pre toga i za to vreme je obleteo skoro pola planete. Razlozi za to bili su nejasni, ali očigledno, veoma jaki. U suštini, govorio je on sebi, ništa se nije desilo osim tog nesrećnog kidnapovanja, kidnapovanja jedne od tih čudnih jedinki u zelenim odelima, sa te čudnovate, sujeverne Zemlje. To, i ta preterana i neargumentovana optuživanja. Ništa, u stvari, što ne bi mogao da reši i sam pukovnik na licu mesta.
<BR>&nbsp;&nbsp;&nbsp;&nbsp;&nbsp;No, bio je tu i Šekt - i Šekt je bio umešan - ali ne kao optuženi, već kao tužilac, To je bilo ono zbunjujuće.
<BR>&nbsp;&nbsp;&nbsp;&nbsp;&nbsp;Sedeo je tako, licem u lice sa svima njima, razmišljajući, potpuno svestan da bi odluka mogla značiti pobunu, možda i slabljenje i opadanje njegovog ličnog ugleda, uništenje njegovih želja vezanih za unapređenje... Što se, pak, tiče Arvardanovog dugog govora od maločas, u vezi sa zalihama virusa i nezadrživoj epidemiji, koliko je sve to mogao ozbiljno da primi? A ako bi po tom pitanju i stupio u akciju, koliko bi to uverljivo zvučalo njegovim pretpostavljenima?
<BR>&nbsp;&nbsp;&nbsp;&nbsp;&nbsp;Opet, Arvardan je arheolog od značaja i ugleda.
<BR>&nbsp;&nbsp;&nbsp;&nbsp;&nbsp;On pokuša da odloži konačnu odluku obraćajući se sekretaru. "I vi verovatno imate nešto da kažete povodom svega ovoga?"
<BR>&nbsp;&nbsp;&nbsp;&nbsp;&nbsp;"Iznenađujuće malo", odgovori sekretar pomalo poverljivo. "Želeo bih samo da znam šta može da potkrepi ove optužbe?"
<BR>&nbsp;&nbsp;&nbsp;&nbsp;&nbsp;"Vaša ekselencijo", ponovo se javi Arvardan, sada na ivici strpljenja, "već sam vam napomenuo da je ovaj čovek priznao sve pojedinosti svog nedela, prekjuče, dok smo bili zatočeni."
<BR>&nbsp;&nbsp;&nbsp;&nbsp;&nbsp;"Možda će vam nešto značiti to što ste čuli", primeti sekretar, "no moje je mišljenje da je u pitanju samo još jedno nedovoljno provereno stanovište. U stvari, sve što je zaista čvrsta činjenica, koju mogu da potvrde i Vasionci, jeste to da sam bio silom otet i zatvoren, i to lično ja, a ne oni. Moj je život bio u opasnosti, ne njihov. A sada bih želeo da moj tužilac objasni kako je do svojih zaključaka došao u ovih devet nedelja svog boravka na ovoj planeti, kada vi, namesniče, tokom svih ovih godina svog namesništva na Zemlji, niste otkrili ništa što bi me moglo kompromitovati?"
<BR>&nbsp;&nbsp;&nbsp;&nbsp;&nbsp;"Savršeno logično pitanje", nevoljno odvrati Enije. "Pa, kako sve ovo znate?"
<BR>&nbsp;&nbsp;&nbsp;&nbsp;&nbsp;"Pre no što je optuženi bilo šta priznao, s čitavom tom stvari me je upoznao doktor Šekt", odgovori Arvardan suvo.
<BR>&nbsp;&nbsp;&nbsp;&nbsp;&nbsp;"Je li to tačno, doktore?" Namesnikov pogled okrznu Šekta.
<BR>&nbsp;&nbsp;&nbsp;&nbsp;&nbsp;"Tačno je, vaša ekselencijo."
<BR>&nbsp;&nbsp;&nbsp;&nbsp;&nbsp;"A kako ste vi došli do toga?"
<BR>&nbsp;&nbsp;&nbsp;&nbsp;&nbsp;"Doktor Arvardan je bio vrlo iscrpan i precizan pri opisu funkcionisanja moje naprave, kao i po pitanju onoga što je na samrti izjavio naš bakteriolog, F. Smitko. Taj čovek je takođe bio zaverenik; njegove reči su zabeležene i snimak i danas postoji."
<BR>&nbsp;&nbsp;&nbsp;&nbsp;&nbsp;"Ali doktore Šekt, izjave čoveka u delirijumu - ako je to što dr Arvardan kaže tačno - ne mogu se uzeti kao sasvim siguran dokazni materijal. Nemate ništa uverljivije?"
<BR>&nbsp;&nbsp;&nbsp;&nbsp;&nbsp;Arvardan tresnu pesnicom o naslon stolice i dreknu: "Pa dobro, je li ovo sudnica? Jel' neko napravio saobraćajni prekršaj? Nema vremena za analitičko odmeravanje dokaza, niti za njihovo mikroskopsko premeravanje. Kažem vam da do šest časova ujutru imamo još pet i po sati, drugim rečima, još pet i po sati da sprečimo strahovitu nesreću! Vi, ekselencijo, od ranije poznajete doktora Šekta. Možete li reći da ga poznajete kao lažova?"
<BR>&nbsp;&nbsp;&nbsp;&nbsp;&nbsp;Sekretar se odmah umeša. "Niko ne optužuje doktora Šekta za smišljenu laž, vaša ekselencijo. Stvar je samo u tome da je naš dobri doktor već u poodmaklim godinama i da je u poslednje vreme potpuno zaokupljen svojim šezdesetim rođendanom. Mislim da to kod njega izaziva laganu tendenciju ka paranoji, što je čest slučaj ovde na Zemlji. Pogledajte ga samo! Izgleda li vam on kao sasvim normalan čovek?"
<BR>&nbsp;&nbsp;&nbsp;&nbsp;&nbsp;Naravno, nije izgledao. Bio je pometen i napet, skrhan onime što je već prevalio i onim što ga je tek čekalo.
<BR>&nbsp;&nbsp;&nbsp;&nbsp;&nbsp;No, Šekt natera sebe da zvuči normalno i opušteno. "Mogu samo da kažem da sam u toku poslednja dva meseca bio pod stalnom prismotrom Starešinstva. Moja su pisma bila otvarana, moji dopisi cenzurisani. Moguće je, razume se, sve to pripisati paranoji o kojoj se ovde govori. No, ovde je Džozef Švarc, čovek koji se prijavio kao dobrovoljac za sinapsifajer onog dana kada ste me posetili u mom Institutu."
<BR>&nbsp;&nbsp;&nbsp;&nbsp;&nbsp;"Da, sećam se." Enije kao da odahnu za trenutak, pošto je stvar koraknula iz žiže. "To je taj čovek?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Pa, kao da mu ništa ne fali posle opita."
<BR>&nbsp;&nbsp;&nbsp;&nbsp;&nbsp;"Naprotiv, još se bolje oseća. Eksperiment se pokazao neočekivano uspešnim, jer je čovek od početka imao gotovo fotografsko pamćenje, što ja nisam u to vreme znao. U svakom slučaju, Švarc sada poseduje um koji je sposoban da pronikne u misli drugih ljudi."
<BR>&nbsp;&nbsp;&nbsp;&nbsp;&nbsp;Enije se u zaprepašćenju naže napred. "Šta? Kažete da on može da čita misli?"
<BR>&nbsp;&nbsp;&nbsp;&nbsp;&nbsp;"To vam odmah može i prikazati, vaša ekselencijo. No, mislim da bi ovo mogao da potvrdi i sam sekretar."
<BR>&nbsp;&nbsp;&nbsp;&nbsp;&nbsp;Sekretar uputi Švarcu otrovan pogled, pun mržnje koja se već dugo kuvala u njemu i koja je poput munje preletela preko njegovog lica. "To je prilično tačno", priznade on, s gotovo neprimetnim drhtajem u glasu. "Ovaj čovek ima izvesne hipnotizerske mogućnosti, mislim da se može tako reći; no, da li je to zasluga sinapsifajera ili ne, to tek treba proveriti. Dodaću ovome i to da poduhvat nad ovim čovekom nigde nije zaveden, a složićete se i sami da je to krajnje sumnjivo."
<BR>&nbsp;&nbsp;&nbsp;&nbsp;&nbsp;"Nije zaveden", odvrati Šekt mirno, "u skladu sa nalozima koje sam dobio od visokog ministra." Sekretar na to samo sleže ramenima.
<BR>&nbsp;&nbsp;&nbsp;&nbsp;&nbsp;Enije je bio nestrpljiv. "Nastavimo sa suštinom stvari, i bez daljnjih prepucavanja, molim. Šta je sa tim Švarcom? Kakve veze imaju njegove telepatske moći ili hipnotizerske sposobnosti, ili šta je već u pitanju, sa slučajem koji je pred nama?"
<BR>&nbsp;&nbsp;&nbsp;&nbsp;&nbsp;"Šekt želi da kaže", potrudi se sekretar da razjasni, "da Švarc može da čita moje misli."
<BR>&nbsp;&nbsp;&nbsp;&nbsp;&nbsp;"Tako, dakle? Pa, o čemu on sada razmišlja?" upita namesnik, prvi put se obrativši neposredno Švarcu.
<BR>&nbsp;&nbsp;&nbsp;&nbsp;&nbsp;"On razmišlja", odgovori Švarc, "o tome kako ne postoji način da vas ubedimo u to da je istina ono što mi tvrdimo."
<BR>&nbsp;&nbsp;&nbsp;&nbsp;&nbsp;"Prilično tačno", šmrknu sekretar, "mada za takav zaključak ne treba baš mnogo telepatije."
<BR>&nbsp;&nbsp;&nbsp;&nbsp;&nbsp;"I još", nastavi Švarc, "da ste, vi jadna budala, koja se boji da podigne glas, koja želi samo red, koja se nada da će pravdom i nepristrasnošću pobediti ljude sa Zemlje, i da ste još veća budala jer se tome nadate."
<BR>&nbsp;&nbsp;&nbsp;&nbsp;&nbsp;Sekretar pocrvene. "Poričem sve ovo. Očigledan pokušaj da se utiče na vas, vaša ekselencijo."
<BR>&nbsp;&nbsp;&nbsp;&nbsp;&nbsp;"Ne može se tako lako uticati na mene", odseče Enije. "A o čemu ja razmišljam?" upita on Švarca.
<BR>&nbsp;&nbsp;&nbsp;&nbsp;&nbsp;"Čak i u slučaju da sasvim jasno vidim unutrašnjost čovekove lobanje, ne mogu bezuslovno reći šta vidim", odgovori Švarc.
<BR>&nbsp;&nbsp;&nbsp;&nbsp;&nbsp;Namesnik iznenađeno podiže obrve. "U pravu ste, sasvim ste u pravu. Držite li istinitim iskaze dr Arvardana i dr Šekta?"
<BR>&nbsp;&nbsp;&nbsp;&nbsp;&nbsp;"U potpunosti."
<BR>&nbsp;&nbsp;&nbsp;&nbsp;&nbsp;"Tako! Ipak, pošto se ne može naći još neko sa vašim sposobnostima, ko bi od ovog slučaja bio sasvim po strani, vaš dokaz na sudu ne bi mogao biti prihvatljiv čak i kada bismo sa sigurnošću mogli reći da ste zaista telepata."
<BR>&nbsp;&nbsp;&nbsp;&nbsp;&nbsp;"Ali ovde nije reč ni o kakvom suđenju!" povika Arvardan. "U pitanju je sigurnost Galaksije!"
<BR>&nbsp;&nbsp;&nbsp;&nbsp;&nbsp;"Vaša ekselencijo", ustade sekretar, "imam jedan zahtev. Molim vas da ovog čoveka, Džozefa Švarca, izvedete napolje."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Zato što on, pored čitanja misli, poseduje i druge mentalne sposobnosti. Zahvaljujući njemu bio sam paralizovan. Strahujem da bi mogao ponovo da svoju aktivnost usmeri protiv mene. Ili, čak, vas."
<BR>&nbsp;&nbsp;&nbsp;&nbsp;&nbsp;Ustade i Arvardan, no sekretar nastavi: "Nijedno saslušanje nije regularno uz prisustvo čoveka koji putem mentalnih moći može da utiče na sudiju!"
<BR>&nbsp;&nbsp;&nbsp;&nbsp;&nbsp;Enije brzo odluči. Uđe službenik i Švarc, ne pružajući otpor, niti odajući ikakvu nelagodnost, bi izveden napolje.
<BR>&nbsp;&nbsp;&nbsp;&nbsp;&nbsp;To je za Arvardana bila poslednja kap.
<BR>&nbsp;&nbsp;&nbsp;&nbsp;&nbsp;Što se sekretara tiče, on se sada uspravi i za trenutak ostade da stoji tako - zdepast, mračan čovek u zelenom odelu. Čvrst u svom samopouzdanju.
<BR>&nbsp;&nbsp;&nbsp;&nbsp;&nbsp;On otpoče, ozbiljno i zvanično. "Vaša ekselencijo, sva verovanja i sve izjave dr Arvardana počivaju na svedočenju dr Šekta. Dalje, izjave dr Šekta počivaju na mucanjima jednog čoveka na samrti. I sve to, vaša ekselencijo, sve to nekako nije doprlo do javnosti sve dok se Džozef Švarc nije podvrago sinapsifajeru.
<BR>&nbsp;&nbsp;&nbsp;&nbsp;&nbsp;Ko je, uopšte, taj Džozef Švarc? Dok on nije stupio na scenu dr Šekt je bio normalan čovek, čovek bez nevolja. I vi ste sami, vaša ekselencijo, proveli jedno posle podne s njim, onoga dana kada je Švarc stigao na opit. Da li se i onda ponašao nenormalno? Da li vas je onda obavestio o zaveri protiv Carstva? Ili o brbljarijama umirućeg biologa? Da li je izgledao kao da ga nešto tišti? Ili da u nešto sumnja? On tvrdi da mu je visoki minstar naložio da krivotvori rezultate testova sa sinapsifajerom, da ne zavede imena onih na kojima su vršeni opiti. Da li vam je to i tada rekao? Ili to tek sada tvrdi, dakle, posle svog susreta sa Švarcom?
<BR>&nbsp;&nbsp;&nbsp;&nbsp;&nbsp;Još jednom, ko je uopšte taj Džozef Švarc? Nije govorio nijednim poznatim jezikom u vreme kada je doveden. To smo ustanovili kasnije, kada smo prvi put posumnjali u mogućnost zdravog rasuđivanja dr Šekta. Doveo ga je neki farmer koji ništa nije znao o njegovom identitetu, niti, uopšte, bilo šta o njemu. Ni dan danas nemamo potpunije podatke o tome.
<BR>&nbsp;&nbsp;&nbsp;&nbsp;&nbsp;A taj čovek ima čudne mentalne moći. U stanju je da ošamuti čoveka, samo svojim mislima, na stotinak metara udaljenosti. S veće blizine je sposoban i da ubije. I mene samog je paralizovao. Rukovodio je pokretima mojih ruku, mojih nogu; mogao je da vodi moj um kako mu drago.
<BR>&nbsp;&nbsp;&nbsp;&nbsp;&nbsp;Verujem, stoga, da Švarc manipuliše umovima i ostalih ovih ljudi. Oni tvrde da sam ih zarobio, pretio im smrću, da sam priznao izdaju i težnju da srušim Carstvo... Pa, pitajte ih, vaša ekselencijo. Zar nisu bili izloženi Švarcovom uticaju, uticaju čoveka koji kontroliše misli? Nije li u stvari Švarc izdajnik? Ako nije, ko je onda on?"
<BR>&nbsp;&nbsp;&nbsp;&nbsp;&nbsp;Sekretar pompezno sede.
<BR>&nbsp;&nbsp;&nbsp;&nbsp;&nbsp;Arvardan se osećao kao da se nalazi u središtu ciklotrona koji se okreće sve brže i brže. Šta da odgovori? Da je Švarc čovek iz prošlosti? Kakve dokaze za to ima? Da je govorio nekim primitivnim jezikom? Prastarim jezikom? To je, opet, mogao da posvedoči samo on sam. A i on je mogao podleći kontroli uma. Na kraju krajeva, kako da zna da zaista nije bio kontrolisan? Ko je bio Švarc? Šta ga je tako bespogovorno uverilo u ideju o osvajanju Galaksije?
<BR>&nbsp;&nbsp;&nbsp;&nbsp;&nbsp;Mozgao i mozgao. Odakle je dolazila njegova ubeđenost u postojanje zavere? On je bio arheolog, skeptik, ali sada... Je li tome doprinela reč? Poljubac jedne devojke? Ili Džozef Švarc?
<BR>&nbsp;&nbsp;&nbsp;&nbsp;&nbsp;Nije mogao da misli. Nije mogao da misli!
<BR>&nbsp;&nbsp;&nbsp;&nbsp;&nbsp;"Dakle?" odjeknu nestrpljiv Enijev glas. "Imate li nešto da kažete, dr Šekt? Ili vi, Arvardane?"
<BR>&nbsp;&nbsp;&nbsp;&nbsp;&nbsp;No, tišinu raspara Polin glas. "Zašto ih uopšte pitate? Zar ne vidite da je posredi laž? Ne vidite li da nas sve obmanjuju? Oh, ionako ćemo svi umreti, zato više i ne marim - ali mi to možemo zaustaviti, mogli bismo to zaustaviti... A umesto toga, mi sedimo ovde i ćaskamo." I ona briznu u plač.
<BR>&nbsp;&nbsp;&nbsp;&nbsp;&nbsp;"I tako, sve se završava vriskom histerične devojke..." podrugnu se sekretar. "Vaša ekselencijo, predlažem sledeće: moji tužioci kažu da je sve to - ti virusi i sve ostalo na šta mislite - predviđeno za utvrđeni čas - za šest časova ujutro, kako kažu. Predlažem da vam ostanem na raspolaganju još nedelju dana. Ako je ono što tvrde istina, glasine o epidemiji u Galaksiji bi do Zemlje mogle dopreti već za nekoliko dana. Ako se to desi, carski garnizoni i dalje će biti u kontroli nad Zemljom..."
<BR>&nbsp;&nbsp;&nbsp;&nbsp;&nbsp;"Zemlja je odličan zalog, zaista, za čitavu Galaksiju", promrmlja Šekt, mrtvački bleda lica.
<BR>&nbsp;&nbsp;&nbsp;&nbsp;&nbsp;"Ja cenim svoj život, kao i život svog naroda. Bićemo taoci za našu nevinost, i spreman sam da ovog trenutka obavestim Društvo starešina da ću ostati ovde još nedelju dana, po svojoj sopstvenoj želji, i sprečiću sve smetnje koje bi se mogle pojaviti."
<BR>&nbsp;&nbsp;&nbsp;&nbsp;&nbsp;On skrsti ruke.
<BR>&nbsp;&nbsp;&nbsp;&nbsp;&nbsp;Enije pogleda pred sebe, izmučena lica. "Proglašavam ovog čoveka nevinim..."
<BR>&nbsp;&nbsp;&nbsp;&nbsp;&nbsp;Arvardan to više nije mogao da podnese. Pun mirnog, ali opasnog besa, on ustade i skoči ka namesniku. Šta mu je bilo na umu nikad se neće saznati. Ni sam se kasnije nije sećao. U svakom slučaju, pokazalo se bezuspešnim. Enije je posedovao neuronski bič, i upotrebio ga je.
<BR>&nbsp;&nbsp;&nbsp;&nbsp;&nbsp;Po treći put otkako je na Zemlji, svet oko Arvardana razgore se do bola, rasplinu se i nestade.
<BR>&nbsp;&nbsp;&nbsp;&nbsp;&nbsp;Tokom vremena koje je Arvardan proveo u nesvesti, nastupi samrtni čas, u šest sati izjutra...
</P></TD></TR></TABLE>
<P class="next">
<A HREF=p21.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
