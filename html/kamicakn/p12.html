<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>12. UBISTVENI UM
<P>&nbsp;&nbsp;&nbsp;&nbsp;&nbsp;Taj zaključak je bio luk i voda za sistematični Švarcov um. Morao je napustiti farmu, jer bi u suprotnom morao umreti. Došao bi Popis i, zajedno s njim, smrt.
<BR>&nbsp;&nbsp;&nbsp;&nbsp;&nbsp;Dobro, napustiti farmu. Ali gde otići?
<BR>&nbsp;&nbsp;&nbsp;&nbsp;&nbsp;Bila je ona - šta li to beše, bolnica? - u Čiku. Tu su se baš lepo brinuli o njemu. A zašto? Jer je bio 'medicinski slučaj'. Ali zar to nije i dalje? Pri tom, sada ume i da govori, može i sa svoje strane da im pomogne u lečenju, što ranije nije mogao. Čak može da im kaže i za Dodir Misli.
<BR>&nbsp;&nbsp;&nbsp;&nbsp;&nbsp;Možda, u stvari, svako ima taj Dodir Misli? Kako da to prethodno proveri? Ne, ne, niko ga zasigurno nije imao, ni Arbin, ni Loa, ni Gru. U to je bio suguran. Nisu mogli da odrede gde se on nalazi, sem ako ga ne čuju i ne vide. Naravno, kad bi Gru imao Dodir Misli, ne bi ga on tako lako pobeđivao u šahu...
<BR>&nbsp;&nbsp;&nbsp;&nbsp;&nbsp;Ček', ček', šah je vrlo raširena igra. Da protivnici imaju Dodir Misli ne bi uopšte mogli da ga igraju. Stvarno, ne bi mogli.
<BR>&nbsp;&nbsp;&nbsp;&nbsp;&nbsp;Znači, on je izuzetak - psihološki primer. To i nije baš veseo život, ali bi ga to održalo u životu.
<BR>&nbsp;&nbsp;&nbsp;&nbsp;&nbsp;A šta je s ovom mogućnošću, koja mu upravo pade na pamet? Da pretpostavimo da je on, ne neko ko je izgubio pamćenje, već čovek koji je samo skliznuo kroz vreme. Znači, još jedno oružje, pored Dodira Misli! bio je istorijski artefakt, arheološka vrednost! Ne, ne smeju ga ubiti.
<BR>&nbsp;&nbsp;&nbsp;&nbsp;&nbsp;Pod pretpostavkom, naravno, da mu poveruju.
<BR>&nbsp;&nbsp;&nbsp;&nbsp;&nbsp;Hmm, pod pretpostavkom da mu poveruju.
<BR>&nbsp;&nbsp;&nbsp;&nbsp;&nbsp;Pa, doktor bi verovao. Bio je neobrijan onog jutra kada ga je Arbin prvi put odvezao u Čik. Tog se izvrsno sećao. Posle toga, brada mu više ne raste. Znači, mora da su mu nešto učinili. Znači, doktor mora znati da je on - on, Švarc - imao bradu. To bi bilo vrlo značajno, zar ne? Gru i Arbin se baš nikada nisu brijali. Gru mu je čak jednom rekao da dlake po licu imaju samo životinje.
<BR>&nbsp;&nbsp;&nbsp;&nbsp;&nbsp;Morao je otići doktoru.
<BR>&nbsp;&nbsp;&nbsp;&nbsp;&nbsp;Kako mu ono beše ime, Šekt? Šekt, tako je.
<BR>
<BR>&nbsp;&nbsp;&nbsp;&nbsp;&nbsp;Ali Švarc je tako malo znao o tom užasnom svetu. Kada bi se, na primer, jedne noći iskrao, i u stilu šampionskog maratonca pošao trčećim korakom, bio bi samo upleten u nove tajne, zabasao bi zasigurno i u zabranjene radioaktivne oblasti o kojima ništa nije znao. No, izbora nije imao. On stoga krenu na put jednog ranog popodneva.
<BR>&nbsp;&nbsp;&nbsp;&nbsp;&nbsp;Niko ga neće tražiti pre večere, a dotle će već daleko stići. A oni nemaju Dodir Misli kojim bi ga pratili i našli.
<BR>&nbsp;&nbsp;&nbsp;&nbsp;&nbsp;Prvih pola časa hoda osećao je olakšanje, osećanje koje je skoro potpuno zaboravio otkako je sve ovo počelo. Napokon, u akciji je; on nešto preduzima; bori se protiv usmerenja koje mu natura okolina. Ovo što čini - čini s dobrim razlogom, te ovo nije više samo bezrazložna šetnjica do Čika.
<BR>&nbsp;&nbsp;&nbsp;&nbsp;&nbsp;Pa, za jednog matorca i nije bio loš. Još će im on pokazati!
<BR>&nbsp;&nbsp;&nbsp;&nbsp;&nbsp;A onda - onda je naglo stao, nasred druma, osetivši kako je nešto dotaklo njegovu pažnju, nešto na šta je gotovo sasvim zaboravio.
<BR>&nbsp;&nbsp;&nbsp;&nbsp;&nbsp;Bio je to onaj stari, nepoznati Dodir Misli. Onaj s kojim se susreo one noći kada se uputio prema svetlećem horizontu i kada ga je Arbin zatim presreo. Onda kada je posmatrao ministarski posed.
<BR>&nbsp;&nbsp;&nbsp;&nbsp;&nbsp;Sada je Dodir bio s njim - iza njega, i posmatrao ga je.
<BR>&nbsp;&nbsp;&nbsp;&nbsp;&nbsp;On napregnuto oslušnu - odnosno, učinio je to putem Dodira Misli. Ono drugo se nije približavalo, ali je svom pažnjom bilo usredsređeno na njega. Osetio je da ga to nešto pažljivo i preteći posmatra, ali da neposredne opasnosti nema.
<BR>&nbsp;&nbsp;&nbsp;&nbsp;&nbsp;Stvari su postajale jasnije: to što ga je pratilo nije ga smelo ispustiti iz vida. Osim toga, bilo je naoružano.
<BR>&nbsp;&nbsp;&nbsp;&nbsp;&nbsp;Oprezno, ali potpuno nesvesno, Švarc se okrete i pogledom obuhvati prizor iza sebe.
<BR>&nbsp;&nbsp;&nbsp;&nbsp;&nbsp;Dodir Misli se istog trenutka izmeni.
<BR>&nbsp;&nbsp;&nbsp;&nbsp;&nbsp;Postao je pun sumnje i opreza, ne tako siguran u svoju sopstvenu sigirnost i uspeh onoga što je činio. Podaci o oružju pratioca postadoše sada potpuniji, jer je ovaj razmišljao o tome kako da ga upotrebi ako bude bio prinuđen da se brani.
<BR>&nbsp;&nbsp;&nbsp;&nbsp;&nbsp;Švarc je znao da je potpuno sam, nenaoružan i bespomoćan. Osećao je da bi ga pratilac radije usmrtio no da dopusti da mu izmakne izvan polja pažnje. Da, da, ubio bi ga na prvi pogrešan korak... a i dalje nikoga nije primećivao.
<BR>&nbsp;&nbsp;&nbsp;&nbsp;&nbsp;Stoga Švarc nastavi da korača, osećajući da je pratilac uvek dovoljno blizu da bi potegao oružje. Bio je sav ukrućen, očekujući da se desi nešto što nije mogao da predvidi. Kako li izgleda kad umreš? Kako izgleda? Ta misao mu odzvanjaše sa svakim novim korakom, odzvanjaše u njegovom umu, podsvesti, dok na kraju ne postade gotovo neizdrživa.
<BR>&nbsp;&nbsp;&nbsp;&nbsp;&nbsp;Jedini spas je bio da se čvrsto drži pratiočevog Dodira Misli. Primetio bi onaj trenutni rast u naponu koji bi označavao da se oružje diže i obarač povlači. U tom trenutku je trebalo da potrči, ili se naglo sruči na zemlju...
<BR>&nbsp;&nbsp;&nbsp;&nbsp;&nbsp;Ali zašto? Kad već postoji Šezdeseta, zašto da ne umre ovde i sad? Teorija o tome da je skliznuo kroz vreme polako je bledela u njegovom umu. Biće da je, ipak, izgubio pamćenje. Bio je, zasigurno, kriminalac, opasan čovek, koji je morao biti stavljen pod nadzor. Možda je nekada bio zvaničnik na visokom položaju, koga neće ubiti već će mu se suditi. Možda je amnezija u njegovom slučaju samo odbrambeni sistem protiv neke strašne krivice koja se u sećanje nikako ne sme vratiti.
<BR>&nbsp;&nbsp;&nbsp;&nbsp;&nbsp;I sada je koračao praznim drumom prema svom maglovitom cilju, dok mu je smrt dahtala za vratom.
<BR>&nbsp;&nbsp;&nbsp;&nbsp;&nbsp;Padao je mrak i vetar je postajao sve hladniji. Kao i obično, to mu se učini čudnim. Pretpostavljao je da je decembar; dakle, sumrak u pola pet popodne bio je normalna stvar, ali vetar ipak nije bio onako hladan kakav je obično zimi na Srednjem Zapadu.
<BR>&nbsp;&nbsp;&nbsp;&nbsp;&nbsp;Švarc je davno zaključio da je razlog za neuobičajenu blagost zemaljske klime to što toplota planete nije više zavisila samo od Sunca. Naprotiv, toplotu je odavala i sama Zemljina kora, putem svoje radioaktivnosti, male na jednom kvadratnom metru ali ogromne na milion kvadratnih kilometara.
<BR>&nbsp;&nbsp;&nbsp;&nbsp;&nbsp;A u nastajućoj tami Dodir Misli pratioca se polako približavao. I dalje je delovao kao da je pun mržnje, i po svemu sudeći bio je spreman na sve. U tami je bilo teže pratiti nekoga. Pratio ga je i one, prve noći - na putu prema radioaktivnim poljima. Možda se plaši da ponovo rizikuje?
<BR>&nbsp;&nbsp;&nbsp;&nbsp;&nbsp;"Hej! Hej, daso!"
<BR>&nbsp;&nbsp;&nbsp;&nbsp;&nbsp;Bio je to pištav, nazalni glas. Švarc se sledi.
<BR>&nbsp;&nbsp;&nbsp;&nbsp;&nbsp;Polako se osvrnu. Približavala mu se malena figura, koja mu je mahala, ili mu se samo tako činilo u tami. Polako se primicala. Švarc je stajao i čekao.
<BR>&nbsp;&nbsp;&nbsp;&nbsp;&nbsp;"Hej, vi! Drago mi je da vas vidim. Nije baš zabavno putovati tako sam, bez društva. Jel' vam smeta ako vam se pridružim?"
<BR>&nbsp;&nbsp;&nbsp;&nbsp;&nbsp;"Zdravo", odvrati Švarc tupavo. Bio je to taj Dodir Misli, taj čovek je bio pratilac. A i lice mu je bilo poznato. Iz Čika.
<BR>&nbsp;&nbsp;&nbsp;&nbsp;&nbsp;I čovek pokaza da je njega prepoznao. "Pa, ja vas znam! Da, da, naravno! Sećate li me se?"
<BR>&nbsp;&nbsp;&nbsp;&nbsp;&nbsp;Švarc nije mogao da odredi da li bi, pod nekim drugim okolnostima, u nekom drugom vremenu, mogao da odredi da li je njegov sagovornik iskren ili nije. Sada je, međutim, bio sasvim siguran u prisustvo tankog, iskrzanog sloja nameštenog izraza prepoznavanja koji se provlačio kroz duboka strujanja Dodira Misli i koji mu je šaptao - ne, gotovo vikao - da ga maleni čovek oštrog pogleda zna od samog početka. Zna ga, i još više od toga, ima za njega spremljeno ubistveno oružje, ukoliko se, naravno, ukaže potreba.
<BR>&nbsp;&nbsp;&nbsp;&nbsp;&nbsp;Švarc zatrese glavom.
<BR>&nbsp;&nbsp;&nbsp;&nbsp;&nbsp;"Ama, jeste!" insistirao je čovečuljak. "Bilo je to u onoj robnoj kući! Izvukao sam vas iz one gužve!" Izgledalo je kao da se presamitio od izveštačenog smeha. "Rekli su da imate Radijacionu Groznicu. Toga se sigurno sećate."
<BR>&nbsp;&nbsp;&nbsp;&nbsp;&nbsp;I jeste, zaista - sasvim maglovito, u polumraku. Taj čovek, zatim gomila, on ih je prvo zaustavio, a onda se za njih i zauzeo.
<BR>&nbsp;&nbsp;&nbsp;&nbsp;&nbsp;"Da, sećam se", prihvati Švarc. "Drago mi je što vas ponovo vidim." Nije to baš bila glatka konverzacija, ali bilo je to najbolje što je Švarc mogao u tom trenutku od sebe dati. Osim toga, izgledalo je da čovek uopšte ne haje za to.
<BR>&nbsp;&nbsp;&nbsp;&nbsp;&nbsp;"Zovem se Neter", reče on pruživši Švarcu svoju mlitavu šaku. "Nismo imali prilike da se ispričamo prilikom našeg prvog susreta, a nismo ni mogli, u svoj onoj frci; no, sada možemo i to da popravimo. Hajde, rukujmo se."
<BR>&nbsp;&nbsp;&nbsp;&nbsp;&nbsp;"Ja se zovem Švarc." On lako dotače dlan svog sagovornika.
<BR>&nbsp;&nbsp;&nbsp;&nbsp;&nbsp;"Kako to da idete peške?" upita Neter. "Idete negde?"
<BR>&nbsp;&nbsp;&nbsp;&nbsp;&nbsp;Švarc slegnu ramenima. "Ne; samo se šetam."
<BR>&nbsp;&nbsp;&nbsp;&nbsp;&nbsp;"Čovek voli čist vazduh, zar ne? Tu smo isti. Stalno negde idemo, preko čitave godine. To vraća staru snagu starim kostima."
<BR>&nbsp;&nbsp;&nbsp;&nbsp;&nbsp;"Molim?"
<BR>&nbsp;&nbsp;&nbsp;&nbsp;&nbsp;"Pa znate, valjda. Čini vas punim života. Udišete duboko vazduh i krv brže zastruji, je l' tako? Ovog puta sam se baš udaljio. Mrzim da se po mraku vraćam sam, uvek više volim društvo. A kuda vi idete?"
<BR>&nbsp;&nbsp;&nbsp;&nbsp;&nbsp;To je bio već drugi put kako Neter postavlja isto pitanje i Dodir Misli pokaza kako je to u stvari najvažnija stvar koju treba saznati. Švarc se pitao koliko će još dugo moći da izvrdava. Osećao je nekakvu uznemirenost u umu svog saputnika. Laž ne bi pomogla. Švarc nije još dovoljno znao o ovom novom svetu da bi mogao uspešno da laže.
<BR>&nbsp;&nbsp;&nbsp;&nbsp;&nbsp;"Idem u bolnicu", reče on.
<BR>&nbsp;&nbsp;&nbsp;&nbsp;&nbsp;"Bolnicu? Koju bolnicu?"
<BR>&nbsp;&nbsp;&nbsp;&nbsp;&nbsp;"Bio sam tamo dok sam boravio u Čiku."
<BR>&nbsp;&nbsp;&nbsp;&nbsp;&nbsp;"Mislite na Institut, zar ne? Tamo sam vas odveo i onda, posle našeg susreta u robnoj kući." Osećaj uznemirenosti postade jači.
<BR>&nbsp;&nbsp;&nbsp;&nbsp;&nbsp;"Idem doktoru Šektu", nastavi Švarc. "Poznajete li ga?"
<BR>&nbsp;&nbsp;&nbsp;&nbsp;&nbsp;"Čuo sam za njega, vrlo je poznat. A šta vam fali?"
<BR>&nbsp;&nbsp;&nbsp;&nbsp;&nbsp;"Ne, ništa posebno, ali treba da se javljam od vremena do vremena." Da li je to zvučalo kao nešto što ima smisla?
<BR>&nbsp;&nbsp;&nbsp;&nbsp;&nbsp;"I idete peške?" upita Neter. "Zašto onda nije poslao neka kola po vas?" Švarc shvati da to što je rekao ipak nije imalo smisla.
<BR>&nbsp;&nbsp;&nbsp;&nbsp;&nbsp;Ćutao je - mučna tišina.
<BR>&nbsp;&nbsp;&nbsp;&nbsp;&nbsp;Neter, međutim, uporno nastavi: "Čujte, drugar, uskoro ćemo naići na javni komunikacioni punkt pa ćemo naručiti taksi iz grada. Lako će nas naći na ovom drumu."
<BR>&nbsp;&nbsp;&nbsp;&nbsp;&nbsp;"Komunikacioni punkt?"
<BR>&nbsp;&nbsp;&nbsp;&nbsp;&nbsp;"Naravno, ima ih mnogo po putevima. Eno ga!"
<BR>&nbsp;&nbsp;&nbsp;&nbsp;&nbsp;On krenu hitrije, no Švarc shvati da viče: "Stanite! Ni makac!"
<BR>&nbsp;&nbsp;&nbsp;&nbsp;&nbsp;Neter zaista stade. Bilo je u njegovom izrazu čudne hladnoće kad se okrenuo. "Šta nije u redu?"
<BR>&nbsp;&nbsp;&nbsp;&nbsp;&nbsp;Švarc oseti da mu nedostaju reči za ono što je čovečuljku hteo reći. "Dosta je ove predstave. Znam ko ste, i znam šta smerate. Pozvaćete nekoga i prijaviti da sam pošao doktoru Šektu. Oni će po mene poslati kola. I nameravate da me ubijete ako pokušam da bežim."
<BR>&nbsp;&nbsp;&nbsp;&nbsp;&nbsp;Neter se namršti, a onda promrmlja. "U pravu si za ovo poslednje..." To niti je bilo namenjeno Švarcovim ušima, niti su reči uopšte doprle do njih, no Švarc ih začu snagom crkvenih zvona putem Dodira Misli.
<BR>&nbsp;&nbsp;&nbsp;&nbsp;&nbsp;Neter nastavi, naglas: "Gospodine, zbunjujete me. Takvo nešto nije baš prijatno čuti..." No, nešto je smerao, jer rukom krenu ka boku.
<BR>&nbsp;&nbsp;&nbsp;&nbsp;&nbsp;Švarc izgubi kontrolu nad sobom i besno zamaha rukama: "Ostavite me na miru, čujete li? Šta sam vam učinio? Odlazite! Idite!"
<BR>&nbsp;&nbsp;&nbsp;&nbsp;&nbsp;Njegov glas se pope do vriska, a čelo mu se nabra u besu i strahu prema figuri koja ga je gonila prepuna neprijateljskih osećanja. Njegov sopstveni razum se uskovitla i pokuša da suzbije tuđ Dodir Misli, da se oslobodi njegovog stiska...
<BR>&nbsp;&nbsp;&nbsp;&nbsp;&nbsp;I sve se završi. Odjednom i potpuno. Bio je, samo za trenutak, svestan bola koji nadjača sve ostalo - ali ne bola u sebi već u onom drugom. A onda - ništa. Nema Dodira Misli. Popustio je kao stisak pesnice koja se opušta i umire.
<BR>&nbsp;&nbsp;&nbsp;&nbsp;&nbsp;Neter je bio samo mrlja na pustom, zamračenom drumu. Švarc dopuza do njega. Čovek je bio sitne građe, lako ga je bilo okrenuti. Izraz agonije na njegovom licu bio je duboko, duboko utisnut. Bio je zamrznut, nije popuštao. Švarc spusti dlan na čovekove grudi, no otkucaja srca nije bilo.
<BR>&nbsp;&nbsp;&nbsp;&nbsp;&nbsp;On se naglo uspravi, ispunjen užasom.
<BR>&nbsp;&nbsp;&nbsp;&nbsp;&nbsp;Ubio je čoveka!
<BR>&nbsp;&nbsp;&nbsp;&nbsp;&nbsp;Usledilo je zaprepašćenje nad samim sobom.
<BR>&nbsp;&nbsp;&nbsp;&nbsp;&nbsp;A nije ga ni dodirnuo! Ubio ga je samo mržnjom, udarajući putem Dodira Misli! Koje li je druge moći posedovao, osim ove?
<BR>&nbsp;&nbsp;&nbsp;&nbsp;&nbsp;On donese brzu odluku. Pretraži džepove ubijenog i pronađe nešto novca. Odlično! To bi mu moglo ustrebati. Odvuče zatim leš s puta i prekri ga travom.
<BR>&nbsp;&nbsp;&nbsp;&nbsp;&nbsp;Hodao je još dva časa. Nije više bilo Dodira Misli koji bi ga uznemiravao.
<BR>&nbsp;&nbsp;&nbsp;&nbsp;&nbsp;Tu noć je prespavao pod otvorenim nebom, i narednog dana, posle sledeća dva časa hoda, stiže do predgrađa Čika.
<BR>
<BR>&nbsp;&nbsp;&nbsp;&nbsp;&nbsp;Čik mu se činio tek kao mestašce. Jer, u poređenju sa Čikagom koga se sećao, sa gužvama na ulicama, mnoštvo prolaznika bilo je potpuno zanemarljivo. Međutim, sada je prvi put osetio više od jednog Dodira Misli. Čak ga je brinuo toliki njihov broj, a oni su ga uvek iznova ionako zbunjivali.
<BR>&nbsp;&nbsp;&nbsp;&nbsp;&nbsp;Bože, toliko njih! Neki od njih bili su lepršavi i rastrzani, neki intenzivni i usredsređeni. Bilo je ljudi koji su pored njega prolazili dok su im razumi prskali od misli, kao male eksplozije; drugi, pak, behu potpuno prazni, sa tek po kojim blagim podsećanjem na doručak koji su upravo pojeli.
<BR>&nbsp;&nbsp;&nbsp;&nbsp;&nbsp;U prvo vreme bi Švarc odskočio pri susretu sa svakim novim Dodirom u prolazu, shvatajući svaki kao gest ličnog upoznavanja. No, vrlo brzo je naučio kako da se obuzdava i kontroliše ih.
<BR>&nbsp;&nbsp;&nbsp;&nbsp;&nbsp;Sada je mogao čuti jasne reči, iako su one ostajale potpuno neizgovorene. To mu je bilo strano i novo, te je sa zanimanjem osluškivao: bile su to tanke, tihe rečenice, tek na pragu čujnosti, rastrzane i eterične... a zajedno sa njima, žive emocije i ostale suptilne stvari koje se ne daju rečima opisati. Ceo svet je bio razglednica prepuna ključalog življenja koje je samo on mogao u potpunosti sagledati.
<BR>&nbsp;&nbsp;&nbsp;&nbsp;&nbsp;Primetio je da može da osmotri unutrašnjost zgrada pokraj kojih je prolazio, šaljući svoje misli kao uskovitlani laso koji može da pronađe oku nevidljive pukotine, provuče se kroz njih i na kraju iznese srž unutrašnjih tokova misli ljudi unutra.
<BR>&nbsp;&nbsp;&nbsp;&nbsp;&nbsp;On zastade kraj nekakve goleme građevine upadljivog kamenog pročelja i 'oslušnu' unutrašnju situaciju. Ko god da je bio unutra - razmišljao je o njemu ili je tragao za njim. Jednog gonioca je ubio - ali šta je s onim ljudima s kojima je gonilac želeo da stupi u kontakt? Možda je, u stvari, najbolje da se primiri tokom nekoliko narednih dana. Ali kako da to izvede? Možda da nađe neki posao?
<BR>&nbsp;&nbsp;&nbsp;&nbsp;&nbsp;Ispitivao je sledeću zgradu pred kojom se zaustavio. Osećao je slabašan Dodir Misli koji mu je možda obećavao baš neki posao. Tražili su ljude koji znaju sa tekstilom - a on je nekada bio izvrstan krojač.
<BR>&nbsp;&nbsp;&nbsp;&nbsp;&nbsp;On zakorači unutra. Niko ga nije zaustavljao niti na njega obraćao pažnju. On dotače nekog obližnjeg čoveka:
<BR>&nbsp;&nbsp;&nbsp;&nbsp;&nbsp;"Oprostite, može li se ovde naći neki posao?"
<BR>&nbsp;&nbsp;&nbsp;&nbsp;&nbsp;"Ona vrata tamo!" Dodir Misli koji pokulja ka njemu bio je pun džandrljivosti i sumnje.
<BR>&nbsp;&nbsp;&nbsp;&nbsp;&nbsp;On prođe kroz pokazana vrata i susrete se s nekim mršavim tipom duguljasta lica koji ga zasu pitanjima, istovremeno razvrstavajući njegove odgovore pomoću nekakve naprave.
<BR>&nbsp;&nbsp;&nbsp;&nbsp;&nbsp;Švarc je bio podjednako neubedljiv, zamuckivao je i govorio kako laži tako i istinu.
<BR>&nbsp;&nbsp;&nbsp;&nbsp;&nbsp;No, zaposleni započe, u najmanju ruku nezaiteresovano. Pitanja su izletala kao puščana tanad: "Starost?... Pedeset dve? Hmm. Zdravstveno stanje?... Oženjen?... Iskustvo na poslu?... Radili ste, znači, s tekstilom?... Koje vrste?... Termoplastika? Elastometrika?... Kako to mislite, sa kakvim vrstama?... Gde ste poslednji put radili?... Kako se to piše?... Vi niste iz Čika, zar ne?... Vaše isprave?... E moraćete da ih donesete ako mislite da napravimo posao... A dobro, koji je broj vaše registarske kartice?..."
<BR>&nbsp;&nbsp;&nbsp;&nbsp;&nbsp;Švarc se povlačio; nije predvideo da će razgovor krenuti u tom pravcu. Osim toga, i Dodir Misli čoveka pred njim se menjao. Odjednom je postao u toj meri sumnjičav da je potisnuo iz sebe sve ostalo, osim krajnjeg opreza. Najopasnije je bilo upravo to što je čovek uporno pokušavao da na licu održi slabu imitaciju dobronamernosti i predusretljivosti.
<BR>&nbsp;&nbsp;&nbsp;&nbsp;&nbsp;"Ipak mislim", reče nervozno Šarc, "da ja baš nisam za ovaj posao."
<BR>&nbsp;&nbsp;&nbsp;&nbsp;&nbsp;"Ne, ne, vratite se!" Čovek zamaha rukama. "Imam nešto upravo za vas. Dajte samo da malo prekopam po ovim fiokama." Smešio se, no Dodir Misli sada postade vrlo jasan: bio je još neprijateljskiji.
<BR>&nbsp;&nbsp;&nbsp;&nbsp;&nbsp;On pritisnu neko dugme na svom stolu.
<BR>&nbsp;&nbsp;&nbsp;&nbsp;&nbsp;Švarc pojuri k vratima, odjednom potpuno obuzet panikom.
<BR>&nbsp;&nbsp;&nbsp;&nbsp;&nbsp;"Drž'te ga!" povika odmah onaj čovek, izvlačeći se iza svog stola.
<BR>&nbsp;&nbsp;&nbsp;&nbsp;&nbsp;Švarc se ustremi na Dodir Misli, uperivši svu svoju svest ka njemu i začu krkljanje iza sebe. On baci brz pogled preko ramena i spazi službenika kako sedi na podu, izobličena lica zagnjurenog u šake. Neki drugi čovek se upravo naginjao nad njim, a zatim pojuri za Švarcom. No, ni ovaj nije gubio vreme.
<BR>&nbsp;&nbsp;&nbsp;&nbsp;&nbsp;Našao se na ulici, potpuno svestan da je uzbuna sigurno već odavno podignuta, da je predat njegov lični opis, i da ga je tako i taj službenik mogao prepoznati.
<BR>&nbsp;&nbsp;&nbsp;&nbsp;&nbsp;Trčao je što ga noge nose ne obazirući se uopšte na to gde srlja. Privlačio je pažnju: ulice su sada živnule i on je osećao sumnju, svuda samo sumnju. Sumnju što je trčao, zato što mu je odeća izgužvana i neprikladna...
<BR>&nbsp;&nbsp;&nbsp;&nbsp;&nbsp;U vrtlogu mnogostrukih Dodira Misli i u zbrci izazvanoj njegovim vlastitim strahom i očajem nije mogao da razabere ko su mu pravi neprijatelji; one kod kojih nije bilo samo sumnje već i izvesnosti, i tako do njega ne dopre ni najmanji nagoveštaj o neuronskom biču.
<BR>&nbsp;&nbsp;&nbsp;&nbsp;&nbsp;Samo je osetio taj užasni bol koji se na njega spustio poput zvižduka biča, poklopivši ga kao odronjena hrid. Nekoliko trenutaka je još osećao kao da klizi u agoniju pre no što je utonuo u potpunu crnilo.
</P></TD></TR></TABLE>
<P class="next">
<A HREF=p13.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
