<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3. JEDAN SVET - ILI BEZBROJ?
<P>&nbsp;&nbsp;&nbsp;&nbsp;&nbsp;Upravo pošto je završio sa intervjuom za štampu povodom svoje predstojeće ekspedicije na Zemlju, Bel Arvardan oseti uzvišen mir pri pomisli na sve te stotine miliona zvezdanih sistema u sastavu sveobuhvatnog Galaktičkog carstva. Nije više razmišljao o tome kako da postane poznat u ovom ili onom sektoru. Neka se samo njegove teorije vezane za Zemlju pokažu ispravnim i izbiće on u žižu interesovanja doslovno na svakoj nastanjenoj planeti Mlečnog puta, na svakoj planeti na kojoj je u ovih nekoliko stotina hiljada godina njegovog širenja kroz Kosmos bio načinjen otisak čovečjeg stopala.
<BR>&nbsp;&nbsp;&nbsp;&nbsp;&nbsp;Sa svojih trideset i pet godina mogao je reći da je relativno rano, ali ne i lako dostigao tako veliku slavu i tako neuobičajeno brzo došao do naučno-intelektualnog vrhunca. Međutim, do tog trenutka njegova je karijera već bila nakrckana silnim protivrečnostima. Prva eksplozija je naišla upravo onda kada je diplomirao na Univerzitetu Arkturus sa najboljim uspehom, a zatim, sa dvadeset tri godine, postavljen na mesto Višeg arheologa pri Univerzitetu. U stvari, najžešću reakciju je izazvao Žurnal galaktičkog arheološkog udruženja, odbivši, po prvi put u svojoj istoriji, da objavi jedan - njegov - naučni rad. Pored toga, odbijanje je bilo propraćeno i obrazloženo na krajnje neubedljiv i stvarno osoran način.
<BR>&nbsp;&nbsp;&nbsp;&nbsp;&nbsp;Teško da bi nekom laiku moglo biti jasno kako to da jedna, u suštini suvoparna mala brošura pod nazivom O starosti rukotvorina u sektoru Sirijusa, sa posebnim osvrtom na njihov doprinos radijacionoj hipotezi porekla čoveka može da izazove takvu ogorčenost. Bitno je pri tome napomenuti da je Arvardan od samog početka jasno pretendovao na autorstvo hipoteze da je čovečanstvo poteklo sa jedne jedine planete i postepeno se, zatim, zrakasto širilo kroz čitavu Galaksiju. To ne samo da je bila omiljena tema jeftinih fantastično-avanturističkih romana, i, naravno, shodno tome, akademski omalovažavana pa i napadana, već ju je, mnogo pre Arvardana, lansirala određena skupina zanesenjaka koja se mnogo više bavila metafizikom, kao istraživačkim poljem van empirijski proverenih podataka, nego samom arheologijom.
<BR>&nbsp;&nbsp;&nbsp;&nbsp;&nbsp;I pored toga Arvardan je za proteklih deset godina stekao toliki ugled da su čak i najuvaženije sede glave morale da mu ukažu poštovanje i priznaju da mu, kao stručnjaku za proto-imperijalne kulture u zabitim predelima Galaksije, jednostavno nema premca.
<BR>&nbsp;&nbsp;&nbsp;&nbsp;&nbsp;Jedan od primera Arvardanove superiornosti bila je rasprava o mehanicističkoj civilizaciji Rigelovog sektora, gde je razvitak robota izazvao stvaranje jedne sasvim odvojene kulture - kulture koja je opstala vekovima, sve dok nadljudsko savršenstvo metalnih robova nije potislo ljudsku inspiraciju i domišljatost u toj meri da je naletom svojih snažnih flota Vrhovni Zapovednik, Morej, sa lakoćom preuzeo vlast. Zvanično arheološko učenje se, pak, zasnivalo na stanovištu da su se ljudske vrste, paraleleno i nezavisno, razvijale na većem broju različitih svetova, dok je postojanje specifičnih kultura, kakva je bila upravo ona na Rigelu, objašnjavano nedovoljno čvrstim stapanjem putem ukrštanja. Arvardan je sa lakoćom i ubedljivo pobio ove teze, istakavši da je dominacija robotske kulture na Rigelu bila prirodna posledica ekonomskih i društvenih prilika u to vreme i na tom mestu.
<BR>&nbsp;&nbsp;&nbsp;&nbsp;&nbsp;Bio je tu i Ofijukus, varvarski i divljački svet, često, po raznoraznim udžbenicima, uziman za primer primitivnog, zaostalog čovečanstva koje još nije dospelo do stadijuma međuzvezdanih komunikacija. Svi su udžbenici navodili te svetove kao najbolji dokaz Teorije Objedinjavanja; što će reći da je ljudska jedinka bila prirodan vrhunac evolucije, nezaobilazan na bilo kom svetu zasnovanom na hemijskom sistemu vode i kiseonika, uz odgovarajuće temperature i gravitacione uslove. Dalje, smatralo se da se svaka pojedina ljudska vrsta, rasa, mogla ukrštati sa bilo kojom drugom - naravno, tek po osvajanju međuzvezdanih prostora putem međuzvezdanih putovanja.
<BR>&nbsp;&nbsp;&nbsp;&nbsp;&nbsp;Arvardan je, međutim, objavio otkriće o prastaroj civilizaciji, mnogo starijoj nego što je bila tada već hiljadugodišnja varvarska kultura na Ofijukusu; na toj planeti, još u najranijim njenim zapisima, bili su vidljivi tragovi međuzvezdane trgovinske razmene. Najglasnije je, međutim, u javnosti odjeknulo to da postoje dokazi da je čovek svoju prapostojbinu napustio tek pošto je razvio civilizaciju visokog stupnja.
<BR>&nbsp;&nbsp;&nbsp;&nbsp;&nbsp;Tek je tada, skoro deset godina po njenom završetku, ŽGAU (zvanična skraćenica za Žurnal Udruženja) konačno odlučio da objavi tu Arvardanovu naučnu raspravu.
<BR>&nbsp;&nbsp;&nbsp;&nbsp;&nbsp;Tako se na kraju zbilo da je Arvardan, sledeći teoriju koju je sam najgorljivije zastupao, stigao do verovatno najbeznačajnije planete u sastavu Carstva - do planete pod imenom Zemlja.
<BR>
<BR>&nbsp;&nbsp;&nbsp;&nbsp;&nbsp;Arvardan se spustio na jedino mesto na čitavoj planeti koje je nosilo u sebi dašak Carstva i svega što je ono značilo. Mesto je ličilo na ostrvce koje po izgledu odudara od bespuća i negostoljubivosti golih vrhova visoravni severno od Himalaja. Upravo na tom mestu, gde ni tada, a ni ikada pre nije bilo radioaktivnosti, blistala je palata vidljivo nezemaljske arhitekture, u suštini kopija namesničkih rezidencija sa nekih srećnijih svetova. Kao da je sočna mekoća tla bila stvorena za udobnost. Na negostoljubivo okolno stenje naneta je zemlja, zatim je navodnjavana, i tako, putem veštačke atmosfere i klime pretvorena u nekih pet-šest kvadratnih milja travnjaka i cvetnih vrtova.
<BR>&nbsp;&nbsp;&nbsp;&nbsp;&nbsp;Prema zemaljskim računicama energija i trošak za izgradnju palate i njene najbliže okoline dostigli su basnoslovne svote. No, iza projekta je u trenutku njegovog ostvarivanja stajao broj od nekoliko desetina miliona drugih svetova, kao nepresušnih izvora, a taj broj se iz dana u dan uvećavao. Smatra se, tako, da je 827. godine galaktičke ere po deset planeta u proseku, svakodnevno, dobijalo status provincije. Jedini uslov bio je taj da broj stanovnika na svakom pojedinačnom svetu premašuje broj od pet stotina miliona.
<BR>&nbsp;&nbsp;&nbsp;&nbsp;&nbsp;U toj nezemaljskoj palati živeo je zemaljski namesnik koji bi se, s vremena na vreme, podsetio da je potomak aristokratske porodice veoma uglednog porekla, zaboravljajući pri tom, okružen veštačkom raskoši, da bitiše na jednom užasnom svetu.
<BR>&nbsp;&nbsp;&nbsp;&nbsp;&nbsp;Njegova supruga jedva da bi se dala zavesti na taj način. Naročito 'trezveno' bi se osećala kada bi se popela na travom prekrivenu uzvišicu i pogledala put oštre i odlučne linije koja je odvajala njihov mali raj od surovosti pustošnog okoliša. Tada ni raznobojne fontane, nalik na široke tečne vatre u noći, ni staze posute cvećem ni idilična skrovita mesta, ne bi mogli da potisnu pravo osećanje - saznanje o izgnanstvu.
<BR>&nbsp;&nbsp;&nbsp;&nbsp;&nbsp;Stoga je Arvardan u palati dočekan znatno veličanstvenije no što to uobičajena procedura nalaže. Jer arheolog je predstavljao dah Carstva, veličine, dah bezgraničnog.
<BR>&nbsp;&nbsp;&nbsp;&nbsp;&nbsp;A i on je, sa svoje strane, nalazio mnogo povoda za zadivljenost.
<BR>&nbsp;&nbsp;&nbsp;&nbsp;&nbsp;"Kako je ovde sve lepo i sa ukusom uređeno!" uzviknu on. "Zadivljujuće je kako uticaj dominantne kulture ostavlja traga i u najzabačenijim krajevima našeg Carstva, gospodaru Enije."
<BR>&nbsp;&nbsp;&nbsp;&nbsp;&nbsp;"Verujte", nasmeši se Enije, "ovo mesto je kao stvoreno za posete. Međutim, druga je pesma kada se u njemu živi. Palata je nalik školjki koja šuplje odzvanja kada se kucne. Upoznavši mene, moju porodicu, osoblje, carski garnizon, upoznali ste sve. Slučajni posetioci, poput vas, jedini su predstavnici dominantne kulture Carstva, a to je, složićete se, veoma malo."
<BR>&nbsp;&nbsp;&nbsp;&nbsp;&nbsp;Popodne je bilo na izmaku. Sedeli su pod kolonadom dok se sunce polako spuštalo sve niže ka hridima koje su na obzorju bile obavijene purpurnom izmaglicom. Miris zelenila ispunjavao je vazduh, čije je lagano kretanje podsećalo na duboko disanje.
<BR>&nbsp;&nbsp;&nbsp;&nbsp;&nbsp;Samo je mukotrpna i dugotrajna otuđenost od zbivanja u Galaktičkom carstvu mogla biti opravdan razlog za veliku radoznalost koju je namesnik pokazivao u vezi sa namerama svog gosta. U nekom drugom slučaju bi se to moglo protumačiti kao teška povreda pristojnosti.
<BR>&nbsp;&nbsp;&nbsp;&nbsp;&nbsp;"Planirate li da se zadržite ovde izvesno vreme, dr Arvardane?" upita Enije.
<BR>&nbsp;&nbsp;&nbsp;&nbsp;&nbsp;"Ne mogu vam tačno odgovoriti, gospodaru Enije. Ovde sam kao prethodnica svog istraživačkog tima, da bih se upoznao sa zemaljskom kulturom i da bih obavio uobičajene zakonske pripreme. Na primer, potrebna mi je vaša zvanična dozvola da podignem logore na predviđenim lokacijama, i tako dalje."
<BR>&nbsp;&nbsp;&nbsp;&nbsp;&nbsp;"Oh, razume se! Ali kada počinjete sa kopanjem? I šta očekujete da pronađete u dubinama ove bedne gomile krša?"
<BR>&nbsp;&nbsp;&nbsp;&nbsp;&nbsp;"Pa, ako sve bude išlo po planu, verujem da će logori biti podignuti najdalje za nekoliko meseci. Što se tiče 'bedne gomile krša', iznenadiće vas ako kažem da je ovaj svet apsolutno jedinstven u Galaksiji."
<BR>&nbsp;&nbsp;&nbsp;&nbsp;&nbsp;"Jedinstven?" odvrati gorko namesnik. "Nimalo! Ovo je sasvim običan svet. Jazbina od sveta, prava septička jama, nazovite ga kako god hoćete, samo da bude u tom stilu. Čak i sa svim prefinjenim grozotama koje nudi nije u stanju da kao takav bude jedinstven, već jednostavno i neizmenjivo, divljački i prostački svet."
<BR>&nbsp;&nbsp;&nbsp;&nbsp;&nbsp;Arvardan se nađe zbunjen, te ustuknu pred silinom neodrživih stavova koje mu je sagovornik sasuo u lice. "Ali ovaj svet je radioaktivan!" reče on.
<BR>&nbsp;&nbsp;&nbsp;&nbsp;&nbsp;"Onda, šta s tim? Hiljade planeta u Galaksiji su radioaktivne, neke i primetno više od Zemlje."
<BR>&nbsp;&nbsp;&nbsp;&nbsp;&nbsp;U tom trenutku pažnju im odvuče lako doklizavanje pokretnog ormančića.
<BR>&nbsp;&nbsp;&nbsp;&nbsp;&nbsp;"Želite li da popijete nešto?" upita Enije, mahnuvši rukom u pravcu ormančića.
<BR>&nbsp;&nbsp;&nbsp;&nbsp;&nbsp;"Ništa određeno. Možda koktel od limuna."
<BR>&nbsp;&nbsp;&nbsp;&nbsp;&nbsp;"Sa 'Čensijem' ili bez njega?"
<BR>&nbsp;&nbsp;&nbsp;&nbsp;&nbsp;"Može, sasvim malo." Arvardan prstima odmeri tu sasvim malu količinu.
<BR>&nbsp;&nbsp;&nbsp;&nbsp;&nbsp;"Odmah će stići."
<BR>&nbsp;&nbsp;&nbsp;&nbsp;&nbsp;Negde u unutrašnjosti ormančića, možda najomiljenijeg proizvoda za široku upotrebu koji je izumela ljudska ingenioznost, barmen (naravno, elektronskog porekla) poče da meša sastojke - ne od oka, dakako, već putem preciznog odmeravanja atoma. Savršenost napitka bila je bespogovorna, i svaki put bi prevazišla nadahnutu kreativnost bilo kog živog bića.
<BR>&nbsp;&nbsp;&nbsp;&nbsp;&nbsp;Čaše se pojaviše, izgledalo je niotkuda, uglavljene u naročita udubljenja. Arvardan prihvati onu sa zelenkastom sadržinom, te, prislonivši je uz obraz, oseti dobro njenu hladnoću. Potom je prinese ustima i okusi.
<BR>&nbsp;&nbsp;&nbsp;&nbsp;&nbsp;"Baš kako treba", primeti on. Zatim postavi čašu u specijalni nosač na naslonu stolice i nastavi: "Hiljade radioaktivnih planeta, kako rekoste, ali samo jedna je nastanjena. Ova."
<BR>&nbsp;&nbsp;&nbsp;&nbsp;&nbsp;"Pa..." Enije tu glasno coknu ustima nad pićem i kao da izgubi nešto od prve probojnosti svog nastupa. "Znate, biti jedinstven na taj način nije nimalo zavidno."
<BR>&nbsp;&nbsp;&nbsp;&nbsp;&nbsp;"Nije reč samo o pukoj jedinstvenosti sa statističkog stanovišta." Arvardan je govorio povremeno prekidajući izlaganje dugim gutljajima. "Jedinstvenost je u ovom slučaju mnogo osobitija. Biolozi su dokazali, ili bar tako tvrde, da je razvitak života nemoguć na planetama čija radioaktivnost premašuje izvesnu, određenu meru... što je, upravo, slučaj sa Zemljom."
<BR>&nbsp;&nbsp;&nbsp;&nbsp;&nbsp;"Zanimljivo, to nisam znao. Čini mi se da bi to možda moglo predstavljati konačni dokaz da je život na Zemlji fundamentalno različit od onoga u Galaksiji... To bi vam se dopalo kao konstatacija, zar ne, pošto ste sa Sirijusa." Ovde Enije poprimi zajedljiv ton, a zatim, tobože poverljivo, nastavi: "Da li znate da je najveća, zapravo jedina teškoća pri vladanju ovom planetom, držanje na uzdi izrazito snažnih antizemaljskih osećanja koja su veoma vidljiva u čitavom Sirijusovom sektoru? Naravno, Zemljani im, sa kamatama, strasno uzvraćaju! Ne želim, naravno, da kažem da antiterestrijalizam nije manje-više prisutan i u drugim predelima Galaksije, ali je na Sirijusu daleko najizraženiji."
<BR>&nbsp;&nbsp;&nbsp;&nbsp;&nbsp;Arvardanov odgovor beše žustar i nestrpljiv. "Gospodaru Enije, ne mogu da prihatim takve implikacije. I meni samom nedostaje više trpeljivosti, baš kao i svakom živom čoveku. Duboko, kao naučnik do srži, verujem u jedinstvenost čovečanstva, a pod tim podrazumevam i Zemlju. Sam život je u osnovi jedinstven, u tom smislu da je zasnovan na jedinjenjima belančevina u koloidnom rastvoru, koja nazivamo protoplazmom. Radioaktivnost o kojoj govorim ne može se odraziti samo na određene forme života ili određene forme ljudskog života. Ona se odražava na bilo koji vid života, jer se zasniva na kvantromehaničkoj teoriji proteinskih molekula. Odražava se, stoga, i na mene, na vas, Zemljanine, pauke ili, pak, bakterije.
<BR>&nbsp;&nbsp;&nbsp;&nbsp;&nbsp;Kao što verovatno znate, belančevine su izuzetno složene grupacije aminokiselina i još ponekih posebnih jedinjenja; vezane su u složene trodimenzionalne spojeve, koji su nestalni poput sunčevog zraka što se probija kroz oblake. Upravo ta nestabilnost čini život, budući da se uvek menja upravo u nastojanju da zadrži svoj sopstveni identitet - kao dugačak štap na vrhu nosa akrobate.
<BR>&nbsp;&nbsp;&nbsp;&nbsp;&nbsp;Ali ta čudesna 'hemikalija', belančevina, mora prethodno nastati iz neorganske materija, da bi život uopšte mogao nastati. I tako, na samom početku, pod uticajem sunčevih zraka i energije koju oni nose, a u dejstvu na te ogromne rastopine koje nazivamo okeanima, organski molekuli su polako postajali sve složeniji - od metana i formaldehida do, naposletku, šećera i skroba u jednom, i od uree do aminokiselina i belančevina u drugom pravcu. Naravno, samo je pitanje slučajnosti kada će se ti atomi grupisati ili razložiti, tako da na nekom svetu ovaj proces može potrajati milionima godina, dok će se na nekom drugom, opet, okončati za vek ili dva. Pri tome je, mora se reći, prva varijanta mnogo verovatnija. Najčešće se, naravno, dešava da do procesa uopšte ne dođe.
<BR>&nbsp;&nbsp;&nbsp;&nbsp;&nbsp;Organski hemičari su, do sada, sa potpunom tačnošću ustanovili celokupan lanac ovih reakcija, naročito njihove energetske manifestacije; to jest energetske međuodnose što ih podrazumeva svaka smena atoma. Danas se van svake sumnje može reći da nekoliko veoma bitnih stadijuma u procesu izgrađivanja života zahtevaju potpuno odsustvo radijacione energije. Ukoliko vam se to čini čudnim, namesniče, mogu vam samo reći da je fotohemija (to jest, grana hemije koja proučava reakcije prouzrokovane radijacionom energijom), danas veoma razvijena naučna disciplina, te da postoje nebrojeni primeri veoma jednostavnih reakcija koje bi se odvijale na potpuno različite načine, u zavisnosti od toga da li je kvant svetlosne energije prisutan ili odsutan.
<BR>&nbsp;&nbsp;&nbsp;&nbsp;&nbsp;Na običnim svetovima Sunce je jedini izvor radijacione energije, ili, u najmanju ruku, daleko najznačajniji. Pod okriljem oblaka, ili, pak, noću, jedinjenja ugljenika ili azota grupišu se i razdvajaju (da bi se ponovo grupisala) upravo na način koji je omogućen odsustvom sićušnih energetskih čestica koje je pored njih zavitlalo Sunce - kao kada bi u kakvoj kuglani kugle uletele među bezbroj bezmerno malih kugli.
<BR>&nbsp;&nbsp;&nbsp;&nbsp;&nbsp;Međutim, na radioaktivnim svetovima, sa Suncem ili bez njega, u najtamnijoj noći, čak i pet milja u dubini, svaka vodena kap blista i rasprskava se pod dejstvom poput munje brzih gama-zrakova, koji udaraju u atome ugljenika i tako ih, što bi rekli hemičari, aktiviraju, uslovljavajući neke od ključnih reakcija da se odvijaju upravo na određene načine koji za ishod nikada nemaju život."
<BR>&nbsp;&nbsp;&nbsp;&nbsp;&nbsp;Arvardan je već odavno ispraznio čašu, te je spusti na površinu ormančića. Čaša smesta bi uvučena u specijalni odeljak u kome odmah otpoče njeno čišćenje, sterilizovanje i priprema za sledeću mušteriju.
<BR>&nbsp;&nbsp;&nbsp;&nbsp;&nbsp;"Još jedno piće?" upita Enije.
<BR>&nbsp;&nbsp;&nbsp;&nbsp;&nbsp;"Radije posle večere", odvrati Arvardan. "Za sada mi je sasvim dosta."
<BR>&nbsp;&nbsp;&nbsp;&nbsp;&nbsp;"Zaista zadivljujuće zvuče vaše reči", primeti namesnik, lupkajući šiljatim noktom po naslonu svoje naslonjače. "Ali ako je zaista tako kao što kažete, šta je onda sa životom na Zemlji? Kako se on razvio?"
<BR>&nbsp;&nbsp;&nbsp;&nbsp;&nbsp;"Eto, vidite da ste se i sami zainteresovali. Mislim da je odgovor upravo u prisustvu radioaktivnosti: u količinama koje su tek nešto više nego dovoljne da se spreči zametanje života, ali istovremeno, ne i dovoljne da život unište, ukoliko je već uspeo da se začne. Može ga, doduše, modifikovati, ali ga, osim u izuzetno ekstremnim situacijama, ne može razoriti. Vidite, ovi hemijski procesi nisu baš sasvim isti. U prvom slučaju imali smo molekule koje treba sprečiti u njihovom sjedinjavanju, a u drugom već oformljene molekulske strukture koje treba rastaviti. Ta dva slučaja se poprilično razlikuju."
<BR>&nbsp;&nbsp;&nbsp;&nbsp;&nbsp;"Ne vidim na šta ciljate", reče Enije.
<BR>&nbsp;&nbsp;&nbsp;&nbsp;&nbsp;"Zar nije očigledno? Život se na ovoj planeti morao začeti pre nego što se pojavila radioaktivnost. I to je, dragi moj namesniče, jedino moguće rešenje za našu zagonetku, rešenje koje niti poriče činjenicu da život na Zemlji postoji, niti se kosi sa teorijskom hemijom u toj meri da nauku poljulja iz temelja."
<BR>&nbsp;&nbsp;&nbsp;&nbsp;&nbsp;Enije zaprepašćeno pogleda u svog sagovornika, pogledom koji je u isti mah otkrivao i zadivljenost i nevericu.
<BR>&nbsp;&nbsp;&nbsp;&nbsp;&nbsp;"Pa ne mislite valjda zaista tako!"
<BR>&nbsp;&nbsp;&nbsp;&nbsp;&nbsp;"A zašto da ne?"
<BR>&nbsp;&nbsp;&nbsp;&nbsp;&nbsp;"Kako bi čitav jedan svet mogao postati radioaktivan? Život radioaktivnih elemenata u spoljnjoj kori planete traje milionima, čak milijardama godina. To su mi dobro utuvili u glavu, još na Univerzitetu, čak i na pripremnom kursu za pravne nauke. Ti elementi su najverovatnije ovde prisutni od samog postanka sveta."
<BR>&nbsp;&nbsp;&nbsp;&nbsp;&nbsp;"Ali postoji i stvar koja se zove veštačka radioaktivnost, gospodaru Enije. I to u ogromnoj meri. Hiljade postojećih nuklearnih rekacija oslobađaju dovoljnu energiju da stvore sve vrste radioaktivnih izotopa. Ako, recimo, pretpostavimo da su se ljudi koristili nuklearnom energijom u industriji, bez potpune kontrole, ili za potrebe rata - ako uopšte možete zamisliti rat ograničen na samo jednu jedinu planetu - velika površina spoljnog zemljinog sloja mogla je biti pretvorena u veštački radioaktivni materijal. Šta kažete na ovo?"
<BR>&nbsp;&nbsp;&nbsp;&nbsp;&nbsp;Sunce je okupano krvavom bojom zalazilo za planine, bacajući rumeni odsjaj na Enijevo mršavo lice. Odnekud dopre blagi večernji vetrić, a začu se i uspavljujuće zujanje pažljivo odabranih vrsta insekata, čiji se zvuk učini prijatnijim nego ikad.
<BR>&nbsp;&nbsp;&nbsp;&nbsp;&nbsp;"To mi zvuči nekako suviše nategnuto", odgovori Enije. "Prvo i prvo, teško mi je da zamislim korišćenje nuklearnih reakcija u ratu, a pogotovo da se nad njima izgubi potpuna kotrola i dopusti im se da se u tolikoj meri razviju..."
<BR>&nbsp;&nbsp;&nbsp;&nbsp;&nbsp;"Prirodno je da ispoljavate težnju da potcenjujete nuklearne reakcije, jer ste čovek današnjice, kada ih je tako lako kontrolisati. Šta, međutim, ako je ikada neko - ili nekakva armija - upotrebila takvo oružje, pre nego što je suprotna strana dospela da ih u tome spreči? Ili pre no što se uopšte znalo kako se od toga odbraniti? Kao kada bi neko koristio zapaljive bombe u sukobu sa nekim ko ne zna da bi voda ili pesak tu vatru ugasili."
<BR>&nbsp;&nbsp;&nbsp;&nbsp;&nbsp;"Hmm. Podsećate me na Šekta kad tako govorite."
<BR>&nbsp;&nbsp;&nbsp;&nbsp;&nbsp;"A ko je Šekt?" Arvardan svom sagovorniku uputi brz pogled.
<BR>&nbsp;&nbsp;&nbsp;&nbsp;&nbsp;"Jedan Zemljanin. Jedna od retkih pristojnih ljudi - hoću reći, jedan od onih s kojima i pravi gospodin može razgovarati. Fizičar je. I on me je jednom ubeđivao da Zemlja nije morala, nužno, oduvek biti radioaktivna."
<BR>&nbsp;&nbsp;&nbsp;&nbsp;&nbsp;"Tako... Pa dobro, to i nije neobično, jer nisam jedini koji ovu teoriju zastupa. Uostalom, ona se može pronaći i u Knjizi Predaka, koja govori o mitskom poimanju daleke prošlosti Zemlje. U stvari, sve što ja zastupam, tamo je već napisano, s tim što pokušavam da izbegnem taj pomalo neuhvatljivi način izražavanja i primenim odgovarajuće naučne obrasce."
<BR>&nbsp;&nbsp;&nbsp;&nbsp;&nbsp;"Knjiga Predaka?" U Enijevom glasu osećao se prizvuk kako iznenađenja, tako i zbunjenosti. "Kako ste do nje došli?"
<BR>&nbsp;&nbsp;&nbsp;&nbsp;&nbsp;"Pa, rekao bih, malo odavde, malo odande. Nije baš bilo lako, te je ni dan-danas nemam u celini. Ipak, iako sasvim nenaučne, sve te drevne informacije o ne-radioaktivnosti mogu i te kako da mi pomognu u ovom mom poduhvatu... A zbog četa to pitate?"
<BR>&nbsp;&nbsp;&nbsp;&nbsp;&nbsp;"Zato što je ta knjiga u stvari Sveta knjiga jedne radikalne zemaljske sekte. Vasioncima je zabranjeno da je čitaju. Ne bih se čak usudio ni da razglasim da ste vi to već učinili - bar ne dok ste ovde. Jer, Došljaci, kako vas oni iz Carstva nazivaju, bivali su linčovani i zbog mnogo manje važnih stvari."
<BR>&nbsp;&nbsp;&nbsp;&nbsp;&nbsp;"Kao da smatrate da su carske policijske snage ovde gotovo beskorisne."
<BR>&nbsp;&nbsp;&nbsp;&nbsp;&nbsp;"U slučajevima skrnavljenja, da. Shvatite ovo kao opomenu pametnima, doktore Arvardan!"
<BR>&nbsp;&nbsp;&nbsp;&nbsp;&nbsp;U savršenom saglasju sa šaputanjem lišća na granama razleže se najednom mekani, melodiozni, vibrantan zvuk zvona. Polako je zamirao, kao da nikako ne može da se odvoji od okoline u kojoj se oglasio.
<BR>&nbsp;&nbsp;&nbsp;&nbsp;&nbsp;Enije se pridiže. "Mislim da je već vreme za večeru. Pridružićete mi se, zar ne, gospodine, i prihvatiti gostoprimstvo koje ovaj mali delić Carstva ovde na Zemlji može da vam pruži?"
<BR>&nbsp;&nbsp;&nbsp;&nbsp;&nbsp;Prilike za ovakve svečane večere ukazivale su se srazmerno retko, te je, stoga, valjalo iskoristiti i najmanji povod. Jela su bila neuobičajeno raznovrsna, ambijent raskošan, muškarci uglađeni a žene naprosto opčinjavajuće. Pri tom se mora priznati da je doktor Bel Arvardan od Barona, Sirijus, bio u središtu pažnje gotovo do neverovatnosti.
<BR>&nbsp;&nbsp;&nbsp;&nbsp;&nbsp;Pred kraj večere, Arvardan pokuša da iskoristi priliku da prisutnima prenese makar deo razgovora koji je tog popodneva vodio sa namesnikom, ali njegovo izlaganje ovog puta naiđe na osetno manje razumevanje.
<BR>&nbsp;&nbsp;&nbsp;&nbsp;&nbsp;Neki gizdavi gospodin u pukovničkoj uniformi, uz snishodljivost tipičnu za vojnika koji se obraća visoko školovanom čoveku, nagnu se u jednom trenutku prema Arvardanu i upita:
<BR>&nbsp;&nbsp;&nbsp;&nbsp;&nbsp;"Ako sam vas dobro razumeo, doktore Arvardan, vi želite da kažete da je ova zemaljska gamad prastara rasa od koje se kasnije razgranalo čitavo čovečanstvo?"
<BR>&nbsp;&nbsp;&nbsp;&nbsp;&nbsp;"Ne mogu biti još sasvim siguran, pukovniče, no, čini mi se da postoje zanimljivi izgledi da je upravo tako. Mislim da ću za godinu dana moći da vam dam sasvim precizan odgovor."
<BR>&nbsp;&nbsp;&nbsp;&nbsp;&nbsp;"Ako se ispostavi da ste u pravu, u šta duboko sumnjam, doktore", nastavi pukovnik, "zaprepastićete me preko svake mere. Već sam četiri godine stacioniran ovde na Zemlji, pa se ne može reći da nemam iskustva. Zemljani su bitange i nitkovi, svi do jednog, to vam mogu reći! Intelektualno neizmerno zaostaju za nama. Nemaju oni onu iskru svetlosti koja je čitavo čovečanstvo pronela kroz Galaksiju. Lenji su, sujeverni, pohlepni i bez ikakvih tragova plemenitosti u duši. Pokažite mi, vi ili bilo ko drugi, makar jednog jedinog Zemljanina koji na bilo koji način može biti jednak bilo kom pravom čoveku - vama, meni - i tek ću tada, možda, moći da poverujem da on predstavlja rasu naših pra-pradedova. Ali pre toga, nikako ne očekujte da podelim vaše mišljenje."
<BR>&nbsp;&nbsp;&nbsp;&nbsp;&nbsp;Neki krupan čovek dobaci s druge strane stola: "Rekoše onomad da je jedini dobar Zemljanin mrtav Zemljanin; međutim, mrtvace je teško prepoznati jer ovde svi smrde, i živi i mrtvi!" I on poče da se neumereno smeje svojoj šali.
<BR>&nbsp;&nbsp;&nbsp;&nbsp;&nbsp;Arvardan se namršti i, ne podigavši pogled, odvrati: "Potpuno je nebitno raspravljati sada o rasnim razlikama, te nemam želju da se svađam. Kada govorim o Zemljaninu, govorim o Zemljaninu praistorije. Njegovi direktni potomci su predugo bili izolovani ovde na Zemlji, i to pod vrlo neobičnim okolnostima; pa i pored toga nisam sklon da ih potcenjujem." Potom se okrete Eniju i nastavi: "Gospodaru moj, čini mi se da ste pre večere u toku razgovora pomenuli izvesnog Zemljanina."
<BR>&nbsp;&nbsp;&nbsp;&nbsp;&nbsp;"Doista? Ne sećam se."
<BR>&nbsp;&nbsp;&nbsp;&nbsp;&nbsp;"Nekog fizičara, po imenu Šekt."
<BR>&nbsp;&nbsp;&nbsp;&nbsp;&nbsp;"Ah, da. Da."
<BR>&nbsp;&nbsp;&nbsp;&nbsp;&nbsp;"Njegovo puno ime je, pretpostavljam, Afret Šekt?"
<BR>&nbsp;&nbsp;&nbsp;&nbsp;&nbsp;"Tako je, imate pravo. Čuli ste za njega?"
<BR>&nbsp;&nbsp;&nbsp;&nbsp;&nbsp;"Mislim da jesam. Pokušavam, u toku cele večere, da se setim, još odonda otkako ga pomenuste. Nije li on u Institutu za nuklearna istraživanja u... Oh, kako li se zvaše to prokleto mesto? On se kucnu dlanom po čelu jednom ili dva puta. "Tako je! U Čiku?"
<BR>&nbsp;&nbsp;&nbsp;&nbsp;&nbsp;"Da, to je on. Šta je s njim?"
<BR>&nbsp;&nbsp;&nbsp;&nbsp;&nbsp;"Samo to da je o njemu, u avgustovskom broju Fizičkog pregleda, objavljen neki članak. Primetio sam ga jer sam pažljivo tragao za bilo kakvim tekstom o Zemlji - a takvih je, znate i sami, malo... U svakom slučaju, ono što hoću da kažem jeste da taj čovek tvrdi da je izumeo nešto što naziva sinapsifajerom; reč je u stvari o aparatu koji treba da poveća kapacitet živčanog sistema kod sisara."
<BR>&nbsp;&nbsp;&nbsp;&nbsp;&nbsp;"Zaista?" U Enijevom glasu oseti se neuobičajena oštrina. "O tome do sada ništa nisam čuo."
<BR>&nbsp;&nbsp;&nbsp;&nbsp;&nbsp;"Mogu vam pronaći taj članak, zaista ga vredi pročitati. Bar je meni bio zanimljiv, osim što ne mogu u potpunosti da razumem neke podatke koji se odnose na čisto tehničke strane stvari. Ono što je taj žovek učinio bilo je da je pomoću sinapsifajera eksperimentisao sa nekom, vama verovatno poznatom vrstom ovdašnje domaće životinje. Čini mi se da je po sredi bio pacov. Posle obuke je određenim primercima postavio da reše neki jednostavan problem, kao na primer, da prođu kroz mali lavirint na putu do hrane. Merio je, naravno, vremena potrebna da se zadatak izvrši, i došao do zaključka da je primercima koji su bili u dodiru sa njegovim aparatom bilo za to potrebno u proseku za trećinu vremena manje nego primercima koji na sinapsifajeru nisu bili obučavani. Uviđate li, pukovniče, šta to može da znači?"
<BR>&nbsp;&nbsp;&nbsp;&nbsp;&nbsp;"Ne, ne uviđam", glasio je nezainteresovani odgovor.
<BR>&nbsp;&nbsp;&nbsp;&nbsp;&nbsp;"Onda vam samo moram skrenuti pažnju da bilo koji naučnik, čak i Zemljanin, koji pristupa toj vrsti ispitivanja na takav način, može u najmanju ruku da bude na istoj intelektualnoj ravni sa mnom, a dopustićete mi ovu pretpostavku, sasvim sigurno i sa vama."
<BR>&nbsp;&nbsp;&nbsp;&nbsp;&nbsp;"Samo trenutak, doktore", upade Enije. "Vratio bih se za trenutak samom tom aparatu. Da li vam je poznato da li je dr Šekt do sada već eksperimentisao i sa ljudskim bićima?"
<BR>&nbsp;&nbsp;&nbsp;&nbsp;&nbsp;"Sumnjam, gospodaru Enije", odvrati Arvardan uz osmeh. "Jer je oko devet desetina pacova uginulo tokom eksperimenta. Šekt bi se, sasvim sigurno, teško odlučio da nastavi projekat na ljudskim jedinkama pre no što se o samom procesu obuke na sinapsifajeru dozna mnogo više."
<BR>&nbsp;&nbsp;&nbsp;&nbsp;&nbsp;Na to se Enije zavali nazad u svoju stolicu sa laganom senkom brige na licu. Ostatak večere proveo je ne progovorivši više ni reči, niti je išta više okusio.
<BR>&nbsp;&nbsp;&nbsp;&nbsp;&nbsp;Nešto pre ponoći namesnik neprimetno napusti skup, dobacivši samo svojoj ženi nekoliko šturih reči. Lako namrštenog čela i uz osećaj narastajuće nelagodnosti, on sede u svoju vazdušnu krstaricu koja ga povede na dvočasovni let prema Čiku.
<BR>
<BR>&nbsp;&nbsp;&nbsp;&nbsp;&nbsp;I tako se desi da je, istog popodneva kada je Arbin odvezao Džozefa Švarca u grad na susret s aparatom doktora Šekta, ovaj proveo više od jednog sata u poverljivom razgovoru sa namesnikom.
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
