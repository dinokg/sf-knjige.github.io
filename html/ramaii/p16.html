<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>16. RAMO, RAMO, BLISTAJ SJAJAN
<P>&nbsp;&nbsp;&nbsp;&nbsp;&nbsp;Spuštanje blizu ulaza u Ramu bilo je glatko i bez ikakvih nevolja. Sledeći prethodnicu zapovednika Nortona od pre sedamdeset godina, general Borzov naloži Jamanaki i Turgenjevoj da dovedu "Njutna" do tačke kontakta neposredno pored stometarskog kružnog diska centriranog na obrtnoj osi divovskog cilindra. Skupina niskih struktura nalik kutijama za pilule privremeno je držala zemaljski svemirski brod na mestu spram blage centrifugalne sile koju je stvarao Rama što se obrtao. U roku od deset minuta snažne veze su čvrsto usidrile "Njutna" uz njegovu metu.
<BR>&nbsp;&nbsp;&nbsp;&nbsp;&nbsp;Veliki disk bio je, kao što se i predviđalo, spoljašnji kapak ramanske vazdušne komore. Vejkfild i Tabori su izašli sa "Njutna" u svojoj vanvrodskoj opremi i počeli da tragaju za skrivenim točkom. Točak, koji je predstavljao ručnu kontrolu ulaza u vazdušnu komoru, nalazio se tačno na predviđenom mestu. Okretao se kao što je bilo očekivano i otkrio otvor u spoljašnji omotač Rame. Pošto se ništa u vezi sa Ramom II nije razlikovalo od njegovog prethodnika, dvoje kosmonauta nastaviše ulaznu proceduru.
<BR>&nbsp;&nbsp;&nbsp;&nbsp;&nbsp;Četiri časa kasnije, posle podugačkog šetkanja napred-nazad duž pola kilometra koridora i tunela koji su povezivali ogromnu, šuplju unutrašnjost tuđinskog svemirskog broda sa spoljašnjom vazdušnom komorom, dvojica ljudi su dovršili otvaranje troje reduntantnih cilindričnih vrata. Takođe su postavili transportni sistem koji će prenositi ljude i opremu od "Njutna" do Ramine unutrašnjosti. Taj transporter inženjeri sa Zemlje tako su konstruisali da klizi duž paralelnih brazdi koje su Ramanci usekli u zidove spoljašnjih tunela pre neznano koliko vekova.
<BR>&nbsp;&nbsp;&nbsp;&nbsp;&nbsp;Posle kratke pauze za ručak, Jamanaka se pridružio Vejkfildu i Taboriju i njih trojica stadoše da montiraju planiranu komunikacijsku relejnu stanicu Alfa na unutrašnjem kraju tunela. Oblik antene bio je naročito konstruisan da, ukoliko je druga ramanska letelica istovetna prvoj, omogući dvosmernu komunikaciju između kosmonauta koji se nalaze na bilo kom mestu na stepeništu ili u severnoj polovini Središnje nizije. Glavni komunikacioni plan zahtevao je uspostavljanje još jedne velike relejne stanice, koja je trebalo da se zove Beta, u blizini Cilindričnog mora; te dve stanice će omogućiti jake veze svuda po severnom polucilindru, pa čak do ostrva zvanog Njujork.
<BR>&nbsp;&nbsp;&nbsp;&nbsp;&nbsp;Braun i Takagiši zauzeše svoje položaje u kontrolnom centru čim je potvrđeno stavljanje u dejstvo relejne stanice Alfa. Odbrojavanje do lansiranja dronova za unutrašnjost se nastavljalo. Takagiši je očigledno bio i nervozan i uzbuđen dok je dovršavao pretpoletne testove na svom dronu. Braun je, pak, delovao opušteno, čak bezbrižno, dok je privodio kraju pripreme. Franćeska Sabatini je sedela pred višestrukim monitorima, spremna da odabere najbolje slike za direktni prenos na Zemlju.
<BR>&nbsp;&nbsp;&nbsp;&nbsp;&nbsp;General Borzov lično je obznanio glavne događaje čitavog postupka. Zastao je radi dramatičnog uzimanja daha pre nego što je izdao naredbu da se aktiviraju dva drona. Dronovi onda odleteše u mračnu prazninu Rame. Nekoliko sekundi kasnije, glavni ekran u kontrolnom centru, čija je slika direktno dolazila sa drona kojim je upravljao Dejvid Braun, nađe se preplavljen svetlošću pošto se prva raketa za osvetljavanje upalila. Kada je svetlo postalo normalnije, pojavili su se obrisi prvog širokougaonog snimka. Od početka je bilo predviđeno da ta prvobitna slika predstavlja složeni prikaz Severne polulopte koji će obuhvatiti čitavu teritoriju, od udubljenog kraja u kome su ušli, sve do Cilindričnog mora na središnjoj tački veštačkog sveta. Oštra slika koja se konačno sledila na ekranu bila je zapanjujuća. Jedno je bilo čitati o Rami i izvoditi simulacije unutar njegove replike; sasvim je drugo bilo naći se usidren za divovski svemirski brod u blizini Venerine orbite i bacati prvi pogled u unutrašnjost...
<BR>&nbsp;&nbsp;&nbsp;&nbsp;&nbsp;To što je prizor bio poznat jedva da je malo smanjilo začudnost slike. Na kraju glavčine u obliku kratera, sa početkom kod tunela, na sve strane se pružao kompleks terasa i rampi sve do glavnog tela cilindra. Tu glavčinu seklo je na tri jednaka dela troje lestvi koje su podsećale na široke železničke pruge i koje su se sve kasnije širile u ogromno stepenište sa po više od trideset hiljada stepenika. Kombinacija lestve/stepenište podsećala je na tri podjednako razmaknute žice kišobrana i omogućavala je spuštanje (ili penjanje) sa ravnog dna kratera do prostrane Središnje nizije optočene oko zidova obrtnog cilindra.
<BR>&nbsp;&nbsp;&nbsp;&nbsp;&nbsp;Severna polovina Središnje nizije prostirala se i ispunjavala najveći deo slike na ekranu. Ogromno prostranstvo bilo je podeljeno u četvorougaona polja nepravilnih razmera, osim neposredno oko "gradova". Tri grada u širokougaonoj slici - skupine visokih, vitkih objekata koji su podsećali na zgrade podignute čovekovom rukom, povezane među sobom nečim što je podsećalo na autoputeve koji su se pružali duž granica između polja - posada je smesta prepoznala kao Pariz, Rim i London, kako su ih nazvali prvi istraživači Rame. Isto toliko upečatljive na slici bile su i tri dugačke, prave brazde ili doline u Središnjoj niziji. Ta tri linearna jarka, duga deset kilometara i široka stotinu metara, bili su smeštena na jednakim rastojanjima po krivini Rame. Tokom prvog susreta sa Ramom te doline predstavljale su izvore svetlosti koja je ispunila šuplji svet ubrzo po otapanju Cilindričnog mora.
<BR>&nbsp;&nbsp;&nbsp;&nbsp;&nbsp;Neobično more, masa vode koja je opasivala čitav cilindar, nalazilo se na najdaljem kraju slike. Još je bilo smrznuto, kao što se i očekivalo, a u središtu mu se nalazilo tajanstveno ostrvo ogromnih oblakodera koje je nazivano Njujorkom još od njegovog prvobitnog otkrića. Oblakoderi su se pružali preko kraja slike, visoki tornjevi koji su mamili da im se dođe u posetu.
<BR>&nbsp;&nbsp;&nbsp;&nbsp;&nbsp;Čitava posada ćutke je piljila u tu sliku skoro pun minut. Onda dr Dejvid Braun poče da galami. "U redu, Ramo", rekao je ponosnim glasom. "Vidite li, svi vi, neverne Tome", povikao je, dovoljno glasno da bi ga svi čuli, "potpuno je jednak prvom." Franćeskina video kamera se okrete da snimi Braunovo uzbuđenje. Najveći deo posade i dalje je bio bez reči, opčinjen pojedinostima sa monitora.
<BR>&nbsp;&nbsp;&nbsp;&nbsp;&nbsp;U međuvremenu, Takagišijev dron prenosio je uskougaone fotografije oblasti neposredno ispod tunela. Te slike su prikazivane na manjim ekranima oko kontrolnog centra. Slike će biti upotrebljene da se potvrde konstrukcije komunikacione i transportne infrastrukture koja će se uspostaviti unutar Rame. Bio je to pravi "posao" ove faze misije - upoređivanje hiljada fotografija koje će snimiti ovi dronovi sa postojećim mozaičnim snimcima sa Rame I. Iako se najveći deo poređenja mogao obaviti digitalno (i prema tome automatski), uvek će biti razlika koje će zahtevati ljudsko razjašnjavanje. Čak i kada bi dva svemirska broda bila sasvim istovetna, različiti nivoi osvetljenja u vreme snimanja stvorili bi neke veštačke nepodudarnosti.
<BR>&nbsp;&nbsp;&nbsp;&nbsp;&nbsp;Dva časa kasnije poslednji dron se vratio do relejne stanice i početni pregled fotografskog ispitivanja bio je dovršen. Nije bilo nikakvih većih strukturnih razlika između Rame II i prethodne svemirske letelice, sve do razmere od stotinu metara. Jedina bitna oblast razlikovanja bilo je samo Cilindrično more, ali refleksije sa leda bile su odavno na zlom glasu kao pojava koju je teško obraditi direktnim digitalnim algoritmom za poređenje. Bio je to dug i uzbudljiv dan. Borzov je obznanio da će zadaci za posadu vezani za prvu operaciju bili objavljeni za jedan sat i da će "specijalna večera" biti poslužena u kontrolnom centru dva časa potom.
<BR>&nbsp;&nbsp;&nbsp;&nbsp;&nbsp;"Ne možeš to učiniti", povika besni Dejvid Braun, uletevši u odaju zapovednika bez kucanja i izvukavši štampani spisak zadataka za prvu operaciju.
<BR>&nbsp;&nbsp;&nbsp;&nbsp;&nbsp;"O čemu to pričaš?" odvratio je general Borzov. Braunovo nasilničko upadanje prilično ga je naljutilo.
<BR>&nbsp;&nbsp;&nbsp;&nbsp;&nbsp;"Mora biti da je neka greška" produži Braun glasno. "Ne očekuješ valjda da ostanem ovde na 'Njutnu' tokom prvog izlaska." Kada nije bilo odgovora od generala Borzova, američki naučnik promeni taktiku. "Hoću da znaš da ne prihvatam ovo. A ni rukovodstvu MSA se to neće dopasti.
<BR>&nbsp;&nbsp;&nbsp;&nbsp;&nbsp;Borzov ustade iza stola. "Zatvori vrata, dr Braune", rekao je mirno. Dejvid Braun tresnu kliznim vratima. "A sada slušaj ti mene jedan minut", nastavio je general. "Nije me briga koga poznaješ. Ja sam zapovednik ove misije. Ukoliko nastaviš da se ponašaš kao primadona, postaraću se da nikada ne kročiš unutar Rame."
<BR>&nbsp;&nbsp;&nbsp;&nbsp;&nbsp;Braun spusti glas. "Ali zahtevam objašnjenje", rekao je sa neprikrivenim neprijateljstvom. "Ja sam vodeći naučnik na ovoj misiji. Takođe sam vodeći zagovornik projekta 'Njutn' u medijima. Kako možeš da opravdaš to što me ostavljaš na 'Njutnu' dok devet drugih kosmonauta ide u Ramu?"
<BR>&nbsp;&nbsp;&nbsp;&nbsp;&nbsp;"Nema potrebe da opravdavam svoje postupke", odvratio je Borzov, na trenutak uživajući u svojoj nadmoći nad nadmenim Amerikancem. Nagao se napred. "Ali da stvar bude jasna, kao i zato što sam predvideo ovaj tvoj detinjast ispad, reći ću ti zbog čega ne ideš u prvi izlaz. Postoje dva osnovna cilja naše prve posete: uspostavljanje komunikaciono/transportne infrastrukture i dovršavanje podrobnog pregleda unutrašnjosti kojim će se ustanoviti da li je ovaj svemirski brod u potpunosti jednak prvom..."
<BR>&nbsp;&nbsp;&nbsp;&nbsp;&nbsp;"To su kapsule već potvrdile", umešao se Braun.
<BR>&nbsp;&nbsp;&nbsp;&nbsp;&nbsp;"Prema dr Takagišiju, nisu", prekide ga Borzov. "On kaže da..."
<BR>&nbsp;&nbsp;&nbsp;&nbsp;&nbsp;"Sranje, generale, Takagiši neće biti zadovoljan dok se ne bude pokazalo da je svaki kvadratni centimetar Rame istovetan prvom brodu. Video si rezultate ispitivanja sa dronova. Zar još imalo sumnjaš da..."
<BR>&nbsp;&nbsp;&nbsp;&nbsp;&nbsp;Dejvid Braun zastade usred rečenice. General Borzov je lupkao prstima po stolu i gledao dr Brauna hladnim pogledom. "Hoćeš li me sada pustiti da dovršim?" reče najzad Borzov. Čekao je još nekoliko sekundi. "Šta god ti mislio", nastavio je zapovednik, "dr Takagiši je svetski priznat stručnjak za unutrašnjost Rame. Ne možeš ni za trenutak ustvrditi da je tvoje znanje o pojedinostima ove letelice makar i blizu njegovog. Potrebno mi je svih pet svemirskih kadeta za radove na infrastrukturi. Dvoje novinara moraju ići unutra, ne samo zbog toga što postoje dva posebna zadatka, već i zato što je pažnja sveta sve vreme usredsređena na nas. Konačno, verujem da je važno za moje kasnije rukovođenje misijom da bar jednom lično odem unutra, a ja odabiram da to učinim sada. Pošto procedure jasno stavljaju do znanja da tokom ranih operacija bar tri člana posade moraju ostati izvan Rame, nije teško zaključiti..."
<BR>&nbsp;&nbsp;&nbsp;&nbsp;&nbsp;"Nisi me zavarao ni na trenutak", prekide ga gnevno Dejvid Braun. "Znam zbog čega se sve ovo dešava. Tražiš prividno logičan izgovor da sakriješ pravi razlog za moje isključenje iz prvog ekspedicionog tima. Ljubomoran si, Borzove. Ne možeš da podneseš činjenicu da me većina ljudi smatra pravim vođom ove misije."
<BR>&nbsp;&nbsp;&nbsp;&nbsp;&nbsp;Zapovednik je posmatrao naučnika preko petnaest sekundi, ne progovorivši pri tom ni reči. "Znaš, Braune", reče on najzad, "žao mi te je. Izuzetno si nadaren, ali tu nadarenost prevazilazi tvoje sopstveno mišljenje o njoj. Da nisi takav..." Ovog puta je na Borzova bio red da se zaustavi usred rečenice. Skrenuo je pogled. "Slučajno, pošto znam da ćeš se vratiti u svoju sobu i smesta kmečati MSA, trebalo bi verovatno da ti kažem da je sanitetski oficir u svom izveštaju o spremnosti posade otvoreno preporučio da te ne upućujem ni na kakve zajedničke dužnosti sa Vilsonom - zbog lične animoznosti koju ste obojica ispojili."
<BR>&nbsp;&nbsp;&nbsp;&nbsp;&nbsp;Braunove oči se skupiše. "Hoćeš da kažeš da je Nikol de Žardan stvarno ispunila službeni memorandum u kome navodi Vilsona i mene po imenu?"
<BR>&nbsp;&nbsp;&nbsp;&nbsp;&nbsp;Borzov klimnu.
<BR>&nbsp;&nbsp;&nbsp;&nbsp;&nbsp;"Kučka", promrmlja Braun.
<BR>&nbsp;&nbsp;&nbsp;&nbsp;&nbsp;"Uvek je reč o tuđoj greški, zar ne, dr Braune?" reče general Borzov i nasmeši se svom protivniku.
<BR>&nbsp;&nbsp;&nbsp;&nbsp;&nbsp;Dejvid Braun se okrete i izađe iz prostorije.
<BR>&nbsp;&nbsp;&nbsp;&nbsp;&nbsp;General Borzov naredio je da se za banket otvori nekoliko dragocenih boca vina. Zapovednik je bio odlično raspoložen. Franćeskin predlog bio je dobar. Među kosmonautima je vladao nepobitni osećaj drugarstva dok su sastavljali male stolove u kontrolnom centru i pritezali ih uz pod.
<BR>&nbsp;&nbsp;&nbsp;&nbsp;&nbsp;Dr Dejvid Braun nije došao na banket. Ostao je u svojoj kabini dok se ostalih jedanaest članova posade gostilo piletinom i pirinčem. Franćeska je nespretno javila da se Braun "ne oseća baš najbolje", ali kada se Janoš Tabori razdragano prijavio da ode i proveri u čemu je stvar, Franćeska je žurno dodala da dr Braun želi da ga ostave na miru. Janoš i Ričard Vejkfild, koji su popili po nekoliko čaša vina, šegačili su se sa Franćeskom za jednim krajem stola, dok su na drugom kraju Redži Vilson i general O'Tul učestvovali u živoj raspravi o nastupajućem prvenstvu u bezbolu. Nikol je sedela između generala Borzova i admirala Hajlmana i slušala njihova prisećanja na održavanje mira u danima posle Haosa.
<BR>&nbsp;&nbsp;&nbsp;&nbsp;&nbsp;Kada je obrok bio gotov, Franćeska se izvinila. Ona i dr Takagiši nestadoše na nekoliko minuta. Kada su se vratili, Franćeska zatraži od kosmonauta da okrenu stolice prema velikom ekranu. A onda, kada su pogašena svetla, ona i dr Takagiši pustiše projektciju pune spoljašnje slike Rame na monitor. To sada nije bio mutno sivi cilindar koga su svi prethodno videli. Ne, ovaj Rama bio je vešto obojen pomoću potprograma za procesiranje slike i sada je to bio crni cilinder sa zlatnožutim prugama. Kraj cilindra delovao je gotovo kao lice. Na trenutak je u odaji zavladala tišina pre nego što je Franćeska počela da recituje:
<BR>
<BR>&nbsp;&nbsp;&nbsp;&nbsp;&nbsp;Tigre, tigre, blistaj sjajan,
<BR>&nbsp;&nbsp;&nbsp;&nbsp;&nbsp;U prašumi noći tajan,
<BR>&nbsp;&nbsp;&nbsp;&nbsp;&nbsp;Besmrtna ti ruka kakva
<BR>&nbsp;&nbsp;&nbsp;&nbsp;&nbsp;Simetriju groznu dade?
<BR>
<BR>&nbsp;&nbsp;&nbsp;&nbsp;&nbsp;Nikol de Žardan oseti kako joj se hladni trnci penju uz kičmu dok je slušala kako Franćeska počinje sledeći stih.
<BR>
<BR>&nbsp;&nbsp;&nbsp;&nbsp;&nbsp;U kakvim je nebesima
<BR>&nbsp;&nbsp;&nbsp;&nbsp;&nbsp;Blesno oganj oka tvog?...
<BR>
<BR>&nbsp;&nbsp;&nbsp;&nbsp;&nbsp;To je, posle svega, pravo pitanje, pomisli Nikol, Ko je napravio taj gargantuanski svemirski brod. To je mnogo važnije za našu konačnu sudbinu nego zašto.
<BR>
<BR>&nbsp;&nbsp;&nbsp;&nbsp;&nbsp;Kakav čekić? Lanac kakav?
<BR>&nbsp;&nbsp;&nbsp;&nbsp;&nbsp;U kojoj peći bi mozak takav?
<BR>&nbsp;&nbsp;&nbsp;&nbsp;&nbsp;Na kom nakovnju? Koji stisak strašni
<BR>&nbsp;&nbsp;&nbsp;&nbsp;&nbsp;obgrli tebe u očaj posvemašnji?...
<BR>
<BR>&nbsp;&nbsp;&nbsp;&nbsp;&nbsp;Sa druge strane stola, generala O'Tula je takođe hipnotisalo Franćeskino recitovanje. Um mu se borio sa istim osnovnim pitanjem koje ga je morilo još od kako se prvobitno prijavio za misiju. Blagi bože, pitao se, Kako se ovi Ramanci uklapaju u tvoju Vaseljenu? Da li si njih stvorio prve, pre nas? Da li su nam na neki način rođaci? Zbog čega si ih poslao ovamo u ovom času?
<BR>
<BR>&nbsp;&nbsp;&nbsp;&nbsp;&nbsp;Kada zvezde koplja odbaciše
<BR>&nbsp;&nbsp;&nbsp;&nbsp;&nbsp;Nebesa suzama svojim pokvasiše
<BR>&nbsp;&nbsp;&nbsp;&nbsp;&nbsp;Da li se On svom delu nasmešio,
<BR>&nbsp;&nbsp;&nbsp;&nbsp;&nbsp;Da li je tvorac jagnjeta i tebe stvorio?
<BR>
<BR>&nbsp;&nbsp;&nbsp;&nbsp;&nbsp;Kada Franćeska završi kratku pesmu, načas je usledila tišina, a onda je došlo do spontanog pljeska. Ona je skromno primetila da je dr Takagiši obezbedio sve potrebno znanje za procesiranje slike, a simpatični japanski kosmonaut se postiđeno nakloni. Onda Janoš Tabori ustade sa svoje stolice. "Mislim da govorim u ime svih nas, Šig i Franćeska, kada vam upućujem čestitke na ovoj originalnoj i izazovnoj predstavi", rekao je sa osmehom. "Zamalo, ali ne sasvim, da me navedete da ozbiljno uzmem ono što ćemo preduzeti sutra."
<BR>&nbsp;&nbsp;&nbsp;&nbsp;&nbsp;"A kada već govorimo o tome", reče general Borzov i ustade na čelu stola sa tek otvorenom bocom ukrajinske votke, iz koje je već povukao dva dobra gutljaja, "kucnuo je čas za starinsku rusku tradiciju - zdravice. Doneo sam samo dve boce ovog nacionalnog blaga i predlažem da ih obe podelimo, drugovi moji i kolege, ove vrlo posebne večeri."
<BR>&nbsp;&nbsp;&nbsp;&nbsp;&nbsp;Stavio je obe boce u ruke generala O'Tula, a Amerikanac spretno upotrebi raspršivač tečnosti da podeli votku i male, pokrivene čaše koje su podeljene oko stola. "Kao što Irina Turgenjev zna", produžio je zapovednik, "na dnu boce ukrajinske votke uvek postoji jedan crvić. Predanje kaže da će onaj ko pojede crva imati posebne moći sledeća dvadeset četiri časa. Admiral Hajlman je označio dna dve čaše infracrvenim krstićima. Ono dvoje koji budu pili iz označenih čašica moći će da pojedu po jednog crvića zasićenog votkom."
<BR>&nbsp;&nbsp;&nbsp;&nbsp;&nbsp;"Fuj", reče Janoš trenutak kasnije, kada je dodao infracrveni skener Nikol. On je prvi proverio da na dnu njegove čašice nema infracrvenog krsta. "Ovo je takmičenje u kome mi je drago što gubim."
<BR>&nbsp;&nbsp;&nbsp;&nbsp;&nbsp;Nikolina čašica je imala oznaku na dnu. Ona je bila jedan od dvoje srećnih kosmonauta koji će moći da pojedu ukrajinskog crva za desert. Zatekla je sebe kako se pita: Moram li to da učinim? - a onda je potvrdno odgovorila na sopstveno pitanje kada je videla ozbiljni pogled na licu zapovednika. Oh, dobro, pomislila je, verovatno me neće ubiti. Sve parazite je alkohol verovatno učinio bezopasnim.
<BR>&nbsp;&nbsp;&nbsp;&nbsp;&nbsp;General Borzov podiže drugu čašicu sa krstom na dnu. General se nasmešio, stavio jednog majušnog crva u svoju čašicu, a drugog u Nikolinu, i podigao votku prema tavanici svemirskog broda.
<BR>&nbsp;&nbsp;&nbsp;&nbsp;&nbsp;"Pijmo svi za uspeh misije", rekao je. "Za svakog od nas, sledećih nekoliko dana i nedelja biće najveća pustolovina u životu. U doslovnom smislu reči, nas dvanaestoro predstavljamo ljudske ambasadore pred tuđinskom kulturom. Budimo odlučni u tome da damo sve od sebe kako bismo valjano predstavili svoju vrstu."
<BR>&nbsp;&nbsp;&nbsp;&nbsp;&nbsp;Skinuo je poklopac sa čašice, pazeći da je ne uzdrma, i onda sve ispio u jednom gutljaju. Progutao je crva celog. I Nikol je na brzinu pojela crva, zaključivši da je jedina stvar goreg ukusa koju je ikada stavila u usta bio onaj gnusni koren koji je pojela tokom obreda poro u Obali Slonovače.
<BR>&nbsp;&nbsp;&nbsp;&nbsp;&nbsp;Posle još nekoliko kratkih zdravica svetla u odaji počeše da tamne. "A sada", obznani general Borzov, načinivši širok gest, "pravo iz Stratforda, 'Njutn' vam ponosno predstavlja Ričarda Vejkfilda i njegove darovite robote." Prostorija se sasvim zamrači osim jednog kvadratnog metra sa leve strane stola koji je bio osvetljen reflektorom odozgo. Usred svetlosti stajao je presek nekog starog zamka. Ženski robot, visok dvadeset centimetara i odeven u starinsku odoru, koračao je po jednoj odaji. Na početku scene čitala je pismo. Ali posle nekoliko sekundi spustila je ruke uz bokove i počela da govori.
<BR>
<BR>&nbsp;&nbsp;&nbsp;&nbsp;&nbsp;Glamis si ti, i Kodor; a i ono
<BR>&nbsp;&nbsp;&nbsp;&nbsp;&nbsp;Što je narečeno bićeš. Ali ja se
<BR>&nbsp;&nbsp;&nbsp;&nbsp;&nbsp;Prirode tvoje ne bojim; prepuna je
<BR>&nbsp;&nbsp;&nbsp;&nbsp;&nbsp;Mleka dobrote čovečanske da bi
<BR>&nbsp;&nbsp;&nbsp;&nbsp;&nbsp;Najprečim putem udarila. Ti
<BR>&nbsp;&nbsp;&nbsp;&nbsp;&nbsp;za veličinom čezneš...
<BR>
<BR>&nbsp;&nbsp;&nbsp;&nbsp;&nbsp;"Poznajem tu ženu", reče Janoš sa osmehom Nikoli. "Već sam je negde upoznao."
<BR>&nbsp;&nbsp;&nbsp;&nbsp;&nbsp;"Pst", odvrati Nikol. Bila je opčinjena preciznošću pokreta Ledi Makbet. Taj Vejkfild je stvarno genije, pomišljala je. Kako samo uspeva da konstruiše tako neverovatne pojedinosti na tako malim stvarima? Nikol je zapanjio broj različitih izraza lica robota.
<BR>&nbsp;&nbsp;&nbsp;&nbsp;&nbsp;Dok se Nikol usredsređivala, majušna pozornica poče da joj pliva u glavi. Na trenutak je zaboravila da gleda robote u minijaturnoj predstavi. Glasnik je došao i rekao ledi Makbet da joj muž dolazi i da će kralj Dankan provesti noć u njihovom zamku. Nikol stade da posmatra kako se lice ledi Makbet ozaruje u ambicioznim naslućivanju, čim je glasnik otišao.
<BR>
<BR>&nbsp;&nbsp;&nbsp;&nbsp;&nbsp;O, dođite, vi duhovi, što pravac
<BR>&nbsp;&nbsp;&nbsp;&nbsp;&nbsp;mislima ubilačkim dajete,
<BR>&nbsp;&nbsp;&nbsp;&nbsp;&nbsp;pa mene pola moga lišite
<BR>&nbsp;&nbsp;&nbsp;&nbsp;&nbsp;I svirepošću strašnom svu me
<BR>&nbsp;&nbsp;&nbsp;&nbsp;&nbsp;od glave do pete ispunite;
<BR>&nbsp;&nbsp;&nbsp;&nbsp;&nbsp;Grubošću krv mi zgusnite...
<BR>
<BR>&nbsp;&nbsp;&nbsp;&nbsp;&nbsp;Moj bože, pomisli Nikol, trepćući očima da se uveri da se ove ne igraju njome, ona se menja! I zaista je to činila. Kada je robot izgovorio reči: "Pa mene pola moga lišite", njen (ili njegov) oblik poče da se menja. Izbočine grudi na metalnoj odori, oblina bokova, čak i mekoća lica nestali su u potpunosti. Androgini robot je nastavio da glumi ledi Makbet.
<BR>&nbsp;&nbsp;&nbsp;&nbsp;&nbsp;Nikol je bila opčinjena i lebdela je u fantaziji koju su zajedno stvorili njena divlja mašta i naglo uzimanje alkohola. Novo lice robota nejasno je podsećalo na nekoga koga je poznavala. Začula je komešanje sa svoje desne strane i okrenula se, ugledavši Redžija Vilsona kako nešto živo raspravlja sa Franćeskom. Nikol stade da gledala tamo-amo od Franćeske do ledi Makbet. To je to, rekla je sebi, ova nova ledi Makbet podseća na Franćesku.
<BR>&nbsp;&nbsp;&nbsp;&nbsp;&nbsp;Nalet straha, predosećaj tragedije iznenada zahvati Nikol i gurnu je u užas. Nešto strašno će se dogoditi, govorio joj je um. Nekoliko puta je duboko udahnula i pokušala da se smiri, ali sablasno osećanje nije htelo da se povuče. Na maloj pozornici, kralja Dankana upravo je pozdravila ljupka domaćica. Sa svoje leve strane Nikol vide da Franćeska nudi generalu Borzovu poslednje gutljaje vina. Nikol nije mogla da pritomi paniku.
<BR>&nbsp;&nbsp;&nbsp;&nbsp;&nbsp;"Nikol, šta se dešava?" upita je Janoš. Video je da je uznemirena.
<BR>&nbsp;&nbsp;&nbsp;&nbsp;&nbsp;"Ništa", rekla je. Prikupila je svu snagu i digla se na noge. "Mora da mi nije prijalo nešto što sam pojela. Mislim da ću poći u svoju sobu."
<BR>&nbsp;&nbsp;&nbsp;&nbsp;&nbsp;"Ali propustićeš film posle večere", reče Janoš raspoloženo. Nikol se prisili da se bolno osmehne. Pomogao joj je da ustane. Nikol je čula kako ledi Makbet prekoreva svog muža zbog nedovoljne hrabrosti i preplavi je novi talas predosećajnog straha. Čekala je dok se nalet adrenalina nije povukao, a onda se tiho izvinula grupi. Lagano je otišla do svoje sobe.
</P></TD></TR></TABLE>
<P class="next">
<A HREF=p17.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
