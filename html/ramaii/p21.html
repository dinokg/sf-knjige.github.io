<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>21. PANDORINA KOCKA
<P>&nbsp;&nbsp;&nbsp;&nbsp;&nbsp;Nikol je videla da Dejvid Braun sedi za stolom. Franćeska se nagla iznad njega i pokazivala nešto na velikoj karti raširenoj ispred njih. Nikol kucnu na vrata zapovednikove kancelarije.
<BR>&nbsp;&nbsp;&nbsp;&nbsp;&nbsp;"Zdravo, Nikol", reče Franćeska kada ova otvori vrata. "Šta možemo da učinimo za tebe?"
<BR>&nbsp;&nbsp;&nbsp;&nbsp;&nbsp;"Došla sam da vidim dr Brauna", odvrati Nikol. "U vezi sa mojim dužnostima."
<BR>&nbsp;&nbsp;&nbsp;&nbsp;&nbsp;"Uđi", reče Franćeska.
<BR>&nbsp;&nbsp;&nbsp;&nbsp;&nbsp;Nikol lagano uđe i sede na jednu od dve stolice nasuprot radnom stolu. Franćeska sede na drugu. Nikol pogleda zidove kancelarije. Oni su se definitivno promenili. Fotografije žene i dece generala Borzova, skupa sa njegovom omiljenom umetničkom slikom, prikazom usamljene ptice raširenih krila nad rekom Nevom u Lenjingradu, zamenile su ogromne karte predstojećih operacija. Karte, sve označene drugačijim naslovima (Prvi izlaz, Drugi izlaz i tako dalje) pokrivale su bočne table za objave s jednog kraja na drugi.
<BR>&nbsp;&nbsp;&nbsp;&nbsp;&nbsp;Kancelarija generala Borzova bila je topla i lična. Ova prostorija izgledala jae beznadežno sterilna i odbojna. Dr Braun je okačio laminirane kopije dve svoje najslavnije međunarodne nagrade na zid iza radnog stola. Takođe je povećao visinu stolice, tako da je gledao nadole na svakog drugog u kabini ko je sedeo.
<BR>&nbsp;&nbsp;&nbsp;&nbsp;&nbsp;"Došla sam da porazgovaram o jednoj ličnoj stvari", reče Nikol. Zastala je nekoliko sekundi, očekujući da dr Braun zamoli Franćesku da napusti kabinu. Ovaj nije rekao ništa. Konačno, Nikol baci pogled prema Franćeski da bi očigledno pokazala šta joj smeta.
<BR>&nbsp;&nbsp;&nbsp;&nbsp;&nbsp;"Ona mi je pomaže u administrativnim poslovima", objasni dr Braun. "Otkrio sam da njen ženski instinkt često primećuje znakove koje bih ja potpuno propustio."
<BR>&nbsp;&nbsp;&nbsp;&nbsp;&nbsp;Nikol je ćutke sedela još nekih petnaest sekundi. Bila je spremna da razgovara sa Dejvidom Braunom. Nije očekivala da će biti neophodno da sve objašnjava i pred Franćeskom. Možda bi naprosto trebalo da odem, pomisli Nikol na trenutak, pomalo iznenađena što je Franćeskino prisustvo toliko nervira.
<BR>&nbsp;&nbsp;&nbsp;&nbsp;&nbsp;"Čitala sam zadatke za prvi izlaz", reče Nikol najzad, formalnim glasom, "pa bih želela da nešto zatražim. Moje dužnosti, onako kako su prikazane u redosledu zadataka, sasvim su minimalne. I Irina Turgenjev, čini mi se, ima malo zadataka za trodnevni izlaz. Predlažem da date moje nemedicinske zadatke Irini, a ja ću ostati na 'Njutnu' sa admiralom Hajlmanom i generalom O'Tulom. Pažljivo ću pratiti odvijanje misije i biću trenutno na raspoloženju ukoliko iskrsne bilo kakav bitan medicinski problem. Inače, Janoš može preuzeti medicinske dužnosti."
<BR>&nbsp;&nbsp;&nbsp;&nbsp;&nbsp;U kabini je ponovo zavladala tišina. Dr Braun pogledao Nikol, a zatim Franćesku. "Zašto želiš da ostaneš na 'Njutnu'?" javi se Franćeska posle dužeg vremena. "Mislila sam da jedva čekaš da vidiš unutrašnjost Rame."
<BR>&nbsp;&nbsp;&nbsp;&nbsp;&nbsp;"Kao što rekoh, stvar je uglavnom lične prirode", odgovori Nikol neodređeno. "I dalje sam izuzetno umorna od krize sa Borzovim, a imam i da završim puno administrativnih poslova. Prvi izlaz trebalo bi da bude samo provizoran. Volela bih da budem u potpunosti odmorna i spremna za drugi."
<BR>&nbsp;&nbsp;&nbsp;&nbsp;&nbsp;"Posredi je izuzetno nepropisan zahtev", reče dr Braun, "ali pod datim okolnostima, mislim da mu možemo udovoljiti." Ponovo je bacio pogled na Franćesku. "Ali voleli bismo da te zamolimo za jednu uslugu. Ukoliko ne ideš u Ramu, onda bi možda bila spremna da s vremena na vreme zameniš O'Tula kao oficira za komunikacije? U tom slučaju bi admiral Hajlman mogao da pođe unutra..."
<BR>&nbsp;&nbsp;&nbsp;&nbsp;&nbsp;"Svakako", odgovori Nikol pre nego što je Braun završio.
<BR>&nbsp;&nbsp;&nbsp;&nbsp;&nbsp;"Dobro. Onda pretpostavljam da smo se dogovorili. Promenićemo raspored za prvi izlazak. Ti ćeš ostati na 'Njutnu'." Kada je Braun završio, Nikol se i dalje nije micala sa stolice. "Ima li još nešto?" upita on nestrpljivo.
<BR>&nbsp;&nbsp;&nbsp;&nbsp;&nbsp;"U skladu sa našim procedurama, sanitetski oficir priprema dokumente o stanju kosmonauta pre svakog izlaska. Treba li da dam jedan primerak admiralu..."
<BR>&nbsp;&nbsp;&nbsp;&nbsp;&nbsp;"Daj sve te memorandume meni", prekide je dr Braun. "Admirala Hajlmana ne zanimaju lične stvari." Američki naučnik se zagleda pravo u Nikol. "Ali nema potrebe da pripremaš nove izveštaje za prvi izlazak. Pročitao sam sve dokumente koje si napisala za generala Borzova. Sasvim odgovaraju svrsi."
<BR>&nbsp;&nbsp;&nbsp;&nbsp;&nbsp;Nikol ne dopusti sebi da se povuče pred Braunovim prodornim pogledom. Dakle, znaš šta sam napisala o tebi i Vilsonu, pomislila je. I misliš da bi zbog toga trebalo da mi je neprijatno. E pa, vidiš, nije. Mišljenje mi se nije promenilo zbog toga što si sada nominalno ti zapovednik.
<BR>&nbsp;&nbsp;&nbsp;&nbsp;&nbsp;Te noći Nikol produži svoju istragu. Njena detaljna analiza biometrijskih podataka generala Borzova ukazala je na neobično visoke nivoe dve čudne hemikalije u njegovom sistemu neposredno pre smrti. Nikol nije mogla da utvrdi odakle su he,ikalije dospele. Da li je uzimao neke lekove bez njenog znanja? Jesu li te hemikalije, za koje je bilo poznato da pojačavaju bol (korišćene su, prema njenoj medicinskoj enciklopediji, za testiranje osetljivosti na bol kod neurološki poremećenih pacijenata) nekako proizvedene u telu u nekoj vrsti alergijske reakcije?
<BR>&nbsp;&nbsp;&nbsp;&nbsp;&nbsp;A šta je sa Janošem? Zbog čega nije mogao da se seti da je posegao za upravljačkom kutijom? Zbog čega je bio ćutljiv i povučen posle Borzovljeve smrti? Neposredno posle ponoći zagledala se u tavanicu male spavaće kabine. Danas posada odlazi u Ramu i ja ću biti sama. Trebalo bi da čekam do tada sa nastavkom svoje analize. Ali nije mogla da čeka. Nije bila u stanju da potisne sva pitanja koja su joj preplavljala um. Da li možda postoji neka veza između Janoša i medikamenata u Borzovu? Da li je moguće da njegova smrt nije u potpunosti slučajna?
<BR>&nbsp;&nbsp;&nbsp;&nbsp;&nbsp;Nikol izvadi svoju ličnu torbu iz malenog plakara. Žurno ju je otvorila i njen sadržaj se rasu po vazduhu. Dohvatila je skupinu poznatih fotografija koje su joj lebdele nad krevetom. Onda je prikupila najveći deo preostalih predmeta i vratila ih u tašnu. Nikol je zadržala u ruci memorijsku kocku koju joj je kralj Henri dao u Davosu.
<BR>&nbsp;&nbsp;&nbsp;&nbsp;&nbsp;Oklevala je pre nego što je ubacila kocku. Konačno, duboko udahnu i gurnu je u čitač. Na monitoru je smesta bilo prikazano osamnaest stavki menija. Mogla je da odabere svaki od dvanaest individualnih dosjea o kosmonautima ili šest različitih skupina statistike o posadi. Nikol pozva dosje Janoša Taborija. Postojala su tri podmenija njegove biografije: lični podaci, hronološki spisak i psihološka procena. Prema veličini fajlova na spisku videla je da hronološki sažetak sadrži najviše pojedinosti. Nikol najpre pozva lične podatke da bi se upoznala sa oblikom dosjea.
<BR>&nbsp;&nbsp;&nbsp;&nbsp;&nbsp;Kratka karta joj nije rekla mnogo toga što nije već znala. Janoš je imao četrdeset jednu godinu i nije bio oženjen. Kada nije bio na dužnosti za MSA, živeo je sam u svom stanu u Budimpešti, samo četiri bloka daleko od mesta na kome je živela njegova dvaput razvedena majka. Doktorirao je na tehnici na mađarskom univerzitetu 2183. Kao dodatak telesnim podacima kao što su visina i težina, odnosno broju braće i sestara, u karti su se nalazila još dva broja: PI (procena inteligencije) i KS (koeficijent socijalizacije). Taborijevi brojevi su bili +3.37 za PI i 64 za KS.
<BR>&nbsp;&nbsp;&nbsp;&nbsp;&nbsp;Nikol se vrati u glavni meni i pozva registar pojmova da osveži sećanje u pogledu definicija PI i KS. Broj PI trebalo je da pokazuje ukupnu meru opšte inteligencije, zasnovanu na upoređenju sa sličnom učeničkom populacijom širom sveta. Svi studenti su radili grupu učeničkih testova u određenim razdobljima između dvanaeste i dvadesete godine. Indeks je zapravo predstavljao eksponent u decimalnom mernom sistemu. Broj PI jednak nuli označavao je prosek. Indeks PI od +1.00 je značio da je individua iznad 90% populacije; +2.00 je bio iznad 99% populacije; +3.00 iznad 99.9% itd. Negativni indeks PI je označavao inteligenciju ispod prosečne. Janoša je zbir od +3.37 smeštao po inteligenciji u sredinu gornje desetine jednog postotka stanovništva.
<BR>&nbsp;&nbsp;&nbsp;&nbsp;&nbsp;Brojevi KS imali su direktnije objašnjenje. I oni su bili zasnovani na skupini standardizovanih testova koje su radili svi učenici starosti između dvanaest i dvadeset godina, ali je ovde tumačenje bilo razumljivije. Najviši zbir je bio 100. Osobu koja je sakupila blizu 100 voleli su i poštovali doslovce svi, ona se mogla uklopiti u gotovo svaku grupu, bezmalo nikada nije bila svađalački ili turobno raspoložena i bila je vrlo pouzdana. Napomena u objašnjenju KS zbira tumačila je da pisani testovi nisu mogli precizno izmeriti osobine ličnosti u svim slučajevima, tako da je dobijene vrednosti trebalo koristiti sa rezervom.
<BR>&nbsp;&nbsp;&nbsp;&nbsp;&nbsp;Nikol se podseti da jednom uporedi PI i KS zbirove svih kosmonauta. Onda je otvorila fajl hronološkog sažetka Janoša Taborija. Sledećih šest minuta predstavljali su iskustvo koje je otvorilo oči Nikoli. Kao sanitetski oficir proučavala je, razume se, službene lične fajlove svih članova posade, koje je priredila MSA. Ali ukoliko su informacije o Janošu Taboriju na memorijskoj kocki koju joj je dao kralj Henri bile tačne, onda su fajlovi MSA bili bolno nepotpuni.
<BR>&nbsp;&nbsp;&nbsp;&nbsp;&nbsp;Nikol je prethodno znala da je Janoš dvaput proglašen za najboljeg studenta tehnike na Mađarskom univerzitetu; nije znala da je dve godine bio predsednik Udruženja studenata homoseksualaca Budimpešte. Znala je da je pošao na Svemirsku akademiju 2192. i diplomirao za samo tri godine (zbog svoga prethodnog iskustva na velikim sovjetskim tehničkim projektima); nikada joj nije bilo rečeno da se prethodno dva puta prijavio za Akademiju i oba puta bio odbijen. I pored senzacionalnih rezultata na prijemnom ispitu, dva puta je doživeo neuspeh na ličnom razgovoru. Oba puta je odborom za razgovor predsedavao general Valerij Borzov. Janoš je bio aktivan u različitim organizacijama homoseksualaca do 2190. Potom se povukao iz svih i više nikada nije stupio niti je učestvovao u ma kojoj organizovanoj aktivnosti homoseksualaca. Nijedna od tih informacija se nije nalazila u fajlu MSA.
<BR>&nbsp;&nbsp;&nbsp;&nbsp;&nbsp;Nikol je zapanjilo ono što je saznala. Nije bila uznemirena time što je Janoš bio (ili je i dalje) homoseksualac; nije imala predrasuda u pogledu seksualne orijentacije. Ono što ju je najviše uznemirilo bila je verovatnoća da je službeni fajl namerno cenzurisan da bi se uklonilo svako pominjanje bilo njegove homoseksualnosti, bilo raniji dodiri sa generalom Borzovim.
<BR>&nbsp;&nbsp;&nbsp;&nbsp;&nbsp;Poslednji podaci u Taborijevom hronološkom sažetku takođe su predstavljali iznenađenje za Nikol. Prema dosjeu, šuškalo se da je Janoš potpisao ugovorom sa Šmitom i Hagenestom, nemačkim izdavačkim konglomeratom, u poslednjoj nedelji decembra, neposredno pre lansiranja. Zadatak mu je bilo da pruža neodređene "konsultacije" u okviru širokog spiska postnjutnovskih medijskih aktivnosti zarad podrške nečega što je bilo označeno kao projekat Braun-Sabatini. Kosmonautu Taboriju je za potpisivanje uplaćen početni honorar od tri stotine hiljada maraka. Tri dana kasnije njegova majka, koja je skoro godinu dana čekala jedan od novih veštačkih implanta za mozak što su smanjivali oštećenja izazvana Alzhajmerovom bolešću, stigla je na Bavarsku bolnicu u Minhenu radi izvođenja neurohirurške intervencije.
<BR>&nbsp;&nbsp;&nbsp;&nbsp;&nbsp;Očiju umornih i užagrenih, Nikol dovrši čitanje obimnog dosjea dr Dejvida Brauna. Tokom časova dok je proučavala njegov hronološki sažetak, stvorila je svoj poseban podfajl za one stavke koje su je naročito zanimale. Pre nego što je ponovo pokušala da zaspi, Nikol još jednom prelista taj posebni podfajl.
<BR>
<BR>&nbsp;&nbsp;&nbsp;&nbsp;&nbsp;Leto 2161: Jedanaestogodišnjeg Brauna otac je prijavio u logor Longhorn i pored oštrog protivljenja majke. Tipičan letnji logor za dečake iz više klase u planinskom kraju u Teksasu, sa mnoštvom atletskih aktivnosti, streljaštvom, veslaštvom i pešačenjem po divljini. Dečaci su živeli po desetorica po barakama. Braun je smesta postao izuzetno neomiljen. Petog dana cimeri su ga uhvatili kada je dolazio sa tuširanja i obojili mu genitalije u crno. Braun je odbijao da izađe iz kreveta sve dok majka nije preputovala gotovo dve stotine milja da ga uzme i odvede kući. Otac je, izgleda, posle tog incidenta potpuno ignorisao sina.
<BR>
<BR>&nbsp;&nbsp;&nbsp;&nbsp;&nbsp;Septembar 2166. Pošto se završio privatnu srednju školu, Braun se upisao kao student fizike u Prinstonu. Ostao je u Nju Džersiju samo osam nedelja. Diplomirao na SMU, živeći kod kuće.
<BR>
<BR>&nbsp;&nbsp;&nbsp;&nbsp;&nbsp;Jun 2173: Doktorirao fiziku i astronomiju na Harvardu. Vilson Braunvel, mentor za disertaciju, nazvao je Brauna "ambicioznim, marljivim studentom."
<BR>
<BR>&nbsp;&nbsp;&nbsp;&nbsp;&nbsp;Jun 2175: Braun je dovršio postdoktorsko istraživanje o evoluciji zvezda sa Brajanom Marčisonom u Kembridžu.
<BR>
<BR>&nbsp;&nbsp;&nbsp;&nbsp;&nbsp;April 2180: Oženio se Žanetom Hadson iz Pasadene u Kaliforniji. Gospođa Hadson bila je postdiplomski student na Stenfordu. Jedino dete, kćerka Anđela, rođeno decembra 2184.
<BR>
<BR>&nbsp;&nbsp;&nbsp;&nbsp;&nbsp;Novembar 2181: Odbijeno mu je doživotno mesto na odseku za astronomiju na Stenfordu zbog toga što su dva člana odbora za ocenu smatrala da je Braun falsifikovao naučne podatke u nekoliko od svojih brojnih stručnih publikacija. Odluka nije nikada povučena.
<BR>
<BR>&nbsp;&nbsp;&nbsp;&nbsp;&nbsp;Januar 2184: Prijavljen za prvi savetodavni odbor 2184. Pripremio opsežne planove za seriju novih astronomskih teleskopa na nevidljivoj strani Meseca.
<BR>
<BR>&nbsp;&nbsp;&nbsp;&nbsp;&nbsp;Maj 2187: Braun proglašen predsednikom odseka za fiziku i astronomiju na SMU u Dalasu, Teksas.
<BR>
<BR>&nbsp;&nbsp;&nbsp;&nbsp;&nbsp;Februar 2188: Pesničenje sa Vendelom Tomasom, prinstonskim profesorom, za vreme održavanja skupa AAAS u Čikagu. Tomas je tvrdio da je Braun ukrao i publikovao ideje o kojima su zajedno raspravljali.
<BR>
<BR>&nbsp;&nbsp;&nbsp;&nbsp;&nbsp;April 2190: Naelektrisao naučni svet time što je ne samo publikovao revolucionarne modele procesa u supernovama, već i predvideo da će se jedna obližnja supernova pojaviti sredinom marta 2191. Istraživanje je obavljao u saradnji sa doktorantom na SMU, Elen Bernstin iz Njujorka. Postdiplomski saradnici gospođice Bernštajn nagoveštavaju da su nove ideje zapravo bile njene. Braun postao slavan zahvaljujući svom odvažnom i ispravnom predviđanju.
<BR>
<BR>&nbsp;&nbsp;&nbsp;&nbsp;&nbsp;Jun 2190: Braun se razveo sa ženom, od koje je bio razdvojen osamnaest meseci. Odvojili su se tri meseca pošto je gospođica Elen Bernstin počela svoj postdiplomski rad.
<BR>
<BR>&nbsp;&nbsp;&nbsp;&nbsp;&nbsp;Decembar 2190: Venčao se sa gospođicom Bernstin u Dalasu.
<BR>
<BR>&nbsp;&nbsp;&nbsp;&nbsp;&nbsp;Mart 2191: Supernova 2191a ispunila je noćno nebo svetlošću, kao što su to predvideli Braun i saradnici.
<BR>
<BR>&nbsp;&nbsp;&nbsp;&nbsp;&nbsp;Jun 2191: Braun je potpisao dvogodišnji ugovor sa CBS-om kao naučni izveštač. Prešao na UBC 2194, a zatim, na preporuku agenta, 2197. na INN.
<BR>
<BR>&nbsp;&nbsp;&nbsp;&nbsp;&nbsp;Decembar 2193. Braun je primio najviše odlikovanje MSA za istaknuta naučna dostignuća.
<BR>
<BR>&nbsp;&nbsp;&nbsp;&nbsp;&nbsp;Novembar 2199: Potpisao ekskluzivni, višegodišnji, multimilionski ugovor u markama sa Šmitom i Hagenestom da "eksploatiše" sve moguće komercijalne vidove misije 'Njutn', uključujući tu knjige, video i obrazovni materijal. U grupi sa Franćeskom Sabatini kao drugim glavnim učesnikom, dok su kosmonauti Hajlman i Tabori savetnici. Bonus za potpisivanje u iznosu od dva miliona maraka uplaćen na tajni račun u Italiji.
<BR>
<BR>&nbsp;&nbsp;&nbsp;&nbsp;&nbsp;Alarm na satu ju je probudio pošto je spavala samo dva sata. Nikol se izvukla iz postelje i osvežila u pomičnom lavabou. Lagano je izašla na hodnik i krenula do zajedničke prostorije. Ostalih četvoro svemirskih kadeta okupili su se oko Dejvida Brauna u kontrolnom centru i uzbuđeno prelazili pojedinosti početnog izlaska.
<BR>&nbsp;&nbsp;&nbsp;&nbsp;&nbsp;"U redu", govorio je Ričard Vejkfild, "Prvi prioritet imaju laki individualni prenosnici na desnom i levom stepeništu i jedan lift za teške terete od glavčine do Središnje nizije. Onda ćemo postaviti privremeni kontrolni centar na ivici nizije, pa ćemo sastaviti i testirati tri rovera. Provizorno logorište večeras, osnovni logor sutra na položaju Beta blizu obale Cilindričnog mora. Ostavićemo sastavljanje i puštanje u pogon dva helikoptera za sutra, ledomobile i motorne čamce za dan tri."
<BR>&nbsp;&nbsp;&nbsp;&nbsp;&nbsp;"Odlično izložen sažetak", odvrati dr Braun. "Franćeska će poći sa vas četvoro dok ovog jutra budete podizali infrastrukturu. Kada laki prenosnici budu postavljeni i funkcionalni, admiral Hajlman i ja ćemo vam se pridružiti skupa sa dr Takagišijem i gospodinom Vilsonom. Noćas ćemo svi spavati u Rami."
<BR>&nbsp;&nbsp;&nbsp;&nbsp;&nbsp;"Koliko imaš baklji za dugo osvetljavanje?" upita Janoš Tabori Irinu Turgenjev.
<BR>&nbsp;&nbsp;&nbsp;&nbsp;&nbsp;"Dvanaest", odgovori ona. "To bi trebalo da bude i previše za danas."
<BR>&nbsp;&nbsp;&nbsp;&nbsp;&nbsp;"A noćas, kada budemo pošli tamo da spavamo, biće to najmračnija noć koju je iko od nas video", reče dr Takagiši. "Neće biti meseca i zvezda, nikakvih odraza sa tla, ničega osim crnila na sve strane."
<BR>&nbsp;&nbsp;&nbsp;&nbsp;&nbsp;"Kolika će biti temperatura?" upita Vejkfild.
<BR>&nbsp;&nbsp;&nbsp;&nbsp;&nbsp;"Nismo sigurni", odgovorio je japanski naučnik. "Prve kapsula su nosile samo kamere. Ali temperatura u oblasti oko kraja tunela bila je ista kao na Rami I. Ukoliko to išta znači, onda bi trebalo da na logorištu bude oko deset ispod nule." Takagiši zastade na trenutak. "I da otopljava", produžio je. "Sada smo unutar orbite Venere. Očekujemo da se svetla upale u sledećih osam ili devet dana, kao i da se Cilindrično more otopi od dna prema površini ubrzo potom."
<BR>&nbsp;&nbsp;&nbsp;&nbsp;&nbsp;"Hej", našali se Dejvid Braun. "To zvuči kao da si se preobratio. Više ne uslovljavaš sve svoje izjave, samo neke od njih."
<BR>&nbsp;&nbsp;&nbsp;&nbsp;&nbsp;"Sa svakim podatkom koji kazuje da ovaj svemirski brod odgovara njegovom prethodniku od pre sedamdeset godina, raste verovatnoća da su istovetni. Do sada, ako izuzmemo tačan trenutak korekcionog manevra, dve letelice su bile iste."
<BR>&nbsp;&nbsp;&nbsp;&nbsp;&nbsp;Nikol priđe grupi. "Gle, ko je ovde", reče Janoš sa svojim uobičajenim osmehom. "Naš peti i poslednji svemirski kadet." On primeti njene naduvene oči. "A naš novi zapovednik je bio u pravu. Stvarno izgledaš kao da će ti odmor prijati."
<BR>&nbsp;&nbsp;&nbsp;&nbsp;&nbsp;"Što se mene tiče", umeša se Ričard Vejkfild, "ja sam razočaran što će sada moj asistent prilikom sastavljanja rovera biti Jamanaka umesto madam de Žardan. Naš sanitetski oficir bar govori." Moraću da recitujem sebi Šekspira da ostanem budan." Munuo je Jamanaku u rebra. Japanski pilot zamalo da se nasmeši.
<BR>&nbsp;&nbsp;&nbsp;&nbsp;&nbsp;"Želela sam da vam svima poželim sreću", reče Nikol. "Kao što vam je dr Braun sigurno kazao, činilo mi se da sam previše umorna da bih bila od mnogo pomoći. Trebalo bi da budem sveža i sprenmna do druge operacije."
<BR>&nbsp;&nbsp;&nbsp;&nbsp;&nbsp;"Pa", primeti Franćeska Sabatini nestrpljivo pošto se njena kamera okrenula po sobi i uhvatila završni krupni plan svakog lica. "Jesmo li najzad spremni?"
<BR>&nbsp;&nbsp;&nbsp;&nbsp;&nbsp;"Krenimo", reče Vejkfild. I oni pođoše prema vazdušnoj komori u prednjem delu svemirskog broda "Njutn".
</P></TD></TR></TABLE>
<P class="next">
<A HREF=p22.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
