<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>50. VEČNO ĆE ŽIVETI NADA
<P>&nbsp;&nbsp;&nbsp;&nbsp;&nbsp;Ričard je i dalje radio sa ramanskim kompjuterom, ali se ograničio na kratka razdoblja i uključivao Nikol kada god je mogao. Šetali su zajedno i ćaskali kao stari prijatelji. Ričard je zabavljao Nikol izvođenjem čitavih scena iz Šekspira. Imao je izuzetno pamćenje i pokušavao je da igra obe strane u ljubavnim scenama iz Romea i Julije, ali svaki put kada bi prešao u falseto, Nikol bi prsnula u smeh.
<BR>&nbsp;&nbsp;&nbsp;&nbsp;&nbsp;Jedne noći pričali su više od sat o Omehu, plemenu Senufoa i Nikolinim vizijama. "Jasno ti je da mi je teško da prihvatim fizičku realnost nekih od tih priča", reče Ričard, pokušavajući da opiše svoju radoznalost. "Pa ipak, priznajem da ih smatram potpuno opčinjavajućim." Kasnije je pokazao britko zanimanje za analiziranje simbolike njenih vizija. Bilo je očigledno da priznaje Nikoline mistične osobine kao jedan od činilaca njene bogate ličnosti.
<BR>&nbsp;&nbsp;&nbsp;&nbsp;&nbsp;Spavali su zagrljeni pre nego što su vodili ljubav. Kada su konačno imali odnos, bilo je to blago i bez žurbe i oboje su bili iznenađeni njegovom lakoćom i zadovoljstvom koje im je pružio. Nekoliko noći potom, Nikol je ležala sa glavom na Ričardovim grudima i ćutke lelujala na ivici sna. Ričard je bio duboko zamišljen. "Pre nekoliko dana", reče on i probudi je pokretom, "pre nego što smo postali ovako bliski, rekao sam ti da sam svojevremeno razmišljao o samoubistvu. U to vreme plašio sam se da ti ispričam tu priču. Da li bi želela da je čuješ sada?"
<BR>&nbsp;&nbsp;&nbsp;&nbsp;&nbsp;Nikol otvori oči. Okrenula se i naslonila bradu na njegov stomak. "Aha", rekla je. Pridigla se i poljubila ga u oko pre nego što je počeo da priča.
<BR>&nbsp;&nbsp;&nbsp;&nbsp;&nbsp;"Pretpostavljam da znaš da sam bio oženjen Sarom Tajdings kada smo oboje bili vrlo mladi", poče on. "Isto tako, bilo je to pre nego što se proslavila. Bila joj je prva godina sa Kraljevskim Šekspirovim društvom, koje je izvodilo Romea i Juliju, Kako vam drago i Simbelina u Stratfordu. Sara je igrala Rozalindu i Juliju i u obe uloge bila je fantastična.
<BR>&nbsp;&nbsp;&nbsp;&nbsp;&nbsp;U to vreme imala je osamnaest godina, tek što je završila školu. Zaljubio sam se u nju prve noći kada sam je video kao Juliju. Slao sam ruže u njenu garderobu svake večeri i trošio veći deo ušteđevine da vidim sve njene predstave. Otišli smo na dve duge večere, a onda sam je zaprosio. Pristala je više iz zapanjenosti, nego iz ljubavi.
<BR>&nbsp;&nbsp;&nbsp;&nbsp;&nbsp;Otišao sam u Kembridž radi bavljenja istraživanjima kada je prošlo leto. Živeli smo u skromnom stanu, a ona je putovala do londonskog pozorišta. Išao sam sa njom kad god sam mogao, ali posle nekoliko meseci studije su počele da zahtevaju veći deo mog vremena."
<BR>&nbsp;&nbsp;&nbsp;&nbsp;&nbsp;Ričard prekide priču i baci pogled na Nikol. Ona se nije ni pokrenula. Ležala je jednim delom preko njega sa osmehom punim ljubavi na licu. "Nastavi", rekla je blago.
<BR>&nbsp;&nbsp;&nbsp;&nbsp;&nbsp;"Sara je bila adrenalinski zavisnik. Žudela je za uzbuđenjem i raznolikošću. Svakodnevno i naporno ju je ljutilo. Kupovina bakaluka, na primer, bila je za nju ogromna gnjavaža. Bilo joj je previše teško da uključi ekran i odluči šta će da naruči. Isto tako je smatrala da je ma koja vrsta plana neverovatno ograničava.
<BR>&nbsp;&nbsp;&nbsp;&nbsp;&nbsp;Vođenje ljubavi moralo je svaki put da se izvodi u drugom položaju ili da ga prati druga muzika; inače je bilo lanjski sneg. Izvesno vreme bio sam dovoljno kreativan da bih je zadovoljavao. Takođe sam vodio računa o rutinskim stvarima da bih je oslobodio petljavine sa kućnim poslovima. Ali dan ima samo ograničen broj sati. Na kraju, i pored mojih solidnih mogućnosti, studije počele su da trpe, jer sam trošio svu energiju da bih joj život učinio zanimljivijim.
<BR>&nbsp;&nbsp;&nbsp;&nbsp;&nbsp;Kada je prošlo godinu dana otkako smo se venčali, Sara je poželela da iznajmi stan u Londonu, kako ne bi morala da dugo putuje svake noći posle predstave. U stvari, već je provodila dve noći nedeljno u Londonu, navodno sa jednom od svojih prijateljica glumica. Ali karijera joj se strelovito uspinjala i imali smo mnogo novca, tako da nije bilo razloga da se usprotivim.
<BR>&nbsp;&nbsp;&nbsp;&nbsp;&nbsp;Nedugo potom glasine o njenom ponašanju počele su da se šire na sve strane. Odlučio sam da ne obraćam pažnju na njih, u strahu, pretpostavljam, da ona ne odluči da prizna kada je budem pitao. Onda me je kasno jedne noći, dok sam učio za ispit, telefonom pozvala neka žena. Bila je vrlo pristojna, iako očigledno uznemirena. Rekla mi je da je žena glumca Hjua Sinklera, i da gospodin Sinkler - koji je u to vreme glumio sa Sarom u američkoj drami Po svakom vremenu - ima ljubavnu vezu sa mojom ženom. 'U stvari', reče mi ona, 'on je u vašem stanu upravo u ovom trenutku.' Gospođa Sinkler poče da plače, a onda prekide vezu."
<BR>&nbsp;&nbsp;&nbsp;&nbsp;&nbsp;Nikol pruži ruku i blago pomilova Ričarda po obrazu. "Učinilo mi se da su mi grudi eksplodirale", reče on, prisećajući se bola. "Bio sam besan, užasnut, mahnit. Otišao sam do stanice i uzeo posleponoćni voz do Londona. Kada me je taksi ostavio pred Sarinim stanom, otrčao sam do vrata.
<BR>&nbsp;&nbsp;&nbsp;&nbsp;&nbsp;Nisam kucao. Odjurio sam uz stepenice i zatekao njih dvoje kako spavaju goli u krevetu. Digao sam Saru i tresnuo je o zid - još se sećam zvuka kada joj je glava udarila u ogledalo. Onda sam u besu nasrnuo na njega, pesničio mu i pesničio lice, sve dok se nije pretvorilo u bezobličnu, krvavu masu. Bilo je odvratno..."
<BR>&nbsp;&nbsp;&nbsp;&nbsp;&nbsp;Ričard zastade i poče da plače bez glasa. Nikol mu obujmi rukom grudi koje su se nadimale. "Dragi, dragi", reče ona.
<BR>&nbsp;&nbsp;&nbsp;&nbsp;&nbsp;"Bio sam životinja", nastavi on. "Bio sam gori nego što je ikada bio moj otac. Ubio bih ih da me nisu sprečili ljudi iz susednog stana."
<BR>&nbsp;&nbsp;&nbsp;&nbsp;&nbsp;Nekoliko minuta nijedno od njih nije reklo ni reči. Kada je Ričard ponovo progovorio, glas mu je bio prigušen, gotovo dalek. "Sledećeg dana, posle policijske stanice, reportera žute štampe i niza uzajamnih optužbi sa Sarom, poželeo sam da se ubijem. To bih i učinio, samo da sam imao pištolj. Razmišljao sam o groznim alternativama - pilule, da isečem vene žiletom ili da skočim sa mosta - kada me je pozvao jedan kolega-student da mi postavi neka složena pitanja o relativnosti. Posle petnaest minuta razmišljanja o gospodinu Ajnštajnu, samoubistvo mi je potpuno izišlo iz vidokruga. Razvod, to svakako. Život bez žena, vrlo verovatno. Ali smrt nije dolazila u obzir. Nisam mogao da prerano okončam svoju ljubav prema fizici." Glas mu se utiša.
<BR>&nbsp;&nbsp;&nbsp;&nbsp;&nbsp;Nikol obrisa oči i stavi svoje ruke u njegove. Nagla je svoje golo telo na Ričardovo i poljubila ga. "Volim te", reče ona.
<BR>&nbsp;&nbsp;&nbsp;&nbsp;&nbsp;Nikolin zvučni alarm označio je da je na Rami ponovo dan. Još deset dana, pomisli ona posle brzog proračuna u glavi. Sada bi bilo najbolje da ozbiljno porazgovaramo.
<BR>&nbsp;&nbsp;&nbsp;&nbsp;&nbsp;Alarm je probudio i Ričarda. On se okrete i nasmeši ženi sa kojom je spavao. "Dušo", reče Nikol, "kucnuo je čas..."
<BR>&nbsp;&nbsp;&nbsp;&nbsp;&nbsp;"Reče morž, da pričamo o mnogo čemu."
<BR>&nbsp;&nbsp;&nbsp;&nbsp;&nbsp;"Hajde, budi ozbiljan. Treba da odlučimo šta ćemo da radimo. Prilično je očigledno da nećemo biti spaseni."
<BR>&nbsp;&nbsp;&nbsp;&nbsp;&nbsp;"Slažem se", reče Ričard. Seo je i pružio ruku preko Nikolinog ležaja da uzme košulju. "Užasavao sam se ovog trenutka danima. Ali pretpostavljam da smo konačno došli do tačke u kojoj moramo razmotriti mogućnost preplivavanja na drugu stranu."
<BR>&nbsp;&nbsp;&nbsp;&nbsp;&nbsp;"Ne misliš da ima načina da napravimo čamac od naše crne tvari?"
<BR>&nbsp;&nbsp;&nbsp;&nbsp;&nbsp;"Ne", odgovori on. "Jedan materijal je previše lak, a drugi pretežak. Verovatno bismo mogli da napravimo hibrid koji bi bio plovan, kada bismo imali eksere, ali bez jedara ipak bismo morali da preveslamo na drugu stranu... Kako izgleda, nema nam druge do da plivamo."
<BR>&nbsp;&nbsp;&nbsp;&nbsp;&nbsp;Ričard ustade i priđe crnom kvadratu na zidu. "Moji luckasti planovi nisu upalili, ha?" Lako je potapšao kvadrat. "A nameravao sam da napravim odrezak i krompiriće, kao i čamac."
<BR>&nbsp;&nbsp;&nbsp;&nbsp;&nbsp;"Najbolji planovi miševa i ljudi uvek se izjalove."
<BR>&nbsp;&nbsp;&nbsp;&nbsp;&nbsp;"Kako je čudan pesnik bio stari Robi. Nikada nisam shvatao šta ljudi vide u njemu."
<BR>&nbsp;&nbsp;&nbsp;&nbsp;&nbsp;Nikol završi odevanje i poče da radi vežbe istezanja. "Auf", reče ona, "potpuno sam van forme. Danima nisam imala nikakve fizičke aktivnosti." Nasmešila se Ričardu, koji ju je podozrivo pogledao. "To se ne računa, ti idiote."
<BR>&nbsp;&nbsp;&nbsp;&nbsp;&nbsp;"Kod mene se računa", reče on sa osmehom. "To je otprilike jedina vrsta fizičkih vežbi koja mi se ikada dopadala. Mrzeo sam kada smo na Akademiji imali one posebne vikende 'fizičkog treninga'."
<BR>&nbsp;&nbsp;&nbsp;&nbsp;&nbsp;Ričard položi male kriške mana dinje na crni sto. "Još tri obroka posle ovoga", reče on bez osećanja. "Mislim da bi bilo najbolje da zaplivamo pre nego što ponovo padne mrak."
<BR>&nbsp;&nbsp;&nbsp;&nbsp;&nbsp;"Nećeš da pođemo odmah ovog jutra?" upita Nikol.
<BR>&nbsp;&nbsp;&nbsp;&nbsp;&nbsp;"Ne", odvrati on. "Kako bi bilo da pođeš na obalu i odabereš mesto? Sinoć sam otkrio nešto na kompjuteru što me je zapanjilo. Neće nam dati ni hranu, ni čamac sa jedrima, ali može biti da sam se najzad probio u novu vrstu strukture."
<BR>&nbsp;&nbsp;&nbsp;&nbsp;&nbsp;Posle doručka, Nikol poljubi Ričarda u znak pozdrava i ode na površinu. Nije joj bilo potrebno dugo da osmotri obalu. Stvarno nije bilo razloga da radije odaberu jedan deo obale umesto nekog drugog. Turobna stvarnost skorog plivanja pritisnu Nikol. Sva je prilika, reče ona sebi, da ni ja ni Ričard nećemo biti živi kada na Rami ponovo padne mrak.
<BR>&nbsp;&nbsp;&nbsp;&nbsp;&nbsp;Pokušala je da zamisli kako bi to bilo da je pojede biot- ajkula. Da li bi to bila brza smrt? Ili bi se udavila svesna da su joj noge upravo odsečene? Nikol se strese na tu misao. Možda bi trebalo da pokušamo da dobijemo još jednu dinju... Znala je da to nema svrhe. Pre ili kasnije, morali su da preplivaju.
<BR>&nbsp;&nbsp;&nbsp;&nbsp;&nbsp;Nikol okrete leđa moru. Bar su ovih poslednjih nekoliko dana bili dobri, reče ona sebi, ne želeći da više razmišlja o njihovoj sudbini. Bio je izvanredan sadrug. U svakom pogledu. Dopustila je sebi na trenutak luksuz da se priseti zadovoljstva koje su delili. Nikol se zatim nasmeši i pođe nazad prema jazbini.
<BR>&nbsp;&nbsp;&nbsp;&nbsp;&nbsp;"Ali u šta to gledam?" upita Nikol kada nova slika blesnu na crnom ekranu.
<BR>&nbsp;&nbsp;&nbsp;&nbsp;&nbsp;"Nisam sasvim siguran", odvrati Ričard. "Znam samo da sam upao u nekakvu dugačku listu. Sećaš li se one konfiguracije naredbi koja daje redove simbola sličnih sanskritu? Pa, listao sam po tom haotičnom nizu i najzad primetio pravilnost. Zaustavio sam se na početku perioda, izmenio položaj poslednja tri tastera i ponovo pritisnuo dvotačku. Iznenada se na ekranu pojavila slika. A svaki put kada bih otkucao alfanumerički simbol, slika se menjala."
<BR>&nbsp;&nbsp;&nbsp;&nbsp;&nbsp;"Ali otkud znaš da gledaš senzorski izlaz?"
<BR>&nbsp;&nbsp;&nbsp;&nbsp;&nbsp;Ričard unese naredbu i slika se izmeni. "Tu i tamo ugledam nešto što prepoznajem", reče on. "Pogledaj ovo, na primer. Zar ne bi to moglo biti stepenište Beta gledano kamerom iz centra Središnje nizije?"
<BR>&nbsp;&nbsp;&nbsp;&nbsp;&nbsp;Nikol stade da proučavala sliku. "Moguće, reče ona, "ali ne vidim kako bi mogao da budeš siguran."
<BR>&nbsp;&nbsp;&nbsp;&nbsp;&nbsp;Ričard ponovo naredi ekranu da se promeni. Sledeće tri slike bile su neraspoznatljive. Četvrta je prikazivala nekakvo obličje koje se uzdizalo ka vrhu ekrana. "A ova", reče on, "zar ne bi to mogao biti jedan od malih rogova, posmatran sa senzora u blizini vrha velikog roga?"
<BR>&nbsp;&nbsp;&nbsp;&nbsp;&nbsp;Koliko god se trudila, Nikol nije mogla da predstavi sebi kakav bi bio pogled sa vrha džinovskog šiljka u središtu južne oblasti. Ričard je nastavio da menja slike. Samo je otprilike jedna od pet bila makar delimično jasna. "Negde u ovom sistemu svakako postoje algoritmi za izoštravanje", reče on sebi. "Ako ih otkrijem, mogao bih da slike dovedem u žižu."
<BR>&nbsp;&nbsp;&nbsp;&nbsp;&nbsp;Nikol je videla da se Ričard sprema za nov dugotrajni rad. "Mogu li najpre da ti malo skrenem pažnju?" reče ona, poseže prema njemu i poljubi ga u usta.
<BR>&nbsp;&nbsp;&nbsp;&nbsp;&nbsp;"Pretpostavljam da možeš", odvrati on i ispusti tastaturu na pod. "Verovatno bi mi koristilo da pročistim misli."
<BR>&nbsp;&nbsp;&nbsp;&nbsp;&nbsp;Nikol je bila usred divnog sna. Nalazila se ponovo kod kuće u svojoj vili u Bovoau. Ričard je sedeo pored nje na kauču u dnevnoj sobi i držao je za ruku. Otac i kćerka bili su nasuprot njih u foteljama.
<BR>&nbsp;&nbsp;&nbsp;&nbsp;&nbsp;San joj prekinu Ričardov uporni glas. Kada Nikol otvori oči, njen ljubavnik stajao je nad njom, dok mu je glas poigravao od oduševljenja. "Čekaj dok ne vidiš ovo, draga", reče on i pruži ruku da je podigne. "Fantastično! Neko je i dalje ovde."
<BR>&nbsp;&nbsp;&nbsp;&nbsp;&nbsp;Nikol otrese san iz svog uma i pogleda crni kvadrat na koji je Ričard pokazivao. "Možeš li da poveruješ?" reče on, skačući od uzbuđenja. "Nema nikakve sumnje. Vojni brod je još na svom mestu."
<BR>&nbsp;&nbsp;&nbsp;&nbsp;&nbsp;Nikol tek tada shvati da gleda sliku izvan Rame. Zatreptala je i počela da sluša Ričardovo nesređeno objašnjenje. "Kada sam jednom utvrdio kod parametara za izoštravanje, gotovo svaka slika postala je jasna. Onaj komplet slika koje sam ti pokazao ranije mora biti da predstavlja direktni prenos sa stotina Raminih senzora za vizuelno snimanje. A mislim da sam utvrdio kako da pristupim i drugim senzorskim bazama podataka."
<BR>&nbsp;&nbsp;&nbsp;&nbsp;&nbsp;Ričard je bio ushićen. Obuhvatio je Nikol rukama i digao je sa tla. Grlio ju je i ljubio i skakao po sobi kao lud.
<BR>&nbsp;&nbsp;&nbsp;&nbsp;&nbsp;Kada se konačno malo smirio, Nikol provede skoro pun minut u proučavanju slike projektovane na crni kvadrat. Bio je to nepobitno vojni brod misije "Njutn"; mogla je da pročita oznake. "Dakle, naučni svemirski brod je otišao kući", primeti ona Ričardu.
<BR>&nbsp;&nbsp;&nbsp;&nbsp;&nbsp;"Da", odgovori on, "kao što sam i očekivao. Plašio sam se da neće biti nijednog i da ćemo posle preplivavanja mora i dalje biti zarobljeni, ovog puta u većem zatvoru."
<BR>&nbsp;&nbsp;&nbsp;&nbsp;&nbsp;Ista briga mučila je i Nikol. Ona se nasmeši Ričardu. "Onda je srazmerno jednostavno, zar ne? Preplivamo preko Cilindričnog mora i otpešačimo do ličnog prenosnika. Neko će nas već čekati na vrhu."
<BR>&nbsp;&nbsp;&nbsp;&nbsp;&nbsp;Nikol poče da pakuje stvari. Ričard je u među vremenu i dalje menjao slike na ekranu. "Šta to sada radiš, dragi?" upita Nikol blago. "Mislila sam da ćemo poći na plivanje."
<BR>&nbsp;&nbsp;&nbsp;&nbsp;&nbsp;"Još nisam prošao čitavu senzorsku listu otkako sam pronašao parametre za izoštrenje slike", odvrati Ričard. "Hoću da budem siguran da ne propuštamo ništa kritično. Biće mi potreban još otprilike jedan sat."
<BR>&nbsp;&nbsp;&nbsp;&nbsp;&nbsp;Nikol prestade da se pakuje i sede pred ekran pokraj Ričarda. Slike su zaista bile zanimljive. Neke su prikazivale prizore izvan Rame, ali većina je poticala iz unutrašnjosti, uključujući i podzemne jazbine. Jedan veličanstven rakurs poticao je sa vrha ogromne odaje u kojoj su vrele lopte u svojoj sunđerastoj paučini počivale na podu ispod obešenih mreža. Ričard i Nikol posmatrali su sliku jedan trenutak, nadajući se da će ugledati crnog i zlatnog oktopauka, ali nisu opazili nikakvo kretanje.
<BR>&nbsp;&nbsp;&nbsp;&nbsp;&nbsp;Bili su blizu kraja liste kada ih oboje zapanji slika donje trećine stepeništa Alfa. Tamo su niz stepenice silazile četiri ljudske figure u svemirskim odelima. Ričard i Nikol gledali su pet sekundi prilike kako se spuštaju, a onda su eksplodirali od radosti. "Dolaze!" reče Ričard i podiže ruke uvis. "Bićemo spaseni!"
</P></TD></TR></TABLE>
<P class="next">
<A HREF=p51.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
