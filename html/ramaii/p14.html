<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>14. ZBOGOM, HENRI
<P>&nbsp;&nbsp;&nbsp;&nbsp;&nbsp;Nikol i Ženevjev su koračale sa rukom u ruci uz breg po lakom snegu. "Jesi li videla izraz onog Amerikanca kada sam mu rekla ko si?" nasmejala se Ženevjev. Bila je veoma ponosna na svoju majku.
<BR>&nbsp;&nbsp;&nbsp;&nbsp;&nbsp;Nikol prebaci svoje skije i štapove na drugo rame dok su prilazile hotelu. "Guten Abend", promumla starčić koji bi bio savršen Deda Mraz dok se probijao kraj njih. "Volela bih kada ti ne bi bila toliko žustra sa ljudima", reče Nikol, zapravo bez ikakvog stvarnog prekora prema svojoj kćeri. "Poneka je lepo ne biti prepoznat."
<BR>&nbsp;&nbsp;&nbsp;&nbsp;&nbsp;Pokraj ulaza u hotel nalazilo se malo skladište za skije. Nikol i Ženevjev zastadoše i ostaviše opremu u kasetu. Skijaške čizme zamenile su mekim krpljama, pa su ponovo izišle napolje na sve slabiju svetlost. Majka i kćerka zastale su na trenutak i zagledale se niz breg prema naselju zvanom Davos. "Znaš", reče Nikol, "danas sam u jednom trenutku, dok smo se trkale niz pistu prema Klostersu, osetila da ne mogu da poverujem da ću stvarno biti tamo napolju...", pokazala je prema nebu, "...za manje od dve nedelje, i da ću ići na sastanak sa tajanstvenim tuđinskim svemirskim brodom. Ponekad ljudski um ne želi da prihvati istinu."
<BR>&nbsp;&nbsp;&nbsp;&nbsp;&nbsp;"Možda je sve samo san", reče njena kćerka lagano.
<BR>&nbsp;&nbsp;&nbsp;&nbsp;&nbsp;Nikol se nasmeši. Volela je Ženevjevin osećaj za igru. Kad god bi svakodnevni napori teškog rada i tegobnih priprema stali da pritiskaju Nikol, uvek je mogla računati na to da će joj smirena priroda kćerke popraviti raspoloženje. Baš su bili prava trojka, njih troje što su živeli u Bovoau. Svako od njih je neizmerno mnogo zavisio od ostalo dvoje. Nikol nije volela da razmišlja o tome kako će rastanak od stotinu dana uticati na njihove skladne odnose.
<BR>&nbsp;&nbsp;&nbsp;&nbsp;&nbsp;"Da li te brine to što me neće biti toliko dugo?" pitala je Nikol Ženevjev dok su ulazile u predvorje hotela. Desetak ljudi je sedelo oko huktave vatre na sredini odaje. Neupadljivi, ali delotvorni švedski poslužitelj poslužio je vruće napitke družini posle skijanja. Nije bilo robota u hotelu Morozani, čak ni među sobnom poslugom.
<BR>&nbsp;&nbsp;&nbsp;&nbsp;&nbsp;"Ne mislim o tome na takav način", odvratila je njena vesela kćerka. "Na kraju krajeva, moći ću da pričam s tobom preko videofona skoro svako veče. Vremenska razlika će čak dovesti do toga da sve ispadne zabavno. I izazovno." Prošle su kraj staromodne recepcije. "Osim toga", dodade Ženevjev, "tokom čitave misije biću u središtu pažnje u školi. Moj diplomski projekt je već zadat; napraviću psihološki portret Ramanaca zasnovan na mojim razgovorima sa tobom."
<BR>&nbsp;&nbsp;&nbsp;&nbsp;&nbsp;Nikol se ponovo nasmešila i klimnula. Ženevjevin optimizam uvek je bio zarazan. Baš je bilo šteta što...
<BR>&nbsp;&nbsp;&nbsp;&nbsp;&nbsp;"Oh, madam de Žardan." Nečiji glas joj poremeti tok razmišljanja. Upravnik hotela ju je pozivao sa recepcije. Nikol se okrete. "Imam poruku za vas", produžio je upravnik. "Rečeno mi je da je uručim vama lično."
<BR>&nbsp;&nbsp;&nbsp;&nbsp;&nbsp;Pružio joj je mali koverat bez ikakvih oznaka. Nikol ga otvori i vide najmanji delić vrha pozivnice. Srce joj ubrzano zakuca kada je ponovo zatvorila koverat. "Šta je to, majko?" pitala je Ženevjev. "Mora da je nešto posebno kada se isporučuje na ruke. U današnje vreme niko ne radi takve stvari."
<BR>&nbsp;&nbsp;&nbsp;&nbsp;&nbsp;Nikol pokuša da sakrije svoja osećanja od kćerke. "To je tajni memorandum o mom radu", slaga ona. "Isporučilac je napravio strašnu grešku. Nikako nije smeo da ga da čak ni Herr Grafu. Trebalo je da ga dostavi isključivo u moje ruke."
<BR>&nbsp;&nbsp;&nbsp;&nbsp;&nbsp;"Nove poverljive informacije o posadi?" pitala je Ženevjev. Ona i majka često su raspravljale o delikatnoj ulozi sanitetskog oficira na velikoj svemirskoj misiji.
<BR>&nbsp;&nbsp;&nbsp;&nbsp;&nbsp;Nikol klimnu. "Dušo", reče kćerki, "kako bi bilo da pođeš gore i kažeš dedi da ću doći za koji trenutak. I dalje planiramo večeru za sedam i trideset. Sada ću pročitati poruku i videti da li je potrebno da učinim nešto hitno."
<BR>&nbsp;&nbsp;&nbsp;&nbsp;&nbsp;Nikol poljubi Ženevjev i sačeka da joj kćerka uđe u liftu, a onda ponovo krenu napolje na laki sneg. Stala je pod uličnu svetiljku i otvorila koverat hladnim rukama. Imala je teškoća da kontroliše drhtave prste. Ti budalo, mislila je, ti nepažljiva budalo. Posle toliko vremena. A da je devojčica videla...
<BR>&nbsp;&nbsp;&nbsp;&nbsp;&nbsp;Grb je bio isti kao onog popodneva pre petnaest i po godina, kada joj je Daren Higins dao pozivnicu za večeru kraj olimpijskog centra za štampu. Nikol iznenadi snaga njenih emocija. Primirila se i konačno pogledala ostatak poruke ispod grba.
<BR>&nbsp;&nbsp;&nbsp;&nbsp;&nbsp;"Izvini zbog obaveštenja u poslednji trenutak. Moramo se videti sutra. Tačno u podne. Kućica 8 na Vajsfluhjohu. Dođi sama. Henri."
<BR>&nbsp;&nbsp;&nbsp;&nbsp;&nbsp;Sledećeg jutra Nikol je bila prva u redu za uspinjaču koja je nosila skijaše na vrh Vajsfluhjoha. Popela se u blistava staklena kola sa još njih dvadesetoro i naslonila se na prozor kada su se vrata automatski zatvorila. Videla sam ga samo jednom u ovih petnaest godina, pomislila je, pa ipak...
<BR>&nbsp;&nbsp;&nbsp;&nbsp;&nbsp;Dok se uspunjača penjala, Nikol spusti na oči naočare za sneg. Bilo je zaslepljujuće jutro, ne mnogo različito od januarskog jutra pre sedam godina kada ju je otac pozvao iz vile. Imali su retko lep sneg prethodne noći u Bovoau i, posle mnogo moljakanja, ona dopusti Ženevjev da ne ide u školu nego da ostane kod kuće i da se igra u snegu. U to vreme, Nikol je radila u bolnici u Turu i čekala obaveštenje o svojoj prijavi za Svemirsku akademiju.
<BR>&nbsp;&nbsp;&nbsp;&nbsp;&nbsp;Pokazivala je svojoj sedmogodišnjoj kćerki kako da napravi snežnog anđela kada ih je Pjer po drugi put pozvao iz kuće. "Nikol, Ženevjev, ima nešto specijalno u našoj pošti", rekao je. "Mora da je stiglo noćas." Nikol i Ženevjev su otrčale do vile u odeći za sneg dok je Pjer prikazivao puni tekst poruke na zidnom video-ekranu.
<BR>&nbsp;&nbsp;&nbsp;&nbsp;&nbsp;"Vrlo neobično", rekao je Pjer. "Izgleda da su nas pozvali na englesko krunisanje, uključujući i privatni prijem posle toga. To je izuzetno neuobičajeno."
<BR>&nbsp;&nbsp;&nbsp;&nbsp;&nbsp;"Oh, deda", rekla je Ženevjev uzbuđeno, "Hoću da idem. Možemo li da idemo? Hoću li upoznati pravog kralja i kraljicu?"
<BR>&nbsp;&nbsp;&nbsp;&nbsp;&nbsp;"Nema kraljice, dušo", odvrati njen deda, "osim ako nisi mislila na kraljicu majku. Ovaj kralj još nije oženjen."
<BR>&nbsp;&nbsp;&nbsp;&nbsp;&nbsp;Nikol je pročitala poziv nekoliko puta ne rekavši ništa. Pošto se Ženevjev smirila i otišla iz sobe, otac obgrli Nikol.
<BR>&nbsp;&nbsp;&nbsp;&nbsp;&nbsp;"Hoću da idem", rekla je tiho.
<BR>&nbsp;&nbsp;&nbsp;&nbsp;&nbsp;"Jesi li sigurna?" pitao je, odvojivši se i gledajući je upitno.
<BR>&nbsp;&nbsp;&nbsp;&nbsp;&nbsp;"Da", odgovorila je potvrdno.
<BR>&nbsp;&nbsp;&nbsp;&nbsp;&nbsp;Henri je pre te večeri nije video, mislila je Nikol dok je najpre proveravala svoj sat, a zatim opremu u prirpemi za skijaški spust sa vrha. Tata je bio divan. Dopustio je da nestanem u Bovoau i gotovo niko nije znao da imam bebu dok Ženevjev nije napunila skoro godinu dana. Henri nikada nije čak ni posumnjao. Bar ne do te noći u Bakingemskoj palati.
<BR>&nbsp;&nbsp;&nbsp;&nbsp;&nbsp;Nikol je još mogla da vidi sebe u redu za prijem. Kralj je kasnio. Ženevjev je bila nemirna. Najzad je Henri stajao naspram nje. "Poštovani Pjer de Žardan iz Bovoa u Francuskoj, sa kćerkom Nikol i unukom Ženevjev." Nikol se poklonila po svim propisima, a Ženevjev samo klimnu.
<BR>&nbsp;&nbsp;&nbsp;&nbsp;&nbsp;"Znači, to je Ženevjev", reče kralj. Sagao se na samo trenutak i podmetnuo ruku pod bradu deteta. Kada je devojčica digla glavu, video je nešto što je prepoznao. Okrenuo se da pogleda Nikol, sa tragovima pitanja u pogledu. Nikol nije otkrila ništa svojim osmehom. Pozivar je uzvikivao imena sledećih gostiju u redu. Kralj pođe dalje.
<BR>&nbsp;&nbsp;&nbsp;&nbsp;&nbsp;I tako si poslao Darena u hotel, pomisli Nikol dok se spuštala niz kratku padinu, a zatim okrenula prema malom uzvišenju i letela kroz vazduh sekundu ili dve. A on je pevušio i nakašljavao se i konačno me pitao da li bih došla na čaj. Nikol okrenu ivice skija prema snegu i naglo se zaustavi. "Reci Henriju da ne mogu", sećala se da je rekla Darenu u Londonu pre sedam godina.
<BR>&nbsp;&nbsp;&nbsp;&nbsp;&nbsp;Ponovo je pogledala na sat. Bilo je tek jedanaest sati, prerano da bi odskijala do kućice. Spustila se na jedno od sedišta žičare i ponovo odvezla na vrh.
<BR>&nbsp;&nbsp;&nbsp;&nbsp;&nbsp;Bilo je dva minuta posle podneva kada je Nikol stigla do male brvnare na rubu šume. Skinula je skije, zabila ih u sneg i otišla do glavnog ulaza. Nije se osvrtala na znakove upozorenja na sve strane oko nje, po kojima je pisalo da je EINTRITT VERBOTEN. Ni iz čega se pojaviše dva zdepasta čoveka, od kojih je jedan bukvalno skočio pred Nikol i vrata kućice. "U redu je", čula je poznati glas, "očekujemo je." Dvojica stražara nestadoše isto onako kao što su se i pojavila i Nikol ugleda Darena kako, nasmešen kao i uvek, ispunjava vrata brvnare.
<BR>&nbsp;&nbsp;&nbsp;&nbsp;&nbsp;"Ćao, Nikol", rekao je na svoj normalni, prijateljski način. Daren je ostario. Bilo je nekoliko mrlja sivila po njegovim slepoočnica i malo boje soli sa biberom u njegovoj kratkoj bradi. "Kako si?"
<BR>&nbsp;&nbsp;&nbsp;&nbsp;&nbsp;"Fino, Darene", odgovorila je, svesna da je već počela da se oseća nervozno, i pored svih lekcija koje je održala sebi. Podsetila je sebe da je sada profesionalka, na svoj način isto toliko neko i nešto koliko i kralj koga će upravo videti. Nikol onda oštro zakorači u brvnaru.
<BR>&nbsp;&nbsp;&nbsp;&nbsp;&nbsp;Unutra je bilo toplo. Henri je stajao leđima okrenut malom kaminu. Daren zatvori vrata iza nje i ostavi njih dvoje nasamo. Nikol odlučno skide šal i raskopča parku. Skinula je naočare za sneg. Gledali su jedno u drugo dvadeset, možda trideset sekundi, nijedno od njih nije prozborilo ni jednu reč, nijedno nije želelo da prekine snažni tok osećanja koji ih je nosio unazad do dva veličanstvena dana pre petnaest godina.
<BR>&nbsp;&nbsp;&nbsp;&nbsp;&nbsp;"Zdravo, Nikol", reče kralj konačno. Glas mu je bio mek i nežan.
<BR>&nbsp;&nbsp;&nbsp;&nbsp;&nbsp;"Zdravo, Henri", odvratila je. Pošao je oko kauča da bi joj prišao, možda da bi je dodirnuo, ali bilo je nečega u govoru njenog tela što ga je zaustavilo. Naslonio se na kauč.
<BR>&nbsp;&nbsp;&nbsp;&nbsp;&nbsp;"Zar nećeš da sedneš?" pozvao ju je.
<BR>&nbsp;&nbsp;&nbsp;&nbsp;&nbsp;Nikol zavrte glavom. "Više mi se dopada da stojim, ako nemaš ništa protiv." Čekala je još nekoliko sekundi. Oči im se ponovo sretoše u dubokom opštenju. "Henri", iznenada joj je izletelo, "zbog čega si me pozvao ovde? Mora da je važno. Nije normalno za kralja Engleske da provodi dane sedeći u brvnari na padini švajcarske skijaške planine."
<BR>&nbsp;&nbsp;&nbsp;&nbsp;&nbsp;Henri pođe do ugla sobe. "Doneo sam ti poklon", rekao je kada se sagao sa leđima prema Nikol, "za tvoj trideset šesti rođendan."
<BR>&nbsp;&nbsp;&nbsp;&nbsp;&nbsp;Nikol se nasmeja. Deo napetosti popusti. "To je sutra", rekla je. "Poranio si jedan dan. Ali zašto..."
<BR>&nbsp;&nbsp;&nbsp;&nbsp;&nbsp;On joj pruži memorijsku kocku. "Ovo je najdragoceniji poklon koji sam ti mogao naći", rekao je ozbiljno, "i bilo je potrebno mnogo maraka iz kraljevske riznice da bi se prikupio."
<BR>&nbsp;&nbsp;&nbsp;&nbsp;&nbsp;Ona ga pogleda upitno.
<BR>&nbsp;&nbsp;&nbsp;&nbsp;&nbsp;"Neko vreme sam se brinuo zbog te tvoje misije", rekao je Henri, "i u početku nisam mogao da razumem zašto. Ali pre otprilike četiri meseca, jedne večeri dok sam se igrao sa princom Čarlsom i princezom Eleonorom, shvatio sam šta me brine. Moja intuicija mi kaže da će biti problema sa tom tvojom posadom. Znam da zvuči šašavo, naročito kad dolazi od mene, ali ne brinem se zbog Ramanaca. Onaj megaloman Braun je verovatno u pravu, Ramance baš briga za nas Zemljane. Ali ti treba da provedeš stotinu dana u zatvorenom prostoru sa jedanaestoro drugih..."
<BR>&nbsp;&nbsp;&nbsp;&nbsp;&nbsp;Video je da ga Nikol ne prati. "Evo", rekao je, "uzmi ovu kocku. Naterao sam svoje obaveštajne agente da načine kompletne dosjee o svakom članu posade misije 'Njutn', uključujući tu i tebe." Nikoline obrve se namrgodiše. "Informacije, od kojih se do većine ne može doći preko službenih fajlova MSA-e, potvrđuju moje lično mišljenje da tim sa 'Njutna' sadrži popriličan broj nestabilnih elemenata. Nisam znao šta da radim sa..."
<BR>&nbsp;&nbsp;&nbsp;&nbsp;&nbsp;"To te se ništa ne tiče", prekinula ga je Nikol gnevno. Bila je uvređena Henrijevim mešanjem u njen profesionalni život. "Zbog čega se mešaš u..."
<BR>&nbsp;&nbsp;&nbsp;&nbsp;&nbsp;"Hej, hej, smiri se, važi?" odvrati kralj. "Uveravam se da su moji motivi bili u potpunosti ispravni. Čuj", dodao je, "verovatno ti uopšte neće ni biti potrebne sve te informacije, ali pomislio sam da bi ti možda mogle biti korisne. Uzmi ih. Baci ih ako hoćeš. Ti si sanitetski oficir. Možeš da postupiš sa njima kako god želiš."
<BR>&nbsp;&nbsp;&nbsp;&nbsp;&nbsp;Henri je video da je upropastio sastanak. Otišao je i seo na stolicu naspram vatre. Leđa su mu bila okrenuta Nikoli.
<BR>&nbsp;&nbsp;&nbsp;&nbsp;&nbsp;"Pazi se, Nikol", promumlao je.
<BR>&nbsp;&nbsp;&nbsp;&nbsp;&nbsp;Razmišljala je jedan dugi trenutak, gurnula memorijsku kocku u parku i prišla kralju iza leđa. "Hvala ti, Henri", rekla je. Nikol pusti da joj ruka padne na njegovo rame. Nije se okrenuo. Posegao je svojom rukom i vrlo lagano isprepletao prste sa njenim. Ostali su u tom položaju skoro minut.
<BR>&nbsp;&nbsp;&nbsp;&nbsp;&nbsp;"Bilo je podataka koji su izmakli čak i mojim istražiteljima", rekao je tiho. "Naročito jedna činjenica koja me je izuzetno zanimala."
<BR>&nbsp;&nbsp;&nbsp;&nbsp;&nbsp;Nikol je mogla da čuje sopstveno srce kroz pucketanje cepanica u kaminu. Glas u njoj je vikao: reci mu, reci mu. Ali drugi glas, pun mudrosti, savetovao joj je ćutanje.
<BR>&nbsp;&nbsp;&nbsp;&nbsp;&nbsp;Lagano je izvukla prste iz njegovih. Okrenuo se da bi je pogledao. Nasmešila se. Nikol priđe vratima. Obmotala je ponovo šal i zatvorila parku pre nego što je izašla napolje. "Zbogom, Henri", rekla je.
</P></TD></TR></TABLE>
<P class="next">
<A HREF=p15.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
