<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>41. PRAVI PRIJATELJ
<P>&nbsp;&nbsp;&nbsp;&nbsp;&nbsp;Nikol nije imala pojma šta da očekuje. Nije se plašila dok je prilazila i gledala u rupu u tlu. Preovlađujuće osećanje u njoj bila je radoznalost. Na trenutak se uplašila mogućnosti da spasilačka ekipa naiđe dok se ona nalazi pod tlom, ali Nikol ubedi sebe da bi se oni zacelo vratili kasnije.
<BR>&nbsp;&nbsp;&nbsp;&nbsp;&nbsp;Četvrtasti poklopac bio je veliki, dugačak otprilike deset metara i širok šest metara. Kada avijan vide da ga Nikol sledi, on ulete u rupu, pa je čekao na trećem ispustu. Nikol čučnu kraj otvora i zagleda se u dubinu. Videla je nekakva svetla u blizini, a još više ih je treptalo u dubini pod njom. Nije mogla da proceni tačno do koje dubine se tunel pruža, ali očigledno je išao na više od dvadeset ili trideset metara.
<BR>&nbsp;&nbsp;&nbsp;&nbsp;&nbsp;Spuštanje nije bilo lako za vrstu koja ne leti. Vertikalni tunel je u suštini bio velika rupa sa nizom širokih ispusta sa strane. Svaki ispust bio je potpuno iste veličine, dug oko pet metara i širok jedan metar, a svi su bili razdvojeni jedan od drugog po dubini za oko dva metra. Nikol je morala da bude vrlo pažljiva.
<BR>&nbsp;&nbsp;&nbsp;&nbsp;&nbsp;Ono malo svetla što ga je bilo u okomitom tunelu dopiralo je iz otvora prema trgu i iz nekih svetiljki obešenih o zidove na svaka četiri ispusta. Svetiljke su bile obavijene providnim omotačima koji su istovremeno bili gipki i nalik hartiji. U svakoj svetiljci nalazila se mala, plamteća vatra, zajedno sa nekom tečnom materijom za koju je Nikol pretpostavila da je gorivo.
<BR>&nbsp;&nbsp;&nbsp;&nbsp;&nbsp;Prijatelj plišanog tela strpljivo je posmatrao Nikol tokom spuštanja i uvek je bio na tri ispusta ispod nje. Nikol je imala osećaj da bi je u slučaju klizanja avijan uhvatio u padu, ali nije želela da proveri tu hipotezu. Um joj je hitao ogromnom brzinom. Nikol je već zaključila da stvorenja ni u kom slučaju nisu bioti. To je značilo da su neka tuđinska vrsta. Ali nemoguće je da su Ramanci, razmišljala je Nikol. Nivo njihovog tehnološkog razvoja potpuno je neusaglašen sa ovim svemirskim brodom.
<BR>&nbsp;&nbsp;&nbsp;&nbsp;&nbsp;Nikol se priseti časova istorije o bednim i zaostalim Majama koje su konkvistadori našli u Meksiku. Španci su zaključili da je nemoguće da su predaci tih neobrazovanih i siromašnih ljudi ikada mogli sagraditi tako upečatljiva poprišta verskih obreda. Da li je moguće da se to desilo i ovde? - upita se Nikol. Da li je moguće da su ti neobični avijani jedino što je preostalo od glavne vrste koja je konstruisala ovu letelicu?
<BR>&nbsp;&nbsp;&nbsp;&nbsp;&nbsp;Dvadesetak metara ispod površine Nikol začu nešto što ju je podsetilo na žubor vode. Šum se pojačao kada se spustila na ispust koji je zapravo predstavljao produžetak vodoravnog tunela koji se prostirao pored nje. Sa druge strane okomitog hodnika Nikol ugleda sličan mračni prolaz koji je išao u suprotnom smeru, isto tako uporedo sa površinom.
<BR>&nbsp;&nbsp;&nbsp;&nbsp;&nbsp;Njen pticoliki vodič bio je, kao i obično, tri ispusta pod njom. Nikol pokaza niz tunel iza sebe. Stvorenje dolete blizu nje i sistematski poče da leti čas nad jednim, čas nad drugim ispustom ispod Nikol, pokazujući savršeno jasno da očekuje da Nikol nastavi da se spušta.
<BR>&nbsp;&nbsp;&nbsp;&nbsp;&nbsp;Nikol nije želela da se preda tako lako. Izvadila je bocu i napravila pokret kao da pije. Onda je pokazala iza sebe u mračni tunel. Avijan je lepetao oko nje, činilo se da odmerava odluku, a zatim je preleteo preko Nikoline glave u pomrčinu. Četrdeset sekundi kasnije Nikol ugleda svetlo u daljini koje je sve više raslo kako joj se primicalo. Avijan se vratio, noseći veliku baklju u jednoj kandži.
<BR>&nbsp;&nbsp;&nbsp;&nbsp;&nbsp;Nikol je sledila avijana petnaestak metara. Stigli su do odaje, sa leve strane u tunelu, u kojoj se nalazila velika cisterna puna vode. Sveža voda slivala se u cisternu sa slavine ugrađene u zid. Nikol izvadi spektrometar mase i proveri tečnost. Bila je to bukvalno čista H <SUB>2</SUB>O; drugih čestica nije bilo u većoj koncentraciji od jednog dela u milion. Pazeći da se dostojanstveno ponaša, Nikol zaroni ruke i stade da pije sa mlaza. Bilo je neverovatno ukusno.
<BR>&nbsp;&nbsp;&nbsp;&nbsp;&nbsp;Kada se napila, Nikol produži tunelom u istom smeru. Avijan pomahnita; leteo je gore-dole i neprekidno blebetao, sve dok Nikol nije okrenula smer i vratila se u glavni okomiti tunel. Kada je nastavila da se spušta, zapazila je da je osvetljenost okoline primetno opala. Nikol baci pogled iznad sebe. Otvor prema trgu Njujorka sada je bio zatvoren. Nadam se da to ne znači da ostajem ovde zauvek, pomisli ona.
<BR>&nbsp;&nbsp;&nbsp;&nbsp;&nbsp;Dvadeset metara ispod površine, još jedan par mračnih, vodoravnih tunela pružao se pod pravim uglom na glavni hodnik. Na tom drugom nivou plišani avijan, i dalje noseći baklju, povede Nikol niz jedan od vodoravnih tunela na rastojanju od nekih dve stotine metara. Ušla je za pticom u prostranu, kružnu odaju visoke tavanice. Avijan upotrebi baklju da upali nekoliko svetiljki u zidu oko sobe. Onda je nestao. Nije ga bilo skoro jedan sat. Nikol je sedela strpljivo koliko god je to mogla, najpre se obazirući po crnoj odaji, koja ju je podsećala na pećinu ili kriptu. Nije bilo nikakvih ukrasa. Posle dužeg vremena Nikol se usredsredi na razmišljanje kako da obavesti avijane da je spremna da ode.
<BR>&nbsp;&nbsp;&nbsp;&nbsp;&nbsp;Kada joj se plišani prijatelj konačno vratio, sa sobom je doveo četiri prijatelja. Nikol je čula kako lepeću krilima u hodniku i neprekidno brbljaju. Njen ptičji prijatelj (za koga je Nikol pretpostavila da je ženka) i još dva stvorenja linoleumske površine uleteše prvi. Sleteli su i zatim nespretno prišli Nikol da bi je dobro pogledali. Kada su seli na suprotni kraj odaje, još jedno stvorenje plišanog tela, smeđe, a ne crno, ulete posle svih. U kandžama je nosilo malu mana dinju.
<BR>&nbsp;&nbsp;&nbsp;&nbsp;&nbsp;Dinja je spuštena pred Nikol. Svi avijani su gledali, puni iščekivanja. Nikol glatko odreza skalpelom jednu osminu dinje, podiže je da ispije mali gutljaj zelenkaste tečnosti iz sredine, a zatim odnese ostatak dinje domaćinima. Ovi odobravajuće zakreštaše, diveći se preciznosti zaseka dok su jedno drugom dodavali dinju.
<BR>&nbsp;&nbsp;&nbsp;&nbsp;&nbsp;Nikol je gledala avijane kako jedu. Delili su dinju između sebe i ni jednog jedinog trenutka nijedan deo nije ispušten. Dva plišana avijana bila su iznenađujuće umešna i elegantna sa svojim kandžama, vrlo su malo brljali i nije im ostajalo nimalo otpadaka. Veći avijani bili su mnogo nespretniji; način na koji su se hranili podsećao je Nikol na zemaljske životinje. Poput Nikol, nijedan avijan nije jeo tvrdi, spoljašnji omotač mana dinje.
<BR>&nbsp;&nbsp;&nbsp;&nbsp;&nbsp;Kada je obed bio gotov, avijani koji uopšte nisu razgovarali dok su jeli prikupiše se u krug tokom nekoliko sekundi. Gužva se prekinula kada je smeđi plišanko proćeretao nešto što se Nikoli učinilo nalik na pesmu. Jedno po jedno, oni doleteše do nje da je još jednom pobliže pogledaju.
<BR>&nbsp;&nbsp;&nbsp;&nbsp;&nbsp;Nikol ćutke sede i upita se šta će se desiti sledeće. Avijani su ostavili svetla u trpezariji (ili dvorani za gozbe, ili šta je već bila), ali spoljašnji hodnik bio je ugljeno crn. Očigledno su želeli da ona ostane gde jeste, bar neko vreme. Već je dugo prošlo otkako je Nikol poslednji put spavala, a sada je bila prijatno otežala od hrane. Oh, dobro, reče ona sebi i sklupča se na podu posle kraće rasprave sa samom sobom, možda će me kratka dremka osvežiti.
<BR>&nbsp;&nbsp;&nbsp;&nbsp;&nbsp;U snu je čula kako je neko zove po imenu, ali bilo je to iz velike daljine. Morala je da se napregne da mu čuje glas. Nikol se probudi sa trzajem i pokuša da se priseti gde je. Pažljivo je slušala, ali nije čula ništa. Kada je pogledala na sat, videla je da je spavala četiri časa. Bolje bi bilo da iziđem odavde, pomisli Nikol. Uskoro će biti mrak, a ja ne želim da propustim priliku da budem spasena.
<BR>&nbsp;&nbsp;&nbsp;&nbsp;&nbsp;Izišla je u hodnik i upalila malu svetiljku. Nikol je stigla do okomitog tunela za manje od minut. Smesta je počela da je uspinje uz ispuste. Malo ispod mesta na kome je zastala tokom spuštanja da bi se napila vode, Nikol začu neobičan šum iznad sebe. Zastala je da bi došla do daha. Malo se nagla u razjapljenu rupu i obasjala svetiljkom prostor nad sobom, u smeru zvuka. Nešto veliko kretalo se napred-nazad po delu prvog nivoa isturenom u okomiti tunel.
<BR>&nbsp;&nbsp;&nbsp;&nbsp;&nbsp;Nikol se oprezno uspuza uz ispust odmah ispod nove pojave i čučnu ispod njega. Šta god to bilo, pokrivalo je svaki kvadratni centimetar ispusta pred ulazom u tunel jednom u svakih pet sekundi. Nikol ga nikako nije mogla izbeći. Nikako nije mogla da se podigne gore i zatim pređe na sledeći ispust za manje od pet sekundi.
<BR>&nbsp;&nbsp;&nbsp;&nbsp;&nbsp;Prišla je jednom kraju ispusta i napeto stala da sluša zvuk nad sobom. Kada se stvar okrenula i pošla u suprotnom smeru, Nikol isturi glavu preko ivice sledećeg nivoa. Predmet se brzo kretao ritmičnim koracima i otpozadi izgledao baš kao oklopljeni tenk. Bacila je pogled samo nakratko, jer se gornji kraj tenka hitro okrenuo oko sebe dok se ovaj pripremao da ponovo pređe svoje polje.
<BR>&nbsp;&nbsp;&nbsp;&nbsp;&nbsp;Jedno je sigurno, reče Nikol sebi dok je stajala na nižem ispustu. Taj tenk je neka vrsta stražara. Nikol se pitala raspolaže li ikakvim senzorima - očigledno nije davao ni znaka da ju je čuo - ali je zaključila da ne sme dozvoliti sebi da pokuša to otkriti. Ne bi bio baš neki stražar ako ne bi mogao ni da vidi uljeza.
<BR>&nbsp;&nbsp;&nbsp;&nbsp;&nbsp;Nikol polako siđe niz ispuste do nivoa trpezarije. Bila je teško razočarana, a sada i ljuta na sebe što je uopšte sišla u jazbinu avijana. Pa ipak, nije joj se činilo da ima smisla da je avijani drže kao zarobljenika. Na kraju krajeva, nije li stvorenje pozvalo Nikol da ga poseti kada mu je ona spasla život?
<BR>&nbsp;&nbsp;&nbsp;&nbsp;&nbsp;Nikol je zbunio i stražar-tenk. Njegovo prisustvo bilo je zbunjujuće, u potpuno neskladu sa nivoom tehnološkog razvoja svega ostalog u jazbini. Šta mu je bila namena? Odakle je došao? Sve čudnije i čudnije, pomisli Nikol.
<BR>&nbsp;&nbsp;&nbsp;&nbsp;&nbsp;Kada je ponovo bila na drugom nivou ispod tla, Nikol se obazre da vidi ima li drugog izlaza iz jazbine. Sa suprotne strane okomitog hodnika nalazila se istovetna skupina ispusta. Kada bi mogla da skoči na drugu stranu, onda bi možda...
<BR>&nbsp;&nbsp;&nbsp;&nbsp;&nbsp;Pre nego što je ozbiljno razmotrila taj plan, Nikol je morala da proveri da li još jedan tenk, ili odgovarajući stražar, kojim slučajem ne čuva i naspramni vodoravni tunel na prvom nivou. Nije mogla da vidi sa mesta na kom je stajala, i zato, gunđajući na sebe zbog svoje gluposti, Nikol se ponovo pope na ispuste sa svoje strane da bolje pogleda hodnik. Imala je sreće. Ispust pred suprotnim tunelom bio je prazan.
<BR>&nbsp;&nbsp;&nbsp;&nbsp;&nbsp;Do trenutka kada se ponovo vratila na drugi podzemni nivo, Nikol je bila iscrpljena od penjanja. Piljila je preko hodnika i ka svetlostima u ponoru pod sobom. Gotovo bi sigurno poginula kada bi pala. Nikol je prilično dobro procenjivala rastojanja i računala je da od ruba dugog ispusta pred njenim tunelom do ruba na drugoj strani ima oko četiri metra. Četiri metra, premišljala je, najviše četiri i po. Ako računamo malo razmaka na obe strane, treba mi skok od pet metara da bih ga prešla. U letačkom kombinezonu sa rancem.
<BR>&nbsp;&nbsp;&nbsp;&nbsp;&nbsp;Nikol se priseti onog nedeljnog popodneva u Bovoau od pre četiri godine, kada je Ženevjev imala deset godina i kada su majka i kćerka gledale olimpijadu 2196. na televiziji. "Da li i sada možeš da skočiš daleko, mama?" pitala je devojčica, sa teškom mukom zamišljajući svoju majku kao olimpijskog šampiona.
<BR>&nbsp;&nbsp;&nbsp;&nbsp;&nbsp;Pjer ju je nagovorio da povede Ženevjev na atletsko polje pored srednje škole u Lijnu. Bila je daleko najbolja u troskoku, ali posle trideset minuta zagrevanja i uvežbavanja, Nikol je uspela da skoči u dalj šest i po metara. Ženevjev nije bila bogzna kako impresionirana. "Mama", reče njena kćerka dok su se vraćale biciklom kući kroz zeleni predeo, "Danijelina starija sestra može da skoči gotovo toliko, a samo je student na fakultetu."
<BR>&nbsp;&nbsp;&nbsp;&nbsp;&nbsp;Sećanje na Ženevjev probudi duboku tugu u Nikol. Žudela je da čuje kćerkin glas, da joj pomogne da sredi kosu, da pođe sa njom na veslanje na mali, privatni ribnjak pored Bremea. Nikada ne cenimo dovoljno vreme koje nam je na raspolaganju, pomisli ona, sve dok nam ga ne ponestane.
<BR>&nbsp;&nbsp;&nbsp;&nbsp;&nbsp;Nikol se okrete da pođe niz tunel do mesta na kom su je ostavili avijani. Nije htela da pokuša sa skokom. Bilo je previše opasno. Ako bi se okliznula...
<BR>&nbsp;&nbsp;&nbsp;&nbsp;&nbsp;"Nikol de Žardan, gde si, do đavola?" Nikol se sledi u trenutku kada je začula poziv, veoma slab, iz velike daljine. Da li joj se učinilo? "Nikol?" začu ona ponovo. Bio je to nepobitno glas Ričarda Vejkfilda. Otrčala je nazad do okomitog tunela i zaustila da viče. Ne, pomisli brzo, to bi ih probudilo. Neće mi biti potrebno više od pet minuta. Mogu da skočim...
<BR>&nbsp;&nbsp;&nbsp;&nbsp;&nbsp;Adrenalin je priticao Nikol neverovatnom brzinom. Ona se zalete i vinu preko provalije sa velikom rezervom prostora. Uspela se ispustima vratolomnom brzinom. Pri vrhu ponovo začu Vejkfilda kako je zove.
<BR>&nbsp;&nbsp;&nbsp;&nbsp;&nbsp;"Ovde sam, Ričarde. Ispod tebe", povika ona. "Ispod trga."
<BR>&nbsp;&nbsp;&nbsp;&nbsp;&nbsp;Nikol stiže do najvišeg ispusta i poče da gura poklopac. Nije hteo da se pokrene. "Sranje", povika ona kada je zbunjeni Ričard prošao negde u blizini. "Ričarde, dođi ovamo. Gde mi čuješ glas. Udaraj po tlu."
<BR>&nbsp;&nbsp;&nbsp;&nbsp;&nbsp;Ričard poče da mlati po poklopcu. Vikali su jedno na drugo. Galama je bila zaglušujuća. Daleko pod sobom Nikol začu lepet krila. Avijani, koji su se dizali u tunel, počeše da krešte i blebeću.
<BR>&nbsp;&nbsp;&nbsp;&nbsp;&nbsp;"Pomozite mi", povika Nikol na njih kada se primakoše. Pokazala je na poklopac. "Prijatelj mi je napolju."
<BR>&nbsp;&nbsp;&nbsp;&nbsp;&nbsp;Ričard je i dalje udarao. Samo dva avijana koja su prvobitno našla Nikol u jami stigoše do mesta gde se sada nalazila. Letela su oko nje, lepetala krilima i kreštala na pet drugih koji su bili na nižem nivou. Stvorenja su se očigledno raspravljala, jer avijan od crnog pliša dva puta izduži vrat prema svojim drugovima i ispusti zastrašujući krik.
<BR>&nbsp;&nbsp;&nbsp;&nbsp;&nbsp;Poklopac se iznenada otvori. Ričard je morao da se zadrži da ne bi pao unutra. Kada je pogledao u rupu, on ugleda Nikol sa dva džinovska pticolika stvorenja, od kojih jedno prolete pokraj njega kada je Nikol ispuzala iz otvora. "Tako mi pakla", uskliknu on, dok su mu oči pratile let avijana.
<BR>&nbsp;&nbsp;&nbsp;&nbsp;&nbsp;Nikol je bila preplavljena radošću. Potrčala je u Vejkfildovo naručje. "Ričarde, oh, Ričarde", reče ona, "tako mi je drago što te vidim."
<BR>&nbsp;&nbsp;&nbsp;&nbsp;&nbsp;On joj se nasmeši i uzvrati zagrljaj. "Da sam znao da tako misliš", reče on, "došao bih ranije."
</P></TD></TR></TABLE>
<P class="next">
<A HREF=p42.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
