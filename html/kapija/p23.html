<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>23.
<P>&nbsp;&nbsp;&nbsp;&nbsp;&nbsp;"Šta, zapravo, osećaš prema Dejnu, Bobe?"
<BR>&nbsp;&nbsp;&nbsp;&nbsp;&nbsp;"Šta, do đavola, misliš da osećam? On mi je zaveo devojku."
<BR>&nbsp;&nbsp;&nbsp;&nbsp;&nbsp;"To je neobično staromodan način izražavanja, Bobe. A i dogodilo se tako strašno davno."
<BR>&nbsp;&nbsp;&nbsp;&nbsp;&nbsp;"Naravno da je bilo odavno." Čini mi se da to nije fer sa Sigfridove strane. On određuje pravila igre, a onda ih se ne pridržava. Kažem ljutito: "Umukni, Sigfride. Sve se to dogodilo odavno, ali to u stvari nije odavno, za mene, pošto ja nikada nisam dopustio da to iz mene iziđe napolje. To je u mojoj glavi još uvek sasvim sveže. Zar nije to ono što ti treba da mi pomogneš da učinim? Da dozvolim da sve što mi je u glavi iziđe napolje tako da može da se osuši i odleti i da me više ne obogaljuje?"
<BR>&nbsp;&nbsp;&nbsp;&nbsp;&nbsp;"Ja bih sad želeo da čujem zašto je sve to tako sveže u tvojoj glavi, Bobe."
<BR>&nbsp;&nbsp;&nbsp;&nbsp;&nbsp;"Oh, Isuse! Sigfride!" Ovo je jedan od onih glupih Sigfridovih trenutaka. Ne zna kako da postupi sa nekim zapetljanim ulaznim informacijama, pretpostavljam. Sve u svemu on je samo mehanička sprava i ne ume da radi ništa za šta nije programiran. Najčešće samo reaguje na ključne reči... ovaj, obraćajući pomalo pažnju na značenje, naravno. I na nijanse, ukoliko su izražene u tonu moga glasa ili u onome što mu senzori smešteni u dušeku i kaiševima saopštavaju o mojoj mišićnoj aktivnosti.
<BR>&nbsp;&nbsp;&nbsp;&nbsp;&nbsp;"Kad bi bio živo biće umesto što si mehanička sprava, ti bi razumeo", kažem mu ja.
<BR>&nbsp;&nbsp;&nbsp;&nbsp;&nbsp;"Možda je tako, Bobe."
<BR>&nbsp;&nbsp;&nbsp;&nbsp;&nbsp;Da bih ga vratio na pravi trag, kažem: "Istina je da se to dogodilo odavno. Ne vidim šta osim toga tražiš da ti kažem."
<BR>&nbsp;&nbsp;&nbsp;&nbsp;&nbsp;"Tražim da razrešiš jednu protivurečnost koju opažam u onome što govoriš. Rekao si da ti nije smetala činjenica što je tvoja prijateljica, Klara, imala seksualne odnose sa drugim muškarcima. Zašto je tako važno što je jedan od njih bio Dejn?"
<BR>&nbsp;&nbsp;&nbsp;&nbsp;&nbsp;"Dejn nije s njom postupio kako treba!" Ah, dobri bože, zaista nije. Ostavio ju je kao muvu zarobljenu u fosilnoj smoli četinara.
<BR>
<BR>&nbsp;&nbsp;&nbsp;&nbsp;&nbsp;BELEŠKA O STANIŠTIMA HIČIJA
<BR>&nbsp;&nbsp;&nbsp;&nbsp;&nbsp;Pitanje. Zar ne znamo čak ni kako je izgledao sto ili bilo koji drugi predmet u domaćinstvu Hičija?
<BR>&nbsp;&nbsp;&nbsp;&nbsp;&nbsp;Profesor Hegramet. Mi čak ne znamo ni kako izgleda kuća Hičija. Nikada nismo nijednu našli. Samo tunele. Oni su voleli račvaste hodnike iz kojih se ulazi u sobe. Voleli su velike prostorije u obliku vretena i još zašiljene na oba kraja. Ovde ima jedna takva, dve ima na Veneri, verovatno ostaci još jedne upola razjedene na Peginom Svetu.
<BR>&nbsp;&nbsp;&nbsp;&nbsp;&nbsp;Pitanje. Poznato mi je koliki je bonus za slučaj da se pronađu nepoznata inteligentna bića, ali koliki je bonus u slučaju da se pronađe jedan Hiči?
<BR>&nbsp;&nbsp;&nbsp;&nbsp;&nbsp;Profesor Hegramet. Samo vi nađite jednog Hičija. Posle toga sami odredite cenu.
<BR>
<BR>&nbsp;&nbsp;&nbsp;&nbsp;&nbsp;"Da li zbog načina na koji je Dejn postupio s Klarom, Bobe? Ili je to zbog nečega između Dejna i tebe?"
<BR>&nbsp;&nbsp;&nbsp;&nbsp;&nbsp;"Nipošto! Između Dejna i mene nikada nije bilo ničega!"
<BR>&nbsp;&nbsp;&nbsp;&nbsp;&nbsp;"Ti si mi sam rekao da je on bio biseksualno aktivan, Bobe. Šta je bilo s onim putovanjem na koje si ga poveo?"
<BR>&nbsp;&nbsp;&nbsp;&nbsp;&nbsp;"Imao je on dvojicu drugih muškaraca s kojima se zabavljao. Ne sa mnom, dragi moj, ne, kunem se! Ne sa mnom. Oh", kažem, pokušavajući da govorim što mirnijim glasom da bih na taj način izrazio kako me ta glupa tema vrlo malo zanima, "doduše, pokušao je da mi se naturi par puta. Ali ja sam mu rekao da to nije moj stil."
<BR>&nbsp;&nbsp;&nbsp;&nbsp;&nbsp;"U tvom glasu, Bobe", kaže on, "oseća se, reklo bi se, više ljutnje nego što to pokazuju tvoje reči."
<BR>&nbsp;&nbsp;&nbsp;&nbsp;&nbsp;"Proklet bio, Sigfride!" Sad sam istinski ljut, priznajem. Jedva uspevam da izgovaram reči. "Sit sam do guše tih tvojih skarednih optužbi. Jeste, dopustio sam mu da me obgrli nekoliko puta. Samo toliko. Ništa ozbiljno. Samo sam se razuzdao da mi prođe vreme. On mi se inače dopadao. Krupan, zgodan momak. Čovek se ponekad oseti usamljen - šta je sad?"
<BR>&nbsp;&nbsp;&nbsp;&nbsp;&nbsp;Sigfrid proizvodi neke šumove, kao kad se neko nakašljava. To je njegov način da me bez reči prekine u govoru. "Šta si upravo rekao, Bobe?"
<BR>&nbsp;&nbsp;&nbsp;&nbsp;&nbsp;"Šta? Kada?"
<BR>&nbsp;&nbsp;&nbsp;&nbsp;&nbsp;"Kad si pomenuo da među vama nije bilo ničeg ozbiljnog."
<BR>&nbsp;&nbsp;&nbsp;&nbsp;&nbsp;"Isuse, ne znam šta sam rekao. Nije bilo ničeg ozbiljnog, to je sve. Samo sam se razonodio, da mi prođe vreme."
<BR>&nbsp;&nbsp;&nbsp;&nbsp;&nbsp;"Nisi bio upotrebio reč 'razonodio', Bobe."
<BR>&nbsp;&nbsp;&nbsp;&nbsp;&nbsp;"Nisam? Koju reč sam bio upotrebio?"
<BR>&nbsp;&nbsp;&nbsp;&nbsp;&nbsp;Razmišljam, osluškujući odjek sopstvenog glasa. "Mislim da sam rekao 'razonodio se'. Pa šta s tim?"
<BR>&nbsp;&nbsp;&nbsp;&nbsp;&nbsp;"Nisi rekao 'razonodio', Bobe. Šta si rekao?"
<BR>&nbsp;&nbsp;&nbsp;&nbsp;&nbsp;"Ne znam!"
<BR>&nbsp;&nbsp;&nbsp;&nbsp;&nbsp;"Rekao si, 'Samo sam se razuzdao', Bobe."
<BR>&nbsp;&nbsp;&nbsp;&nbsp;&nbsp;Spremam se da se branim. Osećam se kao da sam iznenada otkrio da sam pokvasio pantalone, ili da mi je šlic otvoren. Izlazim iz samog sebe da osmotrim sopstvenu psihu.
<BR>&nbsp;&nbsp;&nbsp;&nbsp;&nbsp;"Šta za tebe znači 'razuzdao sam se', Bobe?"
<BR>&nbsp;&nbsp;&nbsp;&nbsp;&nbsp;"Slušaj", odvraćam ja, smejući se, istinski impresioniran i u isto vreme zainteresovan, "to je prava frojdovska omaška u govoru, zar ne? Baš ste vi, momci, vickasti. Čestitam vam, programeri."
<BR>&nbsp;&nbsp;&nbsp;&nbsp;&nbsp;Sigfrid ništa ne kaže na moj učtivi komentar. Ostavlja me da se malo preznojavam u sebi.
<BR>&nbsp;&nbsp;&nbsp;&nbsp;&nbsp;"U redu", kažem ja. Osećam da sam vrlo nezaštićen i ranjiv, zato što dopuštam da se apsolutno ništa ne dešava, živim u onom trenutku kao da će on večito da traje, kao što je Klara ostala zarobljena u svom kratkom i večitom padu.
<BR>&nbsp;&nbsp;&nbsp;&nbsp;&nbsp;Sigfrid blago kaže: "Bobe. Kad si masturbirao, da li si imao fantazme u vezi s Dejnom?"
<BR>&nbsp;&nbsp;&nbsp;&nbsp;&nbsp;"To mi je bilo mrsko", kažem ja.
<BR>&nbsp;&nbsp;&nbsp;&nbsp;&nbsp;On čeka.
<BR>&nbsp;&nbsp;&nbsp;&nbsp;&nbsp;"Mrzeo sam sebe zbog toga. Mislim, ne baš mrzeo. Više kao prezirao. Bedni, prokleti, kučkin sin, ja, sav perverzan i grozan, koji razdire svoje meso, a razmišlja kako će da se provodi sa ljubavnikom svoje devojke."
<BR>&nbsp;&nbsp;&nbsp;&nbsp;&nbsp;Sigfrid ne odgovara neko vreme. Zatim kaže: "Čini mi se da istinski želiš da plačeš. Bobe."
<BR>&nbsp;&nbsp;&nbsp;&nbsp;&nbsp;On je u pravu, ali ja ništa ne odgovaram.
<BR>&nbsp;&nbsp;&nbsp;&nbsp;&nbsp;"Da li bi rado plakao?" pita on.
<BR>&nbsp;&nbsp;&nbsp;&nbsp;&nbsp;"Jako bih to želeo", kažem ja.
<BR>&nbsp;&nbsp;&nbsp;&nbsp;&nbsp;"Pa onda zašto ne počneš da plačeš, Bobe?"
<BR>&nbsp;&nbsp;&nbsp;&nbsp;&nbsp;"Voleo bih da mogu", kažem ja. "Na nesreću, prosto ne umem."
</P></TD></TR></TABLE>
<P class="next">
<A HREF=p24.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
