<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>25.
<P>&nbsp;&nbsp;&nbsp;&nbsp;&nbsp;Sigfrid kaže: "Govoriš kao da si umoran, Bobe."
<BR>&nbsp;&nbsp;&nbsp;&nbsp;&nbsp;E, to je bilo sasvim razumljivo. Bio sam na Havajima preko vikenda. Nešto mojih para bilo je uloženo u tamošnji turizam, tako da nisam plaćao nikakve poreze. Bila su to divna dva-tri dana na Velikom ostrvu, sa dvočasovnim sastankom sa akcionarima pre podne, a svako popodne u društvu jedne od onih prelepih ostrvljanki na plaži ili u jedrenju u katamaranima sa staklenim dnom, iz kojih smo posmatrali velike raže kako klize ispod nas, tražeći mrvice. Ali na povratku, čovek se sve vreme bori sa promenama vremenskih zona, pa sam bio iscrpen.
<BR>&nbsp;&nbsp;&nbsp;&nbsp;&nbsp;Samo to nije ono o čemu Sigfrid želi da mu pričam. Njega se ne tiče ako se osećate fizički iscrpeni. Ne tiče ga se ako ste slomili nogu; on samo želi da sazna da li sanjate kako spavate sa sopstvenom majkom.
<BR>&nbsp;&nbsp;&nbsp;&nbsp;&nbsp;Kažem mu to. Kažem: "Umoran sam, to je tačno, Sigfride, ali zašto ne prestaneš sa ćaskanjem? Navali odmah sa mojim Edipovim osećanjima prema mamici."
<BR>&nbsp;&nbsp;&nbsp;&nbsp;&nbsp;"Jesi li imao takva osećanja, Bobi?"
<BR>&nbsp;&nbsp;&nbsp;&nbsp;&nbsp;"Zar ih nema svako?"
<BR>&nbsp;&nbsp;&nbsp;&nbsp;&nbsp;"Želiš li da govoriš o njima, Bobi?"
<BR>&nbsp;&nbsp;&nbsp;&nbsp;&nbsp;"Ne naročito."
<BR>&nbsp;&nbsp;&nbsp;&nbsp;&nbsp;On čeka i ja čekam. Sigfrid je opet bio zlatan, tako da je soba sada uređena kao soba za dečaka od pre četrdeset godina.
<BR>&nbsp;&nbsp;&nbsp;&nbsp;&nbsp;Hologrami sa ukrštenim maškama za ping-pong na zidu. Lažan prozor sa lažnim pogledom na Stenovite planine u Montani u snežnoj vejavici. Hologram sa policom za kasete sa pričama za dečake snimljenim na traci: 'Tom Sojer', 'Izgubljena trka za Marsom' i - ne mogu da pročitam ostale naslove. Atmosfera je sasvim domaća, ali ni najmanje ne liči na moju sobu kad sam bio dečak, koja je bila majušna, uska i gotovo ispunjena sofom na kojoj sam spavao.
<BR>&nbsp;&nbsp;&nbsp;&nbsp;&nbsp;"Da li znaš o čemu želiš da govoriš, Robe?" ispituje Sigfrid oprezno.
<BR>&nbsp;&nbsp;&nbsp;&nbsp;&nbsp;"Nego šta." Zatim se premišljam. "To jest, ne znam. Nisam siguran." U stvari i te kako znam. Nešto sam se rastužio na povratku sa Havaja, strašno mnogo. Taj let traje pet sati. Pola od toga vremena proveo sam gušeći se u suzama. To je bilo smešno. Na sedištu pored mene bila je ona ljupka 'hapi-haole' devojka koja je putovala na istok i ja sam smesta odlučio da se s njom bolje upoznam. A stjuardesa je bila ona ista kao i pre, a nju, nju sam već ranije bolje upoznao.
<BR>&nbsp;&nbsp;&nbsp;&nbsp;&nbsp;Tako sam sedeo sasvim pozadi u odeljku prve klase aviona SST, služeći se pićem koje je donosila ta stjuardesa, i ćaskao sa mojom zgodnom 'hapi-haole': A - svaki put kad bi devojka zadremala, ili otišla u toalet, a stjuardesa gledala na neku drugu stranu - mene su razdirali tihi, strašni jecaji natopljeni suzama.
<BR>&nbsp;&nbsp;&nbsp;&nbsp;&nbsp;A onda, kad bi jedna od njih ponovo pogledala u mom pravcu, ja bih se smešio, čio i spreman za ljubav.
<BR>&nbsp;&nbsp;&nbsp;&nbsp;&nbsp;"Da li bi prosto rekao šta osećaš u ovom trenutku, Bobe?"
<BR>&nbsp;&nbsp;&nbsp;&nbsp;&nbsp;"Rekao bih ti odmah, Sigfride, kad bih znao šta osećam."
<BR>&nbsp;&nbsp;&nbsp;&nbsp;&nbsp;"Zar stvarno ne znaš? Zar ne možeš da se setiš o čemu si mislio dok si ćutao, sad malopre?"
<BR>&nbsp;&nbsp;&nbsp;&nbsp;&nbsp;"Naravno da mogu!" Oklevam, a onda kažem: "O, do đavola, Sigfride, čini mi se da sam samo čekao da počneš da mi se umiljavaš. Nešto sam intuitivno shvatio pre neki dan, i to me je zabolelo. Ajao, ne bi verovao kako me je zabolelo. Plakao sam kao malo dete."
<BR>&nbsp;&nbsp;&nbsp;&nbsp;&nbsp;"Šta si to intuitivno shvatio, Bobi?"
<BR>&nbsp;&nbsp;&nbsp;&nbsp;&nbsp;"To pokušavam da ti kažem. Bilo je u vezi sa - pa eto, delimično sa mojom majkom. Ali takođe i u vezi, ovaj, znaš, sa Dejnom Mečnikovim. Reč je bila o onoj... reč je bila..."
<BR>&nbsp;&nbsp;&nbsp;&nbsp;&nbsp;"Čini mi se da pokušavaš da ispričaš nešto o onim fantazmima u kojima je došlo do analnog seksa sa Dejnom Mečnikovim. Bobe. Je l' tako?"
<BR>&nbsp;&nbsp;&nbsp;&nbsp;&nbsp;"Aha. Imaš dobro pamćenje, Sigfride. Kad sam plakao, to je bilo zbog moje majke. Delimično..."
<BR>&nbsp;&nbsp;&nbsp;&nbsp;&nbsp;"To si mi već rekao, Bobe."
<BR>&nbsp;&nbsp;&nbsp;&nbsp;&nbsp;"Tačno." Tu sam zaćutao. Sigfrid čeka. I ja čekam. Pretpostavljam da želim da mi se još umiljava, i malo posle Sigfrid ljubazno progovara:
<BR>&nbsp;&nbsp;&nbsp;&nbsp;&nbsp;"Hajde da vidimo da li mogu da ti pomognem, Bobe", kaže on. "U kakvoj su vezi tvoje plakanje zbog majke i tvoji fantazmi o analnom seksu sa Dejnom?"
<BR>&nbsp;&nbsp;&nbsp;&nbsp;&nbsp;Osećam da se nešto unutra u meni događa. Kao da nešto meko, vlažno u grudima počinje da ključa i nadolazi mi u grlo. Siguran sam da će mi, kad progovorim, glas biti drhtav i očajno nesrećan ako ga ne budem kontrolisao. Stoga pokušavam da ga kontrolišem, mada odlično znam da pred Sigfridom ne mogu da sakrijem takve tajne; on može da pročita podatke sa senzora i zna šta se u meni dešava po podrhtavanju moga tricepsa ili po vlažnim dlanovima.
<BR>
<BR>&nbsp;&nbsp;&nbsp;&nbsp;&nbsp;IZVEŠTAJ O MISIJI
<BR>&nbsp;&nbsp;&nbsp;&nbsp;&nbsp;Letelica A3-77, Let 036D51. Posada T. Pareno, N. Ahoja, E. Nimkin.
<BR>&nbsp;&nbsp;&nbsp;&nbsp;&nbsp;Vreme u svemiru 5 dana 14 sati. Položaj u blizini Alfe Kentaura A.
<BR>&nbsp;&nbsp;&nbsp;&nbsp;&nbsp;Rezime. "Planeta je bila sasvim slična Zemlji i pokrivena bujnom vegetacijom. Boja vegetacije pretežno žuta. Sastojci atmosfere potpuno kao kod Hičija. Ova planeta je topla i nema polarnih "kapa", a temperaturni uslovi slični tropskom pojasu na Zemlji oko polutara, umerena zona kao na Zemlji prostire se gotovo do polova. Nismo otkrili tragove životinjskog sveta ili njihove znakove (metan, itd.) Na nekim mestima biljni pokrov se lagano širi i napreduje, isterujući mladice nalik na puzavice, koje se obavijaju i ponovo puštaju korenje u tle. Maksimalna izmerena brzina iznosila je približno dva kilometra na čas. Nisu nađeni artefakti. Pareno i Nimkin su sleteli na površinu i vratili se sa uzorcima vegetacije, ali su zatim umrli od trovanja nalik na trovanje otrovnim biljem. Na telu su im se pojavili veliki plikovi. Zatim su nastupili bolovi, svrab i jasni znaci gušenja, verovatno usled tečnosti nagomilane u plućima. Nisam ih preneo u glavni brod. Nisam otvarao kapsulu za pristajanje, niti sam je pripojio glavnom brodu. Snimio sam lične poruke za obojicu, zatim sam ostavio lender i vratio se bez njega." Procena Korporacije: N. Ahoja se ne tereti nikakvom odgovornošću, imajući u vidu njegovo prethodno vladanje.
<BR>
<BR>&nbsp;&nbsp;&nbsp;&nbsp;&nbsp;Ali se ipak naprežem. Tonom kojim nastavnik biologije opisuje preparisanu žabu, kažem: "Znaš, Sigfride, majka me je volela. Ja sam to znao. Ti to znaš. I bilo je logično da ona to pokazuje, nije mogla drukčije. A Frojd je jednom prilikom rekao da ni jedan dečak koji je siguran da je bio majčin ljubimac nikada ne postaje neurotik kad odraste. Samo..."
<BR>&nbsp;&nbsp;&nbsp;&nbsp;&nbsp;"Molim te, Bobi, to nije sasvim tačno, a osim toga ti sada intelektualizuješ stvari. Dobro znaš da ne želiš da praviš čitav ovaj uvod. Pokušavaš da izvrdaš, je l' tako?"
<BR>&nbsp;&nbsp;&nbsp;&nbsp;&nbsp;U nekoj drugoj prilici za ovo bih mu pokidao strujna kola iz priključka, ali ovog puta dobro je bio pripremio teren za razgovor. "U redu. Ali ja jesam znao da me je majka volela. Nije mogla da me ne voli! Ja sam joj bio sin jedinac. Otac je umro - ne moraš da se iskašljavaš, Sigfride, sad ću doći na ono što je glavno. Logički je bilo nužno da me ona voli i ja sam to tako primio bez ijedne trunke sumnje da je tako, ali ona to nikada nije izjavila. Nijednom."
<BR>&nbsp;&nbsp;&nbsp;&nbsp;&nbsp;"Hoćeš da kažeš da ti ona nikada, tokom svih godina koje ste proveli zajedno, nije rekla: 'Volim te, sine'?"
<BR>&nbsp;&nbsp;&nbsp;&nbsp;&nbsp;"Nije!" zavrištao sam. Onda sam ponovo dobio kontrolu nad sobom. "Odnosno nije neposredno, ne. Hoću da kažem, jednom prilikom kad mi je bilo osamnaest godina i baš pre nego što ću da zaspim u susednoj sobi, čuo sam kako kaže nekom svom prijatelju - hoću da kažem prijateljici - da istinski smatra da sam ja izvanredno dete. Bila je ponosna na mene. Ne sećam se šta sam to bio uradio, dobio neku nagradu ili se zaposlio, i ona je baš u tom trenutku bila na mene ponosna i volela me je i to je rekla... Ali ne meni lično."
<BR>&nbsp;&nbsp;&nbsp;&nbsp;&nbsp;"Molim te, nastavi, Bobe", kaže Sigfrid posle kraće pauze.
<BR>&nbsp;&nbsp;&nbsp;&nbsp;&nbsp;"Pa ja nastavljam! Daj mi mali predah. To boli; pretpostavljam da je to ono što se naziva iskonska patnja."
<BR>&nbsp;&nbsp;&nbsp;&nbsp;&nbsp;"Molim te, nemoj sebi da postavljaš dijagnozu, Bobe. Samo reci sve. Neka sve iziđe."
<BR>&nbsp;&nbsp;&nbsp;&nbsp;&nbsp;"O, drek."
<BR>&nbsp;&nbsp;&nbsp;&nbsp;&nbsp;Pružam ruku da uzmem cigaretu i zastajem u tom položaju. To je obično dobar potez u slučajevima kad se stvari između Sigfrida i mene zaoštre, zato što na taj način gotovo uvek uspem da ga navedem na raspravu o tome da li ja to pokušavam da smanjim napetost, umesto da se njome pozabavim; ali ovaj put sam suviše zgađen nad samim sobom, nad Sigfridom, čak i nad majkom. Hoću da se to što pre završi. Kažem: "Slušaj, Sigfride, evo kako je bilo. Majku sam mnogo voleo i znam - znao sam - da i ona mene voli. Samo ona nije umela to dobro da pokaže."
<BR>&nbsp;&nbsp;&nbsp;&nbsp;&nbsp;Iznenada uviđam da držim cigaretu u rukama, da je valjam među prstima i ne palim je, a da za divno čudo, Sigfrid to nije čak ni prokomentarisao. Žustro nastavljam: "Ona te reči nije izgovorila preda mnom. I ne samo to. Čudno je, Sigfride, ali, znaš, ja se ne sećam da me je ona ikada dodirnula. Mislim, ne stvarno. Ponekad bi me poljubila pred spavanje. U teme. I sećam se da mi je pričala priče. I uvek je bila pored mene kad mi je bila potrebna..."
<BR>&nbsp;&nbsp;&nbsp;&nbsp;&nbsp;Moram da zastanem za trenutak, da bih ponovo dobio kontrolu nad svojim glasom. Udišem duboko i ujednačeno kroz nos, usredsređujući se na izdisanje.
<BR>&nbsp;&nbsp;&nbsp;&nbsp;&nbsp;"Ali, vidiš, Sigfride", kažem, unapred se pripremajući kako ću da izgovorim reči, zadovoljan jasnoćom i mirnoćom sa kojom ih izgovaram, "ona me nije mnogo dodirivala. Osim na jedan određen način. Bila je vrlo pažljiva prema meni kad sam bio bolestan. A vrlo često sam bio bolestan. U rudnicima hrane svima curi nos, imaju razne infekcije kože - znaš to. Ona mi je nabavljala sve što mi je potrebno. Uspevala je, bog će je znati na koji način, i da zadrži svoj posao i da se stara o meni, sve u isto vreme. A kad sam bio bolestan ona..."
<BR>&nbsp;&nbsp;&nbsp;&nbsp;&nbsp;Malo posle Sigfrid kaže: "Nastavi, Robi. Kaži glasno."
<BR>&nbsp;&nbsp;&nbsp;&nbsp;&nbsp;Ja pokušavam, ali i dalje to ne mogu da izgovorim, a on kaže:
<BR>&nbsp;&nbsp;&nbsp;&nbsp;&nbsp;"Prosto kaži najbrže što možeš. Neka to iziđe napolje. Neka te ne brine da li ću ja razumeti ili da li će imati nekog smisla. Samo se otresi tih reči."
<BR>&nbsp;&nbsp;&nbsp;&nbsp;&nbsp;"Pa, ona mi je merila temperaturu", objašnjavam ja. "Znaš to? Ugurala bi mi termometar. A onda bi me držala u naručju, znaš, pa recimo, oko tri minuta. A onda bi izvadila termometar da vidi koliko se popeo."
<BR>&nbsp;&nbsp;&nbsp;&nbsp;&nbsp;Na samoj sam ivici da počnem da cmizdrim na sav glas. Nemam ništa protiv da pustim da se to dogodi, ali prvo hoću ovo do kraja da ispričam; to je gotovo kao nešto u vezi sa seksom, kao kad se približavate trenutku odluke kad ste s nekom osobom i čini vam se da nemate stvarnu želju da vam ona postane tako bliska, ali ipak nastavljate. Štedim se pri kontrolisanju svoga glasa, odmeravajući ga tako da me ne izda pre nego što završim priču. Sigfrid ništa ne kaže i ja malo posle smogoh ove reči:
<BR>&nbsp;&nbsp;&nbsp;&nbsp;&nbsp;"Sad vidiš u čemu je stvar, Sigfride? Čudno je to. Otkad znam za sebe - koliko je to, možda čitavih četrdeset godina? A ja još imam tu ludačku ideju da nečija ljubav prema meni ima neke veze s tim da mi neko nešto ugura u zadnjicu."
</P></TD></TR></TABLE>
<P class="next">
<A HREF=p26.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
