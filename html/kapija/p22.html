<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>22.
<P>&nbsp;&nbsp;&nbsp;&nbsp;&nbsp;Vratio sam se u svoju sobu te večeri, ali mi je bilo potrebno mnogo vremena da zaspim; a Šiki me je rano probudio da bi mi ispričao šta se događa. Bilo je samo troje preživelih, a iznos njihove novčane nagrade bio je već objavljen: sedamnaest miliona pet stotina pedeset hiljada dolara. Plus naknade za korišćenje ustupljenih materijalnih prava.
<BR>&nbsp;&nbsp;&nbsp;&nbsp;&nbsp;Ovo mi rastera sanjivost iz očiju. "Za šta?"
<BR>&nbsp;&nbsp;&nbsp;&nbsp;&nbsp;Šiki odgovori: "Za dvadeset tri kilograma nađenih predmeta. Oni smatraju da je to alatni pribor. Možda za popravku brodova, pošto su ga tamo i našli, u jednom lenderu na površini planete, na koju su se spustili. Ali u svakom slučaju to jesu nekakve alatke."
<BR>&nbsp;&nbsp;&nbsp;&nbsp;&nbsp;"Alatke." Ja ustadoh iz postelje, oslobodih se Šikija i odgegah kroz tunel do zajedničkog kupatila, razmišljajući o alatkama. Alatke mogu mnogo toga da znače. Alatke bi mogle da predstavljaju ključ za otvaranje pogonskih uređaja u brodovima koje su napravili Hičiji, a da pri tom sve unaokolo ne eksplodira. Alatke bi mogle da znače da ćemo najzad utvrditi kako pogonski uređaji funkcionišu, pa ćemo ih i sami izrađivati. Alatke bi mogle da znače gotovo bilo šta, a ono što su izvesno značile to je bila isplata u gotovom bonusa od sedamnaest miliona pet stotina pedeset hiljada dolara, ne računajući naknade za ustupljena materijalna prava korišćenja, podeljena na tri dela.
<BR>&nbsp;&nbsp;&nbsp;&nbsp;&nbsp;Od kojih je jedan mogao biti moj.
<BR>&nbsp;&nbsp;&nbsp;&nbsp;&nbsp;Teško je izbiti sebi iz glave cifru od $ 5.850.000, (ne uzimajući u obzir naknade za ustupljena prava korišćenja) kad pomislite da ste mogli, da ste samo bili malo mudriji u izboru svoje prijateljice, tu sumu sad imati u džepu. Recimo šest miliona dolara. U mojim godinama i sa mojim zdravstvenim stanjem mogao bih da uplatim ceo iznos za komplet medicinskih usluga, što je bilo upola manje od ukupne sume i što bi uključilo sve laboratorijske probe, lečenje, zamenu tkiva i transplantaciju organa koje bi mi mogli kalemiti dok god sam živ... a to bi moglo biti bar deset godina duže nego što bez toga mogu da očekujem. Za preostala tri miliona kupio bih nekoliko stanova, namestio bih se kao predavač (niko nije bio na većoj ceni od uspešnih vasionskih istraživača), obezbedio bih redovne prihode od učestvovanja u reklamama na PV, zatim žene, hranu, kola, putovanja, žene, slavu, žene... i, uz to, uvek bi pristizale novčane naknade za ustupljena materijalna prava. One bi mogle iznositi bog-će-ga-znati koliko, zavisno od toga šta oni tamo uspeju da s tim alatkama urade. Ono što je Šeri otkrila, to je, u stvari, ono što Kapija predstavlja: ćup pun zlata na drugom kraju duge.
<BR>
<BR>&nbsp;&nbsp;&nbsp;&nbsp;&nbsp;BELEŠKA O NEUTRONSKIM ZVEZDAMA
<BR>&nbsp;&nbsp;&nbsp;&nbsp;&nbsp;Dr Asmenion. E sad, imate zvezdu koja je potrošila svoje gorivo i ona klone. Kad kažem "klone", mislim toliko se stisne da se sve ono što je možda započelo kao masa i zapremina jednog sunca stisne u loptu prečnika otprilike deset kilometara. To se zove gustina. Kad bi vam nos bio napravljen od onoga od čega je napravljena neutronska zvezda, Suzi, težio bi više od čitave Kapije.
<BR>&nbsp;&nbsp;&nbsp;&nbsp;&nbsp;Pitanje. Možda bi težio čak više nego ti, Juri?
<BR>&nbsp;&nbsp;&nbsp;&nbsp;&nbsp;Dr Asmenion. Nemojte da pravite viceve na času. Nastavnik je osetljiv. U svakom slučaju, dobri podaci zabeleženi izbliza o nekoj neutronskoj zvezdi vredeli bi mnogo para, ali ja vam ne bih savetovao da upotrebite lender da biste ih sakupili. Potrebno je da budete u potpuno oklopljenoj petici, a i tada ja ne bih prišao mnogo bliže nego što iznosi jedna desetina a.j. I osmatrajte. Izgledaće kao da biste joj mogli prići bliže, ali njena gravitaciona sila je strašna. Vidite, to je praktično samo jezgro. Najstrmiji gradijent gravitacione sile koji ćete ikad videti, osim ukoliko slučajno ne dospete u blizinu kakve crne rupe, sačuvaj bože.
<BR>
<BR>&nbsp;&nbsp;&nbsp;&nbsp;&nbsp;Bio mi je potreban čitav sat da stignem do bolnice, idući samo kroz tri tunela i spuštajući se pet nivoa kroz okno. Stalno sam se predomišljao i vraćao nazad.
<BR>&nbsp;&nbsp;&nbsp;&nbsp;&nbsp;Kad sam konačno uspeo da očistim dušu od zavisti (odnosno, da je bar tako zatrpam da mi se činilo da se neće videti) i stigao da prijavnice, rekli su mi da Šeri još spava: "Možete da uđete", reče glavni bolničar.
<BR>&nbsp;&nbsp;&nbsp;&nbsp;&nbsp;"Ne bih želeo da je probudim."
<BR>&nbsp;&nbsp;&nbsp;&nbsp;&nbsp;"Ne verujem da biste uspeli", odvrati on. "Naravno nemojte ništa folirati. Ali posetiocima je dozvoljeno da kod nje uđu."
<BR>&nbsp;&nbsp;&nbsp;&nbsp;&nbsp;Nalazila se u donjem ležaju u sobi sa dvanaest postelja, od po tri na sprat. Još tri-četiri ležaja bila su zauzeta, od čega su dva bila izolovana zavesama od mlečno bele plastike kroz koju se samo naziralo. Nisam znao ko se iza njih nalazi. Što se tiče Šeri, ona je sasvim mirno počivala, sa jednom rukom ispod glave, lepe oči bile su joj zaklopljene, a snažna brada sa rupicama u sredini oslanjala se na ručni zglob. Dva njena saputnika bila su u istoj sobi, jedan je spavao, a drugi je sedeo ispod holograma sa Saturnovim prstenovima. Njega sam već sreo jednom ili dva puta, Kubanac ili Venecuelanac ili tako nešto iz Nju Džerzija. Jedino sam se setio da su ga zvali Meni. Porazgovarali smo malo i on je obećao da će reći Šeri da sam dolazio. Izišao sam i otišao da popijem kafu u kantini, razmišljajući o njihovom putu.
<BR>&nbsp;&nbsp;&nbsp;&nbsp;&nbsp;Stigli su u blizinu neke sićušne, hladne planete, sasvim udaljene od nekakve narandžasto-crvene ugljenisane K-6 zvezde, i po Menijevoj priči nisu čak bili sigurni da li se uopšte isplati sletati, na površinu. Instrumenti su beležili radijaciju koja potiče od Hiči-metala, ali ne jaku; a gotovo čitava površina, kako se činilo, bila je prekrivena naslagama suvog ugljen-dioksida. Meni je ostao u orbiti. Šeri i ostala trojica spustili su se na površinu, otkrili jedno stanište Hičija, otvorili ga sa velikim naporom, i kao i obično, našli da je prazno. Zatim su naišli na jedan drugi trag i otkrili staru kapsulu za pristajanje. Morali su da je otvaraju uz pomoć eksploziva, pri čemu su se dvojici istraživača oštetila zaštitna odela - stajali su suviše blizu kad je eksplodiralo, pretpostavljam. Kad su shvatili da su u opasnosti, bilo je već prekasno. Smrzli su se. Šeri i još jedan član posade pokušali su da ih uvuku u svoju kapsulu; sve to mora da je bilo strašno mučno i jezivo i na kraju su morali da odustanu. Onaj drugi član posade otišao je još jedanput do napuštenog lendera, pronašao u njemu alatni pribor, uspeo da ga dovuče do njihove kapsule. Onda su uzleteli, ostavljajući dva leša, smrznuta i nema. Ali bili su prekoračili predviđeno vreme boravka i kad su se spojili sa orbiterom fizički su bili potpuno slomljeni. Nije sasvim jasno šta se posle toga dogodilo, ali su očigledno bili zaboravili da zatvore hermetički sistem za dovod vazduha u lenderu pa su ostali bez velike količine vazduha; zbog toga su na povratku živeli na smanjenoj dozi kiseonika. Onaj drugi čovek je gore prošao od Šeri. Svi su izgledi da je pretrpeo trajno oštećenje mozga tako da mu onih $ 5.850.00 neće biti od velike koristi. Ali Šeri će, kažu, biti sasvim dobro čim se oporavi od obične iscrpljenosti...
<BR>&nbsp;&nbsp;&nbsp;&nbsp;&nbsp;Nisam im zavideo na putovanju. Zavideo sam im samo na novčanoj nagradi.
<BR>&nbsp;&nbsp;&nbsp;&nbsp;&nbsp;Ustao sam da donesem sebi još jednu kafu iz kasine. Noseći je napolje u hodnik gde je bilo nekoliko klupa ispod zasađenih puzavica, shvatio sam da me nešto kopka. Nešto u vezi s tim putovanjem. U vezi sa činjenicom da je to bio pravi rekord, najuspešnije putovanje u istoriji Kapije...
<BR>&nbsp;&nbsp;&nbsp;&nbsp;&nbsp;Bacih kafu, zajedno sa šoljom, u jednu jamu za otpatke ispred kasine i uputih se u učionicu. Bila je udaljena samo nekoliko minuta odatle u i njoj nije bilo nikoga. To mi je odgovaralo; nisam još bio spreman da ma kome ispričam ono što mi je palo na pamet. Potražih preko piezofona broj ulaznih informacija i dobih podatke o putanji Šerinog leta; oni su, razume se, bili dostupni javnosti. Onda siđoh do kapsule za trenažu i opet sam imao sreće da tamo ne bude nikoga, tako da otkucah podatke na uređaju za biranje kursa. Razume se, povoljne boje se smesta pojaviše, a kad sam pritisnuo dugme za preciznu regulaciju čitava komandna tabla postade svetlo ružičasta, osim jedne trake duginih boja duž ivice.
<BR>&nbsp;&nbsp;&nbsp;&nbsp;&nbsp;U plavom delu spektra nalazila se samo jedna tamnija linija.
<BR>&nbsp;&nbsp;&nbsp;&nbsp;&nbsp;Aha, pomislih, toliko o Mečnikovoj teoriji u vezi sa znacima opasnosti. Na ovoj misiji izgubili su četrdeset odsto posade, a to je po mom mišljenju znak da je reč bila o sasvim opasnom putovanju; ali prema onome što mi je on rekao, pri onim istinski jezivim letovima pojavljivalo se šest ili sedam ovakvih linija.
<BR>&nbsp;&nbsp;&nbsp;&nbsp;&nbsp;A u žutom delu?
<BR>&nbsp;&nbsp;&nbsp;&nbsp;&nbsp;Prema Mečnikovu, ukoliko su crte svetlije žute boje, utoliko putovanje donosi veću finansijsku dobit.
<BR>&nbsp;&nbsp;&nbsp;&nbsp;&nbsp;Samo što u ovom žutom delu spektra uopšte nije bilo crta. Postojale su dve debele, crne, "apsorpcione" linije. To je bilo sve.
<BR>&nbsp;&nbsp;&nbsp;&nbsp;&nbsp;Zakočih uređaj i zavalih se u fotelju. Znači tako, veliki umovi su zatresli goru i opet se rodio samo miš; ono što su oni protumačili kao znak bezbednosti nije, u stvari, značilo da ste bezbedni, a ono što su oni protumačili kao izglede na dobru dobit, činilo se nije imalo nikakve veze sa prvom misijom u toku od više od godinu dana koja je stvarno donela bogatstvo.
<BR>&nbsp;&nbsp;&nbsp;&nbsp;&nbsp;Znači, opet sve ispočetka i opet u ono isto stanje straha.
<BR>&nbsp;&nbsp;&nbsp;&nbsp;&nbsp;Sledeća dva-tri dana nisam se mnogo mešao sa drugima.
<BR>&nbsp;&nbsp;&nbsp;&nbsp;&nbsp;Smatra se da ima osam stotina kilometara tunela u utrobi Kapije. Čovek bi pomislio da ih ne može biti toliko u ovoj malenoj grudvi od kamena koja u prečniku ima samo oko deset kilometara. A povrh svega, samo oko dva procenta Kapije ispunjeno je vazduhom; ostalo je čvrsto stenje. Prokrstario sam dobar deo od ovih osam stotina kilometara.
<BR>&nbsp;&nbsp;&nbsp;&nbsp;&nbsp;Nisam se bio sasvim odsekao od društva ljudi, samo ga nisam namerno tražio. S vremena na vreme viđao sam Klaru. Lutao sam unaokolo sa Šikijem kad je bio slobodan, mada je to za njega bilo zamorno. Ponekad sam lunjao sam, ponekad sa usputnim poznanicima, ponekad sam se priključio nekoj grupi turista. Vodiči su me poznavali i nisu imali ništa protiv da pođem sa njima (bio sam napolju! mada nisam nosio narukvicu), sve dok nisu uvrteli u glavu da se i sam nosim mišlju da postanem vodič. Onda su se ponašali manje ljubazno.
<BR>&nbsp;&nbsp;&nbsp;&nbsp;&nbsp;Bili su u pravu. Nosio sam se tom mišlju. Pre ili posle moraću nešto da preduzmem. Moraću ili da poletim u svemir, ili da idem kući; a ako želim da odložim donošenje odluke o ovim dvema podjednako stravičnim stvarima, moraću bar da odlučim da pokušam da zaradim dovoljno za opstanak.
<BR>&nbsp;&nbsp;&nbsp;&nbsp;&nbsp;Kad je Šeri izišla iz bolnice, priredili smo joj istinski ludu zabavu, u kojoj smo spojili doček, čestitanja i oproštaj, jer Šeri se sledećeg dana vraćala na Zemlju. Bila je iscrpena ali vesela; kako nije bila raspoložena da igramo, sedeli smo u hodniku i ona me je čitavih pola sata grlila, govoreći da ću joj nedostajati. Bio sam se dobro natreskao. Prilika je bila povoljna; piće je služeno besplatno. Račun su platili Šeri i njen prijatelj Kubanac. U stvari, bio sam toliko pijan da uopšte nisam uspeo ni da se pozdravim sa Šeri, jer sam morao da odjurim u toalet da sve izbacim. Ma koliko da sam bio pijan, osećao sam da mi je veoma žao zbog toga jer bio je to pravi škotski viski, "Gleneagle", a ne ona lokalna gromovnica bele boje koju proizvode bog-će-ga-znati od kakvoga bućkuriša.
<BR>
<BR>&nbsp;&nbsp;&nbsp;&nbsp;&nbsp;BELEŠKA O MOLITVENIM LEPEZAMA
<BR>&nbsp;&nbsp;&nbsp;&nbsp;&nbsp;Pitanje. Niste nam ništa rekli o molitvenim lepezama Hičija, a njih od svega što smo videli ima najviše.
<BR>&nbsp;&nbsp;&nbsp;&nbsp;&nbsp;Profesor Hegramet. Šta biste želeli da vam kažem, Suzi?
<BR>&nbsp;&nbsp;&nbsp;&nbsp;&nbsp;Pitanje. Pa eto, ja znam kako one izgledaju. Nekako kao uvijen kornet za sladoled načinjen od kristala. Svih različitih boja kristala. Ako je držite uspravno i pritisnete je palcem, otvara se kao lepeza.
<BR>&nbsp;&nbsp;&nbsp;&nbsp;&nbsp;Profesor Hegramet. Toliko i ja znam. One su analizirane, kao i vatreni biseri i krvavi dijamanti. Ali nemojte mene da pitate čemu su namenjene. Po mom mišljenju, Hičiji se nisu njima hladili, a takođe mislim da im nisu služile za molitvu; tako su ih prosto nazvali prodavci pomodnih sitnica. Hičiji su ih ostavili za sobom na sve strane, čak i pošto su sve drugo doveli u red. Pretpostavljam da su imali neki razlog. Ja ne znam koji je to razlog bio, ali ako ikad utvrdim, reći ću vam.
<BR>
<BR>&nbsp;&nbsp;&nbsp;&nbsp;&nbsp;Kad sam povratio, u glavi mi se izbistrilo. Izišao sam iz toaleta i naslonio se na zid, zario lice u bršljan, teško dišući, dok mi malo pomalo dovoljna količina kiseonika nije dospela u krvotok, tako da sam bio u stanju da prepoznam Frensija Ereiru koji je stajao pored mene. Čak sam rekao: "Zdravo, Frensi."
<BR>&nbsp;&nbsp;&nbsp;&nbsp;&nbsp;On se nasmeši, izvinjavajući se. "Ovaj zadah. Bilo je prilično neprijatno."
<BR>&nbsp;&nbsp;&nbsp;&nbsp;&nbsp;"Izvinjavam se", rekoh uvređeno, a on se iznenadi.
<BR>&nbsp;&nbsp;&nbsp;&nbsp;&nbsp;"Ne, ne znam šta hoćeš da kažeš. Ja sam hteo da kažem da je vazduh u patrolnom brodu stvarno gadan, ali svaki put kad sam na Kapiji pitam se kako ovde izdržavate. A u onim prostorijama... fuj!"
<BR>&nbsp;&nbsp;&nbsp;&nbsp;&nbsp;"Ne vređam se ja", rekoh uobraženo, tapšući ga po ramenu. "Moram da se pozdravim sa Šeri."
<BR>&nbsp;&nbsp;&nbsp;&nbsp;&nbsp;"Ona je već otišla, Bobe. Umorila se. Odveli su je natrag u bolnicu."
<BR>&nbsp;&nbsp;&nbsp;&nbsp;&nbsp;"U tom slučaju", rekao sam, "samo ću se s tobom pozdraviti." Naklonio sam se i oteturao niz tunel. Vrlo je neprijatno kad si pijan pri gotovo nultoj sili teže. Osećaš kako čezneš za onih pouzdanih sto kilograma čvrste mase koja bi te prikovala za tle. Doznao sam iz onoga što su mi kasnije ispričali, da sam uspeo da istrgnem iz zida celu policu s bršljanom, a po onome što sam osećao sledećeg jutra shvatio sam da sam glavom tresnuo o nešto dovoljno tvrdo da mi se pojavi crvenkasta modrica veličine uveta. Shvatih toliko da Frensi ide iza mene i pomaže mi da održavam ravnotežu, a otprilike na pola puta do sobe postadoh svestan da me još neko drži za ruku. Pogledao sam, a to je bila Klara. Sećam se sasvim kroz maglu da me je neko smestio u krevet, a kad sam se probudio sledećeg jutra, očajno mamuran, zapanjio sam se kad sam video da je Klara pored mene u postelji.
<BR>&nbsp;&nbsp;&nbsp;&nbsp;&nbsp;Ustadoh što sam mogao pažljivije i krenuh u kupatilo, pošto sam najhitnije morao još da povraćam. Zadržah se unutra dosta dugo i na kraju se ponovo istuširah, po drugi put za četiri dana, što je strašan luksuz imajući u vidu moje finansijsko stanje. Ali sad sam se osećao nešto bolje i kad sam se vratio u sobu Klara je već bila ustala, donela čaj, verovatno od Šikija, i čekala me.
<BR>&nbsp;&nbsp;&nbsp;&nbsp;&nbsp;"Hvala ti", rekao sam, izražavajući istinsku zahvalnost. Bio sam užasno dehidriran.
<BR>&nbsp;&nbsp;&nbsp;&nbsp;&nbsp;"Samo po jedan gutljaj, stara rago", reče ona zabrinuto, ali sam sam znao da ne treba strpati mnogo u stomak odjedanput. Uspeo sam da progutam dva gutljaja i ispružio se ponovo na ležaljku, ali tada mi je već bilo jasno da ću preživeti.
<BR>&nbsp;&nbsp;&nbsp;&nbsp;&nbsp;"Nisam očekivao da ću te ovde videti", kazao sam.
<BR>
<BR>&nbsp;&nbsp;&nbsp;&nbsp;&nbsp;IZVEŠTAJ KORPORACIJE 37. ORBITA
<BR>&nbsp;&nbsp;&nbsp;&nbsp;&nbsp;Sedamdeset četiri broda su se vratila sa započetih letova u ovom razdoblju, sa ukupnom posadom od 216. Ostalih 20 letelica proglašeno je izgubljenim, sa ukupnom posadom od 54. Pored toga 19 članova posade je poginulo ili umrlo od zadobijenih povreda, mada su se brodovi vratili. Tri broda su pri povratku oštećena i nema mogućnosti da se oprave.
<BR>&nbsp;&nbsp;&nbsp;&nbsp;&nbsp;Broj sletanja: 19. Na pet ispitanih planeta postojao je život na nivou mikroskopskih ili viših organizama; na jednoj je postojao biljni ili životinjski svet, bez odlika inteligentnih bića.
<BR>&nbsp;&nbsp;&nbsp;&nbsp;&nbsp;Artefakti: Doneti novi primerci uobičajenih predmeta koje su načinili Hičiji. Nije bilo artefakata koji potiču iz drugih izvora. Nijedan artefakt Hičija koji odranije nije poznat.
<BR>&nbsp;&nbsp;&nbsp;&nbsp;&nbsp;Uzorci: Hemijski ili mineralni, 145. Nijedan nije ocenjen kao dovoljno vredan da bi opravdao eksploataciju. Živa organska materija: 31. Od ovoga tri uzorka su ocenjena kao opasna i izbačena u kosmički prostor. Nije pronađen nijedan koji bi se mogao eksploatisati.
<BR>&nbsp;&nbsp;&nbsp;&nbsp;&nbsp;Novčane nagrade za naučni doprinos: u ovom razdoblju: 8.754.500 U.S. dolara.
<BR>&nbsp;&nbsp;&nbsp;&nbsp;&nbsp;Ostale nagrade isplaćene u gotovom novcu u istom razdoblju, uključujući nagrade za korišćenje ustupljenih materijalnih prava: 375.856.000 U.S. dolara. Novčane nagrade i naknade za ustupljena prava korišćenja koje potiču od novih otkrića u istom razdoblju (osim nagrada za naučni doprinos): 0.
<BR>&nbsp;&nbsp;&nbsp;&nbsp;&nbsp;Broj lica koja su zadržana na Kapiji i onih koja su napustila Kapiju u istom razdoblju: 151. Izgubljeni u akcijama: 75 (uključujući dva lica nastradala u toku obuke u lenderima). Proglašeni nesposobnim na kraju godine: 84. Ukupno izgubljeno: 310.
<BR>&nbsp;&nbsp;&nbsp;&nbsp;&nbsp;Broj novih lica prispelih u istom razdoblju: 415. Vratilo se na dužnost: 66. Ukupan priraštaj tokom ovog razdoblja: 481. Realan priraštaj: 171.
<BR>
<BR>&nbsp;&nbsp;&nbsp;&nbsp;&nbsp;"Ti si, ah, toliko navaljivao", rekla mi je. "Ne da bi se pokazao do kraja. Ali si jako želeo da probaš."
<BR>&nbsp;&nbsp;&nbsp;&nbsp;&nbsp;"Izvinjavam se."
<BR>&nbsp;&nbsp;&nbsp;&nbsp;&nbsp;Ona pruži ruku i stisnu mi stopalo. "Ništa zato. A kako je bilo tamo?"
<BR>&nbsp;&nbsp;&nbsp;&nbsp;&nbsp;"O, fino. Prijatna zabava. Ne sećam se da sam tebe video?"
<BR>&nbsp;&nbsp;&nbsp;&nbsp;&nbsp;Ona sleže ramenima. "Ja sam došla kasnije. Nisam bila pozvana, u stvari."
<BR>&nbsp;&nbsp;&nbsp;&nbsp;&nbsp;Nisam ništa odgovorio; znao sam dobro da Klara i Šeri nisu u naročito dobrim odnosima i pretpostavljao sam da je to zbog mene. Čitajući moje misli, Klara reče: "Nikad nisam mnogo marila za Škorpije, naročito za one na nižem stupnju razvitka sa onom gadnom velikom donjom vilicom. Od takvih čovek nikad ne čuje nijednu inteligentnu, produhovljenu misao." Zatim dodade, da bi bila fer: "Ali ona ima hrabrosti i to joj se mora priznati."
<BR>&nbsp;&nbsp;&nbsp;&nbsp;&nbsp;"Ne bih rekao da mi je stalo do ove rasprave", kazao sam.
<BR>&nbsp;&nbsp;&nbsp;&nbsp;&nbsp;"Ovo nije rasprava, Bobe." Nagnu se prema meni i obavi mi ruke oko vrata. Odisala je na znoj i na pravi miris ženke; prilično prijatne, u nekim drugim prilikama, ali ne baš onako kako bi mi u tom trenutku odgovaralo.
<BR>&nbsp;&nbsp;&nbsp;&nbsp;&nbsp;"Hej", uzviknuo sam. "Šta se desilo sa mošusnim uljem?"
<BR>&nbsp;&nbsp;&nbsp;&nbsp;&nbsp;"Molim?"
<BR>&nbsp;&nbsp;&nbsp;&nbsp;&nbsp;"Hoću da kažem", rekao sam, shvatajući iznenada da je od tada prošlo već dosta vremena, "da si ranije mnogo upotrebljavala taj parfem. Sećam se da je to bila prva stvar koju sam na tebi primetio." Pomislio sam na primedbu Frensija Ereire u vezi sa mirisom na Kapiji i shvatio da sam prilično odavno zapazio da Klara ne miriše naročito prijatno.
<BR>&nbsp;&nbsp;&nbsp;&nbsp;&nbsp;"Bobe, srce, je l' ti to pokušavaš da se sa mnom raspravljaš?"
<BR>&nbsp;&nbsp;&nbsp;&nbsp;&nbsp;"Uopšte ne. Ali me interesuje. Kad si prestala da ga upotrebljavaš?"
<BR>&nbsp;&nbsp;&nbsp;&nbsp;&nbsp;Ona sleže ramenima i ne odgovori ništa, osim ako se zbunjen izgled lica ne računa kao odgovor. Za mene je to bio dovoljan odgovor, jer sam joj toliko puta rekao da mi se taj parfem dopada. "Pa kako napreduješ sa 'grčenjem'?" upitah je, da bih promenio temu.
<BR>&nbsp;&nbsp;&nbsp;&nbsp;&nbsp;Izgleda da ta tema nije bila ništa bolja. Klara reče dosta hladno: "Pretpostavljam da se osećaš prilično jadno zbog te glave. Mislim da ću sad da idem u svoju sobu."
<BR>&nbsp;&nbsp;&nbsp;&nbsp;&nbsp;"Ne, veruj mi", tvrdio sam. "Baš me interesuje kako napreduješ." Nije mi o tome rekla ni reč, mada sam znao da se prijavila za terapiju i izgleda da je provodila dva do tri sata dnevno sa terapeutom; odnosno sa mašinom. Odlučila se da pokuša terapiju uz pomoć kompjutera, to sam znao.
<BR>&nbsp;&nbsp;&nbsp;&nbsp;&nbsp;"Nije loše", odvrati ona rezervisano.
<BR>&nbsp;&nbsp;&nbsp;&nbsp;&nbsp;"Jesi li se oslobodila fikcije na oca?" raspitivao sam se. Klara odvrati: "Bobe, da li si kada pomislio da bi i za tebe bilo dobro da se obratiš kome za pomoć?"
<BR>&nbsp;&nbsp;&nbsp;&nbsp;&nbsp;"Čudno je da si to rekla. Lujza Forhend mi je kazala tačno to isto pre neki dan."
<BR>&nbsp;&nbsp;&nbsp;&nbsp;&nbsp;"Nije čudno. Razmisli o tome. Zdravo."
<BR>&nbsp;&nbsp;&nbsp;&nbsp;&nbsp;Zavalih se ponovo pošto je otišla i zatvorih oči. Da idem na "grčenje"! Zašto bi mi to bilo potrebno? Meni je samo bilo potrebno da otkrijem nešto onako unosno kao Šeri...
<BR>&nbsp;&nbsp;&nbsp;&nbsp;&nbsp;A za to mi je potrebno samo... samo...
<BR>&nbsp;&nbsp;&nbsp;&nbsp;&nbsp;Samo petlja da se prijavim za još jedan let.
<BR>&nbsp;&nbsp;&nbsp;&nbsp;&nbsp;Ali takva petlja je meni, čini se, mnogo nedostajala.
<BR>&nbsp;&nbsp;&nbsp;&nbsp;&nbsp;Vreme je prolazilo, odnosno ja sam ga utucavao, i tako sam utucavanje vremena jednog dana započeo time što sam otišao u muzej. Tamo su već prikazivali holograme sa kompletnim Šerinim nalazima. Pustio sam da se slike vrte od početka do kraja dva ili tri puta, samo da bih video kako izgleda suma od sedamnaest miliona pet stotina pedeset hiljada dolara. Izgledala je uglavnom kao niz bezveznih starudija. Odnosno, kad se svaki eksponat posmatra zasebno. Bilo je desetak molitvenih lepeza, što dokazuje, pretpostavljam, da su Hičiji voleli da uključe i nekoliko umetničkih predmeta u pribor za popravku guma na točkovima. Ili već za šta su te ostale stvari služile: predmeti nalik na zavrtke sa trouglastim oštricama i savitljivim drškama, predmeti nalik na francuski ključ, ali načinjeni od nekog mekog materijala; predmeti nalik na odvrtke sa probnom sijalicom, kao i predmeti koji nisu bili nalik ni na šta što ste ranije videli. Izloženi tako svaki za sebe, činilo se kao da su sakupljeni nasumce, ali način na koji su se uklapali jedni u druge, a sve zajedno u plitke sandučiće koji su sačinjavali garnituru, predstavljalo je pravo čudo ekonomisanja prostorom za pakovanje. Sedamnaest miliona pet stotina pedeset hiljada dolara, i da sam ostao sa Šeri mogao sam sad biti jedan od onih akcionara.
<BR>&nbsp;&nbsp;&nbsp;&nbsp;&nbsp;Ili jedan od onih leševa.
<BR>&nbsp;&nbsp;&nbsp;&nbsp;&nbsp;Otišao sam u Klarin stan i tamo se malo zadržao, ali ona je bila odsutna. To nije bilo uobičajeno vreme za njeno "grčenje". Međutim, izgubio sam bio vezu sa Klarinim uobičajenim rasporedom. Ona je pronašla neko drugo dete koje je čuvala kad su mu roditelji bili zauzeti: jednu malu Crnkinju, otprilike od četiri godine, koja je ovamo stigla sa majkom astrofizičarom i ocem stručnjakom za kosmičku biologiju. A čime je još pored toga bila zauzeta, u to nisam bio siguran.
<BR>&nbsp;&nbsp;&nbsp;&nbsp;&nbsp;Vraćao sam se polako u svoj stan, kad Lujza Forhend proviri kroz vrata svoje sobe i pođe za mnom. "Bobe", reče ona energično, "znate li nešto o nekakvom velikom bonusu za jedan opasan let koji se spremaju da objave?"
<BR>&nbsp;&nbsp;&nbsp;&nbsp;&nbsp;Ja joj napravih mesto pored sebe na krevetu. "Ja? Ne. Otkud bih ja znao?" Njeno bledo, mišićavo lice izgledalo je ukočenije nego ikad, nisam znao zašto.
<BR>&nbsp;&nbsp;&nbsp;&nbsp;&nbsp;"Pomislila sam da ste možda načuli nešto. Možda od Dejna Mečnikova. Znam da ste s njim bliski, a videla sam ga kako razgovara s Klarom u učionici." Nisam na ovo ništa odgovorio, nisam bio siguran šta bih želeo da kažem. "Priča se da se sprema neko naučnoistraživačko putovanje koje je prilično jezivo. I ja bih želela da se za njega prijavim."
<BR>&nbsp;&nbsp;&nbsp;&nbsp;&nbsp;Ja je obgrlih jednom rukom. "Šta vam je, Lujza?"
<BR>&nbsp;&nbsp;&nbsp;&nbsp;&nbsp;"Objavili su da je Vila mrtva." Poče da plače.
<BR>&nbsp;&nbsp;&nbsp;&nbsp;&nbsp;Držao sam je tako neko vreme i pustio je da se isplače. Tešio bih je da sam znao kako, ali kakvu utehu čovek može da joj pruži? Malo posle ustadoh iz kreveta i počeh da preturam po ormanu, tražeći jedan pot koji je Klara tu ostavila pre nekoliko dana. Našao sam ga, pripalio, i dodao ga njoj.
<BR>&nbsp;&nbsp;&nbsp;&nbsp;&nbsp;Lujza povuče jedan dugačak, snažan dim i zadrža ga u plućima izvesno vreme. Zatim ga ispusti. "Ona je mrtva, Bobe", rekla je. Više joj se nije plakalo, bila je tužna, ali opuštena; čak i mišići na vratu i po celim leđima duž kičme bili su opušteni.
<BR>&nbsp;&nbsp;&nbsp;&nbsp;&nbsp;"Možda će se još vratiti, Lujza."
<BR>&nbsp;&nbsp;&nbsp;&nbsp;&nbsp;Ona zavrte glavom. "Ne može. Korporacija je oglasila njen brod izgubljenim. On će se možda vratiti. Vila u njemu neće biti živa. Njihove i najmanje poslednje zalihe potrošene su još pre dve nedelje." Buljila je u prazno za trenutak, zatim je uzdahnula i pridigla se da povuče još jedan dim iz cigarete. "Volela bih da je Ses ovde", reče, naginjući se unazad i opružuvši se; na svom dlanu osetih kako joj se mišići pokreću.
<BR>&nbsp;&nbsp;&nbsp;&nbsp;&nbsp;Droga je na nju upravo počela da deluje, video sam. I na mene, bilo mi je jasno. Nije to bila neka obična trava koju gaje na Kapiji u saksijama na prozoru, koju krišom uvlačite skriveni u lišću bršljana. Klara je bila došla do crvenog napuljskog čistaka preko jednog momka iz patrolnog broda; taj čistak raste na hladovitim mestima na padinama Vezuva među redovima vinove loze od koje se pravi vino "Hristove suze". Ona se okrete ka meni i zari bradu u moj vrat. "Ja istinski volim svoju porodicu", kazala je, dosta smirenim glasom. "Volela bih da smo ovde našli sreću. Već je bilo vreme da nađemo malo sreće."
<BR>&nbsp;&nbsp;&nbsp;&nbsp;&nbsp;"Ćuti, dušo", odvratih ja, priljubljen uz njenu kosu. Od kose put je vodio do uva, od uva do usana i malo po malo nas dvoje smo vodili ljubav na neki bezvremen, blag skamenjen način. Sve je bilo vrlo opušteno. Lujza je bila spretna, spokojna i podatna. Posle nekoliko meseci nervoznih paroksizama s Klarom ovo je bilo nalik na povratak svome domu na maminu pileću supu. Na kraju mi se nasmešila, poljubila me i okrenula se na drugu stranu. Bila je vrlo mirna i disanje joj je bilo ujednačeno. Dugo je ćuteći ležala i tek kad sam osetio da mi je ručni zglob ovlažen shvatio sam da ponovo plače.
<BR>&nbsp;&nbsp;&nbsp;&nbsp;&nbsp;"Izvini, Bobe", rekla je kad sam počeo da je milujem. "Mi prosto nikada nismo imali sreće. Ima dana kad se mirim sa tom činjenicom i dana kad se ne mirim. Ovo je jedan od takvih dana."
<BR>&nbsp;&nbsp;&nbsp;&nbsp;&nbsp;"Pomirićeš se."
<BR>&nbsp;&nbsp;&nbsp;&nbsp;&nbsp;"Ne verujem. Više to ne verujem."
<BR>&nbsp;&nbsp;&nbsp;&nbsp;&nbsp;"Stigla si dovde, zar ne? To je već izvesna sreća."
<BR>&nbsp;&nbsp;&nbsp;&nbsp;&nbsp;Ona se izvi da bi me pogledala, "skanirajući" svojim pogledom moje oči. Ja nastavih: "Hoću da kažem, pomisli samo koliko bi milijardi ljudi dali oba svoja testisa da budu ovde."
<BR>&nbsp;&nbsp;&nbsp;&nbsp;&nbsp;Lujza odvrati polako: "Bobe..." Prestade da govori. Ja sam hteo nešto da kažem ali mi ona pokri usta šakom. "Bobe", reče, "da li znaš na koji način smo uspeli da dođemo ovamo?"
<BR>&nbsp;&nbsp;&nbsp;&nbsp;&nbsp;"Naravno. Ses je prodao svoju letelicu."
<BR>&nbsp;&nbsp;&nbsp;&nbsp;&nbsp;"Ne samo to. Za letelicu smo dobili nešto preko sto hiljada. To nije bilo dovoljno čak ni za jednog od nas. Sumu smo namirili zahvaljujući Hetu."
<BR>&nbsp;&nbsp;&nbsp;&nbsp;&nbsp;"Vašem sinu? Onome što je umro?"
<BR>&nbsp;&nbsp;&nbsp;&nbsp;&nbsp;Ona nastavi: "Het je imao tumor na mozgu. Otkrili su ga na vreme, odnosno skoro na vreme. Bio je operabilan. Mogao je da živi, oh, nisam sigurna, najmanje još deset godina. Bio bi donekle onesposobljen. Bili su mu pogođeni centri za govor, kao i mišićni centri. Ali mogao je još i sad da bude živ. Samo..." Ona skloni ruku sa mojih grudi i pređe njome preko lica, ali nije plakala. "On nije želeo da novac od letelice potrošimo na njegovo lečenje. To bi taman pokrilo izdatke za operaciju i tako bismo ponovo bili bez prebijene pare. I zato je on, Bobe, sebe prodao. Delove svoga tela. Ne samo svoj levi testis. Nego sve. Bili su to odlični, prvoklasni delovi mladića od dvadeset dve godine, nordijski tip, i vredeli su poprilično. Potpisao je da sve ostavlja doktorima i - kako se to kaže? - oni su ga uspavali. Mora biti da Hetovi delovi sad žive u desetak različitih osoba. Oni su sve rasprodali za presađivanje, a nama su dali novac. Blizu milion dolara. Dovoljno za prelet dovde i još nam je nešto preostalo. Eto, Bobe, šta je nama donelo sreću."
<BR>&nbsp;&nbsp;&nbsp;&nbsp;&nbsp;Ja rekoh: "Žao mi je."
<BR>
<BR>&nbsp;&nbsp;&nbsp;&nbsp;&nbsp;Mali oglasi
<BR>&nbsp;&nbsp;&nbsp;&nbsp;&nbsp;POTREBNA MI JE vaša hrabrost da se odlučim za bilo kojih pola miliona plus bonus. Nemojte me moliti. Naredite mi. 87-299.
<BR>&nbsp;&nbsp;&nbsp;&nbsp;&nbsp;JAVNA LICITACIJA ličnih predmeta nepovratnika. U prostorijama Korporacije Čarli Devet, 13.00-17.00 sutra.
<BR>&nbsp;&nbsp;&nbsp;&nbsp;&nbsp;VAŠI DUGOVI su isplaćeni kad postigne jedinstvo. On/ona je Hiči i on/ona oprašta. Crkva "Motorcikla u izvanrednom stanju". 88-344.
<BR>&nbsp;&nbsp;&nbsp;&nbsp;&nbsp;MONOSEKSULACI ISKLJUČIVO RADI UZAJAMNOG sažaljevanja. Bez dodirivanja. 87-913.
<BR>
<BR>&nbsp;&nbsp;&nbsp;&nbsp;&nbsp;"Zašto? Mi prosto nemamo sreće, Bobe. Het je mrtav. Vila je mrtva. Bog zna gde se nalazi moj muž ili naše jedino dete koje je još živo. A mene evo ovde i, Bobe, pola vremena provodim želeći svim srcem da sam i sama mrtva."
<BR>&nbsp;&nbsp;&nbsp;&nbsp;&nbsp;Ostavio sam je da spava u mom krevetu i otišao u Central park. Pozvao sam Klaru, utvrdio da je nekuda izišla, ostavio poruku gde ću biti i proveo otprilike jedan sat opružen na leđima, gledajući u dudinje koje su upravo sazrevale na drvetu. Nije bilo nikoga više osim nekoliko turista koji su došli da na brzinu pogledaju park pre polaska svoga broda. Nisam na njih obraćao pažnju, čak nisam čuo ni kad su otišli. Bilo mi je žao zbog Lujze i svih ostalih Forhendovih, a još žalije zbog mene samog. Oni nisu imali sreće, ali ono što ja nisam imao bolelo je još mnogo više; ja nisam imao hrabrosti da vidim kuda bi me moja sreća odvela. Bolesna društva cede do kraja pustolove kao zrna grožđa. Zrna grožđa ne mogu ništa na to da kažu. Pretpostavljam da je isti slučaj bio i sa Kolumbovim moreplovcima ili sa pionirima koji su s mukom provozili svoje pokrivene kočije kroz teritorije Komanča; mora biti da su bili izbezumljeni od straha, baš kao i ja, ali nisu imali mnogo izbora. Baš kao ni ja. Ali, gospode Bože, koliko sam ja prestravljen...
<BR>&nbsp;&nbsp;&nbsp;&nbsp;&nbsp;Začuh neke glasove, jedan detinji, a drugi veseo, lagan. To se Klara smejala. Ja se uspravih.
<BR>&nbsp;&nbsp;&nbsp;&nbsp;&nbsp;"Zdravo, Bobe", reče ona. Stajala je ispred mene sa rukom na glavi jedne majušne Crnkinje sa nizovima upletenih kikica. "Ovo je Vati."
<BR>&nbsp;&nbsp;&nbsp;&nbsp;&nbsp;"Zdravo, Vati."
<BR>&nbsp;&nbsp;&nbsp;&nbsp;&nbsp;Moj glas je zvučao čudno, čak i meni samom. Klara me pažljivije zagleda i odlučno upita: "Šta ti je?"
<BR>&nbsp;&nbsp;&nbsp;&nbsp;&nbsp;Nisam mogao jednom rečenicom da odgovorim na to pitanje pa reših da kažem samo: "Objavljeno je da je Vila Forhend mrtva."
<BR>&nbsp;&nbsp;&nbsp;&nbsp;&nbsp;Klara klimnu ne govoreći ništa. Vati je prišla: "Molim te, Klaro. Dobacuj mi loptu." Klara joj je dobaci, pa je uhvati, pa opet dobaci, sve to u adađo tempu kao što priliči na Kapiji.
<BR>&nbsp;&nbsp;&nbsp;&nbsp;&nbsp;Nastavio sam: "Lujza hoće da krene na neko putovanje koje donosi bonus za opasnost. Imam utisak da ona želi da ja, da mi, pođemo i povedemo je sa sobom."
<BR>&nbsp;&nbsp;&nbsp;&nbsp;&nbsp;"O?"
<BR>&nbsp;&nbsp;&nbsp;&nbsp;&nbsp;"Da, kako tu stoje stvari: Da li je Dejn tebi nešto govorio o nekom od tih specijalnih letova?"
<BR>&nbsp;&nbsp;&nbsp;&nbsp;&nbsp;"Ne! Dejna nisam videla već - ne znam. Uostalom, on je jutros odleteo u jednoj 'jedinici'."
<BR>&nbsp;&nbsp;&nbsp;&nbsp;&nbsp;"Nismo mu priredili oproštajnu večeru!" usprotivio sam se ja, iznenađen. Ona napući usta.
<BR>&nbsp;&nbsp;&nbsp;&nbsp;&nbsp;Devojčica viknu: "Hej, gospodine! Hvatajte!" Kad je bacila loptu ova poče da lebdi kao cepelin napunjen vrelim vazduhom ka jarbolu za pristajanje, ali sam je ipak nekako uhvatio. Misli su mi bile na drugoj strani. Dobacih joj natrag vrlo pažljivo.
<BR>&nbsp;&nbsp;&nbsp;&nbsp;&nbsp;Malo posle Klara reča: "Bobe? Izvini. Mislim da nisam bila dobro raspoložena."
<BR>&nbsp;&nbsp;&nbsp;&nbsp;&nbsp;"Aha." Ja sam bio vrlo zauzet.
<BR>&nbsp;&nbsp;&nbsp;&nbsp;&nbsp;Ona nastavi pomirljivo: "Među nama je bilo dosta nesuglasica, Bobe. Ne želim da budem tako gruba prema tebi. Ja... ja sam ti nešto donela."
<BR>&nbsp;&nbsp;&nbsp;&nbsp;&nbsp;Osvrnuh se, a ona uze moju ruku i navuče na nju nešto, sve do lakta.
<BR>&nbsp;&nbsp;&nbsp;&nbsp;&nbsp;Bila je to narukvica, od Hiči-metala, vredela je pet stotina dolara brat bratu. Ja sam nisam imao novaca da je kupim. Buljio sam u nju, pokušavajući da se setim šta sam hteo da kažem.
<BR>&nbsp;&nbsp;&nbsp;&nbsp;&nbsp;"Bobe?"
<BR>&nbsp;&nbsp;&nbsp;&nbsp;&nbsp;"A?"
<BR>&nbsp;&nbsp;&nbsp;&nbsp;&nbsp;Glas joj je imao oštar prizvuk. "Običaj je da se kaže hvala."
<BR>&nbsp;&nbsp;&nbsp;&nbsp;&nbsp;"Običaj je", odvratio sam ja, "da se kaže istina kad te neko nešto pita. Kao, na primer, ne kaže se da nisi videla Dejna Mečnikova kad si sa njim provela baš prošlu noć."
<BR>&nbsp;&nbsp;&nbsp;&nbsp;&nbsp;Ona planu: "Ti me uhodiš!"
<BR>&nbsp;&nbsp;&nbsp;&nbsp;&nbsp;"Ti mene lažeš."
<BR>&nbsp;&nbsp;&nbsp;&nbsp;&nbsp;"Bobe! Ja nisam tvoje vlasništvo. Dejn je ljudsko biće, i prijatelj."
<BR>&nbsp;&nbsp;&nbsp;&nbsp;&nbsp;"Prijatelj!" zarežah ja. Mečnikov je mogao da bude sve drugo, samo ne nečiji prijatelj. Već pri samoj pomisli da je Klara bila s njim osećao sam žmarce u preponama. Taj osećaj mi se nije dopadao, jer nisam mogao da shvatim šta znači. Nije to bila samo ljutnja, čak ni prosto ljubomora. Jedna komponenta mi je tvrdoglavo ostajala nejasna. Rekao sam, znajući da je nelogično, i čuo sebe kako izgovaram gotovo cvileći: "A ja sam te s njim upoznao!"
<BR>&nbsp;&nbsp;&nbsp;&nbsp;&nbsp;"To ti ne daje pravo vlasništva! U redu", progunđala je Klara, "možda sam spavala s njim nekoliko puta. To ne menja moja osećanja prema tebi."
<BR>&nbsp;&nbsp;&nbsp;&nbsp;&nbsp;"To menja moja osećanja prema tebi, Klaro."
<BR>&nbsp;&nbsp;&nbsp;&nbsp;&nbsp;Ona me je ukočeno gledala, s nevericom. "Ti imaš hrabrosti to da kažeš? A dolaziš ovamo i zaudaraš na neku tamo jeftinu cicu?"
<BR>&nbsp;&nbsp;&nbsp;&nbsp;&nbsp;Tu se neoprezno izdadoh. "Nipošto nije bilo jeftino! Tešio sam nekoga ko pati."
<BR>&nbsp;&nbsp;&nbsp;&nbsp;&nbsp;Ona se nasmeja. Glas joj je bio neprijatan; bilo bi neprikladno da bude ljuta. "Lujzu Forhend? Ona je ovamo došla preko mrtvih, jesi li to znao?"
<BR>&nbsp;&nbsp;&nbsp;&nbsp;&nbsp;Devojčica je držala loptu i gledala u nas unezvererno. Video sam da smo je uplašili. Odgovorio sam, pokušavajući da govorim prigušeno da ne bih prasnuo od ljutine: "Klaro, neću da dozvolim da me praviš budalom."
<BR>
<BR>&nbsp;&nbsp;&nbsp;&nbsp;&nbsp;BELEŠKA IZ METALURGIJE
<BR>&nbsp;&nbsp;&nbsp;&nbsp;&nbsp;Pitanje. Ja sam video izveštaj o tome da je Hiči-metal analiziran od strane Nacionalnog biroa za standarde...
<BR>&nbsp;&nbsp;&nbsp;&nbsp;&nbsp;Profesor Hegramet. Ne, niste, Tetsu.
<BR>&nbsp;&nbsp;&nbsp;&nbsp;&nbsp;Pitanje. Ali to je prikazano na PV...
<BR>&nbsp;&nbsp;&nbsp;&nbsp;&nbsp;Profesor Hegramet. Nije. Vi ste videli izveštaj o tome da je Biro za standarde objavio kvantitativnu procenu Hiči-metala. Ne analizu. Samo opis: tvrdoća, žilavost, tačka topljenja, takve stvari.
<BR>&nbsp;&nbsp;&nbsp;&nbsp;&nbsp;Pitanje. Nisam siguran da razumem u čemu je razlika.
<BR>&nbsp;&nbsp;&nbsp;&nbsp;&nbsp;Profesor Hegramet. Mi sada tačno znamo kako se ponaša. Ali ne znamo šta je. Šta je najzanimljivije kod Hiči-metala? Vi, Teri?
<BR>&nbsp;&nbsp;&nbsp;&nbsp;&nbsp;Pitanje. Što sjaji?
<BR>&nbsp;&nbsp;&nbsp;&nbsp;&nbsp;Profesor Hegramet. Sjaji, tako je. On emituje svetlost. Dovoljno jaku, tako da nam nije potrebno ništa drugo za osvetljavanje naših prostorija, i moramo da ga prekrijemo kad hoćemo mrak. A on tako sjaji u najmanju ruku već pola miliona godina. Otkuda potiče ta energija? Biro tvrdi da on sadrži neke posturanske elemente i ovi verovatno prouzrokuju radijaciju; ali mi ne znamo koji su. Isto tako, ima u njemu nešto što liči na izotop bakra. Ali bakar nema nijedan postojan izotop. Dosad nije imao. Znači ono što Biro navodi to su podaci o tačnoj frekvenciji plavičaste svetlosti i svim fizičkim osobinama izmerenim sa preciznošću od osam do deset decimala; ali u izveštaju se ne kaže kako se on pravi.
<BR>
<BR>&nbsp;&nbsp;&nbsp;&nbsp;&nbsp;"Ah", izusti ona sa izrazom nerazgovetnog gnušanja i okrenu se da pođe. Ja ispružih ruku da je dotaknem, a ona zajeca i udari me, iz sve snage. Udarac me je pogodio u rame.
<BR>&nbsp;&nbsp;&nbsp;&nbsp;&nbsp;To je bila greška.
<BR>&nbsp;&nbsp;&nbsp;&nbsp;&nbsp;To je uvek greška. Nije reč o tome šta je racionalno ili opravdano, već je reč o određenim znacima. Na ovaj način dala mi je pogrešan znak. Razlog zbog koga se vukovi međusobno ne ubijaju je taj što se manji i slabiji vuk uvek predaje. On se izvrne na leđa, grlo mu ostaje nezaštićeno i podiže šape u vazduh u znak da je potučen. Kad se to dogodi pobednik je fizički onemogućen da i dalje napada. Kad tako ne bi bilo, nijedan vuk više ne bi postojao. Iz tog istog razloga muškarac obično ne ubija ženu, odnosno ne pretuče je do smrti. Nije u stanju. Ma koliko on želeo da je udari, njegov unutrašnji mehanizam stavlja na to zabranu. Ali ako žena napravi grešku dajući mu pogrešan signal tako što ga prva udari...
<BR>&nbsp;&nbsp;&nbsp;&nbsp;&nbsp;Udarih je pesnicom četiri ili pet puta, iz sve snage, po grudima, licu, trbuhu. Ona pade na zemlju, jecajući. Klekao sam pored nje, pridigao je jednom rukom i, potpuno hladnokrvno, ošamario još dva puta. Sve se to dešavalo kao da je sam bog bio izrežirao, apsolutno neizbežno; a istovremeno sam osetio da sam se toliko zaduvao kao da sam ustrčao uz brdo. Krv mi je bubnjala u ušima. Sve sam video zamagljeno crvenom bojom.
<BR>&nbsp;&nbsp;&nbsp;&nbsp;&nbsp;Najzad sam začuo neko udaljeno, tiho plakanje.
<BR>&nbsp;&nbsp;&nbsp;&nbsp;&nbsp;Pogledao sam i video devojčicu, Vati, koja me je ukočeno gledala, otvorenih usta, sa suzama koje su joj se kotrljale niz široke, crvenkasto-crne obraze. Krenuo sam ka njoj u nameri da je umirim. Ona vrisnu i pobeže iza rešetkaste pregrade obrasle vinovom lozom.
<BR>&nbsp;&nbsp;&nbsp;&nbsp;&nbsp;Okrenuo sam se ponovo ka Klari, koja se pridigla, ne gledajući u mene, držeći šaku preko usta. Sklonila je ruku i ukočeno zurila u nešto što se u njoj nalazilo: jedan zub.
<BR>&nbsp;&nbsp;&nbsp;&nbsp;&nbsp;Nisam ništa rekao. Nisam znao šta da kažem, a nisam se pouzdao da ću se setiti šta da kažem. Okrenuo sam se i otišao.
<BR>&nbsp;&nbsp;&nbsp;&nbsp;&nbsp;Ne sećam se šta sam radio u toku nekoliko sledećih sati.
<BR>&nbsp;&nbsp;&nbsp;&nbsp;&nbsp;Spavao nisam, mada sam fizički bio iscrpen. Sedeo sam na komodi u svojoj sobi neko vreme. Onda sam odatle otišao. Sećam se da sam s nekim razgovarao, mislim da je to bio neki turista koji se odvojio od svoje grupe sa broda kojim je dospeo sa Venere, o tome kako je istraživanje svemira pustolovno i uzbudljivo. Sećam se da sam nešto pojeo u kantini. A sve vreme sam razmišljao: ja sam hteo da ubijem Klaru. U meni se sav taj bes nagomilavao, a ja sebi nisam čak hteo ni da priznam da je tako sve dok ona nije povukla oroz.
<BR>&nbsp;&nbsp;&nbsp;&nbsp;&nbsp;Nisam znao da li će mi ikad oprostiti. Nisam bio siguran da bi trebalo da mi oprosti, a čak ni da želim da mi oprosti. Nisam uopšte mogao ponovo da nas zamislim kao ljubavnike. Ali ono u šta sam na kraju bio sasvim siguran to je da želim da joj se izvinim.
<BR>&nbsp;&nbsp;&nbsp;&nbsp;&nbsp;Samo što ona nije bila u stanu. Tamo nije bilo nikoga osim jedne debele, mlade Crnkinje, koja je lagano raspremala stvari, sa strašno nesrećnim izrazom na licu. Kad sam zapitao za Klaru, ona poče da plače. "Ona je otišla", jecala je žena.
<BR>&nbsp;&nbsp;&nbsp;&nbsp;&nbsp;"Otišla?"
<BR>&nbsp;&nbsp;&nbsp;&nbsp;&nbsp;"Oh, izgledala je strašno. Neko ju je, mora biti, pretukao! Dovela je Vati i kazala da neće više moći da je čuva. Poklonila mi je sve svoje haljine, ali šta ću ja da radim sa Vati kad budem na poslu?"
<BR>&nbsp;&nbsp;&nbsp;&nbsp;&nbsp;"Kuda je otišla?"
<BR>&nbsp;&nbsp;&nbsp;&nbsp;&nbsp;Žena podiže glavu. "Natrag na Veneru. Brodom. Odleteli su pre jednog sata."
<BR>
<BR>&nbsp;&nbsp;&nbsp;&nbsp;&nbsp;Ni s kim više nisam razgovarao. Sam u svojoj postelji, nekako sam uspeo da zaspim.
<BR>&nbsp;&nbsp;&nbsp;&nbsp;&nbsp;Kad sam ustao, prikupio sam sve što sam imao: odela, holodiskove, šah, ručni sat. Narukvicu od Hiči-metala koju mi je Klara poklonila. Otišao sam i sve to rasprodao. Likvidirao sam svoj konto i pokupio sav preostali novac: suma je iznosila ukupno hiljadu četiri stotine dolara i nešto sitnine. Poneo sam novac u kazino i sve stavio na broj 31 na ruletu.
<BR>&nbsp;&nbsp;&nbsp;&nbsp;&nbsp;Velika kugla polako se skotrljala u rupu: Zeleno. Ništa.
<BR>&nbsp;&nbsp;&nbsp;&nbsp;&nbsp;Sišao sam u direkciju za letove i prijavio se za prvu 'jedinicu' koja bude slobodna i dvadeset četiri sata kasnije bio sam u svemiru.
</P></TD></TR></TABLE>
<P class="next">
<A HREF=p23.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
