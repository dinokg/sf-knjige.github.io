<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>13.
<P>&nbsp;&nbsp;&nbsp;&nbsp;&nbsp;"Dobro jutro, Bobe", reče Sigfrid, dok ja zastajem na vratima, iznenada podsvesno uznemiren.
<BR>&nbsp;&nbsp;&nbsp;&nbsp;&nbsp;"Šta ti je?"
<BR>&nbsp;&nbsp;&nbsp;&nbsp;&nbsp;"Ništa mi nije, Robe. Uđi."
<BR>&nbsp;&nbsp;&nbsp;&nbsp;&nbsp;"Ti si sve preuredio", kažem, protestujući.
<BR>&nbsp;&nbsp;&nbsp;&nbsp;&nbsp;"Tako je, Robi. Da li ti se dopada kako soba izgleda?"
<BR>&nbsp;&nbsp;&nbsp;&nbsp;&nbsp;Razgledam je. Jastuci na podu su nestali. Apstraktne slike poskidane su sa zidova. Sada je postavio holograme sa prizorima iz kosmosa, planina i sa mora. Najčudnije od svega izgleda sam Sigfrid: on mi se obraća iz neke lutke, koja sedi u jednom uglu sobe, držeći olovku u ruci, i gleda u mene iza tamnih naočara.
<BR>&nbsp;&nbsp;&nbsp;&nbsp;&nbsp;"Ispao si mnogo bistar", rekoh ja. "Zašto si sve ovo uradio?"
<BR>&nbsp;&nbsp;&nbsp;&nbsp;&nbsp;Njegov glas zvuči kao da se blagonaklono smejulji, mada se na licu lutke ne vidi nikakva promena. "Prosto sam pomislio da će te promena obradovati, Robe."
<BR>&nbsp;&nbsp;&nbsp;&nbsp;&nbsp;Napravih nekoliko koraka napred i opet stadoh.
<BR>&nbsp;&nbsp;&nbsp;&nbsp;&nbsp;"Uklonio si dušek!"
<BR>&nbsp;&nbsp;&nbsp;&nbsp;&nbsp;"Nije nam potreban, Bobe. Kao što vidiš, imamo nov kauč. Izgleda sasvim klasično, zar ne?"
<BR>&nbsp;&nbsp;&nbsp;&nbsp;&nbsp;"Hm."
<BR>&nbsp;&nbsp;&nbsp;&nbsp;&nbsp;On se umiljava: "Zašto ne legneš na njega? Da vidiš kakav je."
<BR>&nbsp;&nbsp;&nbsp;&nbsp;&nbsp;"Hm." Ipak se opružam po njemu, oprezno. Baš je neobičan i ne sviđa mi se, možda zato što ovakva soba predstavlja za mene nešto ozbiljno, a zbog svih ovih izmena sam nervozan. "Dušek je imao kaiševe."
<BR>&nbsp;&nbsp;&nbsp;&nbsp;&nbsp;"Ima ih i kauč, Bobe. Možeš da ih izvučeš, sa strane su. Samo potraži rukom... tako. Zar nije bolje?"
<BR>&nbsp;&nbsp;&nbsp;&nbsp;&nbsp;"Ne, nije."
<BR>&nbsp;&nbsp;&nbsp;&nbsp;&nbsp;"Ja mislim", veli on tiho, "da treba da mi dozvoliš da ja odlučim da li je iz terapeutskih razloga potrebna nekakva promena, Robe."
<BR>&nbsp;&nbsp;&nbsp;&nbsp;&nbsp;Sedam uspravno. "A i to, Sigfride! Odluči se već jedanput kako ćeš da me zoveš. Ja se ne zovem Rob, niti Robi, niti Bob. Nego Robinet."
<BR>&nbsp;&nbsp;&nbsp;&nbsp;&nbsp;"Znam, Robi..."
<BR>&nbsp;&nbsp;&nbsp;&nbsp;&nbsp;"Opet ti!"
<BR>&nbsp;&nbsp;&nbsp;&nbsp;&nbsp;Pauza, zatim blagim glasom: "Smatram da treba da mi dozvoliš da odaberem ime koje se meni dopada, Robi."
<BR>&nbsp;&nbsp;&nbsp;&nbsp;&nbsp;"Hm." Imam na lageru beskonačnu količinu ovakvih neutralnih nereči. U stvari, voleo bih kad bih mogao celu seansu da provedem, ne odajući ništa više od toga. Ono što ja želim to je da se Sigfrid oda. Želim da znam zašto mi se obraća raznim imenima u raznim prilikama. Želim da znam šta on smatra značajnim od onoga što ja govorim. Želim da znam šta stvarno o meni misli... to jest, ako jedna zveckava naprava od kalaja i plastike može da misli.
<BR>&nbsp;&nbsp;&nbsp;&nbsp;&nbsp;Naravno, ono što ja znam, a Sigfrid ne zna, to je da je moja dobra prijateljica S. Ja. gotovo dala pristanak da će mi dozvoliti da se s njim malo našalim.
<BR>&nbsp;&nbsp;&nbsp;&nbsp;&nbsp;"Ima li nešto što želiš da mi ispričaš, Robe?"
<BR>&nbsp;&nbsp;&nbsp;&nbsp;&nbsp;"Nema."
<BR>&nbsp;&nbsp;&nbsp;&nbsp;&nbsp;On čeka. Ja sam pomalo u neprijateljskom i nekomunikativnom raspoloženju. Mislim da je to delimično zbog toga što toliko željno iščekujem trenutak kad ću moći malo da nasamarim Sigfrida, ali takođe delimično zbog toga što je promenio izgled svoje sobe. Tako nešto su mi priređivali i kad sam imao onu psihotičnu epizodu u Vajomingu. Ponekad bih došao na seansu, a oni bi prikazivali hologram moje majke, za ime božje. Ličio je potpuno na nju, ali nije mirisao kao ona, niti je na dodir bio kao ona; u stvari, nije se uopšte mogao dodirnuti; bila je to samo svetlost. Ponekad bi me tamo uveli u mraku, a nešto toplo i meko uzelo bi me u naručje i nešto mi šaputalo. To nisam voleo. Bio sam lud, ali ne toliko lud.
<BR>&nbsp;&nbsp;&nbsp;&nbsp;&nbsp;Sigfrid još uvek čeka, ali znam da neće beskonačno čekati. Ubrzo će početi da mi postavlja pitanja, verovatno o mojim snovima.
<BR>&nbsp;&nbsp;&nbsp;&nbsp;&nbsp;"Jesi li nešto sanjao od našeg poslednjeg susreta, Bobe?"
<BR>&nbsp;&nbsp;&nbsp;&nbsp;&nbsp;Zevam. Ta tema je uopšte veoma dosadna. "Čini mi se da nisam. Ništa, važno, to znam sigurno."
<BR>&nbsp;&nbsp;&nbsp;&nbsp;&nbsp;"Voleo bih da čujem šta je to bilo. Makar i neki delić."
<BR>&nbsp;&nbsp;&nbsp;&nbsp;&nbsp;"Užasan si gnjavator, Sigfride, je l' znaš?"
<BR>&nbsp;&nbsp;&nbsp;&nbsp;&nbsp;"Žao mi je što ti se čini da sam gnjavator, Robe."
<BR>&nbsp;&nbsp;&nbsp;&nbsp;&nbsp;"Pa, eto... čini mi se da ne mogu da se setim čak ni nekog delića."
<BR>&nbsp;&nbsp;&nbsp;&nbsp;&nbsp;"Pokušaj, molim te."
<BR>&nbsp;&nbsp;&nbsp;&nbsp;&nbsp;"Oh, bože moj! Dobro." Smeštam se udobno na kauču. Jedini san koga mogu da se setim apsolutno je beznačajan i ja znam da u njemu nema ničega što se odnosi na bilo šta što je glavno ili u vezi sa traumom, ali ako bih mu to kazao, on bi se naljutio. Stoga kažem poslušno: "Nalazio sam se u jednom vagonu nekakve dugačke kompozicije. Mnogo vagona je bilo prikačeno jedan za drugi i moglo se prelaziti iz jednog u drugi. U njima je bilo puno poznatih ljudi. Jedna žena, nekako materinski tip, koja je mnogo kašljala, i još jedna žena koja je - pa eto, izgledala dosta čudno. Prvo sam pomislio da je muškarac. Na sebi je imala nekakav radnički kombinezon, pa se zbog toga nije moglo znati da li je muško ili žensko; takođe je imala vrlo muževne, kosmate obrve. Ali bio sam siguran da je žensko."
<BR>&nbsp;&nbsp;&nbsp;&nbsp;&nbsp;"Jesi li razgovarao sa tim dvema ženama, Bobe?"
<BR>&nbsp;&nbsp;&nbsp;&nbsp;&nbsp;"Molim te, ne prekidaj me, Sigfride, zbog tebe ne mogu da pratim misli."
<BR>&nbsp;&nbsp;&nbsp;&nbsp;&nbsp;"Izvini, Robe."
<BR>&nbsp;&nbsp;&nbsp;&nbsp;&nbsp;Nastavljam da pričam san: "Ostavio sam ih - ne, nisam sa njima razgovarao. Vratio sam se u susedni vagon. To je bio poslednji vagon voza. Bio je prikačen za ostale vagone nekom vrstom - čekaj, da vidim, ne znam kako da ti to opišem. Bilo je nalik na one rastegljive stvari na Kapiji, načinjeno od metala, znaš? I rastezalo se."
<BR>&nbsp;&nbsp;&nbsp;&nbsp;&nbsp;Prestajem za trenutak da pričam, iz dosade. Osećam kao da se izvinjavam što sam sanjao tako glup, bezvezan san. "Rekao si da se metalna spojnica rastezala, Bobe?" podstrekava me Sigfrid.
<BR>&nbsp;&nbsp;&nbsp;&nbsp;&nbsp;"Tačno, rastezala se. Zbog toga je, naravno, vagon u kome sam se nalazio sve više i više zaostajao iza drugih vagona. Sve što sam mogao da vidim bilo je stop-svetlo, koje je nekako imalo oblik njenog lica i gledalo u mene. Ona..." Gubim nit onoga što hoću da kažem. Pokušavam da nastavim tamo gde sam stao: "Čini mi se da sam osećao da će biti teško da se do nje vratim, kao da ona - izvini, Sigfride, ne sećam se jasno šta se otprilike na tom mestu dogodilo. Onda sam se probudio. I", dovršavam skrušeno, "sve sam to zapisao čim sam stigao, baš kao što si mi ti rekao da uradim."
<BR>&nbsp;&nbsp;&nbsp;&nbsp;&nbsp;"Hvala lepo, Bobe", uzvraća Sigfrid ozbiljnim glasom. Čeka da nastavim.
<BR>&nbsp;&nbsp;&nbsp;&nbsp;&nbsp;Prevrćem se nemirno. "Ovaj kauč ni izdaleka nije tako udoban kao onaj dušek", žalim se.
<BR>&nbsp;&nbsp;&nbsp;&nbsp;&nbsp;"Baš mi je žao, Bobe. Rekao si da si ih prepoznao?"
<BR>&nbsp;&nbsp;&nbsp;&nbsp;&nbsp;"Koga?"
<BR>&nbsp;&nbsp;&nbsp;&nbsp;&nbsp;"One dve žene u vozu, od kojih si se sve više i više udaljavao."
<BR>&nbsp;&nbsp;&nbsp;&nbsp;&nbsp;"Ah. Ne, shvatam šta hoćeš da kažeš. Prepoznao sam ih u snu. Zaista nemam pojma koje su."
<BR>&nbsp;&nbsp;&nbsp;&nbsp;&nbsp;"Da li su ličile na nekoga koga poznaješ?"
<BR>&nbsp;&nbsp;&nbsp;&nbsp;&nbsp;"Nimalo. I sam sam se pitao ko bi mogle biti."
<BR>&nbsp;&nbsp;&nbsp;&nbsp;&nbsp;Sigfrid veli, posle male pauze, koju je koliko znam slučajno napravio, kako bi mi dao priliku da se predomislim u pogledu odgovora koji mu se ne sviđa: "Pomenuo si da je jedna od žena bila materinski tip i da je kašljala..."
<BR>
<BR>&nbsp;&nbsp;&nbsp;&nbsp;&nbsp;IZVEŠTAJ O MISIJI
<BR>&nbsp;&nbsp;&nbsp;&nbsp;&nbsp;Letelica 1-8, Let 013D6. Posada F. Ito.
<BR>&nbsp;&nbsp;&nbsp;&nbsp;&nbsp;Vreme u svemiru 41 dan i 2 sata. Položaj neidentifikovan. Podaci zabeleženi na instrumentima oštećeni.
<BR>&nbsp;&nbsp;&nbsp;&nbsp;&nbsp;Sledi prepis sa trake izveštaja člana posade: "Planeta čini se ima gravitacionu silu na površini preko 2,5, ali nameravam da pokušam sletanje. Ni vizuelnim ni radarskim osmatranjem nemoguće je probiti oblake svemirske prašine i pare. Sve to zaista ne izgleda vrlo povoljno, ali ovo je moj jedanaesti let. Fiksiram uređaj za automatski povratak kroz deset dana. Ako se dotle ne vratim u lenderu, smatram da će se glavni brod sam vratiti na Kapiju. Voleo bih da znam šta znače pege i plameni jezici na ovom suncu."
<BR>&nbsp;&nbsp;&nbsp;&nbsp;&nbsp;Član posade nije bio na brodu kada se brod vratio. Nije bilo artefakta ili uzoraka. Kapsula za pristajanje nije vraćena. Letelica oštećena.
<BR>
<BR>&nbsp;&nbsp;&nbsp;&nbsp;&nbsp;"Da. Ali nisam je prepoznao. Čini mi se da mi je izgledala poznata, ali, znaš, onako kao što to biva u snovima."
<BR>&nbsp;&nbsp;&nbsp;&nbsp;&nbsp;On strpljivo kaže: "Možeš li da se setiš bilo koje žene koju si ikada poznavao, a koja je bila materinski tip i mnogo je kašljala?"
<BR>&nbsp;&nbsp;&nbsp;&nbsp;&nbsp;Smejem se glasno na to. "Dragi prijatelju Sigfride! Žene koje ja poznajem uopšte ne pripadaju materinskom tipu! I sve imaju obezbeđenu bar glavnu medicinsku negu. Takve ne kašlju."
<BR>&nbsp;&nbsp;&nbsp;&nbsp;&nbsp;"Da. Jesi li siguran, Robi?"
<BR>&nbsp;&nbsp;&nbsp;&nbsp;&nbsp;"Ne gnjavi, Sigfride", odvraćam ja, ljut zbog toga što mi je teško da se udobno namestim na ovom odvratnom kauču, a i zato što treba da idem u kupatilo, a ova situacija kao da se produžava u beskonačnost.
<BR>&nbsp;&nbsp;&nbsp;&nbsp;&nbsp;"Razumem." I posle male pauze on počinje da zapitkuje o nečem drugom, kao što već znam: on je kao golub, taj Sigfrid, i kljuca sve što mu bacim, zrno po zrno. "A šta je sa drugom ženom, onom sa kosmatim obrvama?"
<BR>&nbsp;&nbsp;&nbsp;&nbsp;&nbsp;"Kako, šta je?"
<BR>&nbsp;&nbsp;&nbsp;&nbsp;&nbsp;"Da li si ikada poznavao neku devojku koja je imala kosmate obrve?"
<BR>&nbsp;&nbsp;&nbsp;&nbsp;&nbsp;"Isuse! Sigfride, ja sam spavao sa pet stotina devojaka! Neke od njih su imale sve moguće vrste obrva za koje si ikad čuo!"
<BR>&nbsp;&nbsp;&nbsp;&nbsp;&nbsp;"Neka određena devojka?"
<BR>&nbsp;&nbsp;&nbsp;&nbsp;&nbsp;"Ne bih mogao da se setim, tek onako."
<BR>&nbsp;&nbsp;&nbsp;&nbsp;&nbsp;"Ne tek onako, Bobe. Molim te, napregni se i pokušaj da se setiš."
<BR>&nbsp;&nbsp;&nbsp;&nbsp;&nbsp;Lakše je uraditi ono što on kaže, nego se s njim oko toga raspravljati, i stoga sam se napregnuo. "Dobro, hajde da vidimo. Ida Me? Nije. Sju-En? Nije. S. Ja. Nije. Grethen? Nije - pa, da ti iskreno kažem, Sigfride, Grethen je bila tako plava da ti ne bih mogao ni reći da li je uopšte imala obrve."
<BR>&nbsp;&nbsp;&nbsp;&nbsp;&nbsp;"To su devojke koje si poznavao poslednjih godina, zar ne, Robe? Možda neka od ranije?"
<BR>&nbsp;&nbsp;&nbsp;&nbsp;&nbsp;"Misliš, sasvim odavno?" Razmišljam, vraćajući se najdalje što mogu u prošlost, sve do rudnika hrane i Silvije. Smejem se naglas. "Znaš šta, Sigfride? Čudno zvuči, ali jedva mogu da se setim kako je Silvija izgledala - a, čekaj malo. Ne. Sad sam se setio. Ona je čupala gotovo cele obrve, i onda ih je crtala olovkom. Sećam se toga zato što smo jedanput, kad smo bili zajedno u krevetu, crtali jedan po drugom crteže njenom olovkom za crtanje obrva."
<BR>&nbsp;&nbsp;&nbsp;&nbsp;&nbsp;Gotovo ga čujem kako uzdiše. "Oni vagoni", kaže, kljucajući drugo zrno. "Kako bi ih ti opisao?"
<BR>&nbsp;&nbsp;&nbsp;&nbsp;&nbsp;"Kao kod svakog voza. Dugački. Uzani. Prolaze dosta brzo kroz tunel."
<BR>&nbsp;&nbsp;&nbsp;&nbsp;&nbsp;"Dugački i uzani, prolaze kroz tunel, Bobe?"
<BR>&nbsp;&nbsp;&nbsp;&nbsp;&nbsp;Tu gubim strpljenje. On je tako odvratno providan! "Slušaj, Sigfride! Nemoj kod mene da pokušavaš sa tim banalnim simbolima penisa."
<BR>&nbsp;&nbsp;&nbsp;&nbsp;&nbsp;"Ja ništa ne pokušavam. Bobe."
<BR>&nbsp;&nbsp;&nbsp;&nbsp;&nbsp;"E pa, užasno gnjaviš s ovim snom, kunem ti se. U njemu nema ničega. Voz je bio samo voz. Ne znam ko su bile one žene. I slušaj, dok smo kod toga, stvarno mrzim ovaj prokleti kauč. Za pare koje ti plaća moje osiguranje mogao bi da mi pružiš nešto mnogo bolje!"
<BR>&nbsp;&nbsp;&nbsp;&nbsp;&nbsp;Sad sam se stvarno na njega razbesneo. Stalno pokušava da se navraća na onaj san, ali ja sam odlučio da od njega izvučem onoliko koliko mu osiguravajući zavod za to plaća i pre nego što sam otišao, obećao je da će do mog sledećeg dolaska promeniti nameštaj.
<BR>&nbsp;&nbsp;&nbsp;&nbsp;&nbsp;Odlazeći toga dana iz njegove sobe, osećam se prilično zadovoljan sobom. On mi zaista mnogo pomaže. Tako mi se čini zato što dobijam hrabrost da mu se oduprem, a možda su i sve te budalaštine korisne za mene, s te stane, ili s neke druge strane, mada je tačno da su neke njegove zamisli prilično luckaste.
</P></TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
