<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9.
<P>&nbsp;&nbsp;&nbsp;&nbsp;&nbsp;Ne znam zašto još uvek odlazim kod Sigfrida fon Šrinka. Moji zakazani sastanci sa njim uvek su sredom po podne, a on ne voli kad pre toga pijem ili se drogiram. To upropasti ceo dan. Ja veoma mnogo plaćam za te dane. Nemate pojma koliko je skup život kakav ja vodim. Moj apartman na Vašington skveru košta osamnaest hiljada dolara mesečno. Na porez za stanovanje pod Velikom kupolom odlazi mi još tri hiljade. (Ni život na Kapiji ne košta toliko!) Plaćam prilično visoke račune za krzna, vino, žensko rublje, nakit, cveće... Sigfrid kaže da pokušavam da kupim ljubav. U redu, to je tačno. A zašto da ne? Ja to mogu sebi da dozvolim. A u to ne ulazi iznos koji plaćam za komplet medicinskih usluga.
<BR>&nbsp;&nbsp;&nbsp;&nbsp;&nbsp;Međutim, Sigfrid me ne košta ništa. U medicinski komplet ulazi psihijatrijsko lečenje one vrste koju sam odaberem; mogao bih da uzmem grupnu terapiju ili unutrašnju masažu za istu cenu, to jest besplatno. Ponekad ga zbog toga zadirkujem. "Čak i ako se uzme u obzir da si samo vreća zarđalih šrafova", kažem ja, "od tebe nema mnogo koristi. Ali cena za tvoje usluge je sasvim u redu."
<BR>&nbsp;&nbsp;&nbsp;&nbsp;&nbsp;On pita: "Da li zbog toga osećaš da ti sam više vrediš, ako kažeš da ja ne vredim?"
<BR>&nbsp;&nbsp;&nbsp;&nbsp;&nbsp;"Ne naročito."
<BR>&nbsp;&nbsp;&nbsp;&nbsp;&nbsp;"Pa onda zašto se stalno trudiš da misliš na to kako sam ja kompjuter? Odnosno da te ništa ne koštam? Odnosno da ne mogu da iziđem iz okvira programa koji mi je zadat?"
<BR>&nbsp;&nbsp;&nbsp;&nbsp;&nbsp;"Meni se čini da ti mene prosto zavitlavaš, Sigfride." Znam da se ovim neće zadovoljiti, pa mu objašnjavam. "Upropastio si mi jutro. Ona prijateljica, S. Ja. Lavorovna prenoćila je kod mene prošle noći. Ona ti je nešto posebno." Onda pričam Sigfridu malo o tome kakva je S. Ja, uključujući kako izgleda kad izlazi iz kreveta u triko-gaćicama sa onom dugom prljavozlatnom kosom koja joj dopire do pojasa.
<BR>&nbsp;&nbsp;&nbsp;&nbsp;&nbsp;"Reklo bi se da je vrlo lepa", komentariše Sigfrid.
<BR>&nbsp;&nbsp;&nbsp;&nbsp;&nbsp;"Nego šta misliš. Jedino što se ujutru sporo budi. Baš kad se ponovo zagrejala, morao sam da napustim svoju letnju rezidenciju tamo pored Tapanskog jezera i da dođem ovamo."
<BR>&nbsp;&nbsp;&nbsp;&nbsp;&nbsp;"Da li je voliš, Bobe?"
<BR>&nbsp;&nbsp;&nbsp;&nbsp;&nbsp;Odgovor je negativan i zato želim da on pomisli da je pozitivan. Kažem: "Ne."
<BR>&nbsp;&nbsp;&nbsp;&nbsp;&nbsp;"Mislim da je to pošten odgovor, Robe", kaže on, sa odobravanjem, a razočarano. "Je li to razlog što si na mene ljut?"
<BR>&nbsp;&nbsp;&nbsp;&nbsp;&nbsp;"Oh, ne znam. Samo nisam dobro raspoložen, pretpostavljam."
<BR>&nbsp;&nbsp;&nbsp;&nbsp;&nbsp;"Možeš li da navedeš neki razlog?"
<BR>&nbsp;&nbsp;&nbsp;&nbsp;&nbsp;On čeka da odgovorim, pa posle izvesnog vremena odgovaram: "Oprobao sam malo sreću na ruletu sinoć."
<BR>&nbsp;&nbsp;&nbsp;&nbsp;&nbsp;"Jesi li preterao?"
<BR>&nbsp;&nbsp;&nbsp;&nbsp;&nbsp;"Isuse! Nisam." Ali ipak imam razloga za zlovolju. Ima tu i nekih drugih stvari. Bliži se ono hladno razdoblje godine. Moj stan na Tapanskom jezeru nije ispod Kupole, tako da ručak na tremu sa S. Ja. nije bio baš prijatan. Ne želim da to pominjem Sigfridu. On bi rekao nešto sasvim racionalno, kao na primer, zašto vam ručak nije serviran unutra? A ja bih morao da mu pričam opet ispočetka kako je, kad sam bio dete, moj san bio da imam stan na Tapanskom jezeru i da ručam na tremu, dok gledam u jezero. Tada su upravo zajazili Hadson, kad je meni bilo možda dvanaest godina. Često sam sanjao o velikom uspehu i životu u stilu pravih bogataša. A on je tu priču već čuo.
<BR>&nbsp;&nbsp;&nbsp;&nbsp;&nbsp;Sigfrid se nakašlja. "Zahvaljujem, Bobe", kaže, da bi mi dao na znanje da je naš sat istekao. "Hoćemo li se videti iduće nedelje?"
<BR>&nbsp;&nbsp;&nbsp;&nbsp;&nbsp;"Zar se ne viđamo svake nedelje?" odvraćam ja, smešeći se. "Kako vreme leti. U stvari, danas sam hteo da odem malo ranije."
<BR>&nbsp;&nbsp;&nbsp;&nbsp;&nbsp;"Zar, Bobe?"
<BR>&nbsp;&nbsp;&nbsp;&nbsp;&nbsp;"Imam opet sastanak sa S. Ja.", objašnjavam. "Doći će opet kod mene večeras u letnji apartman. Iskreno rečeno, ono što će ona raditi bolja je terapija od tvoje."
<BR>&nbsp;&nbsp;&nbsp;&nbsp;&nbsp;On kaže: "Je li to sve što tražiš od neke veze, Robi?"
<BR>&nbsp;&nbsp;&nbsp;&nbsp;&nbsp;"Misliš, samo seks?" Odgovor je u ovom slučaju negativan, ali ne želim da on dozna šta ja to želim od veze sa S. Ja. Lavorovnom. Kažem: "Ona je nešto drugačija od većine mojih prijateljica, Sigfride. Ona je otprilike isto toliko udarena kao ja, pre svega. Ima đavolski dobar posao. Divim joj se."
<BR>&nbsp;&nbsp;&nbsp;&nbsp;&nbsp;To jest, u stvari, ne mnogo. Odnosno, svejedno mi je da li joj se divim ili ne. Kod S. Ja. ima nešto što me impresionira čak više od toga što ima najslađu zadnjicu koju je bog ikada stvorio na nekom ženskom stvoru. Njen đavolski dobar posao u oblasti obrade informacija. Završila je Akademgorski univerzitet, bila saradnik Instituta Maks Plank za inteligenciju mašina i predaje na postdiplomskom studiju V. I. odseka Njujorškog univerziteta. Ona zna o Sigfridu više nego što Sigfrid zna o samom sebi, a to meni nagoveštava zanimljive mogućnosti.
</P></TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
