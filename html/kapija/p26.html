<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>26.
<P>&nbsp;&nbsp;&nbsp;&nbsp;&nbsp;Na Kapiji su se desile mnoge promene dok sam ja bio odsutan. Lični porez je povećan. Korporcija je želela da se otarasi izvesnog broja prišipetlji, kao što smo bili Šiki i ja; rđava novost: to je značilo da moja unapred plaćena boravišna taksa neće biti dovoljna za još dve ili tri nedelje, nego samo za još deset dana. Doveli su jednu grupu mudrih glavonja sa Zemlje, astronome, stručnjake za ksenotehniku, matematičare, čak je i stari profesor Hegramet doleteo sa Zemlje, i, mada ugruvan usled pritiska pri ispaljivanju rakete-nosača, krepko je skakutao unaokolo po tunelima.
<BR>&nbsp;&nbsp;&nbsp;&nbsp;&nbsp;Jedina stvar koja se nije promenila bio je Ocenjivački odbor i mene smestiše na "vrelu" klupu za saslušanje, gde sam se pušio dok mi je moja stara prijateljica Ema objašnjavala kolika sam budala. U stvari, gospodin Hsijen je čitao bukvicu, Ema je samo prevodila. Ali to je radila sa velikim zadovoljstvom.
<BR>&nbsp;&nbsp;&nbsp;&nbsp;&nbsp;"Ja sam te upozorila da nešto ne zabrljaš, Brodhede. Trebalo je da me poslušaš. Zašto si menjao kurs?"
<BR>&nbsp;&nbsp;&nbsp;&nbsp;&nbsp;"Rekao sam ti. Kad sam ustanovio da se nalazim pored Kapije Dva prosto nisam mogao da se kontrolišem. Ja sam želeo da odletim na neko drugo mesto."
<BR>&nbsp;&nbsp;&nbsp;&nbsp;&nbsp;"To ti je bilo neverovatno glupo, Brodhede."
<BR>&nbsp;&nbsp;&nbsp;&nbsp;&nbsp;Pogledao sam u Hsijena. On se okačio o zid svojom presavijenom kragnom i tamo je sklopljenih ruku visio, smešeći se blagonaklono. "Ema", kazao sam, "uradi što god hoćeš, samo mi se skidaj s vrata."
<BR>&nbsp;&nbsp;&nbsp;&nbsp;&nbsp;Ona veselo odvrati: "Radim ono što hoću, Brodhede, jer je to ono što moram da radim. To je moj posao. Znao si da propisi ne dozvoljavaju da se menja kurs."
<BR>&nbsp;&nbsp;&nbsp;&nbsp;&nbsp;"Koji propisi? Moja glava je bila u pitanju."
<BR>&nbsp;&nbsp;&nbsp;&nbsp;&nbsp;"Propisi nalažu da ne smeš da uništiš brod", objašnjavala je ona. Nisam ništa odgovorio, a ona odcvrkuta nekakav prevod Hsijenu, koji je ozbiljno slušao, napući usta i onda izrecitova dva lepa paragrafa na mandarinskom kineskom. Prosto ste mogli osetiti gde su znaci interpunkcije.
<BR>&nbsp;&nbsp;&nbsp;&nbsp;&nbsp;"Gospodin Hsijen kaže", reče Ema, "da si ti vrlo neodgovoran čovek. Uništio si jedan uređaj koji je nenadoknadiv. On nije bio tvoja svojina. Pripadao je celoj ljudskoj rasi." On otpevuši još nekoliko rečenica, a ona odvrati: "Ne možemo doneti odluku o tvojoj odgovornosti dok ne dobijemo dalje informacije o stanju u kome se nalazi brod koji si oštetio. Gospodin Ituno je poručio da će dati nalog da se brod potpuno pregleda čim se za to ukaže prilika. Dva stručnjaka za ksenotehniku bila su u preletu ka novoj planeti, Afroditi, u vreme kad je on poslao svoj izveštaj. Do sada su se sigurno vratili na Kapiju Dva, pa možemo da očekujemo da će izveštaj o svojim nalazima dostaviti, verovatno, po idućem svemirskom pilotu. Tada ćemo te ponovo pozvati."
<BR>&nbsp;&nbsp;&nbsp;&nbsp;&nbsp;Ona napravi pauzu, pogleda me i ja pomislih da je razgovor završen. "Veliko hvala", rekoh i požurih ka vratima. Ona me pusti da stignem čak donde, a onda reče:
<BR>&nbsp;&nbsp;&nbsp;&nbsp;&nbsp;"Ima još nešto. U izveštaju gospodina Ituna se navodi da si radio na utovarivanju i izradi zaštitnih odela na Kapiji Dva. On ti odobrava isplatu dnevnica koja iznosi, čekaj da vidim, dve i po hiljade dolara. A kapetan broda, Hester Bergovic, je naložila da ti se isplati jedan odsto od njenog bonusa za usluge tokom povratka sa Kapije Dva; prema tome ti iznosi su uneti u tvoj konto."
<BR>&nbsp;&nbsp;&nbsp;&nbsp;&nbsp;"Nisam imao ugovor sa njom", rekoh iznenađen.
<BR>&nbsp;&nbsp;&nbsp;&nbsp;&nbsp;"Nisi. Ali ona smatra da treba da primiš svoj deo. Mali deo, naravno. Ukupno..." ona zaviri u neki papir, "to iznosi dve i po hiljade plus pet i po hiljada - osam hiljada dolara koji su upisani na tvoj konto."
<BR>&nbsp;&nbsp;&nbsp;&nbsp;&nbsp;Osam hiljada dolara! Požurih do jednog okna, zgrabih uzlazno uže i počeh pažljivo da se preračunavam. Zaista nedovoljno u odnosu na ono koliko je meni potrebno. Sigurno ne dovoljno da se plati za sve štete na brodu koje će mi natovariti. Toliko para nema ni u celoj Vasioni, ako mi zaračunaju ukupne troškove za nadoknadu broda; jer nije bilo načina da se on nadoknadi.
<BR>&nbsp;&nbsp;&nbsp;&nbsp;&nbsp;S druge strane, ipak je to osam hiljada dolara više nego što sam imao.
<BR>&nbsp;&nbsp;&nbsp;&nbsp;&nbsp;Proslavih to, časteći se jednim pićem u "Plavom paklu." Dok sam ga ispijao, razmišljao sam kakve opcije imam. Što sam o njima više razmišljao, utoliko su one bivale sve manje i manje.
<BR>&nbsp;&nbsp;&nbsp;&nbsp;&nbsp;Oglasiće me krivim, u to nema sumnje, i proceniće da dugujem u najmanju ruku više stotina hiljada dolara. E pa, ja ih nemam. Možda će suma iznositi i mnogo više, ali to je sasvim svejedno; kad vam uzmu sve što imate, ionako vam ništa ne preostaje.
<BR>&nbsp;&nbsp;&nbsp;&nbsp;&nbsp;Znači, sve u svemu, mojih osam hiljada dolara dođe mu kao blago iz bajke. Sa jutarnjom rosom može da iščezne. Čim tehnički izveštaj tehničkih stručnjaka bude stigao sa Kapije Dva, odbor će se ponovo sastati i tu će biti kraj.
<BR>&nbsp;&nbsp;&nbsp;&nbsp;&nbsp;Znači, nije bilo nekog posebnog razloga da ekonomišem sa parama. Mogu baš i da ih potrošim.
<BR>
<BR>&nbsp;&nbsp;&nbsp;&nbsp;&nbsp;IZVEŠTAJ O MISIJI
<BR>&nbsp;&nbsp;&nbsp;&nbsp;&nbsp;Letelica 1-103, Let 022D18. Posada Dž. Heron.
<BR>&nbsp;&nbsp;&nbsp;&nbsp;&nbsp;Vreme u svemiru 107 dana 5 sati. Napomena..Povratak posle 103 dana i 15 sati.
<BR>&nbsp;&nbsp;&nbsp;&nbsp;&nbsp;Izvod iz brodskog dnevnika. "Posle 84 dana i 6 sati u svemiru instrument pod znakom pitanja počeo je da svetli i došlo je do neuobičajene aktivnosti lampica na kontrolnoj tabli. Istovremeno sam osetio da potisna sila menja pravac. U toku otprilike jednog sata stalno su se događale neke promene, a onda se svetiljka pod znakom pitanja ugasila i stanje se normalizovalo.
<BR>&nbsp;&nbsp;&nbsp;&nbsp;&nbsp;Pretpostavka: Promena kursa letenja da bi se izbegla nekakva prolazna opasnost, možda zvezda ili neko drugo nebesko telo? Preporučuje se kompjuterski pregled brodskih dnevnika radi utvrđivanja sličnih slučajeva.
<BR>
<BR>&nbsp;&nbsp;&nbsp;&nbsp;&nbsp;BELEŠKA O CRNIM RUPAMA
<BR>&nbsp;&nbsp;&nbsp;&nbsp;&nbsp;Dr Asmenion. Pazite sad, ako jedna zvezda ima početnu masu veću od tri sunca, pa dođe do stezanja, ona se ne pretvori tek tako u neutronsku zvezdu. Ona nastavlja svoj život. Toliko se zgusne da najmanja brzina potrebna za otimanje od njene privlačne sile premaša trideset miliona santimetara u sekundi... što je...?
<BR>&nbsp;&nbsp;&nbsp;&nbsp;&nbsp;Pitanje. Brzina svetlosti?
<BR>&nbsp;&nbsp;&nbsp;&nbsp;&nbsp;Dr Asmenion. Tačno tako, Galina. Znači, svetlost ne može od nje da se otrgne. Znači, ona je crna. Eto zato se naziva crna rupa - samo, ako dospete dovoljno blizu, unutar onoga što se naziva egrosfera, tu nije crno. Verovatno biste nešto mogli da razaznate.
<BR>&nbsp;&nbsp;&nbsp;&nbsp;&nbsp;Pitanje. Kako bi to izgledalo?
<BR>&nbsp;&nbsp;&nbsp;&nbsp;&nbsp;Dr Asmenion. Nemam blage veze, Džer. Ako iko ikada donde dospe i uspe da vidi, on će se vratiti i reći će nam ako bude u stanju. Samo verovatno neće biti u stanju. Možda biste mogli dospeti toliko blizu, zabeležiti podatke i vratiti se - i dići, gospode bože, ne znam, najmanje milion dolara. Ako biste uspeli da uđete u svoj lender, znate, i da odbacite masu glavnog broda, unazad, usporivši mu brzinu, možda biste uspeli da postignete dovoljno dodatne brzine da se iščupate. Ne sa lakoćom. Ali, možda, ako bi sve išlo baš kako treba. Međutim, kuda biste posle toga poleteli? U lenderu se ne možete vratiti kući. A da postupite obrnuto, to ne bi išlo, lender nema dovoljno veliku masu da se pomoću njega oslobodite...
<BR>&nbsp;&nbsp;&nbsp;&nbsp;&nbsp;Već vidim da starom Bobu ovaj razgovor ne prija i zato hajde da pređemo na tipove planeta i oblike svemirske prašine.
<BR>
<BR>&nbsp;&nbsp;&nbsp;&nbsp;&nbsp;Isto tako, nije bilo razloga da razmišljam o mogućnosti da se vratim na svoj posao baštovana koji sadi bršljan - čak i pod pretpostavkom da bih ga mogao dobiti, sad kad su Šikija razrešili dužnosti nazovi poslovođe. Onog trenutka kad me budu oglasili krivim nestaće novac na mom kontu. Nestaće i moja uplata za boravišnu taksu. Biću izložen trenutnom izbacivanju kroz prozor.
<BR>&nbsp;&nbsp;&nbsp;&nbsp;&nbsp;Ako bi se u to vreme slučajno našao na rampi neki brod koji poleće k Zemlji mogao bih se ukrcati i pre ili posle našao bih se ponovo u Vajomingu u nastojanju da dobijem svoj stari posao u rudnicima hrane. Ako nema nikakvog broda, onda bih se našao u nevolji. Možda bih bio u stanju da nagovorim posadu američkog patrolnog boda, ili možda brazilskog ukoliko bi Frensi Ereira tamo imao neku vezu, da me prime za izvesno vreme dok se ne pojavi neki brod. A možda i ne bih.
<BR>&nbsp;&nbsp;&nbsp;&nbsp;&nbsp;Kad se stvar brižljivo razmotri, nije bilo baš mnogo nade.
<BR>&nbsp;&nbsp;&nbsp;&nbsp;&nbsp;Apsolutno najbolje bi bilo ako bih preduhitrio odbor, u kom slučaju bih imao dve mogućnosti.
<BR>&nbsp;&nbsp;&nbsp;&nbsp;&nbsp;Mogao bih da krenem prvim brodom natrag na Zemlju, pa u rudnike hrane, ne čekajući da odbor donese odluku.
<BR>&nbsp;&nbsp;&nbsp;&nbsp;&nbsp;Ili bih mogao ponovo da odletim u svemir.
<BR>&nbsp;&nbsp;&nbsp;&nbsp;&nbsp;Ne zna se koja je mogućnost bila lepša. Jedna od njih značila je napuštanje zauvek svakog izgleda za pristojan život... a druga me je dovodila u stanje izbezumljenog straha.
<BR>
<BR>&nbsp;&nbsp;&nbsp;&nbsp;&nbsp;Kapija je bila nalik na klub džentlmena u kome se nikad ne zna koji članovi se nalaze u gradu. Lujza Forhend je bila odsutna; njen muž, Ses, čuvao je stražu, u očekivanju da se ona ili njihova druga kćer vrate pre nego sam ponovo odleti napolje. On mi je pomogao da stvari prenesem u svoju sobu, u kojoj su privremeno stanovale tri Mađarice, pre nego što su zajedno odletele u jednoj "trojci". Selidba nije bila naporna; nisam više posedovao baš ništa osim onoga što sam bio upravo kupio u kantini.
<BR>&nbsp;&nbsp;&nbsp;&nbsp;&nbsp;Jedini postojani deo inventara bio je Šiki Bakin, neiscrpno ljubazan i uvek na usluzi. Zapitao sam ga da li je čuo nešto o Klari. Nije bio čuo. "Idi ponovo napolje, Bobe", navaljivao je. "To je jedina prava stvar."
<BR>&nbsp;&nbsp;&nbsp;&nbsp;&nbsp;"Aha". Nisam hteo oko toga da se prepirem; on je neosporno bio u pravu. Možda i bih... Rekao sam: "Voleo bih da nisam kukavica, Šiki, ali jesam. Prosto ne znam kako bih sebe naterao da ponovo uđem u neki brod. Nemam hrabrosti da se suočim sa situacijom u kojoj treba svakoga trenutka u toku sto dana da se bojim smrti."
<BR>&nbsp;&nbsp;&nbsp;&nbsp;&nbsp;On se prigušeno nasmeja, pa skoči sa komode da bi me potapšao po ramenu. "Nije ti potrebno toliko hrabrosti", reče on, pa odleprša natrag na komodu. "Potrebno ti je hrabrosti koliko za jedan dan: samo da uđeš u brod i da kreneš. Onda više uopšte ne moraš da imaš hrabrosti, jer više ionako nemaš izbora."
<BR>&nbsp;&nbsp;&nbsp;&nbsp;&nbsp;"Čini mi se da sam to mogao da učinim", odgovorio sam, "da su teorije Mečnikova o kodovima označenim određenim bojama bile tačne. Ali neki koji su otišli na sigurno sad su mrtvi."
<BR>&nbsp;&nbsp;&nbsp;&nbsp;&nbsp;"To su bili samo statistički pokazatelji, Bobe. Stvarno je sada bezbednost veća, a veći je i broj uspešnih letova. Malčice veći, doduše. Ali veći."
<BR>&nbsp;&nbsp;&nbsp;&nbsp;&nbsp;"Mrtvi ipak ostaju mrtvi", odvratio sam. "Pa ipak - možda ću opet razgovarati sa Dejnom."
<BR>&nbsp;&nbsp;&nbsp;&nbsp;&nbsp;Šiki se iznenadio. "On je odleteo."
<BR>&nbsp;&nbsp;&nbsp;&nbsp;&nbsp;"Kad?"
<BR>&nbsp;&nbsp;&nbsp;&nbsp;&nbsp;"Otprilike onda kad si ti krenuo. Mislio sam da znaš."
<BR>&nbsp;&nbsp;&nbsp;&nbsp;&nbsp;Bio sam zaboravio. "Ne znam da li je pronašao neki fini, lak let kakav je tražio."
<BR>&nbsp;&nbsp;&nbsp;&nbsp;&nbsp;Šiki počeša bradu trljajući je o rame i održavajući ravnotežu lenjim zamasima krila. Onda skoči sa komode i odleprša do piezofona. "Hajde da vidimo", reče on i pritisnu dugmad. Lokator se smesta pojavi na ekranu. "Let 88-173", čitao je. "Bonus 150.000 dolara. To nije mnogo, zar ne?"
<BR>&nbsp;&nbsp;&nbsp;&nbsp;&nbsp;"Ja sam mislio da on cilja na nešto veće."
<BR>&nbsp;&nbsp;&nbsp;&nbsp;&nbsp;"U stvari", reče Šiki, čitajući, "nije dobio. Ovde kaže da se sinoć vratio."
<BR>
<BR>&nbsp;&nbsp;&nbsp;&nbsp;&nbsp;Pošto je Mečnikov napola obećao da će podeliti svoje stručno znanje sa mnom, imalo je smisla da odem da s njim porazgovaram ali nisam znao kako da postupim. Otišao sam samo toliko daleko da proverim da se vratio ne našavši ništa vredno i ne dobivši za svoj trud ništa osim bonusa; ali nisam otišao da ga posetim.
<BR>&nbsp;&nbsp;&nbsp;&nbsp;&nbsp;Nisam gotovo ništa radio, u stvari. Tumarao sam unaokolo.
<BR>&nbsp;&nbsp;&nbsp;&nbsp;&nbsp;Kapija baš nije mesto sa najviše prijatnih kutaka u celom kosmosu, ali nekako sam se snalazio. Bila je bolja od rudnika hrane. Iz sata u sat bio sam za sat bliži onom trenutku kad će stići izveštaj tehničkih stručnjaka, ali sam uspevao da o tome uglavnom ne razmišljam. Nalivao sam se pićem u "Plavom paklu", upoznavao se s turistima, s posadama iz patrolnih brodova na prolazu, sa novim pridošlicama, koje su stalno pristizale sa užarenih planeta; među njima sam, pretpostavljam, tražio neku drugu Klaru. Nijedna se nije pojavila.
<BR>
<BR>&nbsp;&nbsp;&nbsp;&nbsp;&nbsp;Mali oglasi
<BR>&nbsp;&nbsp;&nbsp;&nbsp;&nbsp;ZAR NE POSTOJE nepušači na Kapiji koji govore engleski i koji bi popunili našu posadu? Možda vi želite da skratite svoj život (i naše rezerve kiseonika!) ali mi ne želimo. 88-775.
<BR>&nbsp;&nbsp;&nbsp;&nbsp;&nbsp;POZIVAMO sve istraživače na sednicu Odbora Korporacije Kapije! Masovni zbor sutra u 13.00 nivo Bejb. Svi su dobrodošli!
<BR>&nbsp;&nbsp;&nbsp;&nbsp;&nbsp;ODABERITE LETOVE proverene, sasvim kao iz vaših snova. Dokumentovana knjiga na 32 stranice objasniće vam kako. Konsultacije, 25 U.S. dolara, 88-139.
<BR>
<BR>&nbsp;&nbsp;&nbsp;&nbsp;&nbsp;Pročitao sam ponovo pisma koja sam joj napisao, vraćajući se sa Kapije Dva, a onda sam ih pocepao. Umesto svih njih napisao sam joj jedno jednostavno, kratko pisamce sa izvinjenjem i rekao da je volim i odneo sam ga dole da ga preko radio-veze pošalju na Veneru. Ali ona nije bila tamo! Bio sam izgubio iz vida koliko dugo traje kretanje po sporoj Hofmanovoj orbiti. U odeljenju lokatora, prilično brzo su identifikovali brod kojim je ona odletela; to je bio jedan orbiter sa kružnom putanjom pod pravim uglom, koji je sve vreme leteo menjajući brzine kako bi se sastajao sa brodovima koji su leteli u ravni ekliptike između planeta. Prema raspoloživim podacima, njena letelica imala je "randevu" sa nekim teretnim brodom koji je leteo na Mars, a zatim sa jednim luksuznim putničkim brodom sa uređajima za obezbeđenje sile teže, koji je leteo na Veneru; ona se po svoj prilici prebacila na jedan od njih, ali oni nisu znali na koji, a ni jedan ni drugi neće stići na svoje odredište još čitavih mesec ili duže.
<BR>&nbsp;&nbsp;&nbsp;&nbsp;&nbsp;Poslah kopije pisma na oba ova broda, ali odgovor nije stizao.
<BR>&nbsp;&nbsp;&nbsp;&nbsp;&nbsp;Stekao sam nekakvu novu prijateljicu koja je bila treći tobdžija na brazilskom patrolnom brodu. Upoznao nas je Frensi Ereira. "Moja rođaka", rekao je, predstavljajući nas jedno drugom; zatim, privatno, nešto kasnije: "Potrebno je da znaš, Robe, da ja ne gajim rođačka osećanja prema svojim rođakama." Sve posade su s vremena na vreme provodile odsustvo na Kapiji i mada, kao što sam već rekao, Kapija nije bila Vaikiki ili Kan, na njoj je bilo bolje nego na pustim ratnim brodovima. Suzi Ereira je bila vrlo mlada. Rekla je da ima devetnaest godina, a morala je imati bar sedamnaest da bi uopšte dospela u brazilsku mornaricu, ali je izgledala mlađa. Nije mnogo znala engleski, ali nama i nije bilo naročito potrebno da znamo isti jezik da bismo se nalivali u "Plavom paklu"; a kada smo otišli u krevet, otkrili smo da uprkos vrlo škrtoj konverzaciji u verbalnom smislu izvanredno međusobno komuniciramo sopstvenim telima.
<BR>&nbsp;&nbsp;&nbsp;&nbsp;&nbsp;Ali Suzi je ovde provodila samo po jedan dan u nedelji, i tako je meni preostajalo mnogo vremena koje je trebalo nekako utucati.
<BR>&nbsp;&nbsp;&nbsp;&nbsp;&nbsp;Okušao sam svašta: grupu za uzajamnu stimulaciju, grupni seks, kao i "psihodramu" u kojoj smo jedni nad drugima izlivali svoja osećanja ljubavi i mržnje. Zatim predavanja starog Hegrameta o Hičijima. Seriju razgovora o astrofizici, sa težištem na tome kako se od Korporacije mogu izvući novčane nagrade za naučni doprinos. Brižljivim raspoređivanjem uspevao sam da utrošim sve svoje vreme i tako sam donošenje odluke odlagao s dana na dan.
<BR>&nbsp;&nbsp;&nbsp;&nbsp;&nbsp;Ne bih hteo da ostavim utisak da sam svesno pravio plan kako da ubijem vreme; živeo sam od danas do sutra i svaki dan mi je bio ispunjen. Četvrtkom su se pojavljivali Suzi i Frensi Ereira, pa bismo nas troje ručali kod "Plavog pakla". Onda bi Frensi nekud odskitao za svoj račun, ili bi našao neku curu, ili bi otišao na Jezero Supirior da se okupa, dok bismo se Suzi i ja povukli u moju sobu na moje zalihe "ma-biriša" da se kupamo u toplijim vodama moje postelje. Posle večere, dolazila bi nekakva razonoda. Četvrtkom uveče su održavana predavanja iz astrofizike, pa smo tako slušali o Herešprung-Raselovom dijalogu, ili o crvenim džinovima i patuljcima, ili o neutronskim zvezdama, ili o crnim rupama. Predavač je bio jedan debeli, matori laskavac iz nekog zabačenog koledža u blizini Smolenska, ali čak i kroz masne viceve nazirala se poezija i lepota u onome o čemu je govorio. Nadugačko je pričao o onim starim zvezdama od kojih smo svi mi potekli i koje su izbacivale u vasionu sitne čestice silikata i magnezijum karbonata i tako stvorile naše planete, kao i ugljovodonike od kojih smo se mi stvorili. Govorio je o neutronskim zvezdama koje zakrivljuju silu gravitacije u širokom pojasu oko sebe; to nam je već bilo poznato jer su dve posade nastradale, raskomadale se u parčiće, pošto su zašle u sferu jednog od ovih supergustih patuljaka. Pričao nam je o crnim rupama koje se nalaze na mestima gde je nekada bila neka gusta zvezdana masa, što se sada može utvrditi samo na osnovu činjenice da su rupe progutale sve što im je bilo u blizini, čak i svetlost; one ne samo da su propisno zakrivile gravitacionu silu, one su je obavile oko sebe kao ćebe. Opisivao je zvezde retke kao vazduh, ogromne oblake užarenog gasa pričao nam je o protozvezdama u Orionovoj maglini, koje se upravo tog trenutka rascvetavaju u rastresita jezgra toplog gasa, koja kroz milion godina mogu postati sunca. Njegova predavanja bila su veoma popularna; čak su i veterani kao što su bili Šiki i Dejn Mečnikov dolazili ponekad. Dok sam slušao šta profesor govori, osećao sam čudesnost i lepotu kosmičkog prostranstva. Ono je suviše golemo i veličanstveno da bi bilo zastrašujuće a tek kasnije sam te slivnike radijacija i močvare razređenog gasa doveo u vezu sa samim sobom, sa krhkim, preplašenim stvorom osetljivim na bol, kakvo je bilo telo u kome sam obitavao. I onda sam razmišljao o tome da se vinem među te daleke kolose i... osećao kako se duša u meni grči u klupko.
<BR>&nbsp;&nbsp;&nbsp;&nbsp;&nbsp;Posle jednog od tih skupova, pozdravio sam se sa Suzi i Frensijem i smestio u venjak blizu sale u kojoj su se održavala predavanja, napola skriven bršljanom, i utučeno duvao jedan džoint. Tu me je pronašao Šiki i stao baš ispred mene, održavajući ravnotežu mahanjem krila. "Tražio sam te, Bobe", reče on i zastade.
<BR>&nbsp;&nbsp;&nbsp;&nbsp;&nbsp;Trava je upravo počela da deluje. "Zanimljivo predavanje", rekoh rasejano, prepuštajući se prijatnom osećanju koje mi je pružala droga i ne mareći mnogo što je Šiki tu.
<BR>&nbsp;&nbsp;&nbsp;&nbsp;&nbsp;"Propustio si najzanimljiviji deo", reče Šiki.
<BR>&nbsp;&nbsp;&nbsp;&nbsp;&nbsp;Učinilo mi se da mu je izraz lica i preplašen i pun nade; nešto je smerao. Povukoh još jedan dim, pa mu ponudih travu; on zavrte glavom. "Bobe", reče, "čini mi se da se priprema nešto što bi bilo vredno ugrabiti."
<BR>&nbsp;&nbsp;&nbsp;&nbsp;&nbsp;"Stvarno?"
<BR>&nbsp;&nbsp;&nbsp;&nbsp;&nbsp;"Da, stvarno, Bobe! Nešto sasvim dobro. I to uskoro."
<BR>&nbsp;&nbsp;&nbsp;&nbsp;&nbsp;Nisam za to bio pripravan. Želeo sam da i dalje pušim marihuanu sve dok se u meni ne stiša uzbuđenje izazvano predavanjem, kako bih mogao da nastavim sa uobičajenim tucanjem vremena. Poslednja stvar o kojoj sam želeo da slušam bilo je neko novo putovanje za koje bi me moje osećanje krivice gonilo da se prijavim, a moj strah bi me u tome osujetio.
<BR>&nbsp;&nbsp;&nbsp;&nbsp;&nbsp;Šiki se uhvati za rešetku obraslu bršljanom i tako se držao i gledao u mene radoznalo. "Bobe", rekao je, "ako nešto nađem za tvoj račun, hoćeš li da mi pomogneš?"
<BR>&nbsp;&nbsp;&nbsp;&nbsp;&nbsp;"Da ti pomognem kako?"
<BR>&nbsp;&nbsp;&nbsp;&nbsp;&nbsp;"Povedi me sa sobom!" povika on. "Ja sve mogu da radim, osim da slećem na površinu u lenderu. A ova misija, kako mi se čini, je takva da to nije toliko ni važno. Za svakoga je predviđen bonus, čak i za onoga ko ostane u kružnoj putanji."
<BR>&nbsp;&nbsp;&nbsp;&nbsp;&nbsp;"O čemu ti to govoriš?" Droga me je bila ošamutila; osećao sam toplinu iza kolena i blagu zamagljenost svuda unaokolo.
<BR>&nbsp;&nbsp;&nbsp;&nbsp;&nbsp;"Mečnikov je razgovarao sa predavačem", reče Šiki. "Čini mi se po onome što je govorio da je doznao za jednu novu misiju. Samo - govorili su na ruskom, pa nisam sasvim dobro razumeo. Ali to je ona na koju on čeka."
<BR>&nbsp;&nbsp;&nbsp;&nbsp;&nbsp;Ja rekoh sabrano: "Poslednja na koju je išao nije bila bog zna šta, je l' tako?"
<BR>&nbsp;&nbsp;&nbsp;&nbsp;&nbsp;"Ova je drugačija!"
<BR>&nbsp;&nbsp;&nbsp;&nbsp;&nbsp;"Ne verujem da bi me on stvarno ubacio u grupu zbog nečega što je dobro..."
<BR>&nbsp;&nbsp;&nbsp;&nbsp;&nbsp;"Sigurno da ne bi, ako ga ne zamoliš."
<BR>&nbsp;&nbsp;&nbsp;&nbsp;&nbsp;"O, do đavola", progunđao sam. "U redu, razgovaraću s njim."
<BR>&nbsp;&nbsp;&nbsp;&nbsp;&nbsp;Šiki je blistao. "A u tom slučaju, Bobe, molim te - povešćeš i mene?"
<BR>&nbsp;&nbsp;&nbsp;&nbsp;&nbsp;Ja ugasih cigaretu popušenu manje od pola; osećao sam da će mi biti potrebno ono što mi je preostalo od zdrave pameti. "Učiniću šta mogu", kazao sam i krenuo natrag u salu za predavanja, baš kad je Mečnikov otuda izlazio.
<BR>&nbsp;&nbsp;&nbsp;&nbsp;&nbsp;Nas dvojica nismo još razgovarali od kako se on vratio s puta. Izgledao je jak i krepak, kao i uvek, a bradica mu je bila uredno podšišana. "Zdravo, Brodhede", reče on podozrivo.
<BR>
<BR>&nbsp;&nbsp;&nbsp;&nbsp;&nbsp;Najdraži oče, majko, Mariza i Piko-Zoanjo,
<BR>&nbsp;&nbsp;&nbsp;&nbsp;&nbsp;Molim vas, recite Suzinom ocu da je ona vrlo dobro i da je stekla naklonost svojih pretpostavljenih. Sami odlučite da li ćete mu reći da se ona dosta često sastaje sa mojim prijateljem Robom Brodhedom. On je dobar i ozbiljan čovek, ali jedan od onih koji nemaju sreće. Suzi je podnela molbu za odsustvo kako bi krenula na jednu misiju i ukoliko dobije odobrenje komandanta, kaže da bi krenula s Brodhedom. Mi svi pričamo o tome kako ćemo da krenemo, kao što znate, ali svi tako ne uradimo, pa možda ne treba uopšte da brinete.
<BR>&nbsp;&nbsp;&nbsp;&nbsp;&nbsp;Ovaj put moram da budem vrlo kratak; uskoro pristajemo, a ja imam svojih 48 sati na Kapiji.
<BR>&nbsp;&nbsp;&nbsp;&nbsp;&nbsp;Mnogo vas voli,
<BR>&nbsp;&nbsp;&nbsp;&nbsp;&nbsp;Franceskito
<BR>
<BR>&nbsp;&nbsp;&nbsp;&nbsp;&nbsp;Ja sam bio sasvim kratak. "Čujem da imaš nešto dobro u izgledu. Mogu li da pođem s tobom?"
<BR>&nbsp;&nbsp;&nbsp;&nbsp;&nbsp;I on je bio sasvim kratak. "Ne." Gledao je u mene sa otvorenom antipatijom. S jedne strane baš onako kako sam od njega uvek i očekivao, ali, prilično sam bio siguran da je to delimično bilo i zbog toga što je čuo šta se dogodilo između Klare i mene.
<BR>&nbsp;&nbsp;&nbsp;&nbsp;&nbsp;"Ti odlaziš napolje", nastavio sam uporno. "Čime? 'Jedinicom'?"
<BR>&nbsp;&nbsp;&nbsp;&nbsp;&nbsp;On je gladio svoje zaliske. "Ne", odgovorio je preko volje, "nije jedinica Dve 'petice'."
<BR>&nbsp;&nbsp;&nbsp;&nbsp;&nbsp;""ve 'petice'?"
<BR>&nbsp;&nbsp;&nbsp;&nbsp;&nbsp;Posmatrao me je netremice, sa podozrenjem, a onda se gotovo nasmejao; nije mi se sviđalo kad se smeši, uvek sam se pitao zašto se smeši.
<BR>&nbsp;&nbsp;&nbsp;&nbsp;&nbsp;"U redu", kazao je. "Ti hoćeš na put, pa neka ti bude, što se mene tiče. Razume se, to ne zavisi od mene. Moraćeš da pitaš Emu; ona će sutra ujutru da nam da podrobna obaveštenja. Međutim, možda će ti dozvoliti da kreneš. Reč je o naučnoj misiji, sa bonusom od najmanje milion dolara. A ti si u to umešan."
<BR>&nbsp;&nbsp;&nbsp;&nbsp;&nbsp;"Ja umešan?" Ovo je došlo iz neočekivanog pravca! "Umešan, kako?"
<BR>&nbsp;&nbsp;&nbsp;&nbsp;&nbsp;"Pitaj Emu", odvrati on i očeša se o mene u odlasku.
<BR>&nbsp;&nbsp;&nbsp;&nbsp;&nbsp;U sobi za razgovor bilo je desetak svemirskih istraživača, koje sam gotovo sve poznavao: Ses Forhend, Šiki, Mečnikov i još nekolicina onih u čijem sam društvu pio ili spavao, u raznim prilikama. Ema još nije bila stigla i ja uspeh da je uhvatim pre nego što je ušla u sobu.
<BR>&nbsp;&nbsp;&nbsp;&nbsp;&nbsp;"Želim da idem na ovu misiju", rekao sam.
<BR>&nbsp;&nbsp;&nbsp;&nbsp;&nbsp;Ona se zgranula. "Stvarno? Ja sam mislila..." Ali tu stade, ne rekavši šta je mislila.
<BR>&nbsp;&nbsp;&nbsp;&nbsp;&nbsp;Ja nastavih: "Ja imam isto toliko prava da idem kao i Mečnikov!"
<BR>&nbsp;&nbsp;&nbsp;&nbsp;&nbsp;"Ti, sigurno je kao grad, nisi zabeležio takve rezultate kao on, Bobe." Ona me odmeri pažljivo, a onda reče: "Pa, reći ću ti o čemu je reč, Brodhede. To je specijalna misija, a ti si je delimično prouzrokovao. Ispalo je da je onaj tvoj blesavi kiks zanimljiv. Ne mislim to što si upropastio letelicu; to je bilo nedotupavno i kad bi u kosmosu postojala pravda, morao bi za to da platiš. Ali slepa sreća je gotovo isto toliko dobra kao i velika pamet."
<BR>&nbsp;&nbsp;&nbsp;&nbsp;&nbsp;"Primili ste izveštaj sa Kapije Dva", počeh ja da nagađam.
<BR>&nbsp;&nbsp;&nbsp;&nbsp;&nbsp;Ona zavrte glavom. "Još nismo. Ali to nije važno. Izvršili smo rutinsko programiranje tvoga leta pomoću kompjutera, i on je otkrio neke zanimljive korelacije. Kombinacija koja te je odvela na Kapiju Dva - o, do đavola", reče. "Hajdemo unutra. U svakom slučaju, možeš da ostaneš dok obavimo ovaj razgovor. On će ti pružiti kompletno objašnjenje, a onda - videćemo."
<BR>&nbsp;&nbsp;&nbsp;&nbsp;&nbsp;Uhvati me za lakat i ugura ispred sebe u sobu, onu istu koju smo koristili kao učionicu - kad je to bilo? Kao da je bilo pre milion godina. Smestio sam se između Sesa i Šikija i čekao da čujem šta će ona to da ispriča.
<BR>&nbsp;&nbsp;&nbsp;&nbsp;&nbsp;"Gotovo ste svi ovde", poče, "pozvani ste ovamo - sa izuzetkom jedne ili dve osobe. Jedan od tih izuzetaka je naš proslavljeni prijatelj gospodin Brodhed. Njemu je pošlo za rukom da upropasti jedan brod u blizini Kapije Dva, kao što gotovo svi znate. Pravo bi bilo da ga zbog toga naučimo pameti, ali pre nego što je to uradio, on nam je slučajno otkrio neke zanimljive činjenice. Boje koje su se pojavile u toku njegovog leta nisu bile one uobičajene za let do Kapije Dva, pa je kompjuter na osnovu izvršenog upoređivanja došao do sasvim nove koncepcije u vezi sa programiranjem kursa. Kako se čini, samo otprilike pet brojeva je od kritične važnosti za određivanje odredišta - onih pet koji su bili uobičajeni za prelet do Kapije Dva, a koji su se poklapali sa brojevima koje je odabrao Brodhed. Šta ostali brojevi označavaju, to ne znamo, ali ćemo utvrditi."
<BR>&nbsp;&nbsp;&nbsp;&nbsp;&nbsp;Ona se zavali i prekrsti ruke. "Ovo je misija koja ima višestruki cilj", reče. "Nameravamo da uradimo nešto novo. Za one koji su neupućeni, to znači da nameravamo da uputimo dva broda na isto odredište."
<BR>&nbsp;&nbsp;&nbsp;&nbsp;&nbsp;Ses Forhend podiže ruku. "Iz kog razloga?"
<BR>&nbsp;&nbsp;&nbsp;&nbsp;&nbsp;"Pa delimično da bismo sa sigurnošću utvrdili da to jeste isto odredište. Nameravamo da one brojeve koji nisu kritični variramo donekle... one za koje mislimo da nisu kritični. I nameravamo da pustimo da drugi brod krene trideset sekundi posle prvog. To jest, kako predviđamo, to znači da će među njima postojati onoliki razmak koliki Kapija pređe za trideset sekundi!
<BR>&nbsp;&nbsp;&nbsp;&nbsp;&nbsp;Forhend se nasmeši. "U odnosu na šta?"
<BR>&nbsp;&nbsp;&nbsp;&nbsp;&nbsp;"Dobro pitanje", klimnu ona. "U odnosu, mi smatramo, na Sunce. Stelarno kretanje u odnosu na Galaksiju - mi smatramo - može da se zanemari. Bar pod pretpostavkom da se pokaže da se vaše odredište nalazi unutar Galaksije, a da nije toliko udaljeno da galaktičko kretanje ima izrazito drugačiji vektor. Hoću da kažem, ukoliko biste dospeli na suprotnu stranu, to bi bilo sedamdeset kilometara u sekundi, u odnosu na galaktičko središte. Mi smatramo da to neće tako biti. Očekujemo da se pojavi samo relativno vrlo mala razlika u brzini i pravcu kretanja, i - ovaj, u svakom slučaju, trebalo bi da letite na rastojanju od nekih dve do tri stotine kilometara.
<BR>&nbsp;&nbsp;&nbsp;&nbsp;&nbsp;Razume se", dodade, smešeći se veselo, "to je samo s teorijske tačke gledišta. Možda relativna kretanja neće uopšte imati bilo kakvog značaja. U tom slučaju, problem će biti da se spreči da se ne sudarite. Ali mi smo ubeđeni - prilično ubeđeni - da ćete leteti bar na izvesnom rastojanju. U stvari, potrebno vam je samo oko petnaest metara - koliko iznosi duži prečnik petice."
<BR>&nbsp;&nbsp;&nbsp;&nbsp;&nbsp;"Šta znači 'prilično ubeđeni'?" zapita jedna od devojaka.
<BR>&nbsp;&nbsp;&nbsp;&nbsp;&nbsp;"Pa", priznade Ema, "ubeđeni u granicama razuma. Kako možemo da znamo pre nego što isprobamo?"
<BR>&nbsp;&nbsp;&nbsp;&nbsp;&nbsp;"Zvuči opasno", prokomentarisao je Ses. Nije izgledao pokoleban zbog toga. Samo je izneo svoje mišljenje. U tome se razlikovao od mene; ja sam se trudio da ne obraćam pažnju na ono što sam osećao i pokušavao sam da se usredsredim na tehničku stranu razgovora.
<BR>&nbsp;&nbsp;&nbsp;&nbsp;&nbsp;Ema pogleda iznenađeno. "A to? Čujte, još nisam stigla da govorim o opasnostima. Ovo odredište ne prihvata nijedna 'jedinica', većina 'trojki', i neke 'petice'."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Zato idete da biste to utvrdili", odgovori ona strpljivo. To je kombinacija koju je kompjuter odabrao kao najbolju za testiranje korelacije između različitih kombinacija brojeva. Imate oklopljene petice i obe prihvataju odredište o kome je reč. Što znači da vam na raspolaganju stoji ono što su konstruktori Hičija ocenili da ima dobre izglede na uspeh, je l' tako?"
<BR>&nbsp;&nbsp;&nbsp;&nbsp;&nbsp;"To je bilo odavno", usprotivih se ja.
<BR>&nbsp;&nbsp;&nbsp;&nbsp;&nbsp;"O, naravno. Nikad nisam ni rekla da nije. Opasno jeste - bar do izvesne mere. Zato se dobija milion."
<BR>&nbsp;&nbsp;&nbsp;&nbsp;&nbsp;Ona tu prekide, posmatrajući nas ozbiljno, dok se ne nađe neko da zapita: "Kakav milion?"
<BR>&nbsp;&nbsp;&nbsp;&nbsp;&nbsp;"Bonus od milion dolara koji dobija svaki od vas kad se vrati", odgovori ona. "Izdvojili su deset miliona dolara iz fonda Korporacije za ovu svrhu. Deli se na jednake delove. Razume se, postoje dobri izgledi da bude i više od milion za svakog ponaosob. Ako budete pronašli nešto vredno, to će se obračunati po propisanoj skali. A kompjuter misli da su izgledi dobri."
<BR>&nbsp;&nbsp;&nbsp;&nbsp;&nbsp;"Zašto vredi deset miliona?" upitah ja.
<BR>&nbsp;&nbsp;&nbsp;&nbsp;&nbsp;"O tome ne odlučujem ja", reče ona strpljivo. A onda me pogleda i dodade: "I uzgred budi rečeno, Brodhede, otpisujemo ti odštetu za letelicu. Znači sve što dobiješ moći ćeš da zadržiš. Milion dolara? To je lepa sumica. Moći ćeš da se vratiš kući, da stvoriš neko malo preduzeće i da se do kraja života izdržavaš od toga."
<BR>
<BR>&nbsp;&nbsp;&nbsp;&nbsp;&nbsp;BELEŠKA O SIGNATURAMA
<BR>&nbsp;&nbsp;&nbsp;&nbsp;&nbsp;Dr Asmenion. Znači, kad tragate za znacima života na nekoj planeti, ne očekujete da ćete naići na veliki neonski natpis sa rečima: "Ovde žive nepoznata bića". Nego tražite signature. "Signatura" je nešto što ukazuje da tu postoji još nešto. Kao vaš potpis na čeku. Kad ga vidim, znam da to znači da želite da vam se isplati novac, pa vam isplaćujem u gotovom. Ne vama, naravno, Bobe.
<BR>&nbsp;&nbsp;&nbsp;&nbsp;&nbsp;Pitanje. Bog ne voli tako mnogo vickaste nastavnike.
<BR>&nbsp;&nbsp;&nbsp;&nbsp;&nbsp;Dr Asmenion. Bez uvrede, Bobe. Metan je jedan od tipičnih znakova. On ukazuje na prisustvo toplokrvnih životinja, ili nešto nalik na njih.
<BR>&nbsp;&nbsp;&nbsp;&nbsp;&nbsp;Pitanje. Ja sam mislio da metan može da potiče od trulog povrća i takvih stvari?
<BR>&nbsp;&nbsp;&nbsp;&nbsp;&nbsp;Dr Asmenion. O, kako da ne. Ali uglavnom potiče iz utrobe velikih preživara. Na Zemlji metan u vazduhu najvećim delom potiče iz kravljih creva.
<BR>
<BR>&nbsp;&nbsp;&nbsp;&nbsp;&nbsp;Gledali smo se oči u oči, a Ema je prosto sedela tamo, smešila se ljubazno i čekala. Ne znam o čemu su drugi razmišljali. Ja sam se prisećao Kapije Dva i mog prvog putovanja, kad su nas oči bolele od gledanja u instrumente, dok smo tražili nešto čega tamo nije bilo. Pretpostavljam da su i svi ostali mogli da se prisećaju sopstvenih neuspešnih poduhvata.
<BR>&nbsp;&nbsp;&nbsp;&nbsp;&nbsp;"Lansiranje je", reče ona najzad, "prekosutra. Oni koji žele da se prijave, neka dođu u moju kancelariju."
<BR>&nbsp;&nbsp;&nbsp;&nbsp;&nbsp;Mene su primili. Šikija su odbili.
<BR>&nbsp;&nbsp;&nbsp;&nbsp;&nbsp;Ali nije to tako glatko išlo, nikad ništa ne ide glatko; ja sam bio taj koji se postarao da Šiki ne pođe. Prvi brod se popunio brzo: Ses Forhend, dve devojke iz Siera Leonea i jedan francuski par - svi su znali engleski, svi su bili provereni, svi su već ranije bili na misijama. Za drugi brod Mečnikov se prijavio smesta za kapetana posade; odmah je izabrao jedan par "peškira", Denija A. i Denija R. onda, gunđajući, pristade da primi mene. I tako je ostalo još jedno nepopunjeno mesto.
<BR>&nbsp;&nbsp;&nbsp;&nbsp;&nbsp;"Možemo da uzmemo tvog prijatelja Bakina", reče Ema. "Ili bi ti više voleo tvog drugog prijatelja?"
<BR>&nbsp;&nbsp;&nbsp;&nbsp;&nbsp;"Kog drugog prijatelja?" upitao sam.
<BR>&nbsp;&nbsp;&nbsp;&nbsp;&nbsp;"Imamo molbu", reče ona, "trećeg mitraljesca Suzane Ereire, sa brazilskog patrolnog broda. Dobila je dozvolu da uzme odsustvo radi ovoga."
<BR>&nbsp;&nbsp;&nbsp;&nbsp;&nbsp;"Suzi! Nisam znao da se dobrovoljno prijavila!"
<BR>&nbsp;&nbsp;&nbsp;&nbsp;&nbsp;Ema je zamišljeno razgledala perforiranu karticu koju je držala u ruci. "Ona je potpuno kvalifikovana", prokomentarisala je. "Takođe, ima sve delove tela. Aludiram", dodade licemerno, "na njene noge, naravno, mada, kako čujem, ti se isto tako interesuješ i za druge delove njenog tela. Ili bi možda radije bio "peškir" na ovoj misiji?"
<BR>&nbsp;&nbsp;&nbsp;&nbsp;&nbsp;Osetih u sebi besmislenu navalu besa. Nisam ja baš od onih seksualnih čistunaca; pomisao na fizički dodir sa nekim muškarcem sama po sebi nije me plašila. Ali - sa Dejnom Mečnikovim? Ili sa jednim od njegovih ljubavnika?
<BR>&nbsp;&nbsp;&nbsp;&nbsp;&nbsp;"Mitraljezac Ereira može ovamo da dođe sutra", dodala je Ema. "Brazilski patrolni brod će pristati odmah posle orbitera."
<BR>&nbsp;&nbsp;&nbsp;&nbsp;&nbsp;"Zašto, do đavola, pitaš mene?" zarežah ja. "Mečnikov je kapetan posade."
<BR>&nbsp;&nbsp;&nbsp;&nbsp;&nbsp;"On više voli da to prepusti tebi, Brodhede. Dakle, ko?"
<BR>&nbsp;&nbsp;&nbsp;&nbsp;&nbsp;"Baš me briga!" razvikao sam se i otišao. Ali mogućnost da se izbegne donošenje odluke ne postoji. To što se ja nisam odlučio bilo je samo po sebi odluka da se Šiki odbije. Da sam se ja borio za njega, oni bi ga poveli; pošto je to izostalo, bilo je očigledno da će izbor pasti na Suzi.
<BR>&nbsp;&nbsp;&nbsp;&nbsp;&nbsp;Sledeći dan proveo sam izbegavajući Šikija. Pronašao sam neku novu pridošlicu u "Plavom paklu", koja tek što je izišla iz klupe i proveo noć u njenoj sobi. Nisam čak otišao u svoju sobu ni da se presvučem; sve sam pobacao i kupio sebi nove stvari. Znao sam prilično dobro na kojim mestima Šiki može da me traži - u "Plavom paklu", u Central parku, muzeju - i držao sam se podalje odatle; otišao sam u dugačku šetnju po vijugavim, opustelim tunelima, ne naišavši uopšte ni na koga, sve do kasno uveče.
<BR>&nbsp;&nbsp;&nbsp;&nbsp;&nbsp;Posle toga sam reskirao i otišao na oproštajnu večeru koju su priređivali u našu čast. Šiki će verovatno biti tamo, ali biće tamo i drugog sveta.
<BR>&nbsp;&nbsp;&nbsp;&nbsp;&nbsp;I bio je. A bila je i Lujza Forhend. U stvari, ona je, čini se, bila u središtu pažnje; nisam znao da se vratila.
<BR>&nbsp;&nbsp;&nbsp;&nbsp;&nbsp;Ugledala me je i mahnula mi rukom. "Obogatila sam se, Bobe! Samo pij - ja častim!"
<BR>&nbsp;&nbsp;&nbsp;&nbsp;&nbsp;Dopustio sam da mi neko gurne čašu u jednu ruku, a džoint u drugu, i pre nego što sam povukao prvi dim uspeo sam da je zapitam šta je našla.
<BR>&nbsp;&nbsp;&nbsp;&nbsp;&nbsp;"Oružje, Bobe! Fantastično oružje Hičija, na stotine komada. Ses kaže da će nagrada u najmanju ruku biti pet miliona dolara. Plus naknada za ustupljena materijalna prava... ukoliko neko pronađe način da kopira to oružje, naravno."
<BR>&nbsp;&nbsp;&nbsp;&nbsp;&nbsp;Ispustih jedan dim i isprah ukus droge gutljajem bele gromovnice. "Kakva vrsta oružja?"
<BR>&nbsp;&nbsp;&nbsp;&nbsp;&nbsp;"Liče na sprave za kopanje tunela, samo su prenosni. Mogu da provrte otvor kroz bilo šta. Izgubili smo Saru ala Fanta prilikom spuštanja na površinu; jedna od ovih sprava joj je procepila zaštitno odelo. Ali Tim i ja ćemo dići njen deo, znači po dva i po miliona svakome od nas."
<BR>&nbsp;&nbsp;&nbsp;&nbsp;&nbsp;"Čestitam", rekoh ja. "Mislio sam da je poslednja stvar koja je ljudskoj rasi potrebna neko novo oružje za uzajamno ubijanje, ali - čestitam." Posegao sam za nekim izrazima moralne uzvišenosti, što mi je i te kako bilo potrebno; jer kad sam se okrenuo, ugledao sam Šikija kako lebdi u vazduhu i posmatra me.
<BR>&nbsp;&nbsp;&nbsp;&nbsp;&nbsp;"Hoćeš jedan dim?" zapitao sam, nudeći mu pot.
<BR>&nbsp;&nbsp;&nbsp;&nbsp;&nbsp;On zatrese glavom.
<BR>&nbsp;&nbsp;&nbsp;&nbsp;&nbsp;Ja rekoh: "Šiki, nije zavisilo od mene. Ja sam im rekao - ja im nisam rekao da te ne uzmu."
<BR>&nbsp;&nbsp;&nbsp;&nbsp;&nbsp;"Jesi li im rekao da bi trebalo da me uzmu?"
<BR>&nbsp;&nbsp;&nbsp;&nbsp;&nbsp;"Nije zavisilo od mene", kazao sam. "Hej, slušaj!" nastavio sam, shvativši da postoji jedan način da se izvučem. "Sad, pošto se Lujza obogatila, Ses verovatno neće da pođe. Zašto ne pođeš umesto njega?"
<BR>&nbsp;&nbsp;&nbsp;&nbsp;&nbsp;On ustuknu, posmatrajući me i dalje; samo mu se izraz lica promenio. "Zar ti ne znaš?" upitao je. "Istina je da je Ses odustao, ali već su našli zamenu za njega."
<BR>&nbsp;&nbsp;&nbsp;&nbsp;&nbsp;"Koga?"
<BR>
<BR>&nbsp;&nbsp;&nbsp;&nbsp;&nbsp;Dragi Glase Kapije,
<BR>&nbsp;&nbsp;&nbsp;&nbsp;&nbsp;Prošlog meseca odvojio sam 58,50 U.S. dolara od svog teško stečenog novca da bih poveo ženu i sina na "predavanje" jednog vašeg "heroja" koji se vratio s puta, a koji je Liverpulu načinio sumnjivu čast svojom posetom (za koju je dobro nagrađen, razume se, novcem plaćenim od strane ljudi kao što sam ja). Nije mi smetalo to što nije bio naročito zanimljiv kao predavač. Međutim, ono što je tako zapaljeno rekao mene je istinski raspalilo. Rekao je da mi bedni Zemljani uopšte nemamo predstavu u kojoj meri stavljate glavu u torbu vi, plemeniti pustolovi.
<BR>&nbsp;&nbsp;&nbsp;&nbsp;&nbsp;E pa, druškane, jutros sam podigao i poslednju funtu sa svoje štedne knjižice da bi moja žena mogla da zakrpi pluća (znaš, dobra stara melanoma usled azbestoze CV/E). Kroz nedelju dana treba da platim školarinu za dete, a nikako mi nije jasno odakle ću. I pošto sam od osam do dvanaest jutros čekao na pristaništu da mi se ukaže prilika da prenesem neki brodski teret (nije ga uopšte bilo), nadzornik mi je saopštio da sam prekobrojan, što znači da sutra ne moram ni da se trudim da idem tamo da čekam. Da li bi neko od vas heroja bio zainteresovan za kupovinu po vrlo povoljnoj ceni rezervnih delova? Moji su za prodaju - bubrezi, jetra, sve. A sve je u dobrom stanju, odnosno onoliko dobro koliko se može očekivati posle devetnaest godina provedenih po pristaništima, izuzimajući suzne žlezde, koje su prilično istrošene, usled plakanja zbog vaših nevolja.
<BR>&nbsp;&nbsp;&nbsp;&nbsp;&nbsp;H. Delakros
<BR>&nbsp;&nbsp;&nbsp;&nbsp;&nbsp;"Votertops"
<BR>&nbsp;&nbsp;&nbsp;&nbsp;&nbsp;stan B a 17, 41. sprat
<BR>&nbsp;&nbsp;&nbsp;&nbsp;&nbsp;Mersisajd L77PR 14JE6
<BR>
<BR>&nbsp;&nbsp;&nbsp;&nbsp;&nbsp;"Osoba koja je upravo iza tebe", reče Šiki i ja se okretoh, a tu je stajala ona, posmatrala me, sa čašom u ruci i izrazom lica koji nisam mogao da odgonetnem.
<BR>&nbsp;&nbsp;&nbsp;&nbsp;&nbsp;"Zdravo, Bobe", reče Klara.
<BR>&nbsp;&nbsp;&nbsp;&nbsp;&nbsp;Bio sam se pripremio za ovu večeru uz pomoć nekoliko čaša s nogu u kantini; devedeset odsto sam bio pijan, a deset odsto otupeo, ali sve je to iščezlo kao rukom odneseno dok sam gledao u nju. Spustih čašu, dadoh nekom cigaretu, uzeh je za ruku, i povukoh napolje u tunel.
<BR>&nbsp;&nbsp;&nbsp;&nbsp;&nbsp;"Klaro", rekao sam. "Jesi li primila moja pisma?"
<BR>&nbsp;&nbsp;&nbsp;&nbsp;&nbsp;Ona je izgledala zbunjena. "Pisma?" Zatresla je glavom. "Ti si ih valjda poslao na Veneru? Ja donde nisam uopšte stigla. Letom u ravni ekliptike stigla sam do mesta određenog za sastajanje a onda sam se predomislila. Vratila sam se odmah orbiterom."
<BR>&nbsp;&nbsp;&nbsp;&nbsp;&nbsp;"O, Klaro."
<BR>&nbsp;&nbsp;&nbsp;&nbsp;&nbsp;"O, Bobe", imitirala me je, smejući se; to nije bilo naročito prijatno, jer kad je razvukla usta video sam šupljinu na mestu gde je bio onaj zub koji sam joj izbio. "Pa šta još imamo da kažemo jedno drugom?"
<BR>&nbsp;&nbsp;&nbsp;&nbsp;&nbsp;Ja je zagrlih. "Ja imam da kažem da te volim i da se izvinjavam i da hoću da se pomirimo i želim da se venčamo i živimo zajedno i da imamo decu..."
<BR>&nbsp;&nbsp;&nbsp;&nbsp;&nbsp;"Isuse, Bobe", reče ona, odgurnuvši me, doduše blago, "kad ti nešto kažeš onda kažeš svašta, je l'da? Stani sad malo. Neće to da propadne."
<BR>&nbsp;&nbsp;&nbsp;&nbsp;&nbsp;"Ali prošlo je toliko meseci!"
<BR>&nbsp;&nbsp;&nbsp;&nbsp;&nbsp;Ona se nasmeja. "Ne glupiraj se, Bobe. Danas je rđav dan za Strelce da donose odluke, naročito o ljubavnim stvarima. Razgovaraćemo o tome drugi put."
<BR>&nbsp;&nbsp;&nbsp;&nbsp;&nbsp;"Te koještarije! Slušaj, u sve to uopšte ne verujem!"
<BR>&nbsp;&nbsp;&nbsp;&nbsp;&nbsp;"Ja verujem, Bobe."
<BR>&nbsp;&nbsp;&nbsp;&nbsp;&nbsp;Pade mi na pamet dobra ideja. "Hej! Kladim se da mogu s nekim da se promenim u prvom brodu! Ili, čekaj malo, možda bi se Suzi zamenila s tobom..."
<BR>&nbsp;&nbsp;&nbsp;&nbsp;&nbsp;Ona zavrte glavom, smešeći se i dalje. "Nikako ne verujem da će se to Suzi dopasti", kazala je. "Ionako su već gnjavili dok su mi dozvolili da zamenim Sesa. Neće nipošto pristati da se nešto menja u poslednjem trenutku."
<BR>&nbsp;&nbsp;&nbsp;&nbsp;&nbsp;"Briga me za to, Klaro!"
<BR>&nbsp;&nbsp;&nbsp;&nbsp;&nbsp;"Bobe", reče ona, "nemoj da me forsiraš. Mnogo sam razmišljala o nama. Čini mi se da među nama ima nešto za šta vredi da se potrudimo. Ali još ne mogu da kažem da sam sasvim načisto i ne želim da forsiram stvar."
<BR>&nbsp;&nbsp;&nbsp;&nbsp;&nbsp;"Ali, Klaro..."
<BR>
<BR>&nbsp;&nbsp;&nbsp;&nbsp;&nbsp;IZVEŠTAJ O MISIJI
<BR>&nbsp;&nbsp;&nbsp;&nbsp;&nbsp;Letelica 3-184, Let 019D140. Posada S. Kotsis, A. Mekarti, K. Metsuoko.
<BR>&nbsp;&nbsp;&nbsp;&nbsp;&nbsp;Vreme u svemiru 615 dana i 9 sati. Nema izveštaja posade sa odredišta. Podaci dobiveni skenerom sa panoramskim zahvatnikom ne pružaju podatke o odredištu. Nema karakterističnih znakova pomoću kojih bi se izvršila identifikacija.
<BR>&nbsp;&nbsp;&nbsp;&nbsp;&nbsp;Nema rezimea.
<BR>&nbsp;&nbsp;&nbsp;&nbsp;&nbsp;Izvod iz brodskog dnevnika: "Ovo je 281. dan našeg boravka u kosmosu. Metsuoko je izgubio prilikom izvlačenja kocke i izvršio samoubistvo. Alicija dobrovoljno izvršila samoubistvo četrdeset dana kasnije. Još nismo stigli do zaokretanja, što znači da je sve uzaludno. Preostale namirnice neće biti dovoljne za moje potrebe, uračunavajući čak i Aliciju i Kenija koji se nalaze u zamrzivaču. Zato sve prebacujem na automatski režim leta i uzimam pilule. Svi smo napisali pisma. Molim dostavite ih na označne adrese, ukolko se ovaj ukleti brod ikad vrati natrag."
<BR>&nbsp;&nbsp;&nbsp;&nbsp;&nbsp;Služba za planiranje letova izjavila da je "petica" sa dvostrukim rezervama i posadom od jednog člana mogla da dovede ovu misiju do kraja i da se uspešno vrati natrag. Ovu izjavu objavljujemo uzgred: nema dokaza da bi bilo korisno ponavljanje ove misije.
<BR>
<BR>&nbsp;&nbsp;&nbsp;&nbsp;&nbsp;"Neka sad ostane na ovome, Bobe. Ja ću da krenem u prvom brodu, a ti u drugom. Kad stignemo tamo kuda smo pošli, moći ćemo da razgovaramo. Možda ćemo se čak i zameniti kako bismo se zajedno vraćali. Ali dotle ćemo oboje imati prilike da razmislimo šta zapravo hoćemo."
<BR>&nbsp;&nbsp;&nbsp;&nbsp;&nbsp;Jedine reči koje sam, kako izgleda, znao stalno sam ponavljao, kao papagaj: "Ali, Klaro..."
<BR>&nbsp;&nbsp;&nbsp;&nbsp;&nbsp;Ona me poljubi, pa me odgurnu. "Bobe", rekla je, "nemoj toliko da žuriš. Imamo vremena koliko hoćeš."
</P></TD></TR></TABLE>
<P class="next">
<A HREF=p27.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
