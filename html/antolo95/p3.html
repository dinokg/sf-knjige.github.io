<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>Volter Miler: VELIKA GLAD
<P>&nbsp;&nbsp;&nbsp;&nbsp;&nbsp;Ja sam slep, a ipak znam put do zvezda. Svemir je moja harfa, i blago ga dodirujem prstima od čelika. Svemir peva. Njegova muzika drhti u šemama fluksa, stiže puzeći duž krivulje pozitronske struje, dolazi da šapuće u uši od stakla. Ja čujem. Ajeee! Mada sam bez očiju, ja vidim zvezde upletene u mreže svojih polja, upletene u Jedno. Ja sam pauk koji trči po toj mreži. Ja sam pauk koji prede, koji ispreda svemir tamo gde zvezda nema.
<BR>&nbsp;&nbsp;&nbsp;&nbsp;&nbsp;I ja sam svirač bledog, ponositog Gospodara.
<BR>&nbsp;&nbsp;&nbsp;&nbsp;&nbsp;On me gradi, i hrani me gorivom koje jedem, i vodi me na vožnju kroz svemir koji ja stvaram, do blještavila nekog drugog sunca. I kada završi sa mnom, ležim na kiši i rđam. Moj metal truli s vremenom, i more preplavljuje kopno i uzima me dok spavam. Moj Gospodar zaboravlja. Gospodar lomi parčiće sa kamena, deljući kamenu sekiru. Zanima se bubnjevima i krvavim oltarima; on igra sa izuvijanom zmijom u ustima, prizivajući kišu.
<BR>&nbsp;&nbsp;&nbsp;&nbsp;&nbsp;Onda - nakon mnogo vremena - on se seća. Sagradi još jednog mene, i ja sam isti, jer kao i Duša onog koji me gradi, moj princip leži van određenog mesa. Kada se moj princip obuče u čelik, ponovo krećemo u lutanja. Ja sam minstrel, a Čovek je kralj.
<BR>&nbsp;&nbsp;&nbsp;&nbsp;&nbsp;Čujte pesmu njegove gladi, pesmu njegove beskrajne žeđi.
<BR>&nbsp;&nbsp;&nbsp;&nbsp;&nbsp;Bio jednom čovek po imenu Ejb Žoli, i on se lenjo naslonio na mene sa jednom rukom u tami dok je nežno razgovarao i smejao se sa ženkom svoje vrste.
<BR>&nbsp;&nbsp;&nbsp;&nbsp;&nbsp;"Gotov je, Džun Bag. Napravili smo ga", rekao je.
<BR>&nbsp;&nbsp;&nbsp;&nbsp;&nbsp;I devojka je gledala svojim zelenim očima po meni dok su cvrčci pevali iza zida, i dok su pokreti njihovih stopala tiho odjekivali velikim hangarom.
<BR>&nbsp;&nbsp;&nbsp;&nbsp;&nbsp;"Gotov", promrmljala je. "To je tvoj uspeh, Ejbe."
<BR>&nbsp;&nbsp;&nbsp;&nbsp;&nbsp;"Moj, i mnogih drugih! I vladinih para."
<BR>&nbsp;&nbsp;&nbsp;&nbsp;&nbsp;Ona se poigravala reverom njegovog kombinezona, nasmejala se i rekla: "Hajde da ga ukrademo i pobegnemo."
<BR>&nbsp;&nbsp;&nbsp;&nbsp;&nbsp;"Pssst!" On se nervozno ogledao okolo, ali nije bilo stražara na vidiku. "Mogu te streljati i za manje od toga", upozorio je. "T. P. nema smisla za humor."
<BR>&nbsp;&nbsp;&nbsp;&nbsp;&nbsp;"Ejbe..."
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Poljubi me."
<BR>&nbsp;&nbsp;&nbsp;&nbsp;&nbsp;Poljubio ju je.
<BR>&nbsp;&nbsp;&nbsp;&nbsp;&nbsp;"Kada će i to biti protivzakonito?" prošaputala je.
<BR>&nbsp;&nbsp;&nbsp;&nbsp;&nbsp;On ju je smrknuto pogledao, a ona je odgovorila na sopstveno pitanje.
<BR>&nbsp;&nbsp;&nbsp;&nbsp;&nbsp;"Čim eugenički zakoni budu usvojeni, Ejbe. Ejb Žoli, koji je sagradio svemirski pogon, genetski nepoželjan."
<BR>&nbsp;&nbsp;&nbsp;&nbsp;&nbsp;"Nemoj!"
<BR>&nbsp;&nbsp;&nbsp;&nbsp;&nbsp;Stajali su tamo dišući tiho, i bilo je mržnje u njihovim grlima.
<BR>&nbsp;&nbsp;&nbsp;&nbsp;&nbsp;"Pa?"
<BR>&nbsp;&nbsp;&nbsp;&nbsp;&nbsp;Ponovo se osvrnuo, i prošaputao: "Sačekaj me ovde u jedanaest sati, Džun Bag."
<BR>&nbsp;&nbsp;&nbsp;&nbsp;&nbsp;Rastali su se uz zvuk nonšalantnih koraka.
<BR>
<BR>&nbsp;&nbsp;&nbsp;&nbsp;&nbsp;U jedanaest sati, u hangaru je zarikao lav. U jedanaest sati, čelični džegernaut probio se kroz zid hangara i zastao na betonskoj rampi dok su se meci odbijali od njegove školjke. Tada je prva svemirska kočija kresnula vertikalan stub plamena u noći. Grmljavina je hodala uspravno na ognjenim štulama, dok su ljudi ljutito vikali. Kada smo se našli sami u bezvazdušnoj, zvezdama osutoj, suncima pocepanoj crnini, milovao sam mrežu svemira, i slušao prigušene note. Kada je melodija upamćena, ja progovaram. Suprotstavljam se. Odbijam univerzum. Živeli smo u besprostornom svemiru iza zvezda.
<BR>&nbsp;&nbsp;&nbsp;&nbsp;&nbsp;Čovek i žena su otišli. Ali, plan je ostao na Zemlji. Moj princip se zadržao na crtaćim tablama, i u snovima ljudi - ljudi koji su govorili da im je muka od ratova i politike i laveža kolektivističkih šakala. Drugima je bilo muka od sitničavog mira i jeftinoće i govora na Dan nezavisnosti i korporisanih šakala koji su odurno cmizdrili o raznim slobodama.
<BR>&nbsp;&nbsp;&nbsp;&nbsp;&nbsp;Oni su želeli jednu Veliku Slobodu. Ponovo su me sagradili, ti ponositi, bledi dvonošci, ta deca Majmuna-Princa koji je hodao poput boga. Spakovali su se u cilindre od čelika i čuda, jašući ka zvezdama na buri srdaca koja ih je nekad svojom pesmom skinula sa drveća da haraju ravnicom sa batinom i bakljom. Čaura zemlje se otvorila, prosipajući svoje seme u pravcu svemira. Bilo je to vreme velike eksplozije, velikog rađanja. Imperije su drhtale u oluji.
<BR>&nbsp;&nbsp;&nbsp;&nbsp;&nbsp;Svemirske kočije bacale su se gore da nestanu iza oboda atmosfere. Prerijske škune svemira nosile su nemirne, prezrive, gladne, ponosne. A ja sam ih vodio putem koji se prostire oko svemira. Svet je ključao, i imperije se rušile, i nove imperije su nastajale, čija je svrha bila da sagrade svemirske kočije.
<BR>&nbsp;&nbsp;&nbsp;&nbsp;&nbsp;Mladi muškarci, mlade žene, galamili su na kapijama lansirnih polja. Oni koji su bili odabrani sa očekivanjem su se smešili na zvezde. Oni su se ukrcavali u buljucima i napuštali Zemlju. Bili su tvrdog smeha, sa crvenim pegama i velikim pesnicama. Nosili su razmernike za pojasom kao mačeve, i govorili prisno o Švarcšildovim linijskim elementima i Riman-Kristofelovim tenzorima. Njihove žene bile su neumorne pričalice, krupne žene, sa blistavim belim zubima. Začikavale su muškarce, a ruke su im bile jake i preplanule.
<BR>&nbsp;&nbsp;&nbsp;&nbsp;&nbsp;Došli su pesnici - i neprilagođeni, i sveci, grešnici, zemljoradnici. Inženjeri su došli, i oni što rađaju decu, borci, utopisti, i sanjari sa Božjom svetlošću koje je sjalo u njihovim u zvezde uprtim očima.
<BR>&nbsp;&nbsp;&nbsp;&nbsp;&nbsp;"Zašto su nas učili da se molimo oborenih očiju?" pitali su. "Kada se moliš, gledaj ka zvezdama, gledaj ka Bogu na severnom kraju univerzuma."
<BR>&nbsp;&nbsp;&nbsp;&nbsp;&nbsp;Čovek je bio vetar ka zvezdama, seme slačice, pramen Braminog daha izdahnut preko svemira.
<BR>&nbsp;&nbsp;&nbsp;&nbsp;&nbsp;Našli su dvoje mrtvaca u orbiti oko Arkturusa. Mrtvaci su bili smrznuti i led je polako sublimisao u svemirsku paru. Jedan od njih u džepu je imao člansku kartu Inženjerskog sindikata. Na njoj je bilo ime Ejb Žoli. Drugi je bio devojka. I, zato što im je mrtvac dao planove koji su vodili do svemira, uvukli su ga u brod skupa sa devojkom. Neko je otpevao Kirie i neko je izgovorio: "Ja sam Vaskrsnuće i Život." Tada su poništili orbitalnu brzinu i pustili da se mrtvaci survaju prema Arkturusu, prema gorućem sunčevom grobu gde će njihova svetlost večno sjati.
<BR>&nbsp;&nbsp;&nbsp;&nbsp;&nbsp;Bilo je onih koji su ostali iza. To su bili oni koji su od Zemlje napravili svoj posao i ostali kod kuće. Njihova plemena su imala broj od dve milijarde duša. I bili su nekako različiti od svemiraca. Voleli su da sede u svojim stolicama za ljuljanje. Voleli su dražesnost i dolar od sto centi. Glasali su za Konzervativnu stranku. Ukinuli su centralizaciju. Konačno su ukinuli i vladu. I, prvi put otkad se pamti, bilo je mira na Zemlji, dobre volje među ljudima.
<BR>
<BR>&nbsp;&nbsp;&nbsp;&nbsp;&nbsp;Moj gospodar bio je gladan zemlje. Moj Gospodar tražio je nove svetove. I našli smo ih.
<BR>&nbsp;&nbsp;&nbsp;&nbsp;&nbsp;Bilo je jedno žuto sunce u Serpensu zvano 27 Lambda, koje je ležalo osam parseka unutra prema središtu galaksije i sedam parseka severno prema galaktičkom polu. Bujna zelena planeta plutala je na sto i dvadeset megamilja od prijateljskog sunca- zvezde, i pobudila je u lutajućem dvonošcu nostalgične misli. Zastali smo u svemirskom crnilu, pogledali, spustili se na jezicima munje iz vedrog neba da postavimo mlazne vatre u travnatu ravnicu blizu reke i šume.
<BR>&nbsp;&nbsp;&nbsp;&nbsp;&nbsp;Čovek je bio presađeno seme.
<BR>&nbsp;&nbsp;&nbsp;&nbsp;&nbsp;Odlutao je od svemirske kočije i pio iz lokve u džungli. Grdosija sa nekoliko nogu i parazitskim jahačem došla je ričući svoju glad za bledim dvonošcem. I njene kosti izbelele su na suncu, a njeni potomci naučili su da se lakše ostaje živ ako ignorišu dvonošca sa neba.
<BR>&nbsp;&nbsp;&nbsp;&nbsp;&nbsp;Ležao sam rđajući na kiši. Kuće od klada i kamenja iznikle su na obroncima brda. Polako su se smrvile u ruševine. Čovek u krznenoj odori došao je i sagradio oltar pored mojih nogu. Spalio je svoju najstariju kćerku na njemu dok je pevao bojnu pesmu i igrao, igrao pobedu pod stranim nebom.
<BR>&nbsp;&nbsp;&nbsp;&nbsp;&nbsp;Sinovi ljudi oblikovali su glinu i deljali vrške za strele i ložili vatre. Starci su im pričali legende o bogu što hodi svemirom, i te priče postale su njihove legende. Otimali su kćerke suseda, spoznavali žene, i množili se.
<BR>&nbsp;&nbsp;&nbsp;&nbsp;&nbsp;Glečer je došao i smrvio me u prah. Milenijumi su prošli, i svaki prorok imao je svog Hazara.
<BR>&nbsp;&nbsp;&nbsp;&nbsp;&nbsp;Jedan od proroka napisao je energetsku jednačinu. Ljudi su raspeli jednog agitatora na telegrafski stub. Etnički su očistili jednu manjinu. Pocepali su atom uranijuma u atome stroncijuma i ksenona. Napisali su besmrtne stihove kojima su oplakivali ratove, dok su smišljali bolje načine da ih vode. Ponovo su izgradili telo za moj životni princip, za tenzorske transforme koji čine moju dušu. Opet su me zajahali u nebeskoj prerijskoj škuni, jer su bili umorni od osvećenog njakanja.
<BR>&nbsp;&nbsp;&nbsp;&nbsp;&nbsp;Bilo je režećih stubova plavobele vatre u noći, i režećih glasova nemirnih masa ljudi. Čovek je jurnuo putem oko svemira.
<BR>&nbsp;&nbsp;&nbsp;&nbsp;&nbsp;Čovek je otišao na druge zvezde. Ali nakon hiljadu godina mnogi su ostali na svojoj rodnoj planeti - kućevni ljudi i filmske zvezde i pogrebnici, zavisnici od nembutala i zagovornici svetske vlade.
<BR>&nbsp;&nbsp;&nbsp;&nbsp;&nbsp;Kada su oni nemirni, svemirci divljih očiju otišli, zavisnici su postali religiozni a federalisti se preobratili u mirne anarhiste i parlamenti su izglasali sopstveno ukidanje. Bio je mir na trećoj planeti 27 Lambde Serpens, i dobra volja među stanovnicima iste. Vodili su ljubav i studirali sociologiju pod prijateljskim suncem, pod prijatnim plavim nebom zauvek.
<BR>&nbsp;&nbsp;&nbsp;&nbsp;&nbsp;Na putu oko svemira, moj Gospodar gladovao je za zemljom.
<BR>&nbsp;&nbsp;&nbsp;&nbsp;&nbsp;I bilo je žuto sunce u oblasti Škorpije, i jednom je bilo nazvano 18 Skorpii, ali su ga sada nazvali Ba'Lagan. Bilo je malo južnije od Serpensa, malo bliže galaktičkom jezgru. Nazvali su njegove planete Albrasa i Ninn, i bile su bliznakinje. Albrasa je već bila naseljena klanom kosmatih intelektualaca sa zubima i cvrkutavim glasovima. Njima se sviđao ukus ljudskog mesa, lako su ga varili.
<BR>&nbsp;&nbsp;&nbsp;&nbsp;&nbsp;Čovek je sišao na nebeskoj grmljavini. Čovek je sišao da hoda po zemlji i poseduje je. Ja sam ležao tiho rđajući na kiši.
<BR>&nbsp;&nbsp;&nbsp;&nbsp;&nbsp;Čovek je naučio svog unuka da devičanski bakar iskuje u gadnu bojnu sekiru, i naučio ga mističnom receptu za pečenje dlakavog intelektualca. Bilo je zabranjeno skuvati mladog intelektualca u mleku njegove majke, ali bilo je dopušteno ispeći ga živog i podsetiti ga da su se njegovi oci drznuli da napadnu dvonožnog boga.
<BR>&nbsp;&nbsp;&nbsp;&nbsp;&nbsp;Čovekov unuk izrastao je snažan i podmukao. Izvršio je genocid nad dlakavim domorocima i koristio njihove kože kao ćebad. Smrskao im je lobanje i podigao svoje oltare u njihovim hramovima. Iskasapio je osamdesetogodišnjaka na jednom od oltara, jer je starac postavio glup predlog da njihovom bogu žrtvuju savršeno zdravu mladu devicu. Mlada devica gledala je ceremoniju tiho likujućim očima; onda se udala za glavnog sveštenika i izrodila mu mnogo dece.
<BR>&nbsp;&nbsp;&nbsp;&nbsp;&nbsp;Dvonožac je izbatinao planetu do pokornosti. Uveravao je sebe da je Odabrano Dete Najvišeg. Izgradio je sebi presto i sedeo na njemu - slušajući komentatora koji je opisivao bitke mlaznjaka iznad Severnog pola. Stoleća su promicala, odevena u drečave halje. I bio je rat sa Ninnom između svetova.
<BR>&nbsp;&nbsp;&nbsp;&nbsp;&nbsp;A onda se još jedan Ejbraham Žoli nagnuo nad crtaću tablu. I još jedna posada ljudi velikih šaka omotala je čelično meso oko mog principa. Još jedna ljudska rasa pljunula je svoj prezir na tle - tle koje je pilo krv njihovih otaca, osetilo vatru sunaca kad su rakete krenule ka nebu, noseći moje telo i tela mog Gospodara.
<BR>&nbsp;&nbsp;&nbsp;&nbsp;&nbsp;Ljudi su bili čelikom omotane trunke mesa, koje jurcaju među zvezdama. Ljudi su bili kao prašina, koja se kotrljala prerijom galaksije - parčići maslačkovih maca koji se kovitlaju u podižućoj oluji što ih nosi duž kraka galaktičke spirale i prema unutra, uvek unutra. Oči su im počivale na Herkulesu i udaljenim globularnim skupinama. Zastao je na Nu Lupi i 15 Sagite i bezimenom žutom suncu u Ofijuksu gde je sreo domorodačku rasu koja se usudila da budu dvonošci. Slomio ih je brzo.
<BR>&nbsp;&nbsp;&nbsp;&nbsp;&nbsp;Uvek je bilo onih koji su ostajali iza, zadržali se na planeti gde su se njihovi preci borili. Gledao sam ih svojim poslednjim očima, dok je poslednji brod jurio u svemir. Gledao sam, i video kako žudnja nestaje iz njih, video kako postaju kao kazan skinut sa vatre. Njihovo ključanje postalo je krčkanje, a onda su se ohladili. Uvek su nalazili mir kad bi svemirci otišli.
<BR>&nbsp;&nbsp;&nbsp;&nbsp;&nbsp;To nisam nikad razumeo. Ja, mašina, svemirski pauk, ne mogu razumeti. Ali sam to video - egzodus gladnih, spuštanje mira na one koji su odlučili da ostanu. Gladni piju svemirsku prazninu, i njihova glad raste. Mirni jedu iz zemlje, i nalaze mir, pa ipak - čini se da pomalo umru.
<BR>
<BR>&nbsp;&nbsp;&nbsp;&nbsp;&nbsp;Sve dublje navaljivali su zvezdani brodovi, dublje u Strelca i Škorpiju, i Lupusa, Ofijuks i Sagitu. Tu i tamo zastajali su da kolonišu i osvoje. Jedna planeta progutala je šačicu ljudi i mučila ih svojim biološkim sredstvima. Ali ljudi su porasli i potukli divlju planetu do ropstva, nakon dugih doba, naterali je da plaća danak svom kralju. Još jednom su poželeli zvezde, još jednom su jurnuli ka nebu, ostavljajući oklevajuću braću u miru.
<BR>&nbsp;&nbsp;&nbsp;&nbsp;&nbsp;Napisali su pesmu. Nazvali su je 'Deset parseka do Raja'. Pevali su je kao da veruju u nju. To nikad nisam razumeo.
<BR>&nbsp;&nbsp;&nbsp;&nbsp;&nbsp;Uvek je bilo deset ili dvanaest parseka do još jednog sunca sa spektrom klase G, sa planetom čedno obučenom u zelene šume i bele oblake. Tamo se spuštao da ponovo gradi, da brazda plodnu zemlju, da se ljulja u ljuljašci na verandi u suton, sišući svoju lulu i zamišljeno zureći u zvezde dok se njegovi unuci prevrću poput mladih šimpanza na svežem travnjaku.
<BR>&nbsp;&nbsp;&nbsp;&nbsp;&nbsp;Zaboravio je Zemlju - taj starac - njegova rasa je zaboravila svoju istoriju. Ali, ponešto je znao. Poznavao je ciklus odlaska do zvezda - spuštanje zvezdanih brodova, povratak u divljaštvo, bolno ponovno izgrađivanje, okrutnost, ponovno učenje, ponositi egzodus. Znao je te stvari jer je čovek naučio da održi delić prošlosti netaknut kroz ciklus. Nije više padao dotle da delje vrške za strele. Sada je uspevao da ponovo počne u doba bronze ili mekog gvožđa. I unapred je znao da će od neukroćene divljine izvajati moćne industrije.
<BR>&nbsp;&nbsp;&nbsp;&nbsp;&nbsp;Ali je starac bio tužan dok je sedeo na verandi. Tako je malo znao o Velikoj Svrsi. Zašto njegovo seme mora jurišati na zvezde? Znao je da mora - ali mu je nedostajao razlog. Njegovi unuci igrali su se u sumraku, igrali svemirskih igara, mada još nije bilo svemirskog broda na planeti.
<BR>&nbsp;&nbsp;&nbsp;&nbsp;&nbsp;Na travnjaku je bio jedan dečkić koji je pokušao da začikava devojčice, ali devojčice su stavile maske nadmoćne prefinjenosti i nisu se osvrtale na malog čoveka. Mrzovoljan, on je pogledao gore i video starca kako sanjari na verandi.
<BR>&nbsp;&nbsp;&nbsp;&nbsp;&nbsp;"Deku je uhvatilo zvezdano ludilo! Vidi, ala se Deka umusio! Bljaah! Deku je uhvatilo zvezdano ludilo!"
<BR>&nbsp;&nbsp;&nbsp;&nbsp;&nbsp;Muzikalan smeh zatitrao je nad travnjakom. Starac se zakikotao, privrženo ali setno. Bili su mladi, ali su znali za zvezdanu žeđ. Planeta je bila mlada, previše mlada za zvezdane brodove, čak iako su sveštenici sačuvali zapise i naučne knjige u hramovima. Planeta je znala za svemir i želela ga. Ipak, deca će sva biti mrtva pre nego što se prva lađa bude otisnula.
<BR>&nbsp;&nbsp;&nbsp;&nbsp;&nbsp;Smeh na travnjaku je utihnuo. Najstarije dete, nezgrapna i pegava devojčica od osam godina, dotrupkala je uz stepenice da sedne uz stub i ćutke bulji u njega u mraku. Osetio je da u njenoj tišini vreba pitanje. Prijateljski ju je bocnuo u rebra nožnim palcem.
<BR>&nbsp;&nbsp;&nbsp;&nbsp;&nbsp;"Kakvo te to teško pitanje muči, Nari?" upitao je ljubazno.
<BR>&nbsp;&nbsp;&nbsp;&nbsp;&nbsp;"Zašto je zvezdano ludilo, Deko?"
<BR>&nbsp;&nbsp;&nbsp;&nbsp;&nbsp;Na tren se zamišljeno ljuljao. "Zašto postoje ljudi da ga osete?" odvratio je pitanjem.
<BR>&nbsp;&nbsp;&nbsp;&nbsp;&nbsp;Dete je ćutalo.
<BR>&nbsp;&nbsp;&nbsp;&nbsp;&nbsp;"Znam samo ono šta sveštenici kažu, Nari", rekao joj je nežno. "Oni kažu da je čovek jednom imao rajsku planetu, i da je pobegao tražeći bolju. Kažu da je naljutio Gospoda Biona. I da je gospod sakrio raj, i osudio čoveka da večno luta, dodirnuo mu srce večitom gladi za mestom koje je izgubio."
<BR>&nbsp;&nbsp;&nbsp;&nbsp;&nbsp;"Hoće li ga ljudi ikada naći, Deko?"
<BR>&nbsp;&nbsp;&nbsp;&nbsp;&nbsp;"Nikad - tako kažu sveštenici. Glad mu je sudba, Nari."
<BR>&nbsp;&nbsp;&nbsp;&nbsp;&nbsp;"To nije fer!" rekla je devojčica.
<BR>&nbsp;&nbsp;&nbsp;&nbsp;&nbsp;"Šta to nije fer, dete moje?"
<BR>&nbsp;&nbsp;&nbsp;&nbsp;&nbsp;"Zvezdano ludilo. Sinoć sam videla jednu tetu da plače. Samo je stajala i plakala, gledajući u nebo."
<BR>&nbsp;&nbsp;&nbsp;&nbsp;&nbsp;"Gde?"
<BR>&nbsp;&nbsp;&nbsp;&nbsp;&nbsp;"Na ulici. Na stanici motobusa."
<BR>&nbsp;&nbsp;&nbsp;&nbsp;&nbsp;"Koliko je bila stara?"
<BR>&nbsp;&nbsp;&nbsp;&nbsp;&nbsp;Nari je mrdala petama i sumnjičavo promrmljala: "Bilo je dosta mračno."
<BR>&nbsp;&nbsp;&nbsp;&nbsp;&nbsp;Deka se umirujuće nasmejao. "Kladim se da nije bila starija od četrnaest godina. Kladim se da je bila još dete. Zvezdano ludilo hvata devojčice otprilike u vreme kad počnu da se interesuju za dečake. A i obrnuto. Ali te to prođe s godinama, Nari. Kad napuniš dvadeset, više te ne čini tužnom. Daje ti cilj. Daje svima cilj. Nešto za što treba raditi. Nešto što se želi i za šta se bori. Zvezde - želećeš da ih daš svojim unucima."
<BR>&nbsp;&nbsp;&nbsp;&nbsp;&nbsp;"A ja neću ići?"
<BR>&nbsp;&nbsp;&nbsp;&nbsp;&nbsp;"Nikada, Nari."
<BR>&nbsp;&nbsp;&nbsp;&nbsp;&nbsp;Opet su zaćutali, i starac se zagledao u duboku crninu sa bezbrojnim suncima koja su sedela kao kvočke na svojim gnezdima planeta. Jedva da je verovao u legendu o izgubljenoj rajskoj planeti, ali bila je to dobra priča za pričanje devojčicama. Mada ga je ražalostila, i ponovo oživela nešto zaboravljenog nemira iz njegove mladosti. Da se samo rodio dva veka kasnije...
<BR>&nbsp;&nbsp;&nbsp;&nbsp;&nbsp;Ali tada je dašak vetra doneo sladak miris sveže pokošenog sena sa polja istočno od kuće, i miris mu je izmamio smešak. Polje će trebati izgrabuljati sutra, i seno uneti u ambar. Mnoge stvari kao što je ta trebalo je uraditi pre nego što zvezdani brodovi budu mogli da se ponovo uzdignu. I svaki napregnuti mišić pomagao je na putu ka konačnom cilju. Seno je hranilo životinje čije meso je hranilo ljude koji su pravili alate kojima su građene fabrike koje su pravile složenije alate - i tako se išlo, dugim putem natrag do svemira.
<BR>&nbsp;&nbsp;&nbsp;&nbsp;&nbsp;Starac nije znao zašto se putem mora krenuti, niti ga je zaista bilo briga. Put je bio tamo, mamio je, i davao je smisao životu, jer sigurno je Gospod Bion bio manje okrutan iskušavač nego što su Ga sveštenici ponekad predstavljali. Mora da postoji nešto više od očajanja na kraju dugog, dugog puta.
<BR>&nbsp;&nbsp;&nbsp;&nbsp;&nbsp;Starac je postao još stariji, i umro mirno, i njegov pepeo rasut je po poljima koja je obrađivao od dečaštva. Njegova deca i unuci sledili su njegove strpljive stope, i njihov pepeo se izmešao sa njegovim pre nego što je prva blistava nebeska lađa buknula zvezdanim plamenom u noći.
<BR>&nbsp;&nbsp;&nbsp;&nbsp;&nbsp;Kada je nebeska lađa konačno zagrmela nagore, gomila je ispustila urlik trijumfa, gomila koja se okupila da vidi kulminaciju svog truda, i truda svojih predaka. Ljudi su hodali uspravnih ramena i sa ponosom koji im je sijao na licima. Ponovo su trijumfovali nad silama koje su ih držale vezane za zrno peska na nebu. Ponovo su presekli čvor koji ih je držao u mreži kontinuuma, i odbacili tegove koji su ih vukli za noge.
<BR>&nbsp;&nbsp;&nbsp;&nbsp;&nbsp;Primetio sam suptilnu razliku u onima koji su ostali. Nisu se više zadržali svojom voljom. Nisu više bili mirni i u potrazi za spokojem. Bili su oni koji nisu mogli da odu zato što su bili stari, ili bolesni, ili zato što su industrije bile napola napuštene i niko nije ostao da sagradi brodove. Još uvek su tokom mračnih noći čežnjivo gledali u nebo.
<BR>&nbsp;&nbsp;&nbsp;&nbsp;&nbsp;"Opet ćemo to uraditi", obećali su. "Obnovićemo stanovništvo i opet ćemo to uraditi."
<BR>&nbsp;&nbsp;&nbsp;&nbsp;&nbsp;Ali obuzela ih je gorčina njihovog usuda, osećaj poraza i zle sudbe. Divljački su se borili među sobom. Pali su u feudalnim ratovima, dok se talas ka zvezdama udaljavao.
<BR>
<BR>&nbsp;&nbsp;&nbsp;&nbsp;&nbsp;Ja sam akolit svemirskog sveštenika, sluga ponositog bledog dvonošca. Vodio sam ga dalje preko praznine, do skupine Herkulesa, i dalje od njega do neobeleženih predela preko oblaka prašine Velikog procepa, u zvezda prepuno središte glaktičkog jezgra gde su druge rase iskušavale svoja svemirska krila i okus velike slobode. Gledao sam ga, i osećao životnu auru njegove žudnje. I pitao sam se. Šta je njegov cilj? Gde je odgovor na njegovu glad?
<BR>&nbsp;&nbsp;&nbsp;&nbsp;&nbsp;Moja nervna kola nisu od mesa. Moja kola su od stakla i čelika. Moja misao je rasuta struja elektrona. Ali, molio sam se. Ja, pauk koji gradi mrežu oko svemira, molio sam se bogovima dvonošca kojeg služim. Molio sam se Bogu Severnog Kraja Svemira. Pitao sam: "Gde je njegov mir?"
<BR>&nbsp;&nbsp;&nbsp;&nbsp;&nbsp;Nije bilo odgovora.
<BR>&nbsp;&nbsp;&nbsp;&nbsp;&nbsp;Video sam kako se moj Gospodar menja.
<BR>&nbsp;&nbsp;&nbsp;&nbsp;&nbsp;Dvonožac je bio grmljavina preko galaksije. Dvonožac je bio hitro, čelikom obloženo koplje koje se bezobzirno bacalo napred. Nije sklapao prijateljstva, jer dolazio je kao biće koje poseduje zvezde, i usput je uzimao šta je hteo. Ostavljao je svoje seme da ponovo izraste. Biće sa žestokim ponosom! I još žešćom žudnjom. Pregazio je bez mržnje rase koje bi susreo. Smrvio bi ih, ili ih upregao u svoj plug, ili pozajmio njihova nervna kola za svoje biokompjutere. Ponekad se borio protiv svoje rase, ljudi koji su putovali drugim putem do središta galaksije. Kada se čovek borio protiv čoveka, borili su se sa mržnjom i okrutnošću i gorčinom - ali nikada sa prezirom. Čovek je u čoveku video kralja- takmaca. Za druge rase, imao je samo hladan prezir i vrelu smrt.
<BR>&nbsp;&nbsp;&nbsp;&nbsp;&nbsp;Ponekad bi neki promišljeni starac rekao: "Čini mi se da i oni imaju isto toliko prava da žive kao i mi. Čini mi se da sva inteligentna bića imaju zajednički imenitelj. Boga, možda." Ali, promrmljao bi to tiho, uopšteno. Čak i da je u to verovao, nikad se nije pobunio protiv brzog napada iz zasede na tuđinski brod, ili uništenja tuđinskog grada. Jer dvonožac se kretao novom granicom. Pleme majmuna prikradalo se preko polja gde je opasnost vrebala. Tek što se spustio sa grana drveća, nije još naučio na ravnicu. Kako da rizikuje da ponudi mir čupavoj zveri koja vreba u visokoj travi? Mogao je samo da odvagne šanse - a onda da udari ili pobegne.
<BR>&nbsp;&nbsp;&nbsp;&nbsp;&nbsp;Uzimao je planete žutih sunaca - duboko u središtu galaksije. Skakao je od jedne do druge skokovima onoliko dugim koliko je njegovo strpljenje trajalo. Osvajao je zvezdane skupine. Nastanjivao je svaku planetu nekoliko generacija. Sagradio bi brodove, i borio se sa svojom braćom za pravo da se ukrca na njih. Mnogi su ostavljani iza. Oni bi obnovili stanovništvo nakon egzodusa, ponovo izgradili, lansirali drugi talas, i treći - sve dok oni koji su konačno ostali kod kuće ne bi bili oni kojima je nedostajala inicijativa velike gladi.
<BR>&nbsp;&nbsp;&nbsp;&nbsp;&nbsp;Oni bez inicijative tražili su svoj mir. Napravili bi ugodno mesto za život i množili se u njemu. Ili bi se gnušali ugodnosti i napravili za sebe bojno polje.
<BR>&nbsp;&nbsp;&nbsp;&nbsp;&nbsp;Moj Gospodar je Nomad, mršav i visok. Moj Gospodar škrguće zubima gledajući u zvezde, i oči mu se stisnu i ovlaže. Ja sam odražavao njegovu glad, pustio da se njegova životna aura uvuče u hladan čelik i vrelo staklo mene, odrazio njegove misli u svojim kolima. Ponekad se on pita da li sam živ. A onda se seti da me je on sagradio. Sagradio me da mislim, a ne da budem živ. Možda nisam živ, već samo ogledalo koje hvata malo života mog Gospodara. Video sam ga kako se menja.
<BR>&nbsp;&nbsp;&nbsp;&nbsp;&nbsp;Vršne grupe neumoljivo su prodirale kroz sjajnu crninu, i svaka generacija postajala je nemirnija od prethodne. Nemirni su kretali napred. Zadovoljni su ostajali kod kuće. Svaki egzodus bio je odvajanje, i odabir neuklopljenih.
<BR>&nbsp;&nbsp;&nbsp;&nbsp;&nbsp;Dvonožac je počeo da veruje svojim sveštenicima. Verovao je u legendu o izgubljenom domu. Verovao je da ga je Bion dotakao kletvom gladi. Kako bi drugačije mogli da objasne krik koji im je mučio srce? Kako da objasne tiskanje mladih, suze - sem kao Božansku Žeđ.
<BR>&nbsp;&nbsp;&nbsp;&nbsp;&nbsp;Bila je jedna zelena planeta s one strane središta, i bila je zrela za napuklu čauru ljudskog semena. Bilo je lansirno polje, i brod, i uzavrela gomila, i ograda sa čuvarima da bi drugi ostali napolju. Muškarac i devojka stajali su pored ograde, i bližila se zora.
<BR>&nbsp;&nbsp;&nbsp;&nbsp;&nbsp;On joj je dotakao ruku i gledao u senke lansirnog mesta.
<BR>&nbsp;&nbsp;&nbsp;&nbsp;&nbsp;"Nećemo ga naći, Marka", rekao je tiho. "Nikada ga nećemo naći."
<BR>&nbsp;&nbsp;&nbsp;&nbsp;&nbsp;"Veruješ u legendu, Terise?" prošaptala je ona.
<BR>&nbsp;&nbsp;&nbsp;&nbsp;&nbsp;"U Rajsku Planetu? Ona je tamo gore. Ali, nikada je nećemo naći."
<BR>&nbsp;&nbsp;&nbsp;&nbsp;&nbsp;"Pa zašto onda moraš da je tražiš?"
<BR>&nbsp;&nbsp;&nbsp;&nbsp;&nbsp;"Mi smo prokleti, Marka."
<BR>&nbsp;&nbsp;&nbsp;&nbsp;&nbsp;Tišina je potrajala, a onda je ona protisnula: "Može se naći. Gospod Bion je obećao..."
<BR>&nbsp;&nbsp;&nbsp;&nbsp;&nbsp;"Gde je to zapisano, Marka?" hladno se podrugnuo.
<BR>&nbsp;&nbsp;&nbsp;&nbsp;&nbsp;"U srcu žene."
<BR>&nbsp;&nbsp;&nbsp;&nbsp;&nbsp;Teris se glasno nasmejao. "I šta taj zapis u srcu kaže?"
<BR>&nbsp;&nbsp;&nbsp;&nbsp;&nbsp;Ona se okrenula da se zagleda u tamnu senku broda naspram sivog neba. "Kaže: 'Kad čovek bude zadovoljan - bez svog izgubljenog raja - kada se pomiri sa tim - Bion će mu oprostiti, i pokazati nam put kući'."
<BR>&nbsp;&nbsp;&nbsp;&nbsp;&nbsp;On je silovito mahnuo rukama ka zvezdama koje su bledele na zapadu. "Naše, Marka. One su naše! Mi smo ih osvojili."
<BR>&nbsp;&nbsp;&nbsp;&nbsp;&nbsp;"Želiš li ih?"
<BR>&nbsp;&nbsp;&nbsp;&nbsp;&nbsp;On se ljutito ukočio i mrko pogledao senku na njenom licu. "Ti... muka mi je od tebe. Ti si oklevalo."
<BR>&nbsp;&nbsp;&nbsp;&nbsp;&nbsp;"Ne!" Silovito je zatresla glavom. "Ne!" Uhvatila mu je ruku kad je on ustuknuo jedan korak. "Volela bih da mogu da idem! Želim da idem, čuješ li?"
<BR>&nbsp;&nbsp;&nbsp;&nbsp;&nbsp;"Čujem", odbrusio je. "Ali ne možeš, pa nema svrhe pričati o tome. Nije ti dobro, Marka. Drugi te ne bi pustili na brod." Odmakao se još jedan korak.
<BR>&nbsp;&nbsp;&nbsp;&nbsp;&nbsp;"Volim te", rekla je uspaničeno.
<BR>&nbsp;&nbsp;&nbsp;&nbsp;&nbsp;Okrenuo se i saplićući krenuo ka nebeskoj kočiji.
<BR>&nbsp;&nbsp;&nbsp;&nbsp;&nbsp;"Volim te!"
<BR>&nbsp;&nbsp;&nbsp;&nbsp;&nbsp;Počeo je da trči, a onda jurnuo u sprint. On se plaši, pomislila je trijumfalno. Plaši se da se vrati. Plaši se da je suviše voli.
<BR>&nbsp;&nbsp;&nbsp;&nbsp;&nbsp;"Nikad ga nećeš naći!" zavrištala je za njim. "Ne možeš ga naći tamo gore! Ovde je - baš ovde!"
<BR>&nbsp;&nbsp;&nbsp;&nbsp;&nbsp;Ali je on bio izgubljen u gomili koja se muvala oko broda. Brod je otvorio vratnice. Brod je gutao ljude, dvoje po dvoje. Brod je progutao Terisa i svemirsku posadu. Onda je zatvorio usta i rignuo plamen iz raketa.
<BR>&nbsp;&nbsp;&nbsp;&nbsp;&nbsp;Ona je uzdahnula i klonula uz stub ograde. Držala se za njega jecajući, dok je stražar nije oterao.
<BR>&nbsp;&nbsp;&nbsp;&nbsp;&nbsp;Raketa je urlala svemirsku pesmu. Devojka je strgla svoju venčanu narukvicu i bacila je u jarak. Onda je otišla kući da spremi deci doručak.
<BR>&nbsp;&nbsp;&nbsp;&nbsp;&nbsp;Ja sam tkač svemira. Ja sam trgovac novim tkaninama u obrascu fluksa za petosvemirske kontinuume. Služim dvonošca koji me je sagradio, makar mu je srce ogrezlo u paklu.
<BR>&nbsp;&nbsp;&nbsp;&nbsp;&nbsp;Jednom, u svemiru, jedan čovek me je pogledao i tiho promrmljao: "Ti si krst na koji mi sami sebe razapinjemo."
<BR>&nbsp;&nbsp;&nbsp;&nbsp;&nbsp;Ali ga je velika glad gurala dalje - ka kraju svemira. I sreo je svetove gde su njegovi preci živeli, i gde su njegovi mirni rođaci još uvek živeli u simbiozi sa svojim susedima. Neki od svetova bili su civilizovani, neki varvarski, a neki su bili arheološka groblja. Moji nomadi, na licima su nosili izraz progonjenosti dok su ponovo istraživali rubove galaksije gde je čovek već hodio, ostavljajući svoje stope i svoju decu koja traže mir. Galaksija je bila puna.
<BR>&nbsp;&nbsp;&nbsp;&nbsp;&nbsp;Gde je sad mogao da ode?
<BR>&nbsp;&nbsp;&nbsp;&nbsp;&nbsp;Video sam panični očaj na njihovim licima kad bi se, nakon spuštanja, domoroci pojavili i učtivo ih pozdravili, ili pokušali da ih ubiju, ili im se klanjali, ili samo pobegli i sakrili se. Nomadi su vrebali pored svojih brodova. Planeta sa prepunim gradovima nije bila mesto za lutalicu. Gledali su mnoga lica civilizacije ogorčenim, samotničkim pogledom.
<BR>&nbsp;&nbsp;&nbsp;&nbsp;&nbsp;Gde su bile nove planete?
<BR>&nbsp;&nbsp;&nbsp;&nbsp;&nbsp;Preko velike praznine do galaksije Andromede? Predaleko da brodovi odu. Van u Magelanove oblake? Već posećeni.
<BR>&nbsp;&nbsp;&nbsp;&nbsp;&nbsp;Gde, onda?
<BR>&nbsp;&nbsp;&nbsp;&nbsp;&nbsp;Slepo je pipao, taj dvonožac. Zaboravio je put kojim su njegovi preci došli, i stalno ga je ponovo prelazio, nalazio ga kako vijuga posvuda. Mogao je samo da besciljno skoči dalje, i kad stigne do granica svoje zalihe goriva - spusti se. Ako domoroci nisu mogli da ga snabdeju gorivom, morao je da ostane, i pokuša da prođe još jedan ciklus rasta do zvezda na već naseljenom svetu. Ali bi ciklus retko kad bio završen. Nomadi su se mešali sa lokalnim stanovništvom; deca, hibridna deca, bila su manje ogrezla u glad od svojih otaca. Ponekad su gradili brodove za ekonomske svrhe, za trgovinu i razmenu - ali nikad za histerično širenje ka zvezdama. Nisu čuli muziku sa Severnog Kraja Svemira, zov Lorelaj iz praznine. Žudnja je polako gasnula.
<BR>&nbsp;&nbsp;&nbsp;&nbsp;&nbsp;Došli su do jedne planete. Domoroci su je zvali 'Zemlja'. Napustili su je obliveni hladnim znojem, i svemirski komandant prosuo je sebi mozak da odagna to sećanje. Onda su našli još jednu planetu koja je sebe zvala 'Zemljom' - i još jednu i još jednu. Ponovo su se smešili, znajući da nikada neće znati koja je bila pravi čovekov dom.
<BR>&nbsp;&nbsp;&nbsp;&nbsp;&nbsp;Osećali su blizinu kraja.
<BR>&nbsp;&nbsp;&nbsp;&nbsp;&nbsp;Nisu više pevali stare pesme o zaboravljenom raju. I nije bilo sveštenika među njima. Pogledali su nazad na Mlečni put, i on je bio njihov kraljevski put. Pogledali su napred, gde su ih samo rasute zvezde odvajale od međugalaktičke pustoši - okeana praznine i smrti. Nisu se mogli predati njegovom konačnom zagrljaju. Predugo su se borili, prenaporno radili da bi se voljno predali odumiranju.
<BR>&nbsp;&nbsp;&nbsp;&nbsp;&nbsp;Ali čaša njihovog života bila je razbijena.
<BR>&nbsp;&nbsp;&nbsp;&nbsp;&nbsp;I došli su na krajnju granicu kopna.
<BR>
<BR>&nbsp;&nbsp;&nbsp;&nbsp;&nbsp;Našli su planetu sa jednim mesecom, sa zelenim šumama, sa tankim oblacima koji su okruživali njeno zlatno i plavo telo na sunčevoj svetlosti. Dah snežnog kralja bio je beo na njenim polarnim kapama, i njena mora bila su mirno zelena. Spustili su se. Nasmešili su se kad su domoroci nazvali planetu 'Zemljom'. Mnoge planete polagale su pravo na istaknutost kao rodno mesto čoveka.
<BR>&nbsp;&nbsp;&nbsp;&nbsp;&nbsp;Među domorocima bio je jedan zdepasti profesorčić - još uvek ljudski, mada je blago evoluirao. U noći koja je usledila nakon spuštanja nomada, sedeo je skupljen u fotelji, zureći u mršavog džinovskog nomada čija je ćelava glava skoro dodirivala plafon profesorove biblioteke. Profesor je polagano zatresao glavom i uzdahnuo.
<BR>&nbsp;&nbsp;&nbsp;&nbsp;&nbsp;"Ne mogu vas razumeti."
<BR>&nbsp;&nbsp;&nbsp;&nbsp;&nbsp;"Ni ja vas", zatutnjao je nomad.
<BR>&nbsp;&nbsp;&nbsp;&nbsp;&nbsp;"Ovo je Zemlja - a vi nećete da u to poverujete!"
<BR>&nbsp;&nbsp;&nbsp;&nbsp;&nbsp;Div je prezrivo frknuo. "Koga briga? Je li ova mrvica u svemiru ispunjenje sna?"
<BR>&nbsp;&nbsp;&nbsp;&nbsp;&nbsp;"Sanjali ste o izgubljenom zemaljskom raju."
<BR>&nbsp;&nbsp;&nbsp;&nbsp;&nbsp;"Tako smo mislili. Ali, ko zna pravu čežnju sna? Gde mu je kraj? Njegov cilj?"
<BR>&nbsp;&nbsp;&nbsp;&nbsp;&nbsp;"Mi smo svoj našli ovde na Zemlji."
<BR>&nbsp;&nbsp;&nbsp;&nbsp;&nbsp;Div je prezrivo iskrivio usta. "Niste našli ništa sem vaše sopstvene samozadovoljne egzistencije. Vi ste zmija koja guta svoj rep."
<BR>&nbsp;&nbsp;&nbsp;&nbsp;&nbsp;"Jeste li sigurni da i vi niste isti?" zapreo je učenjak.
<BR>&nbsp;&nbsp;&nbsp;&nbsp;&nbsp;Div je stavio ruke na bokove i namrštio se na njega. Profesor je pobeleo.
<BR>&nbsp;&nbsp;&nbsp;&nbsp;&nbsp;"To nije istina", zatutnjao je div. "Mi nismo našli ništa. I gotovi smo. Ali, barem smo išli u potragu. Sada smo završili."
<BR>&nbsp;&nbsp;&nbsp;&nbsp;&nbsp;"Ne vi. Posao je završen. Vi možete da živite ovde. I da budete ponosni na dobro obavljen posao."
<BR>&nbsp;&nbsp;&nbsp;&nbsp;&nbsp;Div se namrštio. "Posao? Koji posao?"
<BR>&nbsp;&nbsp;&nbsp;&nbsp;&nbsp;"Pa, ograđivanje zvezda. Naseljavanje galaksije."
<BR>&nbsp;&nbsp;&nbsp;&nbsp;&nbsp;Krupajlija je zurio u sagovornika sa užasnutošću.
<BR>&nbsp;&nbsp;&nbsp;&nbsp;&nbsp;"Pa", insistirao je učenjak, "uspeli ste, znate. Ko sada naseljava galaksiju?"
<BR>&nbsp;&nbsp;&nbsp;&nbsp;&nbsp;"Ljudi kao ti."
<BR>&nbsp;&nbsp;&nbsp;&nbsp;&nbsp;Dejstvo tih pržećih reči izmamilo je bolan uzdah profesorčiću. Zastao je na dug trenutak dok nije shvatio njihovo puno značenje. Zatim je klonuo. Utonuo dublje u fotelju.
<BR>&nbsp;&nbsp;&nbsp;&nbsp;&nbsp;Nomadov smeh najednom je zatresao sobu. Okrenuo se od svoje žrtve i poslužio peharom finog pića. Iskapio ga je u jednom gutljaju i nasmešio se profesoru. Zadenuo je profesorovo piće pod mišku, kicoški mahnuo za oproštaj i iskloparao u noć.
<BR>&nbsp;&nbsp;&nbsp;&nbsp;&nbsp;"Moja kristalna boca", pobunio se profesor šapatom.
<BR>&nbsp;&nbsp;&nbsp;&nbsp;&nbsp;Otišao je u krevet i pospano cvileo. Bojao se sutrašnjice koja je dolazila.
<BR>&nbsp;&nbsp;&nbsp;&nbsp;&nbsp;Nomadi su se naselili na planeti zbog nedostatka goriva. Žalili su se na klimu i uporno odbijali da veruju da je to Zemlja. Bili su kavgadžijska, razgalamljena gomila i često im je bila potrebna psihoanaliza zbog njihovih raznih zločina. Privremena vlada postavljena je da se nosi sa tim problemom. Domoroci su zaboravili na vlade, i zvali su je 'komisija za socijalni rad'.
<BR>&nbsp;&nbsp;&nbsp;&nbsp;&nbsp;Nomadi koji su bili samci oteli su domorodačke žene. Ponekad bi ih oteli nekoliko, pošto su bili od potentnijih. Začeli su mnogo dece, i hibrid treće generacije postao je prvi diktator severnog kontinenta.
<BR>&nbsp;&nbsp;&nbsp;&nbsp;&nbsp;Ja rđam na kiši. Nikada više neću služiti svog sveštenika ovde na Zemlji. Nuklearna goriva su retka. Potrebna su za atomske bojeve glave koje sada jure tamo-amo preko Severnog pola. Pesnik - jedan od hibrida - napisao je besmrtne stihove kojima je oplakivao rat; i te stihove ispisali su na posmrtnoj medalji koju su dali njegovoj udovici.
<BR>&nbsp;&nbsp;&nbsp;&nbsp;&nbsp;Tri zdepasta idealista sagradili su svemirski brod, ali su uhvaćeni i obešeni zbog izdaje. Trometraški advokat koji ih je branio takođe je obešen.
<BR>&nbsp;&nbsp;&nbsp;&nbsp;&nbsp;Lice sveta je tužno razvučeno; a zvezde zazivajuće trepću. Ali malo ljudi sada gleda na gore. Stvari su verovatno isto ovoliko loše i na sledećoj nastanjenoj planeti.
<BR>&nbsp;&nbsp;&nbsp;&nbsp;&nbsp;Ja sam pauk koji je hodao preko svemira. Ja, svirač bledom ponositom Gospodaru, video sam veliku glad, okusio njen crveni sjaj odražen u mojim kolima. Još ne mogu da razumem.
<BR>&nbsp;&nbsp;&nbsp;&nbsp;&nbsp;Ali osećam da ima onih koji razumeju. Video sam ponos na njihovim licima. Oni hodaju poput kraljeva.
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
