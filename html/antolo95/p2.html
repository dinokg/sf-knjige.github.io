<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>Pol Anderson: JARČEVA PESMA
<P>&nbsp;&nbsp;&nbsp;&nbsp;&nbsp;Tri žene: jedna je živa; jedna je mrtva; jedna je i oboje i nijedno, i nikada neće živeti i nikada umreti, jer je besmrtna u SUM-u.
<BR>&nbsp;&nbsp;&nbsp;&nbsp;&nbsp;Na brdu iznad one doline kroz koju prolazi visoki put, ja čekam Njen prolazak. Mraz je rano stigao ove godine, i trava je pobelela. Inače, padina je obrasla žbunovima borovnica koje su proredili ljudi i ptice, ostavljajući samo šipak, i pojedinim stablima jabuke. Veoma su stara, ta stabla, preživela iz voćnjaka što su ih podigle generacije kojih se sada niko sem SUM-a ne seća (mogu videti nekoliko fragmenata zida kako se izdižu nad šipkom) - i rasuta su mahnito svuda po brdu i isto tako pomahnitalo izvijena. Nešto plodova je ostalo na njima. Hladnoća na mojoj koži, nalet vetra otkida jednu jabuku. Čujem je kako udara o zemlju, još jedan otkucaj nekakvog večnog časovnika. Žbunje šapuće vetru.
<BR>&nbsp;&nbsp;&nbsp;&nbsp;&nbsp;Drugde su grebeni oko mene pošumljeni, zapaljeni crveno, bojom mesinga, bronze. Nebo je veliko, sunce na zapadu tinjajuće jarko. Dolina se puni tamnijim plavetnilom, izmaglicom čija blaga dimljivost dotiče moje nozdrve. Ovo je bablje leto, pogrebna lomača godine.
<BR>&nbsp;&nbsp;&nbsp;&nbsp;&nbsp;Bilo je drugih doba. Bilo je drugih života, pre mog i njenog; i u tim danima imali su muziku za pevanje. Mi sebi još dopuštamo muziku; ipak, i ja sam proveo mnogo vremena sadeći melodije oko mojih ponovo otkrivenih reči. "U najzelenijem rastu majskog dana." Skidam harfu sa ramena, i ponovo je štimujem, i pevam njoj, pravo u jesen i zgasli dan.
<BR>
<BR>&nbsp;&nbsp;&nbsp;&nbsp;&nbsp;"Ti si došla, i sunce posle tebe,
<BR>&nbsp;&nbsp;&nbsp;&nbsp;&nbsp;I zeleno posta zlatno nad nama;
<BR>&nbsp;&nbsp;&nbsp;&nbsp;&nbsp;I stegocveti se osvetliše smehom,
<BR>&nbsp;&nbsp;&nbsp;&nbsp;&nbsp;I sladodol se od ljubavi trese."
<BR>
<BR>&nbsp;&nbsp;&nbsp;&nbsp;&nbsp;Zakorak pomera vlati trave, sasvim nežno, i žena kaže, pokušavajući da se zasmehne: "Oh, hvala ti."
<BR>&nbsp;&nbsp;&nbsp;&nbsp;&nbsp;Jednom, tako, skoro nakon smrti Nje, da sam još uvek bio opsenjen time, stajao sam u domu koji je bio naš. Bilo je to na sto i prvom spratu najodabranije zgrade. Nakon sutona grad je buktao za nas, treptao, svetlucao, izbacivao velike ploče svetla kao stegove. Ništa sem SUM-a nije moglo kontrolisati svitačku igru miliona letelica među kulama: ili, što se toga tiče, održavati čitav grad, od nuklearnih elektrana do automatizovanih fabrika, mreža fizičke i ekonomske distribucije, sanitarija, opravki, usluga, obrazovanja, kulture, reda, sve kao jedan imuni besmrtni organizam. Slavili smo što pripadamo tome kao i jedno drugom.
<BR>&nbsp;&nbsp;&nbsp;&nbsp;&nbsp;Ali te noći sam rekao kuhinji da baci večeru koju mi beše spremila u cev za otpatke, i smrvio pod petom hemijsku utehu koju mi je ormančić sa lekovima ponudio, i šutnuo čistač dok je kupio otpatke, i naredio svetlima da se nigde ne upale, bilo gde u našem stanu. Stajao sam pred gle-zidom, gledajući preko megalopolisa, i prizor je bio drečav. U rukama sam imao glinenu figuricu koju ona sama beše napravila. Prevrtao sam je i prevrtao.
<BR>&nbsp;&nbsp;&nbsp;&nbsp;&nbsp;Ali sam zaboravio da zabranim vratima da prime posetioce. Prepoznala su tu ženu i otvorila joj se. Došla je sa ljubaznom namerom da me izmami iz raspoloženja koje se njoj činilo neprirodnim. Čuo sam je kako ulazi, i osvrnuo se po mraku. Imala je skoro istu visinu kao i moje devojče, i kosa joj je slučajno bila skupljena na način koji je moje devojče često koristilo, i figurica mi je ispala i polomila se, jer sam na tren pomislio da je ona moje devojče. Od tada mi je teško padalo da ne mrzim Trakiju.
<BR>&nbsp;&nbsp;&nbsp;&nbsp;&nbsp;Ove večeri, čak i bez toliko svetlosti zalaska, ne bih napravio tu grešku. Ništa sem srebrne narukvice oko njenog levog zgloba ne odaje prošlost koju delimo. Ona je u odeći divljozemlje: čizmama, kiltu od pravog krzna i pojasu od prave kože, sa nožem na boku i puškom prebačenom preko ramena. Kose su joj prljave i zamršene, koža tamna od nedelja na otvorenom; ogrebotine i masnice vide se pod fantastičnim šarama koje je nacrtala u mnogo boja po sebi. Nosi ogrlicu od ptičjih lobanja.
<BR>&nbsp;&nbsp;&nbsp;&nbsp;&nbsp;A ona koja je mrtva bila je, na svoj način, mnogo više dete drveća i horizonata od Trakijinih sledbenica. Bila je toliko kod kuće na otvorenom da joj nije trebalo da odloži odeću ili čistoću, razum ili nežnost, kada bi nam se smučili gradovi i kada bismo otišli iz njih. Od te sklonosti dobio sam mnogo imena kojima sam je obasipao, kao što su Ždrebe Šume ili Srneća Guza, ili, iz mojih prebiranja po drevnim knjigama, Drijada ili Vila. (Volela je da joj ja biram imena, a taj užitak nije imao kraja, jer je ona bila neiscrpna.)
<BR>&nbsp;&nbsp;&nbsp;&nbsp;&nbsp;Puštam da mi struna utihne. Okrećem se i kažem Trakiji: "Nisam pevao za tebe. Ni za ikoga. Ostavi me na miru."
<BR>&nbsp;&nbsp;&nbsp;&nbsp;&nbsp;Ona uvlači dah. Vetar joj mrsi kosu i donosi mi njen miris: ne žensku slatkoću, već strah. Ona steže pesnice i kaže: "Ti si lud."
<BR>&nbsp;&nbsp;&nbsp;&nbsp;&nbsp;"Gde li si to našla tako značajnu reč?" rugam joj se; jer, moj bol i - istinu govoreći - moj sopstveni strah moraju udarati u nešto, a tu je ona. "Zar ti više nisu dovoljni 'nesmiren' ili 'neuravnotežen'?"
<BR>&nbsp;&nbsp;&nbsp;&nbsp;&nbsp;"Dobila sam je od tebe", odgovara ona prkosno, "tebe i tvojih prokletih arhaičnih pesama. Eto još jedne reči, 'proklet'. A kako ti odgovara! Kada ćeš prestati sa ovim morbidnostima?"
<BR>&nbsp;&nbsp;&nbsp;&nbsp;&nbsp;"I da se predam na kliniku i da mi lepo i higijenski operu mozak? Ne skoro, draga." Koristim tu poslednju reč promišljeno, ali ona ne može znati koliko u njoj ima poruge i tuge za mene, koji zna da je to jednom moglo biti ime za moje devojče. Zvanična gramatika i izgovor jezika zamrznuti su kao i svaki drugi aspekt naše civilizacije, zahvaljujući elektronskom snimanju i neuroničkom učenju. Ali značenja se miču i klize kao suptilni gmizavci. (O gujo što ujede moje Ždrebence!)
<BR>&nbsp;&nbsp;&nbsp;&nbsp;&nbsp;Sležem ramenima i kažem svojim najsuvljim, najgradskotehnološkijim glasom: "U stvari, ja sam taj koji je praktičan i nemorbidan. Umesto da bežim od svojih emocija - pomoću droga, ili neuropodešavanja, ili izigravanja divljaka kao ti, što se toga tiče - ja počinjem da sprovodim konkretan plan da povratim osobu koja me je činila srećnim."
<BR>&nbsp;&nbsp;&nbsp;&nbsp;&nbsp;"Tako što ćeš uznemiriti Nju na Njenom putu kući?"
<BR>&nbsp;&nbsp;&nbsp;&nbsp;&nbsp;"Svako ima pravo da umoli Tamnu Kraljicu dok je Ona napolju na Zemlji."
<BR>&nbsp;&nbsp;&nbsp;&nbsp;&nbsp;"Ali je prošlo pravo vreme..."
<BR>&nbsp;&nbsp;&nbsp;&nbsp;&nbsp;"Nije u pitanju zakon, samo običaj. Ljudi se boje da Nju sretnu van gomile, grada, blistavih svetala. Ne bi to priznali, ali jesu. Pa sam došao ovamo upravo da ne bih bio deo reda. Ne želim da govorim u mikrofon za kasniju kompjutersku analizu mojih reči. Kako bih bio siguran da Ona sluša? Hoću da Nju sretnem kao ja, jedinstveno biće, i gledam u Njene oči dok govorim svoju molbu."
<BR>&nbsp;&nbsp;&nbsp;&nbsp;&nbsp;Trakija se pomalo guši. "Ona će biti ljuta."
<BR>&nbsp;&nbsp;&nbsp;&nbsp;&nbsp;"Da li je Ona još uvek u stanju da bude ljuta?"
<BR>&nbsp;&nbsp;&nbsp;&nbsp;&nbsp;"Ja... ne znam. Ali, ono što hoćeš da zatražiš ipak je nemoguće. Tako apsurdno. Da ti SUM vrati tvoju curu. Znaš da On nikada ne pravi izuzetke."
<BR>&nbsp;&nbsp;&nbsp;&nbsp;&nbsp;"Zar Ona sama nije izuzetak?"
<BR>&nbsp;&nbsp;&nbsp;&nbsp;&nbsp;"To je drugo. Praviš se glup. SUM mora da ima, pa, direktnu ljudsku vezu. Emotivni i kulturni fidbek, kao i statistiku. Kako drugačije da On vlada racionalno? A Ona mora da je odabrana od celog sveta. Tvoja cura, ko je ona? Niko!"
<BR>&nbsp;&nbsp;&nbsp;&nbsp;&nbsp;"Za mene, ona je sve."
<BR>&nbsp;&nbsp;&nbsp;&nbsp;&nbsp;"Ti..." Trakija grize usnu. Jedna ruka poseže i hvata moju golu mišicu, tvrd vreo dodir, prljavi nokti bodu. Budući da ne odgovaram, ona me pušta i zuri u zemlju. 'V' gusaka na putu prelazi nam iznad glava. Njihovi krici oštri su u vetru, koji je sve glasniji u šumi.
<BR>&nbsp;&nbsp;&nbsp;&nbsp;&nbsp;"Pa", nastavlja ona, "ti si poseban. Uvek si bio. Išao si u svemir i vratio se, sa Velikim kapetanom. Ti si možda jedini živi čovek koji razume drevne. I tvoje pevanje, da, ti u stvari ne zabavljaš; tvoje pesme uznemiruju ljude i ne mogu se zaboraviti. Pa će te možda Ona saslušati. Ali, SUM neće. Ne može da daje posebna vaskrsenja. Kad se jednom to uradi, jedan put, zar se neće morati raditi za svakoga? Mrtvi bi preplavili žive."
<BR>&nbsp;&nbsp;&nbsp;&nbsp;&nbsp;"Ne neophodno", kažem ja. "U svakom slučaju, nameravam da pokušam."
<BR>&nbsp;&nbsp;&nbsp;&nbsp;&nbsp;"Zašto ne možeš da sačekaš na obećano vreme? Sigurno će tada SUM ponovo stvoriti vas dvoje u istoj generaciji."
<BR>&nbsp;&nbsp;&nbsp;&nbsp;&nbsp;"Morao bih da proživim ovaj život, barem, bez nje", kažem ja, takođe skrećući pogled, dole na visoki put koji blista kroz senku poput zmije smrti, duž doline. "Osim toga, kako znaš da će ikada biti ikakvih uskrsnuća? Imamo samo obećanje. Ne, manje od te polise."
<BR>&nbsp;&nbsp;&nbsp;&nbsp;&nbsp;Ona gubi dah, korača unazad, diže ruke kao da hoće da se odbrani od mene. Njena narukvica duše baca svetlost u moje oči. Prepoznajem embrionalni egzorcizam. Ali, nedostaje joj ritual; svako 'praznoverje' odavno je strpljivo izribano iz našeg sveta metala i energije. Ali, mada nema reči za to, niti koncepta, i pored toga je ustuknula od svetogrđa.
<BR>&nbsp;&nbsp;&nbsp;&nbsp;&nbsp;Tako da kažem, umorno, ne želeći raspravu, želeći samo da sam čekam tu: "Nema veze. Moglo bi doći do neke prirodne katastrofe, recimo da udari džinovski asteroid, koji će izbrisati sistem pre nego što se steknu uslovi da vaskrsnuća otpočnu."
<BR>&nbsp;&nbsp;&nbsp;&nbsp;&nbsp;"To je nemoguće", protivi se ona, skoro izbezumljena. "Homeostati, upravljačke funkcije..."
<BR>&nbsp;&nbsp;&nbsp;&nbsp;&nbsp;"Dobro, nazovimo to nestajanje neverovatnom teorijskom eventualnošću. Recimo da sam ja toliko sebičan da želim da mi se Lastavičje Krilo vrati, u ovom mom životu, i da me boli briga da li je to fer prema vama ostalima."
<BR>&nbsp;&nbsp;&nbsp;&nbsp;&nbsp;A i ne bi vas bilo briga, rekao bih. Nikog od vas. Vi ne oplakujete. Vaše sopstvene dragocene privatne svesti su ono što vi želite da sačuvate; niko drugi vam nije dovoljno blizak da bi značio mnogo. Da li biste mi poverovali kad bih vam rekao da sam sasvim spreman da SUM-u ponudim svoju sopstvenu smrt da u zamenu pusti Cvet-Na-Suncu?
<BR>&nbsp;&nbsp;&nbsp;&nbsp;&nbsp;Ne izgovaram tu misao, što bi bilo okrutno, niti je ponavljam, što je još okrutnije: ja strahujem da SUM laže, da mrtvi nikada neće biti ispljunuti. Jer (ja nisam Sve-Kontrolišući; ne mislim vakuumom i negativnim energetskim nivoima, već običnim molekulima što ih Zemlja rodi; ipak, mogu da rezonujem pomalo nepristrasno, jer sam lišen iluzija) razmotrite...
<BR>&nbsp;&nbsp;&nbsp;&nbsp;&nbsp;Cilj igre je održati društvo stabilnim, pravednim, i razumnim. To zahteva zadovoljenje ne samo somatskih, već i simboličkih i instinktivnih potreba. Stoga se mora omogućiti da deca budu stvorena. Minimalan broj po generaciji je jednak maksimalnom; onaj broj koji će omogućiti konstantnu populaciju.
<BR>&nbsp;&nbsp;&nbsp;&nbsp;&nbsp;Takođe je poželjno ljudima ukloniti strah od smrti. Stoga obećanje: U ono vreme kad to bude društveno izvedivo, SUM će početi da nas ponovo stvara, sa našim kompletnim sećanjima, ali u cvetu mladosti. To se može stalno ponavljati, život za životom tokom mnogih milenijuma. Tako da je smrt, zaista, san.
<BR>&nbsp;&nbsp;&nbsp;&nbsp;&nbsp;U tom snu smrti, kakvi snovi mogu doći... Ne. Ni ja sam se ne usuđujem da razmišljam o tome. Tek pitam, lično: A kada to očekuje SUM da uslovi (u stabilizovanom svetu, pazite) postanu toliko različiti od današnjih da mrtvi mogu, u milionskom broju, sigurno biti primljeni natrag?
<BR>&nbsp;&nbsp;&nbsp;&nbsp;&nbsp;Ne vidim razlog da nas SUM ne laže. I mi smo, takođe, objekti u svetu kojim On manipuliše.
<BR>&nbsp;&nbsp;&nbsp;&nbsp;&nbsp;"Svađali smo se i ranije oko ovoga, Trakija", govorim uz uzdah. "Često. Zašto se trudiš?"
<BR>&nbsp;&nbsp;&nbsp;&nbsp;&nbsp;"Volela bih da znam", odgovara ona tiho, i, napola za sebe, nastavlja: "Naravno da želim da kopuliram s tobom. Mora da si dobar - kako te je samo ona cura svuda pratila pogledom, i smešila se kad bi ti dotakla ruku, i... Ali, ne možeš biti bolji od svih drugih. To je nerazumno. Postoji određen broj mogućih načina. Pa zašto me briga što se uvijaš u tišinu i odlaziš sam? Je li to zato što te to čini izazovom?"
<BR>&nbsp;&nbsp;&nbsp;&nbsp;&nbsp;"Previše razmišljaš", kažem ja. "Čak i ovde. Ti si lažna primitivka. Posećuješ divljozemlju da bi 'utažila urođene atavističke impulse...' ali ne možeš da rasklopiš taj kompjuter u sebi i da samo osećaš, samo budeš."
<BR>&nbsp;&nbsp;&nbsp;&nbsp;&nbsp;Ona se kostreši. Tu sam takao živac. Gledajući mimo nje, duž grebena plamenog javora i ruja, bronzanog bresta i velikog riđeg hrasta, vidim druge kako se pomaljaju ispod drveća. Isključivo žene, njene sledbenice, zapuštene kao i ona; jedna je imala par pataka okačenih o pojas, i njihova krv joj je curila niz bedro i skorila se u crno. Jer taj pokret, ta nepriznata misterioznost je do sada postala Trakijina: da ne samo muškarci treba da se odriču lake rutine i lakih užitaka grada, i postanu opet, na nekoliko nedelja svake godine, mesožderi koji su izrodili našu rasu; i žene treba da traže surovost, da bi bolje cenile civilizaciju kad joj se vrate.
<BR>&nbsp;&nbsp;&nbsp;&nbsp;&nbsp;Osećam na trenutak nelagodu. Mi nismo u parku, sa trasiranim stazama i kamperskim uslugama. U divljozemlji smo. Malo muškaraca ikad zalazi ovamo, a još manje žena; jer ova oblast je, bukvalno, izvan zakona. Nikakvo delo učinjeno ovde nije kažnjivo. Rečeno nam je da to pomaže da se društvo konsoliduje, pošto najnasilniji među nama mogu tako dati oduška svojim strastima. Ali sam ja proveo mnogo vremena u divljozemlji otkad se moja Jutarnja Zvezda ugasila - sam, i ne tražeći ništa sem samoće - i gledao šta se dešava očima koje su takođe čitale antropologiju i istoriju. Institucije se razvijaju; ceremonije, tribalizmi, činovi krvi i okrutnosti i činovi drugde zvani neprirodnim postaju sve složeniji i sve očekivaniji svake godine. A onda njihovi upražnjivači odu kući u svoje gradove i iskreno veruju da su uživali u svežem vazduhu, vežbi i dobroj zabavi za oslobađanje od napetosti.
<BR>&nbsp;&nbsp;&nbsp;&nbsp;&nbsp;Neka postane dovoljno ljuta i Trakija može pozvati noževe sebi u pomoć.
<BR>&nbsp;&nbsp;&nbsp;&nbsp;&nbsp;Stoga nagonim sebe da joj položim obe ruke na ramena, i suočim se sa izmučenim pogledom, i kažem najnežnije: "Žao mi je. Znam da si dobronamerna. Bojiš se da će Ona biti nezadovoljna i doneti nesreću tvom narodu."
<BR>&nbsp;&nbsp;&nbsp;&nbsp;&nbsp;Trakija guta knedlu. "Ne", prošapta ona . "To ne bi bilo logično. Ali se bojim šta bi se tebi moglo desiti. A onda..." Najednom se privija uz mene. Osećam ruke, grudi, stomak kako me pritiskaju kroz tuniku, i mirišem livade u njenoj kosi i mošus u njenim ustima. "Ne bi te bilo!" kuka ona. "Ko bi nam tada pevao?"
<BR>&nbsp;&nbsp;&nbsp;&nbsp;&nbsp;"Pa, čitava planeta vrvi zabavljačima", jedva promucam.
<BR>&nbsp;&nbsp;&nbsp;&nbsp;&nbsp;"Ti si više od toga", kaže mi ona. "Tako mnogo više. Ne sviđa mi se ono što pevaš, ne zaista - a ono što si pevao otkad je ona glupa devojka umrla, oh, besmisleno je, užasno - ali, ne znam zašto, želim da me uznemiravaš."
<BR>&nbsp;&nbsp;&nbsp;&nbsp;&nbsp;Nespretno je tapšem po leđima. Sunce sada stoji veoma malo iznad vrhova drveća. Njegovi zraci beskonačno su iskošeni kroz raširen, mrzli vazduh. Zadrhtim i pitam se šta da radim.
<BR>&nbsp;&nbsp;&nbsp;&nbsp;&nbsp;Zvuk me spasava. Dolazi sa jednog kraja doline pod nama, gde daljni pogled blokiraju dve hridine; grmi nam u ušima i kotrlja se kroz zemlju u naše kosti. Čuli smo taj zvuk u gradovima, i bilo nam je drago što imamo zidove i svetlo i mnoštvo oko nas. Sada smo sami s tim, sa zvukom Njene kočije.
<BR>&nbsp;&nbsp;&nbsp;&nbsp;&nbsp;Žene vrište, jedva ih čujem preko vetra i tutnjave i mog sopstvenog pulsa, i nestaju u šumi. Potražiće svoj logor, toplo se obući, založiti ogromne vatre, a zatim će progutati svoje ekstatike, i glasine o onome što rade posle toga nisu nimalo lepe.
<BR>&nbsp;&nbsp;&nbsp;&nbsp;&nbsp;Trakija me hvata za levu ruku, iznad narukvice duše, i povlači. "Sviraču, dođi sa mnom!" preklinje me. Ja se otržem od nje i krećem nizbrdo ka putu. Jedan vrisak me na tren sledi.
<BR>&nbsp;&nbsp;&nbsp;&nbsp;&nbsp;Svetlost još opstaje na nebu i na grebenima, ali dok se spuštam u tu uzanu dolinu ulazim u mrak, i on postaje sve gušći. Nejasno trnovito žbunje šušti tamo gde ga okrznem, i kači se za mene. Osećam poneku ogrebotinu na nogama, povlačenje kad se moja odeća zaplete, hladnoću kad udahnem, ali mutno. Moja osećena-spoljna- stvarnost preplavljena je jurišom Njene kočije i moje krvi. Moj unutrašnji-univerzum je strah, da; ali i ushićenje, pijanstvo koje izoštrava umesto da otupi čula, psihodelija koja otvara razumski um kao i emocije; prevazišao sam sebe, ja sam otelotvorena svrha. Ne iz potrebe za utehom, već da oglasim ono što Jeste, vraćam se rečima čiji se tvorac odmara u prašini vekova, i dajem im svoju muziku. Pevam:
<BR>
<BR>&nbsp;&nbsp;&nbsp;&nbsp;&nbsp;"Zlatno je srce moje, i zlatan je svet.
<BR>&nbsp;&nbsp;&nbsp;&nbsp;&nbsp;I svetlom okrunjen jedan je vrh;
<BR>&nbsp;&nbsp;&nbsp;&nbsp;&nbsp;Nad brdom je miran vazduha let
<BR>&nbsp;&nbsp;&nbsp;&nbsp;&nbsp;Od dolaska noći ga osvaja strah.
<BR>&nbsp;&nbsp;&nbsp;&nbsp;&nbsp;Dok zagonetka niz nemu dolinu
<BR>&nbsp;&nbsp;&nbsp;&nbsp;&nbsp;Ne zagrmi, i tama je tu;
<BR>&nbsp;&nbsp;&nbsp;&nbsp;&nbsp;I duva vetar, i svetlost u tminu
<BR>&nbsp;&nbsp;&nbsp;&nbsp;&nbsp;Beži, i strah puni noć svu.
<BR>&nbsp;&nbsp;&nbsp;&nbsp;&nbsp;I znam jedne noći, na nekom visu dalekom,
<BR>&nbsp;&nbsp;&nbsp;&nbsp;&nbsp;Na jeziku kojeg nikad naučio nisam,
<BR>&nbsp;&nbsp;&nbsp;&nbsp;&nbsp;Ipak ću jasno doznati vest,
<BR>&nbsp;&nbsp;&nbsp;&nbsp;&nbsp;Vikaće novosti s brda na brdo,
<BR>&nbsp;&nbsp;&nbsp;&nbsp;&nbsp;Mračne i neutešne,
<BR>&nbsp;&nbsp;&nbsp;&nbsp;&nbsp;Zemlja i nebo i vetar; i ja
<BR>&nbsp;&nbsp;&nbsp;&nbsp;&nbsp;Znaćemo da mrtva si ti."
<BR>
<BR>&nbsp;&nbsp;&nbsp;&nbsp;&nbsp;Ali sam stigao do dna doline, i Ona je došla na videlo.
<BR>&nbsp;&nbsp;&nbsp;&nbsp;&nbsp;Njena kočija je neosvetljena, jer radarskim očima i inercijskim vodičima lampe nisu potrebne, ni sunce ni zvezde. Bez točkova, čelična suza ide po sopstvenoj rici i mlazu vazduha. Tempo nije brz, mnogo je manji od onog koji naša smrtnička vozila obično postižu. Ljudi kažu da Tamna Kraljica ide tako sporo da bi Ona mogla osećati Svojim čulima i tako biti pripremljenija da savetuje SUM-a. Ali je sada Njen godišnji obilazak završen; Ona je na putu kući; do proleća će Ona živeti sa Onim koji je naš gospodar. Zašto ne žuri noćas?
<BR>&nbsp;&nbsp;&nbsp;&nbsp;&nbsp;Zato što Smrti nikada nije potrebna žurba? Pitam se. I dok stajem nasred puta, određeni stihovi iz još davnije prošlosti preplavljujuće se dižu u meni, i udaram u harfu i pevam ih glasnije od kola koja se približavaju:
<BR>
<BR>&nbsp;&nbsp;&nbsp;&nbsp;&nbsp;"Ja što bejah u zdravlju i sreći
<BR>&nbsp;&nbsp;&nbsp;&nbsp;&nbsp;Bolešću sam obuzet sad
<BR>&nbsp;&nbsp;&nbsp;&nbsp;&nbsp;I slab od drhtavice;
<BR>&nbsp;&nbsp;&nbsp;&nbsp;&nbsp;Timor mortis obara me."
<BR>
<BR>&nbsp;&nbsp;&nbsp;&nbsp;&nbsp;Kola me registruju i zaurlaju upozorenje. Ja stojim gde sam. Kola bi mogla da me obiđu; put je širok, i u svakom slučaju glatka površina nije apsolutno neophodna. Ali se ja nadam, ja verujem da će Ona biti svesna prepreke na svom putu, i uključiti svoje razne pojačivače, i naći da sam dovoljno abnormalan da zastane. Ko bi, u SUM-ovom svetu - ko, čak i među istraživačima koje je On slao napolje u Svojoj neutaživoj žeđi za podacima - stajao u hladnom sumraku divljozemlje i urlao dok mu harfa plete:
<BR>
<BR>&nbsp;&nbsp;&nbsp;&nbsp;&nbsp;"Naš boravak ovde tek je taština puka,
<BR>&nbsp;&nbsp;&nbsp;&nbsp;&nbsp;Ovaj lažan svet tek prolazna stvar,
<BR>&nbsp;&nbsp;&nbsp;&nbsp;&nbsp;Meso je krhko, duša je sve:
<BR>
<BR>&nbsp;&nbsp;&nbsp;&nbsp;&nbsp;Stanje čoveka se menja i menja
<BR>&nbsp;&nbsp;&nbsp;&nbsp;&nbsp;Sad zdrav, te bolan, sad jal, sad jad,
<BR>&nbsp;&nbsp;&nbsp;&nbsp;&nbsp;Te pijan od sreće, te da umre hoće:
<BR>
<BR>&nbsp;&nbsp;&nbsp;&nbsp;&nbsp;Nema tog na svetu ko bolniji jeste;
<BR>&nbsp;&nbsp;&nbsp;&nbsp;&nbsp;Kao sa vetrom što povija šaš
<BR>&nbsp;&nbsp;&nbsp;&nbsp;&nbsp;Tako i taština sveta nestaje
<BR>&nbsp;&nbsp;&nbsp;&nbsp;&nbsp;Kad timor mortis obori me."
<BR>
<BR>&nbsp;&nbsp;&nbsp;&nbsp;&nbsp;Kola se dovlače do mene i tonu do tla. Pustim da mi žice uminu na vetru. Nebo nad glavom i na zapadu je purpurnosivo; na istoku je sasvim tamno i nekoliko ranih zvezda izviruje. Ovde, dole u dolini, senke su teške i ne vidim baš najbolje.
<BR>&nbsp;&nbsp;&nbsp;&nbsp;&nbsp;Kabina klizi unatrag. Ona stoji uspravno u kočiji, tako da se nadnosi nad mene. Njen ogrtač i plašt su crni, lepeću poput nemirnih krila; ispod kapuljače Njeno lice je bela mrlja. Video sam ga ranije, pod punim svetlom, i na neznanim hiljadama slika; ali ga u ovom času ne mogu prizvati u sećanje, ne potpuno. Navodim oštro isklesan profil i blede usne, vranu kosu i duge zelene oči, ali to su tek reči.
<BR>&nbsp;&nbsp;&nbsp;&nbsp;&nbsp;"Šta to radiš?" Ona ima divan dubok glas; ali da li je, kao, oh, tako retko otkad ju je SUM uzeo Sebi, da li je i najmanje uzdrhtao? "Šta je to što si pevao?"
<BR>&nbsp;&nbsp;&nbsp;&nbsp;&nbsp;Moj odgovor stiže tako snažan da mi lobanja odzvanja, jer sam nošen sve više i više svojom plimom. "Gospo naša, imam molbu."
<BR>&nbsp;&nbsp;&nbsp;&nbsp;&nbsp;"Zašto je nisi doneo pred Mene dok sam hodila među ljudima? Noćas ka kući krećem. Moraš sačekati dok ne izađem sa novom godinom."
<BR>&nbsp;&nbsp;&nbsp;&nbsp;&nbsp;"Gospo naša, ni Vi ni ja ne bismo želeli žive uši da čuju ono što imam da kažem."
<BR>&nbsp;&nbsp;&nbsp;&nbsp;&nbsp;Posmatra me duže vreme. Da li zaista osećam strah i u Njoj? (Sigurno ne od mene. Njena kočija je oklopljena i naoružana, i reagovala bi mašinskom brzinom da Nju zaštiti ako bih bio nasilan. A ako bih ja nekako, neverovatno, ubio Nju, ili je ranio dublje od hemohirurških popravki, Ona od svih bića nema razloga da posumnja u smrt. Obična narukvica odzvanja sasvim dovoljnom radio-jačinom da je, kad umremo, čuje više nego jedna tanatička stanica; a u toj zaštiti duša teško može biti oštećena pre nego Krilate Pete stignu da je odnesu SUM-u. Sigurno kruna Tamne Kraljice može doviknuti još dalje, i još je bolje izolovana, od bilo koje smrtničke. A Ona će najapsolutnije biti ponovo stvorena. Bila je, mnogo puta; smrt i ponovno rođenje svakih sedam godina održavaju je večito mladom u službi SUM-a. Nikada nisam uspeo da ustanovim kada je prvi put rođena.)
<BR>&nbsp;&nbsp;&nbsp;&nbsp;&nbsp;Strah, možda, od onog šta sam pevao i šta bih mogao reći?
<BR>&nbsp;&nbsp;&nbsp;&nbsp;&nbsp;Konačno Ona kaže - jedva mogu da je čujem kroz udare vetra i škripu drveća: "Daj mi Prsten, onda."
<BR>&nbsp;&nbsp;&nbsp;&nbsp;&nbsp;Patuljasti robot koji stoji pored Njenog prestola kad Ona sedi među ljudima pojavljuje se pored Nje i ispruža masivni krug od mutnog srebra do mene. Stavljam svoju levu ruku unutra, tako da je moja duša zatvorena. Pločica na gornjoj površini Prstena, koja tako podseća na dragulj, iskosi se dalje od mene; ne mogu pročitati šta proleće po tablici. Ali slabi sjaj izvlači Njene crte iz mraka kad se nagne da pogleda.
<BR>&nbsp;&nbsp;&nbsp;&nbsp;&nbsp;Naravno, kažem sam sebi, stvarna duša se ne skenira. To bi trajalo isuviše dugo. Verovatno narukvica koja sadrži dušu ima ugrađen identifikacijski kod. Prsten to šalje odgovarajućem delu SUM-a... koji istog trena šalje natrag šta je snimljeno pod tim kodom. Nadam se da u pitanju nije ništa više. SUM nije našao za shodno da nam kaže.
<BR>&nbsp;&nbsp;&nbsp;&nbsp;&nbsp;"Kako zoveš sebe u ovom trenutku?" pita Ona.
<BR>&nbsp;&nbsp;&nbsp;&nbsp;&nbsp;Struja gorčine preseca moju plimu. "Gospo naša, šta Vas je briga? Zar nije moje pravo ime broj koji sam dobio kada mi je dozvoljeno da se rodim?"
<BR>&nbsp;&nbsp;&nbsp;&nbsp;&nbsp;Mir se još jednom spušta na Nju. "Ako treba da valjano procenim ono što kažeš, moram znati više o tebi od ovih nekoliko zvaničnih podataka. Ime ukazuje na raspoloženje."
<BR>&nbsp;&nbsp;&nbsp;&nbsp;&nbsp;I ja se ponovo osećam nepokoleban, moja plima juri tako snažno i glatko da možda ne bih znao da se krećem da ne vidim vreme kako ostaje za mnom. "Gospo naša, ne mogu Vam dati pošten odgovor. Tokom ove prošle godine nisam se zamajavao imenima, kao ni mnogo čime drugim. Ali neki ljudi koji me znaju iz ranijih dana zovu me Svirač."
<BR>&nbsp;&nbsp;&nbsp;&nbsp;&nbsp;"Šta radiš sem što praviš zlokobnu muziku?"
<BR>&nbsp;&nbsp;&nbsp;&nbsp;&nbsp;"Ovih dana ništa, Gospo naša. Imam novca da proživim čitav život, ako se štedljivo hranim i nemam kuću. Često me hrane i daju smeštaj zbog mojih pesama."
<BR>&nbsp;&nbsp;&nbsp;&nbsp;&nbsp;"Ono što si pevao ne liči ni na šta što sam čula, otkad..." I ponovo, načas, ona robotska mirnoća je narušena. "Od pre nego što je svet stabilizovan. Ne bi trebalo, Sviraču, da budiš mrtve simbole. Oni šetaju kroz ljudske snove."
<BR>&nbsp;&nbsp;&nbsp;&nbsp;&nbsp;"Tako je loše?"
<BR>&nbsp;&nbsp;&nbsp;&nbsp;&nbsp;"Da. Snovi postaju noćne more. Zapamti: čovečanstvo, svaki čovek koji je ikada živeo, bio je lud pre nego što je SUM doneo red, razum i mir."
<BR>&nbsp;&nbsp;&nbsp;&nbsp;&nbsp;"Pa, onda", kažem ja, "prestaću i odustati ako mogu za sebe da probudim moju mrtvu."
<BR>&nbsp;&nbsp;&nbsp;&nbsp;&nbsp;Ona se ukoči. Tablica se gasi. Ja povlačim ruku i Njen sluga sprema Prsten. Tako je Ona ponovo bezlična, pod treptavim zvezdama, ovde na dnu ove doline u senci. Njen glas je hladan kao i vazduh. "Niko ne može biti vraćen u život pre nego što dođe Vreme uskrsnuća."
<BR>&nbsp;&nbsp;&nbsp;&nbsp;&nbsp;Nisam rekao: "A šta je sa Tobom?" jer bi to bilo podmuklo. Šta li je Ona mislila, kako je Ona plakala, kad je SUM odabrao Nju od svih mladih na Zemlji? Šta Ona izdržava u svojim vekovima? Ne usuđujem se da zamislim.
<BR>&nbsp;&nbsp;&nbsp;&nbsp;&nbsp;Umesto toga, udaram u harfu i pevam, tiho ovog puta:
<BR>
<BR>&nbsp;&nbsp;&nbsp;&nbsp;&nbsp;"Pospite joj ruže, ruže,
<BR>&nbsp;&nbsp;&nbsp;&nbsp;&nbsp;Samo njih a tisu ne,
<BR>&nbsp;&nbsp;&nbsp;&nbsp;&nbsp;U tišini ona leži:
<BR>&nbsp;&nbsp;&nbsp;&nbsp;&nbsp;Nek ja ležim pored nje."
<BR>
<BR>&nbsp;&nbsp;&nbsp;&nbsp;&nbsp;"Njen stešnjen, širok Duh
<BR>&nbsp;&nbsp;&nbsp;&nbsp;&nbsp;Za dahom se trsi i vrti,
<BR>&nbsp;&nbsp;&nbsp;&nbsp;&nbsp;Noćas će ipak ući
<BR>&nbsp;&nbsp;&nbsp;&nbsp;&nbsp;U prostrane dvore Smrti."
<BR>
<BR>&nbsp;&nbsp;&nbsp;&nbsp;&nbsp;Znam zašto moje pesme toliko ostavljaju utisak; zato što nose strahove i strasti na koje niko nije naviknut - za koje većina od nas jedva i zna da mogu postojati - u SUM-ovom sređenom univerzumu. Ali, nisam imao hrabrosti da se nadam da će Ona biti onoliko pogođena njima koliko vidim. Zar nije Ona proživela više tame i užasa nego što su drevni mogli zamisliti? Ona zaziva: "Ko je umro?"
<BR>&nbsp;&nbsp;&nbsp;&nbsp;&nbsp;"Ona ima mnogo imena, Gospo naša", kažem ja. "Ni jedno nije bilo dovoljno divno. Mada, mogu Vam dati njen broj."
<BR>&nbsp;&nbsp;&nbsp;&nbsp;&nbsp;"Tvoja ćerka? Ja... Ponekad me pitaju može li se mrtvo dete vratiti. Ne često, ne više, kada uskoro odu u jaslice. Ali, ponekad. Kažem majci da može dobiti drugo; ali kad bi Mi jednom počeli da vraćamo mrtvu decu, na kojem bi se životnom uzrastu mogli zaustaviti?"
<BR>&nbsp;&nbsp;&nbsp;&nbsp;&nbsp;"Ne, ovo je bila moja žena."
<BR>&nbsp;&nbsp;&nbsp;&nbsp;&nbsp;"Nemoguće!" Njen glas pokušava da ne bude neljubazan, ali je, umesto toga, maltene paničan. "Nećeš imati problema da nađeš drugu. Zgodan si, a tvoja psiha je, ovaj, izuzetna. Gori poput Lucifera."
<BR>&nbsp;&nbsp;&nbsp;&nbsp;&nbsp;"Da li se to Vi sećate imena Lucifer, Gospo naša?" uskačem ja. "Onda ste zaista stari. Toliko stari da mora da se takođe sećate kako čovek može želeti samo jednu ženu, ali nju više od celog sveta i neba."
<BR>&nbsp;&nbsp;&nbsp;&nbsp;&nbsp;Ona pokušava da se odbrani porugom. "Da li je to bilo obostrano, Sviraču? Znam više o ljudskom rodu nego ti, a sigurno sam poslednja čedna žena koja postoji."
<BR>&nbsp;&nbsp;&nbsp;&nbsp;&nbsp;"Sada kad nje nema, Gospo, da, možda jeste. Ali, mi... Znate li kako je umrla? Otišli smo u oblast divljozemlje. Jedan čovek ju je video, samu, dok sam ja lovio drago kamenje da joj napravim ogrlicu. On joj je prišao. Odbila ga je. Zapretio je silom. Pobegla je. To je bila pustinjska zemlja, zemlja zmija, a ona je bila bosonoga. Jedna od njih ju je ujela. Nisam je našao dok nije proteklo nekoliko sati. Do tada su otrov i nezasenjeno sunce... Umrla je ubrzo pošto mi je rekla šta se desilo i da me voli. Nisam mogao na vreme dopremiti njeno telo do hemohirurgije, za normalne procedure vraćanja u život. Morao sam da dopustim da je kremiraju i odvedu njenu dušu SUM-u."
<BR>&nbsp;&nbsp;&nbsp;&nbsp;&nbsp;"Koje pravo imaš ti da tražiš da ti se vrati, kad niko drugi ne može dobiti svoje?"
<BR>&nbsp;&nbsp;&nbsp;&nbsp;&nbsp;"Pravo što je volim, i ona voli mene. Mi smo neophodniji jedno drugom od sunca ili meseca. Ne mislim da biste Vi mogli naći drugo dvoje ljudi za koje je to tako, Gospo. A zar nije svako ovlašćen da zahteva ono što mu je neophodno za život? Kako se drugačije može društvo održati celim?"
<BR>&nbsp;&nbsp;&nbsp;&nbsp;&nbsp;"Ti fantaziraš", kaže Ona prigušeno. "Pusti me."
<BR>&nbsp;&nbsp;&nbsp;&nbsp;&nbsp;"Ne, Gospo. Govorim trezvenu istinu. Ali, jadne obične reči ne mogu mi poslužiti. Pevam Vama, jer ćete možda tada Vi razumeti." I ponovo udaram u harfu, ali više za nju nego za Nju pevam.
<BR>
<BR>&nbsp;&nbsp;&nbsp;&nbsp;&nbsp;"Da mišljah da bi umreti mogla,
<BR>&nbsp;&nbsp;&nbsp;&nbsp;&nbsp;Možda bih i oplakivao to;
<BR>&nbsp;&nbsp;&nbsp;&nbsp;&nbsp;Ali zaboravih, dok bejah kraj tebe,
<BR>&nbsp;&nbsp;&nbsp;&nbsp;&nbsp;Da smrtna i ti možeš biti:
<BR>&nbsp;&nbsp;&nbsp;&nbsp;&nbsp;Nije mi u misli nikada došlo
<BR>&nbsp;&nbsp;&nbsp;&nbsp;&nbsp;Da vremena može i biti
<BR>&nbsp;&nbsp;&nbsp;&nbsp;&nbsp;Kad ću poslednji pogled uputiti tebi,
<BR>&nbsp;&nbsp;&nbsp;&nbsp;&nbsp;I kad se smešiti nećeš više."
<BR>
<BR>&nbsp;&nbsp;&nbsp;&nbsp;&nbsp;"Ne mogu..." Ona klonu. "Nisam znala da takva osećanja još mogu postojati."
<BR>&nbsp;&nbsp;&nbsp;&nbsp;&nbsp;"Sada znate, Gospo naša. A zar to nije važan podatak za SUM-a?"
<BR>&nbsp;&nbsp;&nbsp;&nbsp;&nbsp;"Da. Ako je istina." Ona se naglo naginje k meni. Vidim Nju kako se stresa u tami, pod lepršavom tkaninom, i čujem kako Njene vilice cvokoću od hladnoće. "Ne mogu se zadržavati ovde. Ali, vozi se sa Mnom. Pevaj Mi. Mislim da to mogu podneti."
<BR>&nbsp;&nbsp;&nbsp;&nbsp;&nbsp;Toliko jedva da sam očekivao. Ali moja sudba me stiže. Ulazim u kočiju. Kabina se zatvara i nastavljamo.
<BR>&nbsp;&nbsp;&nbsp;&nbsp;&nbsp;Glavna kabina nas okružuje. Iza njenih zadnjih vrata mora da su odaje za Njen život na Zemlji; ovo je veliko vozilo. Ali ovde je malo šta sem zakrivljenih ploča. One su od pravog drveta, sa raznolikim lepim intarzijama; znači i Njoj je potrebno povremeno bekstvo od mašinskog postojanja, je li? Nameštaj je škrt i strog. Jedini zvuk je naše kretanje, za nas prigušeno do mrmljanja i, zato što im fotomultiplikatori nisu aktivirani, skeneri ne pokazuju ništa napolju sem noći. Pribijamo se uz tinjač, ruku ispruženih ka njegovoj vrelini. Očešu nam se ramena, gole ruke, Njena koža je meka i Njena kosa pada preko zabačene kapuljače, mirišući na leto koje je mrtvo. Šta, zar je Ona još ljudska?
<BR>&nbsp;&nbsp;&nbsp;&nbsp;&nbsp;Nakon bezvremenog vremena, Ona kaže, još ne gledajući u mene: "Ta stvar koju si pevao, tamo na visokom putu dok sam prilazila - ne sećam je se. čak ni iz godina pre nego što sam postala ovo što sam."
<BR>&nbsp;&nbsp;&nbsp;&nbsp;&nbsp;"Starija je od SUM-a", odgovaram, "i njena istina će nadživeti Njega."
<BR>&nbsp;&nbsp;&nbsp;&nbsp;&nbsp;"Doista?" Vidim kako postaje napeta. "Otpevaj mi ostatak."
<BR>&nbsp;&nbsp;&nbsp;&nbsp;&nbsp;Moji prsti nisu više previše ukočeni da prizovu akorde.
<BR>
<BR>&nbsp;&nbsp;&nbsp;&nbsp;&nbsp;"U Smrt odlaze sva imanja
<BR>&nbsp;&nbsp;&nbsp;&nbsp;&nbsp;Prinčevi, prelati i velmože sve;
<BR>&nbsp;&nbsp;&nbsp;&nbsp;&nbsp;Bogati, siromasi i ko sve ne;
<BR>
<BR>&nbsp;&nbsp;&nbsp;&nbsp;&nbsp;Uzima i junaka sa bojnog polja
<BR>&nbsp;&nbsp;&nbsp;&nbsp;&nbsp;Ni štit ni šlem mu tu ne vredi;
<BR>&nbsp;&nbsp;&nbsp;&nbsp;&nbsp;Ni to što nadmetanja sva on dobi.
<BR>
<BR>&nbsp;&nbsp;&nbsp;&nbsp;&nbsp;Taj tiranin, nesmiljen i jak
<BR>&nbsp;&nbsp;&nbsp;&nbsp;&nbsp;Sa majčinih grudi uzima čak
<BR>&nbsp;&nbsp;&nbsp;&nbsp;&nbsp;I bebu što nevinost je krasi.
<BR>
<BR>&nbsp;&nbsp;&nbsp;&nbsp;&nbsp;Pobednike on grabi, odličja pune
<BR>&nbsp;&nbsp;&nbsp;&nbsp;&nbsp;Kapetana što s puta se vratiti neće,
<BR>&nbsp;&nbsp;&nbsp;&nbsp;&nbsp;Gospu u cvetu lepote i sreće.
<BR>
<BR>&nbsp;&nbsp;&nbsp;&nbsp;&nbsp;Ne štedi plemiće zbog gospodstva tog,
<BR>&nbsp;&nbsp;&nbsp;&nbsp;&nbsp;Ni učenjaka zbog pameti sve;
<BR>&nbsp;&nbsp;&nbsp;&nbsp;&nbsp;Njemu pobeći može se ne -
<BR>&nbsp;&nbsp;&nbsp;&nbsp;&nbsp;Timor mortis obara me."
<BR>
<BR>&nbsp;&nbsp;&nbsp;&nbsp;&nbsp;Prekida me, pokrivajući uši rukama i napola vrisnuvši: "Ne!"
<BR>&nbsp;&nbsp;&nbsp;&nbsp;&nbsp;Ja, postavši nemilosrdan, i dalje je ganjam: "Sada razumete, zar ne? Ni Vi niste večni. Ni SUM nije. Ni Zemlja, ni sunce, ni zvezde. Sakrili smo se od istine. Svako od nas. I ja, dok nisam izgubio jedinu stvar zbog koje je sve imalo smisla. Onda nisam više imao šta da izgubim, i mogao sam gledati razbistrenim očima. I ono što sam video bila je Smrt."
<BR>&nbsp;&nbsp;&nbsp;&nbsp;&nbsp;"Izlazi! Ostavi Me na miru!"
<BR>&nbsp;&nbsp;&nbsp;&nbsp;&nbsp;"Neću ceo svet ostaviti na miru, Kraljice, dok je ne dobijem natrag. Dajte mi je ponovo, i opet ću verovati u SUM-a. Slaviću Ga dok ljudi ne zaigraju od radosti što Mu čuju ime."
<BR>&nbsp;&nbsp;&nbsp;&nbsp;&nbsp;Ona me izaziva očima divlje mačke. "Misliš li da su Mu takvi važni?"
<BR>&nbsp;&nbsp;&nbsp;&nbsp;&nbsp;"Pa..." Ja sležem ramenima. "Pesme mogu biti korisne. Mogle bi pomoći da se pre postigne velika nakana. Šta god to bilo. 'Optimizacija totalne ljudske aktivnosti' - zar nije to bio program? Ne znam da li još uvek jeste. SUM je dodavao Sebi toliko dugo, da sumnjam da biste i Vi mogli razumeti Njegove namere, Gospo naša."
<BR>&nbsp;&nbsp;&nbsp;&nbsp;&nbsp;"Ne govori kao da je On živ", dobacuje mi Ona oštro. "To je kompjutersko-efektorski kompleks. Ništa više."
<BR>&nbsp;&nbsp;&nbsp;&nbsp;&nbsp;"Jeste li sigurni?"
<BR>&nbsp;&nbsp;&nbsp;&nbsp;&nbsp;"Ja... Jesam. On misli, šire i dublje nego što je ijedno ljudsko biće ikada mislilo ili moglo misliti; ali On nije živ, nije svestan, On nema svest. To je jedan od razloga što je odlučio da sam Mu potrebna."
<BR>&nbsp;&nbsp;&nbsp;&nbsp;&nbsp;"Neka i bude tako, Gospo", kažem Joj, "ali konačni rezultat, ma šta On na kraju uradio sa nama, nalazi se daleko u budućnosti. Trenutno mi je stalo do toga; brinem; smeta mi naš gubitak samoodređenja. Ali to je zato što su takve apstrakcije sve što mi je preostalo. Dajte mi natrag moju Lakonogu, i ona će, a ne daleka budućnost, biti moja briga. Biću zahvalan, iskreno zahvalan, i Vas Dvoje ćete to znati po pesmama koje ću tada odabrati da pevam. Što bi, kao što sam rekao, moglo biti od pomoći Njemu."
<BR>&nbsp;&nbsp;&nbsp;&nbsp;&nbsp;"Ti si neverovatno drzak", kaže Ona bez siline.
<BR>&nbsp;&nbsp;&nbsp;&nbsp;&nbsp;"Ne, Gospo, samo očajan", ispravljam je ja.
<BR>&nbsp;&nbsp;&nbsp;&nbsp;&nbsp;Duh smeška dotiče Njene usne. Naslanja se, i mrmlja: "Pa, odvešću te tamo. Šta će se tada desiti, to shvataš, leži van Moje moći. Moja posmatranja, Moje preporuke, samo su nekoliko stvari koje treba uzeti u obzir, među milijardama. Međutim... imamo mnogo da putujemo ove noći. Daj Mi podatke koji misliš da će ti pomoći, Sviraču."
<BR>&nbsp;&nbsp;&nbsp;&nbsp;&nbsp;Ne dovršavam Tužbalicu. Niti se na drugi način posvećujem tuzi. Umesto toga, dok časovi prolaze, prizivam one koji se tiču uživanja (ne zabave, ne kratkog delirijuma, već uživanja) koje su muškarac i žena mogli jednom imati jedno u drugom.
<BR>&nbsp;&nbsp;&nbsp;&nbsp;&nbsp;Znajući gde smo krenuli, i meni je potrebna takva uteha.
<BR>&nbsp;&nbsp;&nbsp;&nbsp;&nbsp;I noć je sve dublja, i daljine ostaju za nama, i konačno smo van naseljenosti, van divljozemlje, u zemlji gde život nikad ne dolazi. Pod krivim mesecom i bledom svetlošću zvezda vidim ravnicu od betona i gvožđa, projektile i bacače energije koji vrebaju poput zveri, letelice koje kruže na visini; i vodove, relejne kule, užurbane bubolike nosače, celu transcendentnu nerv-krv-mišicu preko koje SUM spoznaje svet i naređuje mu. I pored sve rastrčanosti, i svih sila koje ključaju, ovde je posve mirno. I sam vetar kao da se na smrt smrzao. Inje je sivo na čeličnim oblicima. Ispred nas, mnogospratan i poput planine, počinje da se ukazuje SUM-ov zamak.
<BR>&nbsp;&nbsp;&nbsp;&nbsp;&nbsp;Ona koja se vozi sa mnom ne daje znaka da je primetila da su mi pesme zamrle u grlu. Ono ljudskosti koju je pokazivala odlazi; Njeno lice je hladno i zatvoreno; u Njenom glasu je metalan prizvuk; Ona gleda pravo napred. Ali Ona ipak još malo govori sa mnom:
<BR>&nbsp;&nbsp;&nbsp;&nbsp;&nbsp;"Razumeš li šta će se dogoditi? Sledećih pola godine biću povezana sa SUM-om, integralna, još jedan Njegov deo. Pretpostavljam da ćeš Me videti, ali će to biti samo Moje meso. Ono što će sa tobom govoriti biće SUM."
<BR>&nbsp;&nbsp;&nbsp;&nbsp;&nbsp;"Znam." Reči moraju biti istisnute. Moj dolazak ovoliko daleko veći je trijumf od bilo čega što je bilo koji čovek ikada postigao; i ovde sam da se borim za svoju Igračicu-Na-Mesečini; ali me srce ipak protresa, i bije mi glasno u lobanji, i moj znoj zaudara.
<BR>&nbsp;&nbsp;&nbsp;&nbsp;&nbsp;Uspevam, ipak, da dodam: "Bićete Vi jedan deo Njega, Gospo naša. To mi daje nadu."
<BR>&nbsp;&nbsp;&nbsp;&nbsp;&nbsp;Ona se na trenutak okreće ka meni, i stavlja Njenu ruku preko moje, i nešto je ponovo čini tako mladom i neuzetom da skoro zaboravljam devojku koja je umrla; i Ona šapuće: "Kad bi znao koliko se Ja nadam!"
<BR>&nbsp;&nbsp;&nbsp;&nbsp;&nbsp;Taj trenutak nestaje, i sam sam među mašinama.
<BR>&nbsp;&nbsp;&nbsp;&nbsp;&nbsp;Moramo se zaustaviti pred kapijama zamka. Zid se nadnosi strmo iznad, toliko visok i visok da se čini da se survava na mene naspram zapadnog marša zvezda, tako crn i crn da ne samo da upija svaku boju, zrači slepilom. Lozinka i odziv trepere na elektronskim frekvencijama koje ja ne mogu da osetim. Spoljno-stražarski delovi Njega osetili su smrtnika u ovom vozilu. Lanser projektila se okreće da uperi svoje tri guje u mene. Ali Tamna Kraljica odgovara - ne trudi se da bude arogantna - i zamak nam otvara svoje čeljusti.
<BR>&nbsp;&nbsp;&nbsp;&nbsp;&nbsp;Spuštamo se. Jednom, mislim, prelazimo reku. Čujem žubor i šuplje odjeke i vidim kapljice kako svetlucaju tamo gde su prsnute na okna i ocrtane naspram mraka. Nestaju odmah; tečni vodonik, možda, da drži određene delove blizu apsolutne nule?
<BR>&nbsp;&nbsp;&nbsp;&nbsp;&nbsp;Mnogo kasnije stajemo i kabina klizi. Ustajem sa Njom. U sobi smo, ili pećini, od koje ne vidim ništa, jer nema svetlosti sem mutne plave fosforescencije koja struji sa svakog čvrstog predmeta, i sa Njenog tela i mog. Ali, procenjujem da je prostorija ogromna, jer zvuk rada velikih mašina stiže iz ogromne daljine, kao da se čuje kroz san, dok naše sopstvene glasove guta daljina. Vazduh se upumpava, ni topao ni hladan, sasvim bez mirisa, mrtav vetar.
<BR>&nbsp;&nbsp;&nbsp;&nbsp;&nbsp;Spuštamo se na pod. Ona stoji ispred mene, ruku skrštenih na grudima, očiju poluzatvorenih pod kapuljačom i pogleda ni uperenog na mene ni skrenutog u stranu. "Uradi šta ti se kaže, Sviraču", kaže Ona glasom u kojem nema nikakvog prizvuka, "tačno kako ti se kaže." Okreće se i odlazi ravnomernim korakom. Gledam je kako odlazi dok više ne mogu da razlikujem Njeno svetlucanje od bezličnih pokreta unutar mojih očnih duplji.
<BR>&nbsp;&nbsp;&nbsp;&nbsp;&nbsp;Kandža me čupka za tuniku. Gledam dole i iznenađujem se što vidim da me patuljasti robot čekao sve ovo vreme. Koliko je to dugo bilo, ne mogu odrediti.
<BR>&nbsp;&nbsp;&nbsp;&nbsp;&nbsp;Njegova zdepasta prilika odvodi me u drugom pravcu. Umor me preplavljuje, stopala mi se sapliću, usne mi trnu, kapci su mi teški i mišići imaju svaki svoj poseban bol. Tu i tamo osetim trzaj straha, ali tupo. Kad robot pokaže Lezi ovde, zahvalan sam.
<BR>&nbsp;&nbsp;&nbsp;&nbsp;&nbsp;Kutija mi dobro odgovara. Puštam da razne žice budu zakačene za mene, razne igle koje vode u cevke zabodene. Obraćam malo pažnje na mašine koje se okupljaju i mrmljaju oko mene. Robot odlazi. Tonem u blaženu tamu.
<BR>&nbsp;&nbsp;&nbsp;&nbsp;&nbsp;Budim se telesno obnovljen. Neka vrsta školjke kao da je izrasla između mog čeonog režnja i starih životinjskih delova. Izdaleka mogu osetiti užas i čuti vrištanje i koprcanje mojih instikata; ali svest je hladna, mirna, logična. Takođe imam i osećaj da sam spavao nedeljama, mesecima, dok je lišće opadalo i sneg padao na gornji svet. Ali je to možda pogrešno, a u svakom slučaju nevažno. Sada će me prosuditi SUM.
<BR>&nbsp;&nbsp;&nbsp;&nbsp;&nbsp;Mali bezlični robot me vodi, kroz mrmljanja pune crne hodnike gde mrtvi vetar duva. Uzimam harfu i stiskam je, mog jedinog prijatelja i oružje. Znači da spokoj razumskog uma koji mi je određen ne može biti apsolutan. Ocenjujem da On jednostavno ne želi da se zamajava očajem. (Ne, greška; ništa toliko ljudsko; On nema želja; ispod te moći da rezonuje je ništavost.)
<BR>&nbsp;&nbsp;&nbsp;&nbsp;&nbsp;Konačno se zid otvara za nas i ulazimo u sobu u kojoj Ona sedi na tronu. Samosvetlucanje metala i mesa ovde se ne javlja, jer svetlost je obezbeđena, bezličan beli sjaj bez vidljivog izvora. Beo je, takođe, i prigušen zvuk mašina koje okružuju Njeno prestolje. Beli su Njena odora i lice. Skrećem pogled sa mnogobrojnih netrepćućih skenerskih očiju, na Njene, ali Ona ne pokazuje da me prepoznaje. Da li me Ona uopšte vidi? SUM je posegnuo nevidljivim prstima elekromagnetske indukcije i uzeo Nju natrag u Sebe. Ne drhtim niti se znojim - ne mogu - ali ispravljam ramena, udaram jedan odjekujući akord, i čekam da On progovori.
<BR>&nbsp;&nbsp;&nbsp;&nbsp;&nbsp;To i čini, sa nekog nevidljivog mesta. Prepoznajem glas koji je odabrao da koristi: moj sopstveni. Prizvuci, naglašavanja su tačni, normalni, ono što bih ja sam upotrebio razgovarajući kao jedan razuman čovek sa drugim. Zašto da ne? Računajući šta da radi sa mnom, i programirajući Sebe u skladu sa tim, SUM mora da je upotrebio toliko milijardi delića informacija da je odgovarajući akcenat zanemarljiv podproblem.
<BR>&nbsp;&nbsp;&nbsp;&nbsp;&nbsp;Ne... tu opet grešim... SUM ne radi stvari po osnovu da ih može, a ne mora uraditi. Ovaj razgovor sa samim sobom treba da ima nekakvo dejstvo na mene, ne znam kakvo.
<BR>&nbsp;&nbsp;&nbsp;&nbsp;&nbsp;"Pa", kaže prijazno, "priličan si put prevalio, zar ne? Drago mi je. Dobro došao."
<BR>&nbsp;&nbsp;&nbsp;&nbsp;&nbsp;Moji instinkti ogoljuju zube kad čuju te reči ljudskosti koje je izreklo nešto neosetljivo neživo. Moj logični um razmatra odgovaranje ironičnim "Hvala", odlučuje protiv toga, i ostavlja me da ćutim.
<BR>&nbsp;&nbsp;&nbsp;&nbsp;&nbsp;"Vidiš", nastavlja SUM nakon trenutka koji prozuji, "ti si jedinstven. Izvini Me ako govorim malo izravnije. Tvoja seksualna monomanija samo je jedan aspekt opšte atavistične, praznoverju okrenute ličnosti. Pa ipak, za razliku od uobičajenog otpadnika, ti si i dovoljno jak i realističan da se izboriš sa svetom. Ova šansa da te sretnem, da te analiziram dok spavaš, otvorila Mi je nove uvide u ljudsku psihofiziologiju. Što bi moglo dovesti do poboljšanih tehnika za vladanje njom i njenom evolucijom."
<BR>&nbsp;&nbsp;&nbsp;&nbsp;&nbsp;"Pošto je tako", odgovaram, "dajte mi moju nagradu."
<BR>&nbsp;&nbsp;&nbsp;&nbsp;&nbsp;"Pazi ovamo", kaže SUM blagim tonom, "ti bi, ako iko, trebalo da znaš da ja nisam svemoćan. Prvobitno sam sagrađen da pomognem u upravljanju civilizacijom koja je postala isuviše kompleksna. Postepeno, dok je Moj program za samoekspanziju napredovao, preuzimao sam sve više odlučivačkih funkcija. Bile su Mi date. Ljudi su bili srećni što su rešeni odgovornosti, i mogli su sami videti koliko bolje ja upravljam stvarima nego što bi ijedan smrtnik mogao. Ali, do danas, Moj autoritet zavisi od popriličnog konsenzusa. Ako bih počeo da favorizujem, recimo, vrativši tvoju devojku, pa, imao bih problema."
<BR>&nbsp;&nbsp;&nbsp;&nbsp;&nbsp;"Konsenzus se oslanja više na strahopoštovanje nego na razum", kažem ja. "Nisi ukinuo bogove, Ti si ih samo apsorbovao u Sebe. Ako bi odabrao da učiniš čudo za mene, Tvog proroka pevača - a biću Tvoj prorok ako Ti to uradiš - pa, to bi samo pojačalo veru ostalih."
<BR>&nbsp;&nbsp;&nbsp;&nbsp;&nbsp;"To ti misliš. Ali tvoje mišljenje nije zasnovano na egzaktnim podacima. Istorijske i antropološke beleške iz prošlosti pre Mene su nekvantitativne. Već sam ih izvukao iz nastavnog plana. Konačno, kad kultura bude spremna za takav potez, narediću da se unište. Suviše odvlače na pogrešnu stranu. Pogledaj šta su učinile tebi."
<BR>&nbsp;&nbsp;&nbsp;&nbsp;&nbsp;Nasmejem se u skenerske oči. "Umesto toga", kažem ja, "ljudi će biti podsticani da misle da je, pre nego što je svet postojao, bio SUM. U redu, nije me briga, dok god dobijem svoju devojku natrag. Učini mi čudo, SUM-e, i garantovaću Ti dobru isplatu."
<BR>&nbsp;&nbsp;&nbsp;&nbsp;&nbsp;"Ali, Ja nemam čuda. Ne u tvom smislu. Znaš kako duša funkcioniše. Metalna narukvica obavija pseudo-virus, komplet džinovskih molekula proteina povezanih direktno sa krvotokom i nervnim sistemom. Oni snimaju hromozomski uzorak, bljesak sinapsi, stalne promene, sve. Po vlasnikovoj smrti, narukvica se isecira. Krilate Pete je donose ovamo, i informacija iz njih se prenosi u jednu od Mojih banaka podataka. Mogu da iskoristim takvu informaciju da usmerim rast novog tela u tankovima; mladog tela, u koje će ranije navike i sećanja biti ubačeni. Ali ti, Sviraču, ne razumeš kompleksnost tog procesa. Potrebne su Mi nedelje, svakih sedam godina, i svako raspoloživo biohemijsko postrojenje, da ponovo stvorim Moju ljudsku vezu. A proces nije ni savršen. Na uzorak utiče skladištenje. Moglo bi se reći da ovo telo i mozak pamte svaku smrt. A to su kratke smrti. Duža - čoveče, upotrebi svoj razum. Zamisli."
<BR>&nbsp;&nbsp;&nbsp;&nbsp;&nbsp;Mogu; i štit između osećanja i razuma dobija pukotinu. Pevao sam, o svojoj mrtvoj dragoj:
<BR>
<BR>&nbsp;&nbsp;&nbsp;&nbsp;&nbsp;"Nema u njoj sad kretnje, ni sile;
<BR>&nbsp;&nbsp;&nbsp;&nbsp;&nbsp;Ona ni ne čuje nit' vidi šta;
<BR>&nbsp;&nbsp;&nbsp;&nbsp;&nbsp;Kreće se ukrug u putanji zemlje
<BR>&nbsp;&nbsp;&nbsp;&nbsp;&nbsp;Sa stenom, i kamom, i šumama."
<BR>
<BR>&nbsp;&nbsp;&nbsp;&nbsp;&nbsp;Mir, konačno. Ali ako skladištenje memorije nije permanentno nego cirkulišuće; ako, unutar tih sablasnih pećina cevi i žica i hladnoće spoljnjeg svemira, neki ostatak njene psihe mora lepršati i tinjati, sam, bez sećanja, nesvestan ičega sem da je izgubio život... Ne!
<BR>&nbsp;&nbsp;&nbsp;&nbsp;&nbsp;Udaram u harfu i uzvikujem da soba odzvanja: "Daj mi je natrag! Ili ću Te ubiti!"
<BR>&nbsp;&nbsp;&nbsp;&nbsp;&nbsp;SUM nalazi za shodno da se zacereka; i, užasno, smeh se na tren odražava na usnama Tamne Kraljice, mada se inače Ona ne mrda. "A kako misliš to da izvedeš?" pita me On.
<BR>&nbsp;&nbsp;&nbsp;&nbsp;&nbsp;On zna, ja znam, šta imam na umu, tako da pariram: "Šta Ti misliš da uradiš da me zaustaviš?"
<BR>&nbsp;&nbsp;&nbsp;&nbsp;&nbsp;"Nema potrebe. Bićeš smatran za smetnju. Neko će odlučiti da moraš dobiti psihijatrijski tretman. Upitaće Moj dijagnostički izlaz. Preporučiću određena vađenja."
<BR>&nbsp;&nbsp;&nbsp;&nbsp;&nbsp;"S druge strane, pošto si Ti do sada prosejao moj um, i pošto znaš kako sam uticao na ljude svojim pesmama - čak i na Gospu ovde, čak i na Nju - zar ne bi radije da radim za Tebe? Sa rečima kao što su: 'O okusite, i vidite, kako ljubezan Gospod je; blažen je čovek koji u njega veruje. O, bojte se Gospoda, vi što ste njegovi sveci; jer oni što se njega boje ni u čem ne oskudevaju'. Mogu Te učiniti Bogom."
<BR>&nbsp;&nbsp;&nbsp;&nbsp;&nbsp;"U neku ruku, Ja već jesam Bog."
<BR>&nbsp;&nbsp;&nbsp;&nbsp;&nbsp;"I u drugom smislu ne. Još ne." Ne mogu da izdržim više. "Zašto se prepiremo? Ti si doneo Svoju odluku pre nego što sam se probudio. Kaži mi i pusti me da idem!"
<BR>&nbsp;&nbsp;&nbsp;&nbsp;&nbsp;Sa čudnom brižnošću SUM odgovara: "Još uvek te proučavam. Nema štete ako ti to priznam. Moje poznavanje ljudske psihe još uvek je nesavršeno. Neke oblasti se ne daju proračunima. Ne znam tačno šta bi uradio, Sviraču. Ako toj nesigurnosti dodam potencijalno opasan presedan..."
<BR>&nbsp;&nbsp;&nbsp;&nbsp;&nbsp;"Ubij me, onda. Pusti da moj duh zauvek luta s njenim, dole u Tvojim kriogenskim snovima."
<BR>&nbsp;&nbsp;&nbsp;&nbsp;&nbsp;"Ne, ni to nije svrsishodno. Postao si isuviše uočljiv i kontroverzan. Previše ljudi do sada zna da si otišao sa Gospom." Da li je moguće da, iza čelika i energije, nepostojeća ruka zbunjeno trlja nepostojeću bradu? Otkucaj mog srca je gust u tišini.
<BR>&nbsp;&nbsp;&nbsp;&nbsp;&nbsp;Najednom me On prodrma odlukom: "Sračunate mogućnosti su u korist tvog održavanja obećanja i bivanja od koristi. Stoga ću ti uslišiti molbu. Međutim..."
<BR>&nbsp;&nbsp;&nbsp;&nbsp;&nbsp;Na kolenima sam. Čelo mi udara u pod dok mi krv ne navre u oči. Čujem kroz olujne vetrove:
<BR>&nbsp;&nbsp;&nbsp;&nbsp;&nbsp;"...testiranje se mora nastaviti. Tvoja vera u Mene nije apsolutna; u stvari, veoma si skeptičan u pogledu onoga što zoveš Mojom dobrotom. Bez dodatnog dokaza tvoje volje da Mi veruješ, ne mogu te pustiti da imaš onakvu važnost koju bi ti dobijanje tvoje mrtve dragane natrag od Mene dalo. Da li razumeš?"
<BR>&nbsp;&nbsp;&nbsp;&nbsp;&nbsp;Pitanje ne zvuči retorički. "Da", jecam ja.
<BR>&nbsp;&nbsp;&nbsp;&nbsp;&nbsp;"Pa, onda", kaže moj uljudan, skoro ljubazan glas, "izračunao sam da ćeš reagovati otprilike kao što i jesi, i pripremio se za tu verovatnoću. Telo tvoje žene je ponovo stvoreno dok si ležao tokom proučavanja. Podaci koji čine ličnost sada joj se ponovo ubacuju u neurone. Ona će biti spremna da napusti ovo mesto u vreme kad ti budeš odlazio.
<BR>&nbsp;&nbsp;&nbsp;&nbsp;&nbsp;Ponavljam, međutim, da mora biti testiranja. Procedura je takođe neophodna, zbog dejstva na tebe. Ako ćeš biti Moj prorok, moraćeš da radiš prilično povezano sa Mnom; moraćeš da se podvrgneš priličnom preuslovljavanju; ove noći započinjemo taj proces. Jesi li voljan?"
<BR>&nbsp;&nbsp;&nbsp;&nbsp;&nbsp;"Da, da, da, šta moram da uradim?"
<BR>&nbsp;&nbsp;&nbsp;&nbsp;&nbsp;"Samo ovo: sledi robota napolje. U nekoj tački, ona, tvoja žena, pridružiće ti se. Biće uslovljena da hoda tako lagano da je ne možeš čuti. Ne osvrći se. Niti jednom, dok ne budeš u gornjem svetu. Jedan jedini pogled iza tebe biće čin pobune protiv Mene, i podatak koji ukazuje da ti se ne može zaista verovati... i to okončava sve. Da li razumeš?"
<BR>&nbsp;&nbsp;&nbsp;&nbsp;&nbsp;"Je li to sve?" vičem. "Ništa više?"
<BR>&nbsp;&nbsp;&nbsp;&nbsp;&nbsp;"Pokazaće se težim nego što misliš", kaže mi SUM. Moj glas slabi, kao na neograničenoj udaljenosti. "Zbogom, obožavaoče."
<BR>&nbsp;&nbsp;&nbsp;&nbsp;&nbsp;Robot me diže na noge. Pružam ruke ka Tamnoj Kraljici. Poluslep od suza, ipak vidim da me Ona ne vidi. "Zbogom", promrmljam, i puštam robota da me odvede.
<BR>&nbsp;&nbsp;&nbsp;&nbsp;&nbsp;Naše hodanje je dugo kroz te mračne milje. U početku sam isuviše u previranju, a kasnije isuviše ošamućen, da bih znao kuda ili kako smo krenuli. Ali još kasnije, polako, postajem svestan svog mesa i odeće i robotove legure, koja plavičasto svetluca u tami. Zvukovi i mirisi su prigušeni; retko kad nas druga mašina mimoiđe, ne obraćajući pažnju na nas. (Kakav zadatak SUM ima za njih?) Toliko pazim da se ne osvrnem da mi se vrat koči.
<BR>&nbsp;&nbsp;&nbsp;&nbsp;&nbsp;Mada to nije zabranjeno, nije li, dići moju harfu preko mog ramena, tokom prebiranja nekoliko melodija da mi održe hrabrost, i videti da li se svetlucanje koje nas sledi odražava u tom poliranom drvetu?
<BR>&nbsp;&nbsp;&nbsp;&nbsp;&nbsp;Ništa. Pa, njeno drugo rođenje mora potrajati... Oh, SUM-e, pazi na nju! A tada ona mora biti vođena kroz mnoge tunele, nesumnjivo, pre nego što se sastane sa mojim leđima. Budi strpljiv, Sviraču.
<BR>&nbsp;&nbsp;&nbsp;&nbsp;&nbsp;Pevaj. Pozdravi je dobrodošlicom. Ne, ovi šuplji prostori gutaju svu muziku; a ona je još uvek u onom transu smrti iz kojeg je samo Sunce i moj poljubac mogu probuditi; ukoliko mi se, zaista, već pridružila. Osluškujem ima li i drugih koraka sem mojih.
<BR>&nbsp;&nbsp;&nbsp;&nbsp;&nbsp;Sigurno nemamo još mnogo da idemo. Pitam robota, ali naravno da ne dobijam odgovor. Proceni. Znam za brzinu kojom je kočija putovala, silazeći... Problem je, vreme ovde ne postoji. Nemam dan, ni zvezde, ni sat sem otkucaja svog srca, a tome sam izgubio broj. I, pored toga, mora da ćemo uskoro doći do kraja. Kojoj bi svrsi poslužilo da budem šetan kroz ovaj lavirint dok ne umrem?
<BR>&nbsp;&nbsp;&nbsp;&nbsp;&nbsp;Pa, ako sam totalno iscrpljen na spoljnoj kapiji, neću praviti mnogo nevolje kad ne nađem Ružu-U-Ruci iza sebe.
<BR>&nbsp;&nbsp;&nbsp;&nbsp;&nbsp;Ne, pa to je smešno. Ako SUM nije hteo da mi usliši molbu, trebalo je samo da to kaže. Ja nemam moć da nanesem fizičku štetu Njegovim delovima.
<BR>&nbsp;&nbsp;&nbsp;&nbsp;&nbsp;Naravno, On bi mogao imati planove u vezi sa mnom. Jeste pominjao preuslovljavanje. Serija šokova, koja kulminira tim poslednjim, mogla bi me učiniti spremnim za kakvo god štrojenje koje On namerava da učini.
<BR>&nbsp;&nbsp;&nbsp;&nbsp;&nbsp;Ili se On možda predomislio. Zašto da ne? Bio je sasvim iskren o faktoru nesigurnosti u ljudskoj psihi. Mogao je ponovo proceniti mogućnosti i odlučiti: bolje da ne ispuni moju želju.
<BR>&nbsp;&nbsp;&nbsp;&nbsp;&nbsp;Ili je mogao pokušati, i ne uspeti. Priznao je da je proces snimanja nesavršen. Ne smem baš sasvim očekivati Radost koju sam znao; ona će uvek biti pomalo setna. U najboljem slučaju. Ali, pretpostavimo da je tank iznedrio telo bez svesti iza očiju? Ili čudovište? Pretpostavimo da me, ovog trena, sledi napola truo leš?
<BR>&nbsp;&nbsp;&nbsp;&nbsp;&nbsp;Ne! Prestani s tim! SUM bi znao, i preduzeo mere da to ispravi. Da li bi? Može li?
<BR>&nbsp;&nbsp;&nbsp;&nbsp;&nbsp;Shvatam kako je ovaj prolaz kroz noć, gde se nikad ne okrećem da vidim šta me sledi, kako je ovo čin potčinjavanja i priznanja. Kažem, svim svojim postojećim bićem, da je SUM svemoćan, svemudar, svedobar. SUM-u nudim ljubav koju sam došao da povratim. Oh, On je pogledao dublje u mene nego što sam ja sam, ikada.
<BR>&nbsp;&nbsp;&nbsp;&nbsp;&nbsp;Ali, neću pogrešiti.
<BR>&nbsp;&nbsp;&nbsp;&nbsp;&nbsp;Mada, da li će SUM? Ako je zaista nastala neka grozna greška... neka ne ustanovim pod suncem. Neka ona, moja jedina, ne... Jer, šta tada da radimo? Da li bih je mogao dovesti ponovo ovamo, zakucati na gvozdenu kapiju, i povikati: "Gospodaru, Vi ste mi dali stvar nedostojnu postojanja. Uništite je i počnite ponovo." Jer šta bi mogla pogreška biti? Nešto tako suptilno, tako prožimajuće, da se ne pokaže ni na kakav način sem mog polaganog, odupiranog otkrića da grlim zombija? Zar nije razumnije da pogledam - osiguram se dok je ona još pospana od smrti - upotrebim svu moć SUM-a da ispravim ono što bi moglo biti krivo?
<BR>&nbsp;&nbsp;&nbsp;&nbsp;&nbsp;Ne, SUM hoće da verujem da On ne pravi greške. Složio sam se sa tom cenom. I sa mnogo čime drugim... Ne znam koliko toga drugog, plašim se da zamislim, ali ta reč 'preuslovljavanje' je ružna... Zar nema i moja žena nekih prava u celoj stvari? Zar ne bi trebalo bar da je zapitamo da li želi da bude supruga proroka; zar nećemo, sa rukom u ruci, pitati SUM šta je za nju cena njenog života?
<BR>&nbsp;&nbsp;&nbsp;&nbsp;&nbsp;Da li je to bio zvuk koraka? Skoro se okrećem. Zaustavljam se i stojim drhteći; imena nje mi se otržu sa usana. Robot me požuruje dalje.
<BR>&nbsp;&nbsp;&nbsp;&nbsp;&nbsp;Mašta. To nije bio njen korak. Ja sam sam. Uvek ću biti sam.
<BR>&nbsp;&nbsp;&nbsp;&nbsp;&nbsp;Hala se iskosila nagore. Ili mi se tako čini; postao sam preumoran za mnogo kinestetičkog osećaja. Prelazimo odjekujuću reku, i do kosti me ujeda hladnoća koja duva na gore oko mosta, i ne mogu se okrenuti da ponudim nagoj novorođenoj ženi svoju odeću. Teturam se kroz beskrajne odaje gde mašine rade besmislene stvari. Ona ih nije videla ranije. U kakvu je to noćnu moru ustala i zašto ja, koji sam jecao u njena umiruća čula da je volim, zašto je ja ne pogledam, zašto ne progovorim?
<BR>&nbsp;&nbsp;&nbsp;&nbsp;&nbsp;Pa, mogao bih da joj govorim. Mogao bih uveriti zbunjenu, nemu mrtvu da sam došao da je odvedem nazad do sunca. Zar ne bih? Pitam robota. On ne odgovara. Ne mogu se setiti da li smem da joj govorim. Ako mi je uopšte ikada rečeno. Saplićem se napred.
<BR>&nbsp;&nbsp;&nbsp;&nbsp;&nbsp;Udaram u zid i padam ugruvan. Robotova kandža mi hvata rame. Druga ruka pokazuje. Vidim prolaz, veoma dug i uzan, kroz kamen. Moraću da puzim kroz njega. Na kraju, na kraju, vrata se rašireno ljuljaju. Dragi stvarni mrak Zemlje navire kroz njih u ovu tamu. Zaslepljen sam i zaglušen.
<BR>&nbsp;&nbsp;&nbsp;&nbsp;&nbsp;Da li to čujem nju da uzvikuje? Da li je to bilo konačno testiranje; ili me moj sopstveni bolesni, potreseni um izdavao; ili postoji sudbina koja, kao SUM sa nama, pravi alatke od sunaca i SUM-a? Ne znam. Znam samo da sam se okrenuo, i ona je stajala tamo. Kosa joj je padala duga, raspletena, pored zapamćenog lica sa kojeg je trans tek odlazio, na kojem su se znanje i ljubav prema meni tek probudili - padala po telu koje je posegnulo rukama, zakoračilo da me susretne i bilo zaustavljeno.
<BR>&nbsp;&nbsp;&nbsp;&nbsp;&nbsp;Veliki strašni robot iza njenih leđa je grabi sebi. Mislim da joj šalje munju kroz mozak. Ona pada. On je odnosi.
<BR>&nbsp;&nbsp;&nbsp;&nbsp;&nbsp;Moj vodič ne osvrće se na moje vrištanje. Neumitan, gura me napolje kroz tunel. Vrata mi zveknu u lice. Stojim pred zidom koji je poput planine. Suv sneg šišti po betonu. Nebo je krvavo od zore; zvezde još sijaju na zapadu, a lučna svetla su raštrkana po sumračnoj ravnici mašina.
<BR>&nbsp;&nbsp;&nbsp;&nbsp;&nbsp;Ubrzo otupljujem. Postajem skoro miran. Šta je preostalo za šta se može nešto osećati? Vrata su gvozdena, zid je kamen stopljen u jednu bazaltnu masu. Odšetam malo u vetar, okrećem se, spuštam glavu i jurnem. Neka moj mozak bude rasut po Njegovoj kapiji; ta mrlja će biti moj hijeroglif za mržnju.
<BR>&nbsp;&nbsp;&nbsp;&nbsp;&nbsp;Uhvaćen sam otpozadi. Sila koja me zaustavlja mora da je kostolomno jaka. Pušten, rušim se na zemlju pred mašinom sa pandžama i krilima. Moj glas iz nje kaže: "Ne ovde. Odneću te na sigurno mesto."
<BR>&nbsp;&nbsp;&nbsp;&nbsp;&nbsp;"Šta mi to Ti još možeš uraditi?" zakreštim.
<BR>&nbsp;&nbsp;&nbsp;&nbsp;&nbsp;"Pustiti te. Nećeš biti zadržavan ili maltretiran po bilo kakvoj Mojoj naredbi."
<BR>&nbsp;&nbsp;&nbsp;&nbsp;&nbsp;"Zašto da ne?"
<BR>&nbsp;&nbsp;&nbsp;&nbsp;&nbsp;"Očigledno ćeš se proglasiti Mojim neprijateljem zauvek. To je situacija bez presedana, vredna šansa da se prikupe podaci."
<BR>&nbsp;&nbsp;&nbsp;&nbsp;&nbsp;"Ti mi to kažeš, Ti me upozoravaš, namerno?"
<BR>&nbsp;&nbsp;&nbsp;&nbsp;&nbsp;"Naravno. Moja kalkulacija je da će te reči imati dejstvo da te potaknu na krajnje napore."
<BR>&nbsp;&nbsp;&nbsp;&nbsp;&nbsp;"Nećeš je ponovo dati? Ne želiš moju ljubav?"
<BR>&nbsp;&nbsp;&nbsp;&nbsp;&nbsp;"Ne pod ovim okolnostima. Suviše nekontrolisano. Ali bi tvoja mržnja trebalo da bude, kako Ja kažem, korisno eksperimentalno sredstvo."
<BR>&nbsp;&nbsp;&nbsp;&nbsp;&nbsp;"Uništiću Te", kažem.
<BR>&nbsp;&nbsp;&nbsp;&nbsp;&nbsp;On se ne trudi da dalje priča. Njegova mašina me kupi i odleće sa mnom. Ostavlja me na obodu jednog gradića dalje na jugu. Tada silazim s uma.
<BR>&nbsp;&nbsp;&nbsp;&nbsp;&nbsp;Ne znam baš mnogo šta se dešavalo te zime, niti me je briga. Mećave su mi preglasne u glavi. Hodam stazama Zemlje, među gospodstvenim kulama, pod uredno podšišanim drvećem, u pažljive vrtove, preko dosadnih, dosadnih naselja. Neopran sam, neočešljan, neobrijan; moje prnje lepršaju oko mene i kosti samo što mi se ne probiju kroz kožu; ljudima se ne sviđa da sretnu ove oči tako duboko utonule u lobanju, i možda mi iz tog razloga daju da jedem. Pevam im.
<BR>
<BR>&nbsp;&nbsp;&nbsp;&nbsp;&nbsp;"Od veštice i bauka gladnog
<BR>&nbsp;&nbsp;&nbsp;&nbsp;&nbsp;Što bi u krpe da te sagrebe
<BR>&nbsp;&nbsp;&nbsp;&nbsp;&nbsp;I utvare što kraj naga čoveka staje
<BR>&nbsp;&nbsp;&nbsp;&nbsp;&nbsp;U Knjizi Meseca štit tražite za sebe!
<BR>
<BR>&nbsp;&nbsp;&nbsp;&nbsp;&nbsp;Da se od čula pet svojih zdravih
<BR>&nbsp;&nbsp;&nbsp;&nbsp;&nbsp;Ne rastanete nikad u veku svom
<BR>&nbsp;&nbsp;&nbsp;&nbsp;&nbsp;Ne putujte nikad iz sebe sa Dabom
<BR>&nbsp;&nbsp;&nbsp;&nbsp;&nbsp;Proseći nešto da napunite dom."
<BR>
<BR>&nbsp;&nbsp;&nbsp;&nbsp;&nbsp;Takve ih stvari uznemiravaju, ne spadaju u njihov hromom oivičen univerzum. Tako da sam često oteran kletvama, a ponekad moram da uteknem onima koji bi me uhapsili i glatko mi iščistili mozak. Pokrajna ulica je dobro skrovište, ako je mogu naći u najstarijem delu grada; tamo čučim i arlaučem sa mačkama. Šuma je takođe dobra. Mojim goniteljima se ne sviđa ni jedno mesto na kom se bilo koliko divljine zadržalo.
<BR>&nbsp;&nbsp;&nbsp;&nbsp;&nbsp;Ali, neki se osećaju drugačije. Oni su posetili parkove, rezervate, stvarnu divljozemlju. Njihovi ciljevi bili su previše svesni - odmereno, planirano divljaštvo, i časovnik da im kaže kad moraju krenuti kući - ali barem se ne boje tišine i neosvetljenih noći. Kad se proleće vrati, neki od njih počinju da me prate. Tek su znatiželjni, u početku. Ali polako, mesec za mesecom, pogotovo među mlađima od njih, moje ludilo počinje da zaziva nešto u njima.
<BR>
<BR>&nbsp;&nbsp;&nbsp;&nbsp;&nbsp;"S četom ljutih sanja
<BR>&nbsp;&nbsp;&nbsp;&nbsp;&nbsp;Kojima sam četovođa
<BR>&nbsp;&nbsp;&nbsp;&nbsp;&nbsp;S kopljem što gori, i konjem od vazduha,
<BR>&nbsp;&nbsp;&nbsp;&nbsp;&nbsp;Divljinom lutam ja.
<BR>&nbsp;&nbsp;&nbsp;&nbsp;&nbsp;Vitezom od utvara i senki
<BR>&nbsp;&nbsp;&nbsp;&nbsp;&nbsp;Pozvan bih na nadmetanje
<BR>&nbsp;&nbsp;&nbsp;&nbsp;&nbsp;Deset milja iza ruba sveta
<BR>&nbsp;&nbsp;&nbsp;&nbsp;&nbsp;I nije mi neko putovanje."
<BR>
<BR>&nbsp;&nbsp;&nbsp;&nbsp;&nbsp;Sede pored mojih nogu u slušaju kako pevam. Igraju mahnito, uz moju harfu. Devojke se naginju bliže, kažu mi kako ih fasciniram, pozivaju me da kopuliramo. To odbijam, a kad im kažem zašto, zbunjene su, možda i malo uplašene, ali često se upinju da razumeju.
<BR>&nbsp;&nbsp;&nbsp;&nbsp;&nbsp;Jer, moja racionalnost se obnavlja kad glog procveta. Kupam se, dajem da mi se kosa i brada potkrešu, nalazim čistu odeću i staram se da jedem ono što mom telu treba. Sve manje i manje penim pred svakim ko hoće da sluša; sve više i više tražim samoću, tišinu, pod ogromnim točkom zvezda, i mislim.
<BR>&nbsp;&nbsp;&nbsp;&nbsp;&nbsp;Šta je čovek? Zašto postoji? Sahranili smo takva pitanja, zakleli smo se da su mrtva - da nikad nisu ni postojala, pošto su lišena empirijskog značenja - i užasavali se da bi mogla podići kamenje koje smo natrpali na njih, ustati i šetati svetom ponovo u noći. Sam, prizivam ih sebi. Ne mogu naškoditi mrtvima kao i oni, u koje ubrajam i sebe.
<BR>&nbsp;&nbsp;&nbsp;&nbsp;&nbsp;Pevam njoj koje više nema. Mladi čuju i čude se. Ponekad plaču.
<BR>
<BR>&nbsp;&nbsp;&nbsp;&nbsp;&nbsp;"Vreline sunca nek' nije te strah,
<BR>&nbsp;&nbsp;&nbsp;&nbsp;&nbsp;Ni besa zime ljute i zle;
<BR>&nbsp;&nbsp;&nbsp;&nbsp;&nbsp;Na zemlji si obavio zadaću datu,
<BR>&nbsp;&nbsp;&nbsp;&nbsp;&nbsp;Kući si otišao; i uzeo platu:
<BR>&nbsp;&nbsp;&nbsp;&nbsp;&nbsp;Zlatni momci i te mome sve
<BR>&nbsp;&nbsp;&nbsp;&nbsp;&nbsp;Ko odžačari dođu u prah."
<BR>
<BR>&nbsp;&nbsp;&nbsp;&nbsp;&nbsp;"Ali, nije tako!" bune se oni. "Umrećemo i spavaćemo neko vreme, a onda ćemo živeti večno u SUM-u."
<BR>&nbsp;&nbsp;&nbsp;&nbsp;&nbsp;Odgovaram onoliko blago koliko se može: "Ne. Setite se da sam ja išao tamo. Tako da znam da grešite. A čak i da ste u pravu, ne bi bilo pravo da ste u pravu."
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Zar ne vidite, nije pravo da stvar bude gospodar čoveka. Nije pravo da se stiskamo kroz čitav naš život u strahu da ga konačno ne izgubimo. Vi niste delovi u mašini, i imate bolju svrhu nego da pomažete mašini da glatko radi."
<BR>&nbsp;&nbsp;&nbsp;&nbsp;&nbsp;Otpuštam ih i odšetam, opet sam, u kanjon u kojem reka klepeće, ili na neki ogoljeni planinski vrh. Ne daje mi se nikakvo otkrovenje. Verem se i puzim do istine.
<BR>&nbsp;&nbsp;&nbsp;&nbsp;&nbsp;Koja je da SUM mora biti uništen, ne iz osvete, ne u mržnji, ne iz straha, jednostavno zato što ljudski duh ne može postojati u istoj stvarnosti sa Njim.
<BR>&nbsp;&nbsp;&nbsp;&nbsp;&nbsp;Ali šta je naša prava stvarnost? I kako ćemo je postići?
<BR>&nbsp;&nbsp;&nbsp;&nbsp;&nbsp;Vraćam se sa svojim pesmama u nizije. Reč o meni se raširila. Velika su gomila oni koji me prate niz visoki put dok se on ne pretvori u ulicu.
<BR>&nbsp;&nbsp;&nbsp;&nbsp;&nbsp;"Tamna Kraljica će uskoro doći u ove krajeve", kažu mi. "Ostani dok Ona ne dođe. Neka Ona odgovori na ona pitanja koja si nam postavio, koja čine da tako loše spavamo."
<BR>&nbsp;&nbsp;&nbsp;&nbsp;&nbsp;"Pustite da se povučem i da se pripremim", kažem. Penjem se dugačkim nizom stepenica. Ljudi gledaju odozdo, zanemeli od divljenja, dok ne nestanem. Ono malo što ih je bilo u zgradi odlazi. Silazim niz zasvođene holove, kroz ućutkane sobe visokih plafona pune stolova, među police učinjene knjigama masivnima. Sunčeva svetlost prašnjavo sija kroz prozore.
<BR>&nbsp;&nbsp;&nbsp;&nbsp;&nbsp;Pola jednog sećanja me progoni u poslednje vreme: jednom pre, ne znam kad, ova moja godina takođe se odigrala. Možda u ovoj biblioteci mogu naći priču koju sam - nonšalantno, pretpostavljam, u svom abnormalnom detinjstvu - pročitao. Jer čovek je stariji od SUM-a: mudriji, kunem se; njegovi mitovi sadrže više istine od Njegove matematike. Provodim tri dana i najveći deo tri noći u svojoj potrazi. Malo je zvukova sem šuštanja stranica među mojim rukama. Narod ostavlja ponude hrane i pića na vratima. Kažu sebi da to čine iz sažaljenja, ili znatiželje, ili da izbegnu gnjavažu da im umrem na nezgodan način. Ali, ja znam bolje.
<BR>&nbsp;&nbsp;&nbsp;&nbsp;&nbsp;Na kraju tri dana malo sam napredovao. Imam isuviše materijala; stalno zalazim na sporedne puteve lepote i očaranosti. (Koje SUM namerava da eliminiše.) Moje obrazovanje bilo je kao i svačije - nauka, racionalnost, dobro razumno prilagođavanje. (SUM piše naše nastavne planove, i učiteljske mašine imaju direktne veze sa Njim.) Pa, mogu da navedem nešto od moje nakrive obuke da radi za mene. Moje čitanje mi je dalo dovoljno nagoveštaja da pripremim program za pretragu. Sedam pred jednu konzolu za dobavljanje podataka i prelazim prstima preko njene tastature. Ona pravi klaktavu muziku.
<BR>&nbsp;&nbsp;&nbsp;&nbsp;&nbsp;Elektronski zraci su brzi psi-tragači. Za nekoliko sekundi ekran se pali, i ja saznajem ko sam.
<BR>&nbsp;&nbsp;&nbsp;&nbsp;&nbsp;Sreća je što sam brz čitalac. Pre nego što mogu da pritisnem dugme CLEAR, nizovi reči se brišu. Na tren ekran drhti bezobličnošću, a tada se pojavljuje:
<BR>&nbsp;&nbsp;&nbsp;&nbsp;&nbsp;NISAM POVEZAO TE PODATKE SA ČINJENICAMA U VEZI SA TOBOM. OVO UNOSI NOV I NEODREĘEN KVANTITET U PRORAČUNE.
<BR>&nbsp;&nbsp;&nbsp;&nbsp;&nbsp;Nirvana koja me obuzela (da, našao sam tu reč u starim knjigama, i kako je samo neprijatna) nije pasivnost, ona je plima punija i jača od one koja me je dognala Tamnoj Kraljici pre toliko vremena u divljozemlji. Kažem, onoliko hladnokrvno koliko se može: "Interesantna podudarnost. Ukoliko je podudarnost." Sigurno su sonični receptori postavljeni ovde.
<BR>&nbsp;&nbsp;&nbsp;&nbsp;&nbsp;ILI JE TO, ILI IZVESNA NEOPHODNA KONSEKVENCA LOGIKE DOGAĘAJA.
<BR>&nbsp;&nbsp;&nbsp;&nbsp;&nbsp;Vizija koja sviće unutar mene tako je zaslepljujuće blistava da se ne mogu uzdržati od odgovora: "Ili sudbina, SUM-e?"
<BR>&nbsp;&nbsp;&nbsp;&nbsp;&nbsp;BESMISLENO, BESMISLENO, BESMISLENO.
<BR>&nbsp;&nbsp;&nbsp;&nbsp;&nbsp;"Pa, zašto si se sad tako ponovio? Jednom bi bilo dovoljno. Triput, pak, čini to prizivanjem. Da se Ti možda to nekim slučajem ne nadaš da će Tvoje reči učiniti da prestanem da postojim?"
<BR>&nbsp;&nbsp;&nbsp;&nbsp;&nbsp;NE NADAM SE. TI SI EKSPERIMENT. AKO ISKALKULIŠEM ZNAČAJNU MOGUĆNOST DA TI UZROKUJEŠ OZBILJAN POREMEĆAJ, NALOŽIĆU DA BUDEŠ UKINUT.
<BR>&nbsp;&nbsp;&nbsp;&nbsp;&nbsp;Nasmešim se. "SUM-e", kažem ja, "ja ću ukinuti Tebe." Naginjem se i isključujem ekran. Izlazim u veče.
<BR>&nbsp;&nbsp;&nbsp;&nbsp;&nbsp;Nije mi još sve jasno, šta moram da kažem i učinim.
<BR>&nbsp;&nbsp;&nbsp;&nbsp;&nbsp;Ali, dovoljno jeste, tako da mogu da počnem da propovedam onima koji su me čekali. Dok govorim, drugi stižu niz ulicu, i ostaju da slušaju. Uskoro se broje na stotine.
<BR>&nbsp;&nbsp;&nbsp;&nbsp;&nbsp;Nemam neku značajnu novu istinu da im ponudim: ništa što nisam pre rekao, mada malo-pomalo i nesistematično; ništa što nisu i sami osetili, u najdubljim tamama svojih bića. Danas, međutim, znajući ko sam i stoga zašto postojim, mogu te stvari izraziti rečima. Govoreći tiho, tu i tamo izvlačeći neku zaboravljenu pesmu da pokažem šta mislim, kažem im kako su bolesni i izgladneli njihovi životi; kako su sebe učinili robovima; kako robovanje nije čak ni svesnoj misli, već nesvesnoj neživoj stvari koju su njihovi sopstveni preci otpočeli; kako ta stvar nije središnjica postojanja, već nekoliko parčića metala i mrdeža emergije, pregršt tužnih, glupih uzoraka, nasukanih u neograničenom vremeprostoru. Ne polažite svoju veru u SUM-a, kažem im. SUM-u su dani odbrojani, kao i meni i vama. Tražite misteriju; šta drugo je čitava vaseljena do li misterija? Živite hrabro, umrite i završite s tim, i bićete više od bilo koje mašine. Možete možda biti Bog.
<BR>&nbsp;&nbsp;&nbsp;&nbsp;&nbsp;Postaju uznemireni. Dovikuju odgovore, od kojih su neki životinjski urlici. Nekoliko ih je za mene, većina se protivi. To nije važno. Dopro sam u njih, moja muzika je odsvirana na njihovim nervnim vlaknima, a to je sva moja namera.
<BR>&nbsp;&nbsp;&nbsp;&nbsp;&nbsp;Sunce zalazi za zgrade. Tama se skuplja. Grad ostaje neosvetljen. Uskoro shvatam zašto. Ona dolazi, Tamna Kraljica sa kojom su hteli da raspravljam. Izdaleka čujemo grmljavinu Njene kočije. Ljudi jauču od užasa. Ne ustežu se da tourade. Ranije su krili svoje osećaje od Nje i sebe samih, primajući je uz ozbiljnu, suvoparnu ceremoniju. Sada bi utekli da se usuđuju. Ja sam podigao maske.
<BR>&nbsp;&nbsp;&nbsp;&nbsp;&nbsp;Kočija staje na ulici. Ona se iskrcava, visoka i senovito umotana. Ljudi Joj se sklanjaju s puta kao voda ajkuli. Ona se penje stepenicama da se suoči sa mnom. Vidim na najkraći trenutak da Joj usne nisu sasvim čvrste i da Joj u oči naviru suze. Prošapuće, pretiho da bi iko drugi čuo: "Oh, Sviraču, žao mi je."
<BR>&nbsp;&nbsp;&nbsp;&nbsp;&nbsp;"Dođi pridruži mi se", pozivam je. "Pomozi mi da oslobodim svet."
<BR>&nbsp;&nbsp;&nbsp;&nbsp;&nbsp;"Ne, ne mogu. Predugo sam bila s Njim." Uspravlja se. Zapovednost se spušta na Nju. Glas joj odzvanja da svi čuju. Mali televizijski roboti zuje unaokolo, poput slepih miševa u sumraku, da bi čitava planeta mogla biti svedokom mog poraza. "Šta je ta sloboda o kojoj bulazniš?" pita Ona.
<BR>&nbsp;&nbsp;&nbsp;&nbsp;&nbsp;"Da se oseća", kažem ja. "Da se usudi. Da se čudi. Da se ponovo postane čovek."
<BR>&nbsp;&nbsp;&nbsp;&nbsp;&nbsp;"Da se postane životinja, hoćeš reći. Zar bi ti uništio mašine koje nas drže u životu?"
<BR>&nbsp;&nbsp;&nbsp;&nbsp;&nbsp;"Da. Moramo. Jednom su bile dobre i korisne, ali smo dopustili da nas obrastu kao rak, i sada nas ništa sem uništenja i novog početka ne može spasti."
<BR>&nbsp;&nbsp;&nbsp;&nbsp;&nbsp;"Jesi li razmislio o haosu?"
<BR>&nbsp;&nbsp;&nbsp;&nbsp;&nbsp;"Da. I to je neophodno. Nećemo biti ljudi bez slobode da spoznamo patnju. U njoj ima i prosvetljenja. Kroz nju putujemo dalje od sebe, dalje od Zemlje i zvezda, prostora i vremena, do Misterije."
<BR>&nbsp;&nbsp;&nbsp;&nbsp;&nbsp;"Znači ti tvrdiš da postoji neka nedefinisana konačna neodređenost iza merljivog univerzuma?" Ona se smeši u oči slepih miševa. Svi mi bili smo naučeni, kao deca, da se smejemo kad čujemo sarkazme takve vrste. "Molim te, daj mi bar malo dokaza."
<BR>&nbsp;&nbsp;&nbsp;&nbsp;&nbsp;"Ne", kažem ja. "Dokaži mi, umesto toga, van svake sumnje, da ne postoji nešto što ne možemo razumeti rečima i jednačinama. Dokaži mi takođe da ja nemam prava da ga tražim.
<BR>&nbsp;&nbsp;&nbsp;&nbsp;&nbsp;Teret dokazivanja pada na Vas dvoje, tako ste nam često lagali. U ime racionalnosti, Vi ste vaskrsli mit. Da bi nas bolje kontrolisali! U ime oslobađanja, Vi ste okovali naše unutrašnje živote i kastrirali naše duše. U ime usluge, Vi ste nas vezali i stavili nam naočnjake. U ime dostignuća, Vi ste nas strpali na uži prostor od bilo koje svinje u oboru. U ime dobročinstva, Vi ste stvorili bol, i užas, i mrak dublji od mraka." Okrećem se ljudima. "Ja sam išao tamo. Ja sam se spustio u podrume. Ja znam!"
<BR>&nbsp;&nbsp;&nbsp;&nbsp;&nbsp;"Našao je da SUM neće da udovolji njegovim posebnim željama, nauštrb svih ostalih", uzvikuje Tamna Kraljica. Da li čujem ojađenost u Njenom glasu? "Stoga tvrdi da je SUM okrutan."
<BR>&nbsp;&nbsp;&nbsp;&nbsp;&nbsp;"Video sam svoju mrtvu draganu", kažem im. "Ona neće ponovo ustati. Ni vaši, ni vi. Nikad. SUM neće, ne može da nas digne iz mrtvih. U Njegovoj kući je zaista smrt. Moramo tražiti život i ponovno rođenje drugde, među misterijama."
<BR>&nbsp;&nbsp;&nbsp;&nbsp;&nbsp;Ona se glasno smeje i pokazuje na moju narukvicu duše, koja blago blista u sve dubljem sivoplavom sumraku. Treba li Ona išta da kaže?
<BR>&nbsp;&nbsp;&nbsp;&nbsp;&nbsp;"Hoće li mi neko dati jedan nož i sekiru?" pitam.
<BR>&nbsp;&nbsp;&nbsp;&nbsp;&nbsp;Gomila se pokreće i žamori. Mirišem njihov strah. Ulične svetiljke se pale, kao da mogu odagnati više od ovog zakutka noći koja se obara na nas. Prekrstio sam ruke i čekam. Tamna Kraljica mi nešto kaže. Ja je zanemarujem.
<BR>&nbsp;&nbsp;&nbsp;&nbsp;&nbsp;Alatke idu iz ruke u ruku. Onaj koji ih donosi uz stepenice stiže kao plamen. Klekne pred moje noge i podiže ono što sam želeo. Alatke su dobre, dvosekli lovački nož i dugačka dvostrana sekira.
<BR>&nbsp;&nbsp;&nbsp;&nbsp;&nbsp;Pred svetom, uzimam nož u desnu ruku i zasecam pod narukvicu na mom levom ručnom zglobu. Veze sa mojim telom su presečene. Krv teče, nemoguće sjajna pod svetiljkama. Ne boli; isuviše sam uzvišen.
<BR>&nbsp;&nbsp;&nbsp;&nbsp;&nbsp;Tamna Kraljica vrišti. "Ozbiljno si mislio! Sviraču! Sviraču!"
<BR>&nbsp;&nbsp;&nbsp;&nbsp;&nbsp;"Nema života u SUM-u", kažem. Provlačim ruku kroz krug i bacam narukvicu dole, tako da zazveči.
<BR>&nbsp;&nbsp;&nbsp;&nbsp;&nbsp;Glas od bronze: "Uhapsite tog manijaka zbog popravljanja. On je smrtonosno opasan."
<BR>&nbsp;&nbsp;&nbsp;&nbsp;&nbsp;Redari koji su stajali na ivici gomile pokušavaju da se proguraju. Nailaze na otpor. Oni koji pokušavaju da im pomognu suočavaju se sa pesnicama i noktima.
<BR>&nbsp;&nbsp;&nbsp;&nbsp;&nbsp;Uzimam sekiru i zamahujem nadole. Narukvica se razbija. Organski materijal unutra, lišen mojih izlučevina, izložen noćnom vazduhu, kvrči se.
<BR>&nbsp;&nbsp;&nbsp;&nbsp;&nbsp;Podižem alatke, sekiru u desnoj ruci, nož u raskrvarenoj levoj. "Ja tražim večnost tamo gde je moguće naći", pozivam ih. "Ko će sa mnom?"
<BR>&nbsp;&nbsp;&nbsp;&nbsp;&nbsp;Desetak ili više njih otržu se od gomile, koja već doziva oružje i uzima živote. Okružuju me svojim telima. Njihove oči su oči proroka. Moram požuriti da potražim skrovište, jer se jedan vojni robot već pojavio, a i drugi će uskoro biti tu. Visoki motor korača da stane na stražu nad Našom Gospom, i to je moj poslednji pogled na Nju.
<BR>&nbsp;&nbsp;&nbsp;&nbsp;&nbsp;Moji sledbenici mi ne zameraju što sam ih koštao svega što su bili. Oni su moji. U meni je božanstvo koje ne može pogrešiti.
<BR>&nbsp;&nbsp;&nbsp;&nbsp;&nbsp;I rat je otvoren, između mene i SUM-a. Mojih prijatelja je malo, neprijatelji su mi brojni i moćni. Idem po svetu kao begunac. Ali, uvek pevam. I uvek nađem nekoga ko će slušati, pridružiti nam se, grleći bol i smrt poput ljubavnika.
<BR>&nbsp;&nbsp;&nbsp;&nbsp;&nbsp;Nožem i Sekirom uzimam njihove duše. Kasnije održimo za njih ritual ponovnog rođenja. Neki odatle kreću da postanu odmetnički misionari; većina stavlja lažne narukvice i vraća se kući, da šapuće moju reč. Meni to nije nimalo važno. Ja se ne žurim, jer večnost je moja.
<BR>&nbsp;&nbsp;&nbsp;&nbsp;&nbsp;Jer moja reč je o onom što je iza vremena. Moji neprijatelji kažu da prizivam drevne bestijalnosti i ludosti; da bih ja srušio civilizaciju u ruševine; da se smejem kao lud na brašno na rat, glad i zaraze koje će opet harati Zemljom. Sa tim optužbama sam zadovoljan. Jezik kojim su sročene pokazuje mi da sam tu, takođe, ponovo pobudio bes. I da nam ta emocija pripada koliko i svaka druga. Više od drugih, možda, u ovu jesen čovečanstva. Treba nam vihor, da obori SUM-a i sve što On zastupa. Kasnije će uslediti zima varvarstva.
<BR>&nbsp;&nbsp;&nbsp;&nbsp;&nbsp;I nakon toga proleće nove i (možda) ljudskije civilizacije. Moji prijatelji izgleda veruju da će do toga doći tokom njihovih života; mir, bratstvo, prosvećenje, svetost. Ja znam više. Bio sam u dubinama. Celovitost čovečanstva, koju ja vraćam, ima svoje užase.
<BR>
<BR>&nbsp;&nbsp;&nbsp;&nbsp;&nbsp;Kad se jednog dana
<BR>&nbsp;&nbsp;&nbsp;&nbsp;&nbsp;Gutač Bogova vrati
<BR>&nbsp;&nbsp;&nbsp;&nbsp;&nbsp;svoj lanac slomi Vuk
<BR>&nbsp;&nbsp;&nbsp;&nbsp;&nbsp;izjašu Jahači
<BR>&nbsp;&nbsp;&nbsp;&nbsp;&nbsp;završi se Doba
<BR>&nbsp;&nbsp;&nbsp;&nbsp;&nbsp;ponovo se rodi Zver
<BR>&nbsp;&nbsp;&nbsp;&nbsp;&nbsp;onda će SUM biti uništen; a vi, jaki i naočiti, možete se vratiti zemlji i kiši.
<BR>&nbsp;&nbsp;&nbsp;&nbsp;&nbsp;Ja ću vas očekivati.
<BR>
<BR>&nbsp;&nbsp;&nbsp;&nbsp;&nbsp;Moja samotnost je skoro okončana, Sunčice. Samo jedan zadatak ostaje. Bog mora umreti, da bi njegovi sledbenici mogli verovati da je dignut iz mrtvih i da živi večno. Onda će krenuti da osvoje svet.
<BR>&nbsp;&nbsp;&nbsp;&nbsp;&nbsp;Postoje oni koji kažu da sam ih odbacio i uvredio. I oni su, nošeni plimom koju sam podigao, strgli svoje mašinske duše i traže u muzici i ekstazi da nađu smisao postojanja. Ali njihova vera je divlja, odvela ih je u divljozemlju, gde sačekuju iz zasede redare poslate na njih i upražnjavaju okrutne obrede. Veruju da je konačna stvarnost ženskog roda. I pored toga, njihovi glasnici su mi prišli sa ponudom mističnog venčanja. To sam odbio; moje venčanje je davno bilo, i biće proslavljeno opet kad se ovaj ciklus sveta zatvori. Stoga me mrze. Ali sam rekao da ću doći i razgovarati sa njima.
<BR>&nbsp;&nbsp;&nbsp;&nbsp;&nbsp;Napuštam put na dnu doline i pevajući hodam uzbrdo. Onoj manjini koju sam pustio da me doprati dovde rečeno je da sačeka moj povratak. Drhture pri zalasku sunca; prolećna ravnodnevnica je za tri dana. Ja sam ne osećam hladnoću. Uzvišen hodim među vresom i izvijenim drevnim stablima jabuke. Ako moje bose noge ostave malo krvi na snegu, to je dobro. Grebeni uokolo su tamni od šume, koja čeka kao kostur mrtvi da na njega ponovo bude dahnuto lišće. Istočno nebo je purpurno, gde stoji večernjača. Nad glavama, naspram plavetnila, proleće rani let gusaka koje se vraćaju kući. Njihovi krici blago dopiru do mene. Na zapadu, iznad i ispred mene, žari se crvenilo. Ocrtane crno naspram njega su žene.
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
