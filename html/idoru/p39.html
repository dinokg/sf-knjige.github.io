<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>38. ZVEZDA
<P>&nbsp;&nbsp;&nbsp;&nbsp;&nbsp;Kada je omamljivač prestao da proizvodi onaj električni zvuk, Kija ga ispusti. Ručica se više nije okretala. Iz kupatila se nije čuo nikakav zvuk osim prigušenog snimljenog zova tropskih ptica. Obrnula se na peti. Masahiko je pokušavao da strpa svoj kompjuter u pletenu torbu. Ona se baci prema Sendbendersu, zgrabi ga, vukući naočare za sobom, i okrenu se prema ružičastom krevetu. Njena torba bila je pored njega na podu, i iz nje je virio ugao plavo-žutog omota iz SiTeka. Izvadila ga je, sa tom stvari još unutra, i bacila na krevet. Sagnula se da stavi Sendbenders u torbu, ali se onda osvrnu prema vratima kupatila, jer joj se učinilo da je nešto čula.
<BR>&nbsp;&nbsp;&nbsp;&nbsp;&nbsp;Ručica se ponovo okretala.
<BR>&nbsp;&nbsp;&nbsp;&nbsp;&nbsp;Rus otvori vrata. Kada je pustio ručicu, Kija vide da mu je na ruci nešto što je ličilo na fluorescentnu ružičastu lutku-rukavicu. Jedna od seks-igračaka iz crnog ormarića. Upotrebio ju je kao izolaciju. Poj ptica se izgubi kada je zakoračio iz kupatila.
<BR>&nbsp;&nbsp;&nbsp;&nbsp;&nbsp;Masahiko, koji je pokušavao da navuče crnu cipelu, takođe se zagleda u Rusa. Na drugoj nozi je i dalje imao papuču od hartije.
<BR>&nbsp;&nbsp;&nbsp;&nbsp;&nbsp;"Odlazite?" reče Rus.
<BR>&nbsp;&nbsp;&nbsp;&nbsp;&nbsp;"Eno ga na krevetu", reče Kija. "Mi nemamo nikakve veze s tim."
<BR>&nbsp;&nbsp;&nbsp;&nbsp;&nbsp;Rus opazi omamljivač na tepihu, pored šiljatog vrha svoje čizme. Podiže čizmu i nagazi petom. Kija začu pucanje plastičnog kućišta. "Artemije, moj prijatelj iz Novokuznjeckaje, pravi sebi golemu sramotu sa ovim." Gurnuo je vrhom čizme krhotine omamljivača. "Oblačuje veoma uske farmerke, Artemije, kožne, zbog radi mode. Stavlja u prednji džep, pritiskuje obarač iz slučajnost. Artemije šokira svoju muškost." Rus pokaza svoje krupne, nejednake zube. "Mi nađemo smešno, da?"
<BR>&nbsp;&nbsp;&nbsp;&nbsp;&nbsp;"Molim vas", reče Kija. "Mi samo želimo da nas pustite da odemo."
<BR>&nbsp;&nbsp;&nbsp;&nbsp;&nbsp;Rus prođe pored Edija i Merielis, koji su ležali zagrljeni na tepihu. "Vi slučajnost kao Artemije sa svoju muškost, da? Vi jeste samo zadesili sebe kod ovog vlasnika finog noćnog kluba." Pokazao je na besvesnog Edija. "Koji jeste krijumčar i svašta drugo, vrlo komplikovano, ali vi, vi jeste samo slučajnost?"
<BR>&nbsp;&nbsp;&nbsp;&nbsp;&nbsp;"Baš tako", reče Kija.
<BR>&nbsp;&nbsp;&nbsp;&nbsp;&nbsp;"Vi jeste od Ni/Reza." Zvučalo je kao Nir-ess. On priđe bliže Kiji i zagleda se odozgo u torbu. "Ti znaješ šta ovo jeste."
<BR>&nbsp;&nbsp;&nbsp;&nbsp;&nbsp;"Ne" slaga Kija. "Ne znam."
<BR>&nbsp;&nbsp;&nbsp;&nbsp;&nbsp;Rus ju je posmatrao. "Mi ne volimo slučajnost, nikad. Ne dopuštavamo slučajnost." Ruke mu pođoše uvis, i ona vide da je unutrašnji deo trećeg zgloba svakog prsta na njegovim šakama ružičast od tih tačaka, veličine vrha gumice na olovci. Takve tačke viđala je u svojoj poslednjoj školi i znala je da su to mesta na kojima je nedavno bio upotrebljen laser za uklanjanje tetovaže.
<BR>&nbsp;&nbsp;&nbsp;&nbsp;&nbsp;Pogledala ga je u lice. Izgledao je kao neko ko se sprema da učini nešto što možda ne bi želeo, ali mora.
<BR>&nbsp;&nbsp;&nbsp;&nbsp;&nbsp;Ali tada opazi kako mu se oči sužavaju na neku tačku iza nje i okrenu se taman na vreme da vidi kako se otvaraju vrata prema hodniku. Čovek širi od dovratka kao da se uli u sobu. Na jednoj strani lica imao je veliko X od trake boje kože i nosio je kaput boje mutnog metala. Kija vide kako ogromna, ožiljcima išarana ruka klizi pod kaput; druga je držala nešto crno, što se završavalo magnetnom trakom.
<BR>&nbsp;&nbsp;&nbsp;&nbsp;&nbsp;"Jeb tvoju mać", reče Rus, mekim slogovima iznenađenja.
<BR>&nbsp;&nbsp;&nbsp;&nbsp;&nbsp;Neznačeva ruka izroni, držeći nešto što je Kiji izgledalo kao par veoma krupnih hromiranih makaza, ali se onda rasklopilo, sa nizom malih, oštrih škljocaja, očigledno samo od sebe, u neku vrstu svetlucave, kosturne sekire, sa prednjom oštricom nalik na kljun jastreba i smrtonosnom, dok se zadnja sužavala kao probojac.
<BR>&nbsp;&nbsp;&nbsp;&nbsp;&nbsp;"Moju majku?" reče neznanac, nekako obradovano. "Jesi rek'o moju majku?" Lice mu je bilo sjajno od tkiva ožiljaka. Ožiljci su mu premrežili i obrijanu, strnjikom obraslu lobanju.
<BR>&nbsp;&nbsp;&nbsp;&nbsp;&nbsp;"Ah, ne", reče Rus, podigavši ruke tako da su mu se videli dlanovi. "Uzrečica, samo."
<BR>&nbsp;&nbsp;&nbsp;&nbsp;&nbsp;U sobu uđe drugi čovek, obišavši čoveka sa sekirom; taj je imao tamnu kosu i široko crno odelo. Preko čela mu je prelazila traka monokl-jedinice koja mu je pokrivala desno oko. Nepokriveno oko bilo je izduženo, sjajno i zeleno, ali joj je ipak trebalo nekoliko sekundi da ga prepozna.
<BR>&nbsp;&nbsp;&nbsp;&nbsp;&nbsp;"Gde je to?" upita čovek koji je ličio na Reza. (Samo što je izgledao nekako deblji, popunjenijih obraza.)
<BR>&nbsp;&nbsp;&nbsp;&nbsp;&nbsp;Rus i čovek sa sekirom oćutaše. Čovek sa sekirom zatvori petom vrata za sobom.
<BR>&nbsp;&nbsp;&nbsp;&nbsp;&nbsp;Zeleno oko i video-monokl pogledaše Kiju. "Da li ti znaš gde je?"
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Biomehanički primarni modul, ili kako se već zove..." Zaćutao je, dodirujući mikrofon u desnom uhu, osluškujući. "Izvini: 'Rodel van Erpov primarni modul za biomolekularno programiranje C kroz 7A'. Volim te."
<BR>&nbsp;&nbsp;&nbsp;&nbsp;&nbsp;Kija je zurila u njega.
<BR>&nbsp;&nbsp;&nbsp;&nbsp;&nbsp;"Reji Toeji", objasni on, dodirnuvši traku na čelu, i znala je da to mora biti on.
<BR>&nbsp;&nbsp;&nbsp;&nbsp;&nbsp;"Ovde je. U torbi."
<BR>&nbsp;&nbsp;&nbsp;&nbsp;&nbsp;Zavukao je ruku u plavu i žutu plastiku, izvukao predmet i počeo da ga obrće u rukama. "Ovo? Ovo je naša budućnost, sredstvo našeg sjedinjavanja?"
<BR>&nbsp;&nbsp;&nbsp;&nbsp;&nbsp;"Izvinjavajte, molim", reče Rus, "ali mora da znate da to pripadava meni." Zvučao je kao da iskreno žali.
<BR>&nbsp;&nbsp;&nbsp;&nbsp;&nbsp;Rez podiže pogled, držeći nanoteh opušteno u ruci. "Ovo je vaše?" Nakrivio je glavu, kao ptica, radoznalo. "Odakle vam?"
<BR>&nbsp;&nbsp;&nbsp;&nbsp;&nbsp;Rus se nakašlja. "Razmena. Ovaj gospodin na podu."
<BR>&nbsp;&nbsp;&nbsp;&nbsp;&nbsp;Rez opazi Edija i Merielis. "Jesu li mrtvi?"
<BR>&nbsp;&nbsp;&nbsp;&nbsp;&nbsp;"Voltirani, da? Uglavnom ne ubiva. Vaša mala na krevetu."
<BR>&nbsp;&nbsp;&nbsp;&nbsp;&nbsp;Rez pogleda Kiju. "A ko si ti?"
<BR>&nbsp;&nbsp;&nbsp;&nbsp;&nbsp;"Kija Pet Mekenzi", reče ona automatski. "Dolazim iz Sijetla. Ja sam... ja sam član vašeg kluba obožavalaca." Osećala je da joj lice gori.
<BR>&nbsp;&nbsp;&nbsp;&nbsp;&nbsp;Obrva iznad zelenog oka se podiže. Činilo se da nešto osluškuje. "Oh?" reče, pa zastade. "Ona? Stvarno? Divno." Osmehnuo se Kiji. "Reji kaže da si bila glavna u svemu i da za mnogo toga treba tebi da zahvalimo."
<BR>&nbsp;&nbsp;&nbsp;&nbsp;&nbsp;Kija proguta knedlu. "Tako je rekla?"
<BR>&nbsp;&nbsp;&nbsp;&nbsp;&nbsp;Ali Rez se okrenu Rusu. "Moramo da imamo ovo." Podigao je nanoteh. "Odmah ćemo se pogoditi. Recite cenu."
<BR>&nbsp;&nbsp;&nbsp;&nbsp;&nbsp;"Rozere", reče čovek kod vrata, "mani se ćorava posla. Ovo kopile je iz Kombinata."
<BR>&nbsp;&nbsp;&nbsp;&nbsp;&nbsp;Kija vide kako se zeleno oko zatvara, kao da Rez čini svesni napor da se smiri. Kada se ponovo otvorilo, on reče: "Ali oni su vlada, Blekvele, zar ne? Nije nam prvi put da pregovaramo sa vladama."
<BR>&nbsp;&nbsp;&nbsp;&nbsp;&nbsp;"To važi za legalne", reče čovek u ožiljcima, ali mu se sada u glasu čulo zrnce zabrinutosti.
<BR>&nbsp;&nbsp;&nbsp;&nbsp;&nbsp;Činilo se da je i Rus to opazio. Polako je spustio ruke.
<BR>&nbsp;&nbsp;&nbsp;&nbsp;&nbsp;"Šta nameravate da radite sa ovim?" upita ga Rez.
<BR>&nbsp;&nbsp;&nbsp;&nbsp;&nbsp;Rus obori pogled na stvar u Rezovim rukama, kao da razmišlja, a onda podiže glavu. Na obrazu mu je igrao mišić. Činilo se da je doneo odluku. "Planiravamo amibiciozan građevinski projekt", reče.
<BR>&nbsp;&nbsp;&nbsp;&nbsp;&nbsp;"Oh, Isuse", javi se Merielis sa tepiha, tako promuklo da Kija isprva nije mogla da prepozna izvor. "Mora da su stavili nešto u ono. Mora da jesu. Kunem se Bogom da jesu." I poče da povraća.
</P></TD></TR></TABLE>
<P class="next">
<A HREF=p40.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
