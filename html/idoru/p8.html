<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7. VLAŽNI, TOPLI ŽIVOT U ELISON ŠIRS
<P>&nbsp;&nbsp;&nbsp;&nbsp;&nbsp;"Pokušaće da se ubije", reče Lejni.
<BR>&nbsp;&nbsp;&nbsp;&nbsp;&nbsp;"Zašto?" Keti Torens je sladila espreso. Ponedeljak po podne u Kavezu.
<BR>&nbsp;&nbsp;&nbsp;&nbsp;&nbsp;"Zato što zna. Oseća da je posmatram."
<BR>&nbsp;&nbsp;&nbsp;&nbsp;&nbsp;"To je nemoguće, Lejni."
<BR>&nbsp;&nbsp;&nbsp;&nbsp;&nbsp;"Ipak zna."
<BR>&nbsp;&nbsp;&nbsp;&nbsp;&nbsp;"Ne 'posmatraš' je. Pregledaš podatke koje ona stvara, kao oni što ih svi mi stvaramo. Ona to ne može da zna."
<BR>&nbsp;&nbsp;&nbsp;&nbsp;&nbsp;"Ali zna."
<BR>&nbsp;&nbsp;&nbsp;&nbsp;&nbsp;Bela šolja zvecnu o tacnu. "Dobro, kako onda ti znaš da ona zna? Pregledaš izveštaje o njenim telefonskim razgovorima, šta bira da gleda i kada, muziku koju poziva. Kako možeš da znaš da je svesna tvog zanimanja?"
<BR>&nbsp;&nbsp;&nbsp;&nbsp;&nbsp;Čvorna tačka, hteo je da kaže. Ali nije.
<BR>&nbsp;&nbsp;&nbsp;&nbsp;&nbsp;"Mislim da si previše radio, Lejni. Pet slobodnih dana."
<BR>&nbsp;&nbsp;&nbsp;&nbsp;&nbsp;"Ne, ja bih radije..."
<BR>&nbsp;&nbsp;&nbsp;&nbsp;&nbsp;"Ne mogu sebi da priuštim da te pustim da sagoriš. Poznajem znakove, Lejni. Rekreativno odsustvo, pet dana."
<BR>&nbsp;&nbsp;&nbsp;&nbsp;&nbsp;Pridodala je tome putne dnevnice. Lejnija su poslali u Slitskenovu kućnu agenciju gde su mu rezervisali boravak u jednom prošupljenom brdu iznad Ikstape, hotelu sa ogromnim kamenim loptama nanizanim duž uglačanog betona zastakljenog predvorja. Iza stakla su iguane sa prepotopskom mirnoćom motrile radnike na recepciji sa smeđih grana koje su isticale njihovu zelenu krljuštavu kožu.
<BR>&nbsp;&nbsp;&nbsp;&nbsp;&nbsp;Lejni je tamo upoznao ženu koja mu je rekla da je urednik za sobne svetiljke koje pravi jedna dizajnerska kuća u San Francisku. Bio je utorak uveče. Tek je tri sata bio u Meksiku. Piće u baru u predvorju.
<BR>&nbsp;&nbsp;&nbsp;&nbsp;&nbsp;Upitao ju je šta to znači, biti urednik za svetiljke. Lejni je malo pre toga došao do saznanja da ljudi čije zvanje jasno opisuje njihov posao rade poslove koje on nikada ne bi hteo. Kada bi ga neko pitao čime se bavi, rekao bi da je kvantitativni analitičar. Nije pokušavao da objasni čvorne tačke, niti Ketine teorije o slavnima.
<BR>&nbsp;&nbsp;&nbsp;&nbsp;&nbsp;Žena je odgovorila da njena firma pravi nameštaj i kućnu opremu, najviše sobne svetiljke. Proizvodnja se, u stvari, odvijala na više različitih lokacija, uglavnom u severnoj Kaliforniji. Industrijska sela. Jedan zanatlija bi ugovorio da napravi dve stotine granitnih postolja, drugi da lakira i oboji dve stotine čeličnih cevi u sasvim određenu nijansu plave boje. Izvadila je beležnicu i pokazala mu animirane crteže. Tanan, stabljikast izgled tih stvari podsetio ga je na afričke insekte koje je gledao na Prirodnom kanalu.
<BR>&nbsp;&nbsp;&nbsp;&nbsp;&nbsp;Da li ih je ona dizajnirala? Ne. Svetiljke su bile dizajnirane u Rusiji, u Moskvi. Ona je bila samo urednik. Birala je isporučioce delova. Nagledala je proizvodnju, prevoz do San Franciska, sklapanje na mestu gde je prethodno bila fabrika konzervi. Kada bi projektni dokumenti predvideli nešto što se nije moglo nabaviti, potražila bi novog isporučioca ili bi se izborila za kompromis u izboru proizvodnog materijala.
<BR>&nbsp;&nbsp;&nbsp;&nbsp;&nbsp;Lejni ju je upitao ko su im kupci. Ljudi koji žele stvari koje nemaju drugi ljudi, odgovorila je. Ili koje drugi ljudi ne žele? I to, rekla je. Da li voli svoj posao? Da. Zato što su joj se i inače dopadale stvari koje su dizajnirali Rusi, kao i ljudi koji su izrađivali delove. A najviše od svega joj se dopadao, rekla mu je, utisak da stvara nešto sasvim novo, koji je imala dok je posmatrala kako se crteži iz Moskve na kraju pretvaraju u predmete na podu bivše fabrike konzervi.
<BR>&nbsp;&nbsp;&nbsp;&nbsp;&nbsp;Jednog dana se to pojavi, rekla je, i možeš da ga vidiš i dodirneš, i da oceniš da li je dobro ili nije.
<BR>&nbsp;&nbsp;&nbsp;&nbsp;&nbsp;Lejni je razmislio o tome. Izgledala mu je vrlo smireno. Preko poda od svetlucavog betona gotovo su se naočigled produžavale senke.
<BR>&nbsp;&nbsp;&nbsp;&nbsp;&nbsp;Položio je ruku na njenu.
<BR>&nbsp;&nbsp;&nbsp;&nbsp;&nbsp;I možeš da ga dodirneš, i da oceniš da li je dobro ili nije.
<BR>
<BR>&nbsp;&nbsp;&nbsp;&nbsp;&nbsp;Nešto pre zore, kada je urednica svetiljki zaspala u njegovoj postelji, izišao je da posmatra luk zaliva sa balkona apartmana i mlečni oval meseca, providan, gotovo nevidljiv.
<BR>&nbsp;&nbsp;&nbsp;&nbsp;&nbsp;Te noći, u Saveznoj oblasti, negde istočno odatle, dogodili su se raketni napadi i pronele su se glasine o hemijskim otrovima. Bio je to najnoviji čin u jednom od onih nejasnih i večitih trvenja koja su činila pozadinu njegovog sveta.
<BR>&nbsp;&nbsp;&nbsp;&nbsp;&nbsp;U krošnjama oko njega budile su se ptice, zvuk koji je poznavao iz Gejnsvila, iz sirotišta i ostalih tamošnjih jutara.
<BR>&nbsp;&nbsp;&nbsp;&nbsp;&nbsp;Keti Torens je izrazila zadovoljstvo zbog Lejnijevog oporavka. Rekla mu je da izgleda osveženo.
<BR>&nbsp;&nbsp;&nbsp;&nbsp;&nbsp;Vratio se morima DatAmerike bez komentara, pretpostavljajući da bi sledeće odsustvo moglo da postane trajno. Posmatrala ga je onako kako bi iskusan zanatlija posmatrao vredan alat koji je pokazao prve znake zamora metala.
<BR>&nbsp;&nbsp;&nbsp;&nbsp;&nbsp;Čvorna tačka sada je izgledala drugačije, iako nije imao reči da opiše promenu. Prosejavao je beskrajne odlomke koji su se nataložili oko Elison Širs za vreme njegovog odsustva, tragajući za izvorom svog pređašnjeg ubeđenja. Pozivao je muziku koju je ona pozivala dok je bio u Meksiku, puštajući svaku pesmu po redosledu njenog biranja. Otkrio je da je njen izbor postao životniji; pronašla je novog isporučioca, Apful Grupvajn, čiji je neumorno pozitivni proizvod bio muzički ekvivalent Kanala Dobrih Vesti.
<BR>&nbsp;&nbsp;&nbsp;&nbsp;&nbsp;Uporedivši njene račune sa podacima njenog kreditora i njegovih maloprodajnih podugovarača, dobio je spisak svega što je kupila u toku protekle nedelje. Karton piva, žilete, Tokajev otvarač. Da li je moguće da je kupila Tokajev otvarač? Ali se onda setio Ketinog upozorenja da je to deo istraživanja koji najčešće izaziva ozbiljnu transferenciju, tačka u kojoj istraživačeva prisnost sa subjektom može da dovede do gubitka perspektive. "Često nam je najlakše da se identifikujemo na maloprodajnom nivou, Lejni. Mi smo potrošačka vrsta. Ako uhvatiš sebe da kupuješ drugu vrstu smrznutog graška, a ne onu koju kupuje subjekt, pripazi se."
<BR>
<BR>&nbsp;&nbsp;&nbsp;&nbsp;&nbsp;Pod Lejnijevog stana bio je stepenast u skladu sa nagibom parking-garaže. Spavao je u njegovom najdubljem delu, na dušeku na naduvavanje koji je naručio preko Potrošačkog Kanala. Stan nije imao prozore. Propisi su zahtevali svetlosnu pumpu, i sa ploče na tavanici ponekad je padala obnovljena sunčeva svetlost, ali je on retko bio kod kuće preko dana.
<BR>&nbsp;&nbsp;&nbsp;&nbsp;&nbsp;Sedeo je na klizavoj ivici dušeka, zamišljajući Elison Širs u njenom stanu na Fauntin Aveniji. Veći je od ovog, znao je, ali ne mnogo. Sa prozorima. Stanarinu je plaćao, kao što je Slitsken konačno utvrdio, njen oženjeni glumac. "Njegov reptilski fond", nazvala je to Keti.
<BR>&nbsp;&nbsp;&nbsp;&nbsp;&nbsp;Mogao je da drži život Elison Širs u glavi kao jedinstven predmet, kao savršeno veran umanjeni model nečeg običnog, ali i čudesnog, osvetljenog snagom njegove usredsređenosti. Nikada je nije sreo, niti govorio sa njom, ali ju je upoznao, činilo mu se, bolje nego što je iko ikada mogao ili će moći. Muževi nisu poznavali sopstvene žene kao on nju, niti žene muževe. Manijaci su možda težili da u toj meri upoznaju predmet svoje opsesije, ali uzalud.
<BR>&nbsp;&nbsp;&nbsp;&nbsp;&nbsp;Sve do noći u kojoj se probudio posle ponoći, sa glavoboljom. Bilo je suviše vruće, sa klimatizacijom ponovo nešto nije bilo u redu. Florida. Plava košulja u kojoj je spavao bila mu je zalepljena za leđa i ramena. Šta li ona sada radi?
<BR>&nbsp;&nbsp;&nbsp;&nbsp;&nbsp;Da li zuri u tavanicu, budna, u blede pruge odražene svetlosti, slušajući Apful Grupvajn?
<BR>&nbsp;&nbsp;&nbsp;&nbsp;&nbsp;Keti je počela da sumnja da on polako puca. Zagledao se u svoje šake. Mogle su da budu bilo čije. Gledao ih je kao da ih nikada ranije nije video.
<BR>&nbsp;&nbsp;&nbsp;&nbsp;&nbsp;Setio se 5-SB u sirotištu. Njegovog ukusa, koji je osećao dok su mu ga još ubrizgavali. Na truo metal. Placebo nije imao nikakav ukus.
<BR>&nbsp;&nbsp;&nbsp;&nbsp;&nbsp;Ustao je. Osetivši ga, Kuhinjski Ugao se probudi. Vrata frižidera kliznuše u stranu. Između belih plastičnih šipki police visio je prastari, pocrneli list salate. Na drugoj polici poluprazna boca evijanske vode. Zadržao je šake iznad lista salate, naprežući se da oseti neko zračenje iz njegovog truljenja, neku prefinjenu životnu silu, orgone, čestice energije nepoznate nauci.
<BR>&nbsp;&nbsp;&nbsp;&nbsp;&nbsp;Elison Širs će se ubiti. Znao je da je to video. Video je to nekako u slučajnim podacima koje je stvarala u svom blagom prolasku kroz svet stvari.
<BR>&nbsp;&nbsp;&nbsp;&nbsp;&nbsp;"'Alo, drugar", reče frižider. "Ostavio si me otvorenog."
<BR>&nbsp;&nbsp;&nbsp;&nbsp;&nbsp;Lejni je ćutao.
<BR>&nbsp;&nbsp;&nbsp;&nbsp;&nbsp;"Čuj, stvarno želiš da vrata budu otvorena? Znaš da to utiče na automatsko od-leđivanje..."
<BR>&nbsp;&nbsp;&nbsp;&nbsp;&nbsp;"Bez priče." Osećaj u rukama bio je već bolji. Rashladile su se.
<BR>&nbsp;&nbsp;&nbsp;&nbsp;&nbsp;Stajao je tako sve dok mu šake nisu postale prilično hladne, a onda ih je povukao i pritisnuo vrhovima prstiju slepoočnice, a frižider je iskoristio priliku da se zatvori bez daljih primedbi.
<BR>&nbsp;&nbsp;&nbsp;&nbsp;&nbsp;Dvadeset minuta kasnije bio je u Metrou, na putu za Holivud. Preko izgužvane malezijske oksford-košulje nosio je jaknu. Usamljeni likovi ljudi na platformama stanica, bočno razvučeni iz njegovog ugla posmatranja, šišali su pored njega na vetru prolaska voza.
<BR>
<BR>&nbsp;&nbsp;&nbsp;&nbsp;&nbsp;"Ovde ne govorimo o svesnoj odluci, zar ne?" Belkvel je gnječio ostatke svog levog uha.
<BR>&nbsp;&nbsp;&nbsp;&nbsp;&nbsp;"Ne", reče Lejni, "ne znam šta sam u tim trenucima mislio."
<BR>&nbsp;&nbsp;&nbsp;&nbsp;&nbsp;"Pokušavao si da je spasiš. Devojku."
<BR>&nbsp;&nbsp;&nbsp;&nbsp;&nbsp;"Imao sam osećaj kao da se nešto prekinulo. Gumena traka. Kao da me je vukla sila teže."
<BR>&nbsp;&nbsp;&nbsp;&nbsp;&nbsp;"Da, takav je osećaj", reče Blekvel, "kada se odlučiš."
<BR>
<BR>&nbsp;&nbsp;&nbsp;&nbsp;&nbsp;Negde na padini brega posle izlaza iz stanice Metroa na Sansetu, prošao je pored čoveka koji je zalivao travnjak, pravougaonik veliki otprilike kao dva bilijarska stola, osvetljen bolničkom svetlošću ulične svetiljke. Lejni vide kapljice vode kako svetlucaju na savršeno jednakim vlatima od zelene plastike. Plastični travnjak bio je odeljen od ulice ogradom od zavarenog čelika, uspravnim zatvorskim rešetkama na čijem su vrhu blistali nezarđali namotaji žilet-žice. Čovekova kuća bila je jedva malo veća od svetlucavog travnjaka; bio je to preživeli ostatak iz vremena kada je ova padina prema bregovima bila prekrivena bungalovima i šumarcima. Bilo ih je još, šćućurenih između smišljeno različitih pročelja stambenih zgrada sa terasama i apartmanskih naselja, sićušnih imanja okućenih pre nego što je taj kraj postao deo grada. U vazduhu se osećao miris pomorandži, ali nigde nije mogao da ih vidi.
<BR>&nbsp;&nbsp;&nbsp;&nbsp;&nbsp;Zalivač podiže pogled, i Lejni opazi da je slep, očiju pokrivenih crnim ovalima video-jedinica, direktno povezanim na očni nerv. Čovek nikada nije znao u kom pravcu gledaju.
<BR>&nbsp;&nbsp;&nbsp;&nbsp;&nbsp;Pošao je dalje, pustivši da ono što ga je vuklo odredi putanju kroz usnule ulice i povremeni miris stabala u cvatu. Negde u daljini, na Santa Moniki, začu se škripa kočnica.
<BR>&nbsp;&nbsp;&nbsp;&nbsp;&nbsp;Petnaest minuta kasnije našao se ispred zgrade na Fauntin Aveniji, gledajući uvis. Peti sprat. Stan broj 502.
<BR>&nbsp;&nbsp;&nbsp;&nbsp;&nbsp;Čvorna tačka.
<BR>
<BR>&nbsp;&nbsp;&nbsp;&nbsp;&nbsp;"Ne želite da govorite o tome?"
<BR>&nbsp;&nbsp;&nbsp;&nbsp;&nbsp;Lejni podiže oči sa prazne šolje, susrevši se sa Blekvelovim pogledom sa druge strane stola.
<BR>&nbsp;&nbsp;&nbsp;&nbsp;&nbsp;"Ovo, u stvari, još nikome nisam ispričao", reče on, i to je bila istina.
<BR>&nbsp;&nbsp;&nbsp;&nbsp;&nbsp;"'Ajde da prošetamo", reče Blekvel i ustade, noseći svoju masu, činilo se, bez napora, kao da je paradni balon pun helijuma. Lejni se pitao koliko bi moglo da bude sati, ovde ili u L.A. Jamazaki je platio račun.
<BR>&nbsp;&nbsp;&nbsp;&nbsp;&nbsp;Izišao je iz Ejmosa i Anda sa njima, u padajuću maglu koja je bila i nije bila kiša, na pločnik ustalasan od crnih kišobrana. Jamazaki izvadi crni predmet veličine posetnice i nešto deblji, i oštro ga presavi između prstiju. Stvar se rascveta u crni kišobran. Jamazaki mu ga pruži. Crna drška bila je suva i šuplja i jedva primetno topla.
<BR>&nbsp;&nbsp;&nbsp;&nbsp;&nbsp;"Kako se ovo sklapa?"
<BR>&nbsp;&nbsp;&nbsp;&nbsp;&nbsp;"Ne sklapa se", reče Jamazaki. "Baca se." Otvorio je još jedan za sebe. Ćelavi Blekvel, u svom mikroporoznom, bio je očigledno imun na kišu. "Molim vas, nastavite priču, gospodine Lejni."
<BR>&nbsp;&nbsp;&nbsp;&nbsp;&nbsp;U praznini između dve daleke kule, Lejni ugleda još dalju, višu zgradu. A na njoj ogromna lica, maglovito poznata, zgrčena u neobjašnjivoj drami.
<BR>
<BR>&nbsp;&nbsp;&nbsp;&nbsp;&nbsp;Ugovor o čuvanju tajne koji je Lejni potpisao trebalo je da pokrije sve slučajeve kada je upotreba Slitskenovih veza sa DatAmerikom mogla da bude protumačena kao kršenje zakona. Prema Lejnijevom iskustvu, ovi slučajevi bili su tako česti da su predstavljali gotovo neprekidno stanje, bar na određenim naprednim nivoima pretraživanja. Pošto je DatAmerika bila prethodni Lejnijev poslodavac, ovo ga nije previše čudilo. DatAmerika je bila manje sila nego teritorija, i u mnogome je bila zakon za sebe.
<BR>
<BR>&nbsp;&nbsp;&nbsp;&nbsp;&nbsp;Lejnijevo produženo praćenje Elison Širs već je bilo povezano sa izvesnim brojem protivzakonitih radnji, od kojih mu je jedna otkrila šifre za otvaranje vrata u predvorje njene zgrade, aktiviranje lifta, otključavanje vrata njenog stana na petom spratu i poništavanje kućnog alarma koji je jemčio automatsku oružanu intervenciju ako bi uradila sve te stvari propustivši da otkuca dva dodatna broja. Ovo poslednje služilo je kao osiguranje protiv endemične provale u stan, zločina u kome su stanare prepadali u garažama i primoravali ih da otkriju šifre. Elison Širs sastavila je šifru od dana, meseca i godine svog rođenja, iako je svaka služba bezbednosti savetovala klijente da to nipošto ne rade. Dodatni broj je bio 23, koliko je bila stara godinu dana ranije, kada se uselila i postala pretplatnik.
<BR>&nbsp;&nbsp;&nbsp;&nbsp;&nbsp;Lejni je bezglasno ponavljao ove brojeve dok je stajao ispred njene zgrade, čije je osmospratno pročelje bilo nečija loša imitacija Obnove Tjudora. U taj rani čas losanđeleskog svitanja sve je izgledalo oštro i nestvarno detaljno.
<BR>&nbsp;&nbsp;&nbsp;&nbsp;&nbsp;23.
<BR>&nbsp;&nbsp;&nbsp;&nbsp;&nbsp;"Dakle", reče Blekvel, "jednostavno ste se ušetali unutra. Otkucali ste njene šifre i tras, našli ste se unutra." Njih trojica čekala su da pređu na drugu stranu raskrsnice.
<BR>&nbsp;&nbsp;&nbsp;&nbsp;&nbsp;...Tras.
<BR>
<BR>&nbsp;&nbsp;&nbsp;&nbsp;&nbsp;U predvorju od ogledala savršena tišina. Osećaj vakuuma. Desetak odraženih Lejnija prelazilo je preko prostranstva od novog tepiha. Do lifta koji je mirisao na nešto cvetno, gde je upotrebio još jedan deo šifre. Odneo ga je pravo na peti. Vrata kliznuše u stranu. Još novog tepiha. Ispod svežeg sloja krem boje zidovi hodnika imali su jedva primetne neravnine staromodnog gipsa.
<BR>&nbsp;&nbsp;&nbsp;&nbsp;&nbsp;502.
<BR>&nbsp;&nbsp;&nbsp;&nbsp;&nbsp;"Imaš li pojma šta radiš?" upita glasno Lejni, iako nije znao, niti će ikada, koga, sebe ili Elison Širs.
<BR>&nbsp;&nbsp;&nbsp;&nbsp;&nbsp;Sa vrata ga je motrio mesingani prsten prastare špijunke, delimično oslepljen kataraktom blede farbe.
<BR>&nbsp;&nbsp;&nbsp;&nbsp;&nbsp;Brojčanik brave bio je u ravni površine vrata, nešto niže od špijunke. Posmatrao je svoj prst kako ponavlja niz.
<BR>&nbsp;&nbsp;&nbsp;&nbsp;&nbsp;23.
<BR>&nbsp;&nbsp;&nbsp;&nbsp;&nbsp;Međutim, vrata su se otvorila pre nego što se šifra unela u memoriju i na njima se pojavila Elison Širs, potpuno naga. Iza nje su veselo gruvali Apful Grupvajn. Lejni je ščepa za okrvavljene zglobove šaka. I ugleda u njenim očima ono što je tada i zanavek zapamtio kao pogled pukog prepoznavanja, u kome nije bilo čak ni prekora.
<BR>&nbsp;&nbsp;&nbsp;&nbsp;&nbsp;"Ovo ne funkcioniše", reče ona, kao da govori o kućnom aparatu, i Lejni začu sebe kako cvili, zvuk koji nije čuo od detinjstva. Hteo je da joj pogleda zglobove, ali nije mogao jer ju je držao za njih. Gurao ju je unazad, prema fotelji od pruća za koju nije bio svestan da ju je primetio.
<BR>&nbsp;&nbsp;&nbsp;&nbsp;&nbsp;"Sedi", rekao je, kao da se obraća neposlušnom detetu. Pustio joj je ruke. Otrčao u pravcu gde je pretpostavljao da se nalazi kupatilo. Tamo našao peškire i neku vrstu trake.
<BR>&nbsp;&nbsp;&nbsp;&nbsp;&nbsp;I uhvatio sebe kako čuči ispred nje. Crveni prsti bili su joj savijeni prema crvenim dlanovima, kao u meditaciji. Omotao joj je tamnozeleni peškir oko zgloba leve šake i pričvrstio ga trakom, koja je bila neki proizvod bež boje za pokrivanje delova kože prilikom nanošenja kozmetičkih sprejeva. Znao je to iz njenih podataka o kupovini robe.
<BR>&nbsp;&nbsp;&nbsp;&nbsp;&nbsp;Jesu li joj prsti počeli da modre, ispod crvenog sloja? Podigao je pogled. Ono isto prepoznavanje. Jedan obraz umrljan krvavim prstima.
<BR>&nbsp;&nbsp;&nbsp;&nbsp;&nbsp;"Nemoj", reče on.
<BR>&nbsp;&nbsp;&nbsp;&nbsp;&nbsp;"Usporava."
<BR>&nbsp;&nbsp;&nbsp;&nbsp;&nbsp;Lejni joj je umotao desnu podlakticu, držeći kalem trake među zubima.
<BR>&nbsp;&nbsp;&nbsp;&nbsp;&nbsp;"Promašila sam arteriju."
<BR>&nbsp;&nbsp;&nbsp;&nbsp;&nbsp;"Ne miči se", reče Lejni i skoči na noge, pa se saplete sam od sebe, posrnuvši licem napred u nešto što je prepoznao, pre nego što je slomio nos, kao rad urednice svetiljki. Činilo mu se da je tepih šibnuo uvis i šaljivo ga pljesnuo po licu.
<BR>&nbsp;&nbsp;&nbsp;&nbsp;&nbsp;"Elison..."
<BR>&nbsp;&nbsp;&nbsp;&nbsp;&nbsp;Njena stopala prođoše pored njega, prema kuhinji.
<BR>&nbsp;&nbsp;&nbsp;&nbsp;&nbsp;"Elison, sedi dole!"
<BR>&nbsp;&nbsp;&nbsp;&nbsp;&nbsp;"'Zvini", učinilo mu se da je čuo da kaže, a onda je čuo pucanj.
<BR>
<BR>&nbsp;&nbsp;&nbsp;&nbsp;&nbsp;Blekvelova ramena se podigoše kada je uzdahnuo, načinivši zvuk koji je Lejni čuo kroz buku saobraćaja. Jamazakijeve naočare bile su pune poskakujućih pastela, zidovi su bili sam neon, sjaj koji bi postideo Vegas, svaka površina osvetljena i nemirna.
<BR>&nbsp;&nbsp;&nbsp;&nbsp;&nbsp;Blekvel je zurio u Lejnija. "Ovuda", reče najzad i zađe za ugao, u srazmernu tamu i zadah mokraće. Lejni pođe za njim, a Jamazaki ga je pratio. Na drugom kraju uskog prolaza izbiše u vilinsku zemlju.
<BR>&nbsp;&nbsp;&nbsp;&nbsp;&nbsp;Ovde uopšte nije bilo neona. Svetlost sa kula visoko iznad njih, ozbiljni pravougaonici mutnog stakla, veličine krupnijih čestitki, bili su oslikani crnim ideogramima. Svaki od ovih znakova obeležavao je sićušnu strukturu nalik na nekakvu drevnu kabinu za kupanje na nekoj zaboravljenoj plaži. Zbijena u nizu duž jedne strane popločane uličice, minijaturna pročelja nalik na zatvorene šatre nekog tajnog urbanog vašara. Kedrovina, srebrna od starosti, nauljena hartija, materijali za tapaciranje, ništa što bi odredilo mesto u vremenu osim činjenice da su natpisi bili električni. Ulica koju su sagradili vilenjaci.
<BR>&nbsp;&nbsp;&nbsp;&nbsp;&nbsp;"Zlatna ulica", reče Kejt Alen Blekvel.
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
