<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8. NARITA
<P>&nbsp;&nbsp;&nbsp;&nbsp;&nbsp;Kija se iskrcala iz aviona u društvu Merielis, koja je popila par onih vitaminskih pića, a zatim zauzela toalet na dvadeset minuta da bi istimarila svoje umetke i nabacila maskaru i ruž. Kija nije imala pohvala za ishod tog poduhvata, koji je manje ličio na Ešli Modin Karter, a više na nešto na čemu je Ešli Modin Karter prespavala.
<BR>&nbsp;&nbsp;&nbsp;&nbsp;&nbsp;Kada je Kija ustala, imala je utisak da svakom delu tela mora da kaže šta treba da radi. Noge: hodajte.
<BR>&nbsp;&nbsp;&nbsp;&nbsp;&nbsp;U međuvremenu je uspela da uhvati još par sati sna. Spakovala je Sendbenders nazad u torbu, i sada je pomerala noge, jednu pa drugu, dok je Merielis, ispred njen, vukla noge u belim kaubojskim čizmama, ljuljajući bokovima, duž uskog prolaza.
<BR>&nbsp;&nbsp;&nbsp;&nbsp;&nbsp;Činilo se da izlazak iz aviona traje čitavu večnost, ali onda se konačno nađoše u hodniku, udišući vazduh aerodroma, ispod velikih logoa koje je Kija odvajkada poznavala, sve one japanske kompanije i svuda gužva koja se pomera u istom pravcu. "Imaš prtljag?" upita Merielis, pored nje.
<BR>&nbsp;&nbsp;&nbsp;&nbsp;&nbsp;"Ne", reče Kija.
<BR>&nbsp;&nbsp;&nbsp;&nbsp;&nbsp;Merielis je pustila Kiju da prođe ispred nje kroz pasošku kontrolu, gde je Kija dala japanskom policajcu svoj pasoš i Kešflou karticu koju je Zona Rosa uspela da je natera da nabavi jer je to ionako bila Kelsina ideja. Teorijski, iznos na kartici predstavljao je glavnicu u kasi sijetlovskog odeljenja, ali je Kija pretpostavljala da će Kelsi podmiriti konačni račun, a da to verovatno neće ni osetiti.
<BR>&nbsp;&nbsp;&nbsp;&nbsp;&nbsp;Policajac je izvukao njen pasoš iz proreza na pultu i vratio joj ga. Nije se udostojio ni da pogleda karticu. "Boravak najviše dve nedelje", rekao je i klimnuo joj glavom da prođe.
<BR>&nbsp;&nbsp;&nbsp;&nbsp;&nbsp;Mlečno staklo otvorilo se pred njom. Iza je bila gužva, mnogo veća na SiTeku. Mora da je sletalo previše aviona odjednom, čim je toliko ljudi čekalo na prtljag. Okrenula se pobočke da propusti malog robota natovarenog koferima. Imao je prljavoružičaste gumene točkove i nacrtane oči koje su mučenički kolutale dok se probijao kroz gomilu.
<BR>&nbsp;&nbsp;&nbsp;&nbsp;&nbsp;"Ovo je bilo lako", reče Merielis iza nje. Kija se okrete i vide kako ova duboko udiše, zadržava vazduh i ispušta ga. Merielisine oči bile su stisnute, kao da je boli glava.
<BR>&nbsp;&nbsp;&nbsp;&nbsp;&nbsp;"Znate li kuda treba da idem da uhvatim voz?" reče Kija. U Senbendersu je imala mape, ali nije želela da ga vadi.
<BR>&nbsp;&nbsp;&nbsp;&nbsp;&nbsp;"Ovuda", reče Merielis.
<BR>&nbsp;&nbsp;&nbsp;&nbsp;&nbsp;Merielis poče da se probija kroz gužvu, a Kija je išla za njom, sa torbom ispod ruke. Izbiše ispred pokretne trake gde je prtljag klizio niz rampu, sudarajući se, i odlazio dalje.
<BR>&nbsp;&nbsp;&nbsp;&nbsp;&nbsp;"Evo jedne", reče Merielis, upecavši crnu torbu, tako napadno veselim glasom da ju je Kija pogledala. "I... druge." Još jedna ista kao prva, osim što je sa strane imala nalepnicu Nisanovog Okruga, treće po veličini zatvorene atrakcije u Kaliforniji. "Da li bi mi ponela ovu, srce? Leđa me ne služe posle dugih letova." Pružila je Kiji torbu sa nalepnicom. Nije bila preteška, možda kao da je napola puna odeće. Ali bila joj je prevelika; morala je da se nagne na drugu stranu da bi je držala iznad zemlje.
<BR>&nbsp;&nbsp;&nbsp;&nbsp;&nbsp;"Fala", reče Merielis. "Evo", i pruži Kiji zgužvanu cedulju sa lepljivom pozadinom na kojoj je bio odštampan bar-kod. "To je potvrda. Sa'ćemo ovuda..."
<BR>&nbsp;&nbsp;&nbsp;&nbsp;&nbsp;Vukući Merielisinu torbu, bilo joj je još teže da se probija kroz gužvu. Morala je da pazi da ne otčepi nečiju nogu i da ne mune nekoga torbom; kada je ponovo podigla pogled, vide da je izgubila Merielis. Osvrnula se oko sebe, očekujući da ugleda umetke kako poskakuju iznad glava prolaznika, većinom nižeg rasta od Merielis, ali ove nigde nije bilo.
<BR>&nbsp;&nbsp;&nbsp;&nbsp;&nbsp;SVI PUTNICI U DOLASKU MORAJU PROĆI KROZ CARINSKU KONTROLU.
<BR>&nbsp;&nbsp;&nbsp;&nbsp;&nbsp;Kija je posmatrala kako se natpis uvija u japanska slova, a zatim ponovo iskače na engleskom.
<BR>&nbsp;&nbsp;&nbsp;&nbsp;&nbsp;Pa, ionako mora tim putem. Stala je u red iza čoveka u crvenoj kožnoj jakni na čijim leđima je pisalo 'Sudari koncepata' sivim, reljefnim slovima. Kija je zurila u to, zamišljajući koncepte kako se sudaraju, što je po njoj bio koncept za sebe, ali joj onda pade na pamet da je to možda samo ime firme koja popravlja kola ili jedan od onih slogana koje Japanci izmišljaju na engleskom, onih koji zamalo da nešto znače, ali ne znače. Ovaj umor od leta preko Pacifika zaista je bio ozbiljna stvar.
<BR>&nbsp;&nbsp;&nbsp;&nbsp;&nbsp;"Dalje."
<BR>&nbsp;&nbsp;&nbsp;&nbsp;&nbsp;Upravo su propuštali kofer Kolizije Koncepata kroz mašinu veličine bračnog kreveta, ali višu. Tu je bio jedan službenik sa video-kacigom na glavi, na kojoj je verovatno očitavao signal sa skenera, a pored njega je policajac uzimao pasoše, ubacivao ih u mašinu, a zatim propuštao prtljag. Kija ga je pustila da uzme Merielisinu torbu i podigne je na pokretnu traku. Pružila mu je svoju torbu. "Unutra je kompjuter. Ovaj sken mu ne škodi?" Činilo se da je nije čuo. Gledala je kako njena torba ulazi za Merielisinom u mašinu.
<BR>&nbsp;&nbsp;&nbsp;&nbsp;&nbsp;Čovek sa šlemom, pokrivenih očiju, okretao je glavu tamo-amo, pristupajući pogledom pokretanim menijima.
<BR>&nbsp;&nbsp;&nbsp;&nbsp;&nbsp;"Pregled prtljaga", reče policajac, i Kija se seti da drži torbu u ruci. Učini joj se neobično, dok ju je predavala, što joj je Merielis dala da je nosi. Policajac pređe ručnim skenerom preko nje.
<BR>&nbsp;&nbsp;&nbsp;&nbsp;&nbsp;"Sami ste spakovali ove torbe?" upita čovek sa šlemom. Nije je direktno video, ali je pretpostavljala da vidi podatke u njenom pasošu, ali i nju, preko prenosa uživo. Na aerodromima uvek ima mali milion kamera.
<BR>&nbsp;&nbsp;&nbsp;&nbsp;&nbsp;"Da", reče Kija, pomislivši da je to lakše nego da objašnjava da je torba Merielisina, a ne njena. Pokušala je da pročita izraz na usnama čoveka sa šlemom, ali bilo je teško reći da li uopšte ima nekakav izraz.
<BR>&nbsp;&nbsp;&nbsp;&nbsp;&nbsp;"Vi ste ovo spakovali?"
<BR>&nbsp;&nbsp;&nbsp;&nbsp;&nbsp;"Da..." reče Kija, ovaj put ne tako čvrsto.
<BR>&nbsp;&nbsp;&nbsp;&nbsp;&nbsp;Šlem klimnu.
<BR>&nbsp;&nbsp;&nbsp;&nbsp;&nbsp;"Dalje", reče on.
<BR>&nbsp;&nbsp;&nbsp;&nbsp;&nbsp;Kija ode do drugog kraja mašine i pokupi svoju i crnu torbu.
<BR>&nbsp;&nbsp;&nbsp;&nbsp;&nbsp;Prođe kroz jedan zid od mutnog stakla: našla se u većoj dvorani, pod višom tavanicom, sa većim natpisima iznad glave, ali sa ništa manjom gužvom. Možda to nije bio problem gužve koliko Tokija, ili čitavog Japana: više ljudi, na manjem prostoru.
<BR>&nbsp;&nbsp;&nbsp;&nbsp;&nbsp;Još onih robotskih vozila. Pitala se koliko bi koštalo da unajmi jedno. Mogla bi da legne povrh prtljaga, možda, kaže kuda ide i da onda lepo odspava. Mada nije bila sigurna da li joj se spava, u stvari. Premestila je Merielisinu torbu iz leve u desnu ruku, pitajući se šta da radi sa njom ako ne nađe Merielis za, recimo, pet minuta. Bilo joj je dosta aerodroma i prostora između njih, a nije bila sigurna ni gde će prespavati večeras. Čak ni da li je uopšte veče.
<BR>&nbsp;&nbsp;&nbsp;&nbsp;&nbsp;Podigla je pogled, nadajući se da će ugledati neki ekran na kome će pisati vreme, kada joj se nečija šaka sklopi oko zgloba šake. Pogleda naniže u šaku i ugleda zlatno prstenje i isti takav sat, debele karike zlatne narukvice; prstenje je bilo povezano sa satom tankim, zlatnim lančićima.
<BR>&nbsp;&nbsp;&nbsp;&nbsp;&nbsp;"To je moja torba."
<BR>&nbsp;&nbsp;&nbsp;&nbsp;&nbsp;Kijin pogled pođe uz šaku do bele manžetne, pa uz rukav crnog sakoa. Sve do bledih očiju na dugačkom licu, sa okomitim brazdama na obrazima koje kao da su bile nanete nekim instrumentom za modeliranje. Na trenutak je ga je zamenila sa Učiteljem Muzike; pomislila je da se nekako izgubio na ovom aerodromu. Ali njen Učitelj Muzike nikada nije nosio takav sat, a kosa ovog čoveka, tamnije plava, bila je začešljana unazad sa visokog čela, dugačka i vlažnog izgleda. Nije izgledao nimalo zadovoljno.
<BR>&nbsp;&nbsp;&nbsp;&nbsp;&nbsp;"Merielisina torba", reče Kija.
<BR>&nbsp;&nbsp;&nbsp;&nbsp;&nbsp;"Dala ti ju je? U Sijetlu?"
<BR>&nbsp;&nbsp;&nbsp;&nbsp;&nbsp;"Zamolila me je da joj je ponesem."
<BR>&nbsp;&nbsp;&nbsp;&nbsp;&nbsp;"Iz Sijetla?"
<BR>&nbsp;&nbsp;&nbsp;&nbsp;&nbsp;"Ne", reče Kija. "Ovde. Sedela je pored mene u avionu."
<BR>&nbsp;&nbsp;&nbsp;&nbsp;&nbsp;"Gde je ona?"
<BR>&nbsp;&nbsp;&nbsp;&nbsp;&nbsp;"Ne znam", reče Kija.
<BR>&nbsp;&nbsp;&nbsp;&nbsp;&nbsp;Nosio je crno odelo sa dugačkim sakoom, zakopčanim do grla. Kao nešto iz nekog starog filma, ali novo i naizgled skupo. Činilo se da je tek tada primetio da je drži za ruku; pustio ju je.
<BR>&nbsp;&nbsp;&nbsp;&nbsp;&nbsp;"Ja ću ti je poneti", reče on. "Naći ćemo je."
<BR>&nbsp;&nbsp;&nbsp;&nbsp;&nbsp;Kija nije znala šta da radi. "Merielis je htela da je ja ponesem."
<BR>&nbsp;&nbsp;&nbsp;&nbsp;&nbsp;"Ponela si je. Sad ću ja." Uzeo ju je od nje.
<BR>&nbsp;&nbsp;&nbsp;&nbsp;&nbsp;"Jeste li vi Merielisin dečko? Edi?"
<BR>&nbsp;&nbsp;&nbsp;&nbsp;&nbsp;Ugao usana mu se trznu uvis.
<BR>&nbsp;&nbsp;&nbsp;&nbsp;&nbsp;"Moglo bi se tako reći", reče on.
<BR>
<BR>&nbsp;&nbsp;&nbsp;&nbsp;&nbsp;Edijev auto bio je daihacu grejslend sa volanom na pogrešnoj strani. Kija je to znala jer se Rez krio u zadnjem delu jednog takvog u spotu, mada je to taj u spotu imao kadu, od crnog mermera, sa velikim zlatnim slavinama u obliku tropskih riba. Ljudi su to shvatili kao ironični osvrt na lovu, na sve one ružne stvari koje možeš da uradiš kada je imaš previše. Kija je to ispričala majci. Majka joj je odgovorila da nema svrhe brinuti šta bi mogao da uradiš kad imaš previše, pošto većina ljudi ionako nikad nema dovoljno. Rekla je da bi bilo bolje provaliti koliko je u stvari 'dovoljno'.
<BR>&nbsp;&nbsp;&nbsp;&nbsp;&nbsp;Ali Edi je imao taj daihacu grejslend, sav crn i hromiran. Spolja je izgledao kao mešanac kamp-prikolice i jedne od onih dugačkih, trouglastih Humerovih limuzina. Kija nije mogla da zamisli da se tako nešto nudi na japanskom tržištu; kola su ovde izgledala kao male, drečeći obojene pastile. Grejslend je bio čista džiberština, napravljena za prodaju onim Amerikancima koji su se busali da kupuju samo domaće. Što je, kada su bila u pitanju kola, definitivno sužavalo izbor. (Majka Hester Čen imala je jedan od onih ružnih kanadskih kamiona koji je koštao čitavo bogatstvo, ali je zajemčeno trajao osamdeset pet godina; to je trebalo da bude bolje za ekologiju.)
<BR>&nbsp;&nbsp;&nbsp;&nbsp;&nbsp;Iznutra, grejslend je bio sav u veluru boje burgundca, tapaciranom u dijamantske šare, sa malim hromiranim dugmetima tamo gde su se sastajali vrhovi dijamanata. Bila je to valjda najneukusnija stvar koju je Kija ikada videla i pretpostavljala je da Merielis misli isto, jer je ova, sedeći pored nje, objašnjavala da je to stvar 'imidža', da Edi drži taj veoma popularan klub sa kantri muzikom koji se zove Viski Klon, pa je uzeo grejslend da ide uz to, pa je čak i počeo da se oblači kao oni u Nešvilu. Rekla je da mu taj izgled odgovara.
<BR>&nbsp;&nbsp;&nbsp;&nbsp;&nbsp;Kija je klimala glavom. Edi je vozio, govoreći nešto na japanskom preko spikerfona. Našli su Merielis u minijaturnom baru odmah izvan zone za putnike u dolasku. Bio je to treću u koji su zavirili. Kija je imala osećaj da Edi nije preterano radostan što vidi Merielis, ali Merielis kao da nije marila za to.
<BR>&nbsp;&nbsp;&nbsp;&nbsp;&nbsp;Bio je to Merielisin predlog da povezu Kiju u Tokio. Rekla je da je u vozu prevelika gužva i da uz sve to dosta košta. Rekla je da duguje Kiji uslugu, jer joj je ponela torbu. (Kija je primetila da je Edi stavio jednu torbu u prtljažnik grejslenda, ali je onu sa nalepnicom Nisanovog Okruga zadržao napred, uz sebe, pored vozačevog sedišta.)
<BR>&nbsp;&nbsp;&nbsp;&nbsp;&nbsp;Kija više nije slušala Merielis; već je bilo veče, ili noć, i umor od leta bio je nekako uvrnut i bili su na tom velikom mostu koji kao da je bio sagrađen od neona, sa bezbroj saobraćajnih traka oko njih, i onim malim vozilima nalik na niske drečavih perli, sva šljašteća i nova. Pored njih su prolazili ekrani, visoki i uski, na kojima su iskakali natpisi na japanskom i likovi ljudi, lica, nasmešena dok su nešto prodavala.
<BR>&nbsp;&nbsp;&nbsp;&nbsp;&nbsp;A onda, među njima, lice žene: Reji Toeji, idoru kojom je Rez hteo da se oženi. Iskrsnula, i odmah nestala.
</P></TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
