<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1. KOCKA SMRTI K.
<P>&nbsp;&nbsp;&nbsp;&nbsp;&nbsp;Posle Slitskena, Lejni je saznao za novi posao od Rajdela, čoveka iz noćnog obezbeđenja u Šatou. Rajdel je bio krupni, tihi Teksašanin sa tužnim, stidljivim osmejkom, jeftinim naočarima za sunce i voki-tokijem večno prilepljenim za uho.
<BR>&nbsp;&nbsp;&nbsp;&nbsp;&nbsp;"Paragon-Azija Datatok", rekao je Rajdel, oko četiri ujutru, dok su njih dvojica sedela u dvema ogromnim starim foteljama. Betonske grede iznad njih bile su ručno obojene da podsećaju na svetli hrast. Kao i ostatak nameštaja u predvorju Šatoa, stolice su bile tako prenaglašeno velike da je svako ko bi seo na njih izgledao nekoliko brojeva manji.
<BR>&nbsp;&nbsp;&nbsp;&nbsp;&nbsp;"Stvarno?" upitao je Lejni, ne odustajući od opsene da bi neko poput Rajdela mogao da zna gde bi još mogao da nađe posao.
<BR>&nbsp;&nbsp;&nbsp;&nbsp;&nbsp;"Tokio, Japan", reče Rajdel i srknu ledenu kafu kroz plastičnu slamku. "Tip koga sam sreo lane u San Francisku. Jamazaki. I sam radi za njih. Kaže da im treba ozbiljan mrežni trkač."
<BR>&nbsp;&nbsp;&nbsp;&nbsp;&nbsp;Mrežni trkač. Lejni, koji je voleo da misli o sebi kao o istraživaču, suzbi uzdah. "Posao po ugovoru?"
<BR>&nbsp;&nbsp;&nbsp;&nbsp;&nbsp;"Valjda. Nije rek'o."
<BR>&nbsp;&nbsp;&nbsp;&nbsp;&nbsp;"Mislim da ne bih voleo da živim u Tokiju."
<BR>&nbsp;&nbsp;&nbsp;&nbsp;&nbsp;Rajdel promeša slamkom preostalu penu i led na dnu visoke plastične čaše, kao da se nada da će pronaći skrivenu nagradu. "Nije rek'o da moraš." Podiže pogled. "'Si ikad bio u Tokiju?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Mesto mora da je zanimljivo, posle zemljotresa i svega." Voki-toki zakucka i zašapta. "Moram da iziđem da proverim kapiju kod bungalova. 'Očeš sa mnom?"
<BR>&nbsp;&nbsp;&nbsp;&nbsp;&nbsp;"Ne", reče Lejni. "Hvala."
<BR>&nbsp;&nbsp;&nbsp;&nbsp;&nbsp;Rajdel ustade i poče automatski da ispravlja nabore na maskirnim pantalonama. Nosio je crni, najlonski, mrežasti pojas sa različitim spravama u futrolama, sve crno, belu košulju kratkih rukava i nestvarno krutu crnu kravatu. "Ostaviću broj u tvom sandučetu", reče.
<BR>&nbsp;&nbsp;&nbsp;&nbsp;&nbsp;Lejni je posmatrao bezbednjaka kako prelazi preko pločica i različitih ćilima i nestaje iza tamno uglačanih ploča recepcije. Lejni je o njemu znao da je jednom zbog nečega bio na kablovskoj. Fini momak. Gubitnik.
<BR>&nbsp;&nbsp;&nbsp;&nbsp;&nbsp;Lejni je ostao da sedi sve dok kroz visoke, zalučene prozore nije počela da proviruje svetlost svitanja i dok iz mračne pećine sale za doručak nije stalo da dopire zveckanje, sasvim uviđavno, doduše, tajvanskog nerđajućeg. Glasovi imigranata, na nekom narečju Visoke stepe, kojim su verovatno govorili i Veliki Kanovi. Na popločanom podu, na tavaničnim gredama oživeše odjeci iz vremena koje jednom mora da je bilo svedok uzdizanja predaka Lejnijeve vrste, njihove ekologije slavnih i zastrašujućeg i nenarušivog poretka tog lanca ishrane.
<BR>
<BR>&nbsp;&nbsp;&nbsp;&nbsp;&nbsp;Rajdel je ostavio smotani list hartije sa zaglavljem Šatoa u Lejnijevom sandučetu. Broj u Tokiju. Lejni ga je pronašao sledeće po podne, zajedno sa ažuriranom procenom konačnog računa od advokata.
<BR>&nbsp;&nbsp;&nbsp;&nbsp;&nbsp;Poneo je oboje u sobu koju više nije mogao da se pravi da može sebi da priušti.
<BR>
<BR>&nbsp;&nbsp;&nbsp;&nbsp;&nbsp;Nedelju dana kasnije nalazio se u Tokiju i posmatrao svoj odraz u zlatnim venama prošaranom ogledalu lifta koji ga je nosio na treći sprat agresivno bezoblične zgrade nazvane O Moj Bože. Da bi ga pustili u Kocku Smrti K, po svemu sudeći tematski kafe, posvećen Francu Kafki.
<BR>&nbsp;&nbsp;&nbsp;&nbsp;&nbsp;Izišao je iz lifta u dugačku prostoriju najavljenu u kiselinom nagrizenom metalu kao Metamorfoza. Gde su sararimani u belim košuljama, pošto su skinuli sakoe i olabavili tamne kravate, sedeli za šankom od umetnički korodiranog čelika i pili piće, na stolicama čiji su visoki nasloni bili pretopljeni od neke smeđe i hitinske smole. Iznad njihovih glava izvijale su se, poput srpova, insektoidne čeljusti.
<BR>&nbsp;&nbsp;&nbsp;&nbsp;&nbsp;Zaronio je dublje u smeđu svetlost i prigušeni žagor razgovora. Nije znao ni reč japanskog. Zidovi, neravnomerno prozirni, ponavljali su motiv krila i nabubrelih trbuha, koščatih smeđih udova isprepletanih u pravilnim razmacima. Ubrzao je korak, uputivši se prema zavojitom stepeništu izlivenom da podseća na svetlucave, smeđe, koštane, oklopne ploče.
<BR>&nbsp;&nbsp;&nbsp;&nbsp;&nbsp;Sa stolova preko puta šanka pratile su ga oči ruskih prostitutki, bez sjaja i lutkaste u toj svetlosti boje bubašvaba. Nataša je bilo posvuda, radnica koje je Kombinat dovozio brodom iz Vladivostoka. Rutinska plastična hirurgija podarila im je krutu, serijsku lepotu. Slovenske Barbike. Još jednostavnijom operacijom ugrađen im je uređaj za praćenje za potrebe njihovih poslovođa.
<BR>&nbsp;&nbsp;&nbsp;&nbsp;&nbsp;Stepenište se završavalo u Kaznenoj Koloniji, disko-klubu, pustom u ovaj sat, gde je treptanje gluve crvene svetlosti pratilo Lejnijeve korake preko podijuma za igru. Sa tavanice je visila nekakva mašina. Svaka od njenih člankovitih ruku, slična staromodnom zubarskom alatu, imala je čelični šiljak na vrhu. Penkala, pomisli on, maglovito se prisetivši Kafkine priče. Presuda o krivici, usečena u leđa osuđenog. Trgnuo se na sećanje o izvrnutim, slepim očima. Potisnuo ga nazad u dubinu. Nastavio da hoda.
<BR>&nbsp;&nbsp;&nbsp;&nbsp;&nbsp;Naredno stepenište, strmije, i ušao je u Suđenje, odaju niske tavanice i mračnu. Zidovi boje antracita. Plamičci koji drhte iza plavog stakla. Zastao je, obnevideo u tami i umoran od puta.
<BR>&nbsp;&nbsp;&nbsp;&nbsp;&nbsp;"Kolin Lejni, zar ne?"
<BR>&nbsp;&nbsp;&nbsp;&nbsp;&nbsp;Australijanac. Ljudeskara. Stajao je iza malog stola, sa ramenima oborenim kao u medveda. Nešto nije bilo u redu sa oblikom njegove obrijane glave. A za stolom je sedeo drugi, mnogo sitniji lik. Japanac, u pletenoj košulji sa dugačkim rukavima, zakopčanoj do prevelikog okovratnika. Žmirkao je u Lejnija kroz okrugla stakla naočara.
<BR>&nbsp;&nbsp;&nbsp;&nbsp;&nbsp;"Sedite, gospodine Lejni", reče onaj veliki.
<BR>&nbsp;&nbsp;&nbsp;&nbsp;&nbsp;Lejni tada opazi da ovome nedostaje levo uho, odsečeno, i da je ostao samo pužasto uvijeni patrljak.
<BR>
<BR>&nbsp;&nbsp;&nbsp;&nbsp;&nbsp;Dok je Lejni radio za Slitsken, poslovođa mu je bila ženska po imenu Keti Torens. Najbleđa od svih plavuša. Bilo je to bledilo koje se graničilo sa prozirnošću, tako da je pod određenim uglovima svetlosti ispod njene kože sugerisalo, umesto krvi, neku tečnost boje letnje slame. Na levoj butini imala je indigo otisak nečeg iskrivljenog i trnovitog, jedan od onih skupih, divljih piktoglifa. Vidljiv svakog petka, kada je po navici nosila šorts na posao.
<BR>&nbsp;&nbsp;&nbsp;&nbsp;&nbsp;Žalila se, uvek, da je u prirodi zvezda da im brzo tamni sjaj. Bilo je to, zaključio je Lejni, razmišljanje koje su oblikovala pokolenja njenih kolega.
<BR>&nbsp;&nbsp;&nbsp;&nbsp;&nbsp;Naslonila je noge na ivicu radnog stola. Nosila je podrobne reprodukcije električarskih čizama, sa kopčom preko pregiba stopala i zapertlane do članaka. Osmotrio joj je noge, njihovu zategnutu dužinu od vunastih vrhova čarapa do izlizanih ivica skraćenih farmerki. Tetovaža je izgledala kao nešto sa druge planete, znak ili poruka urezana plamenom iz dubina svemira, ostavljena čovečanstu da pokuša da je protumači.
<BR>&nbsp;&nbsp;&nbsp;&nbsp;&nbsp;Upitao ju je šta je htela da kaže. Odmotala je čačkalicu sa ukusom nane. Oči za koje je pretpostavljao da su sive posmatrale su ga iza sočiva zelene boje.
<BR>&nbsp;&nbsp;&nbsp;&nbsp;&nbsp;"Niko više nije zaista slavan, Lejni. Jesi li to primetio?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Mislim, zaista slavan. Malo je onih za koje se može reći da su popularni na stari način. Nedovoljno da se čovek potrudi."
<BR>&nbsp;&nbsp;&nbsp;&nbsp;&nbsp;"Stari način?"
<BR>&nbsp;&nbsp;&nbsp;&nbsp;&nbsp;"Mi smo mediji, Lejni. Mi te guzice pretvaramo u zvezde. Po sistemu, poguraj me, povući ću te. Dolaze kod nas da ih načinimo slavnima." Gumene potpetice kratko se odgurnuše od stola. Podigla je čizme na stolicu, sa đonovima uz butine u džinsu i kolenima koja su joj sakrivala usta. Čučala je na pijedestalu namenski oblikovane švedske stolice.
<BR>&nbsp;&nbsp;&nbsp;&nbsp;&nbsp;"Pa", reče Lejni, okrenuvši se ponovo svome ekranu, "to je ipak slava, zar ne?"
<BR>&nbsp;&nbsp;&nbsp;&nbsp;&nbsp;"Ali da li je prava?"
<BR>&nbsp;&nbsp;&nbsp;&nbsp;&nbsp;Ponovo ju je pogledao.
<BR>&nbsp;&nbsp;&nbsp;&nbsp;&nbsp;"Naučili smo da štampamo novac od nje", reče ona. "Monetu našeg carstva. Sada izgleda da smo iskovali previše; to zna čak i publika. Vidi se po anketama popularnosti."
<BR>&nbsp;&nbsp;&nbsp;&nbsp;&nbsp;Lejni je klimnuo glavom, poželevši da ga ostavi da radi.
<BR>&nbsp;&nbsp;&nbsp;&nbsp;&nbsp;"Osim onda", reče ona, rastavivši kolena da bi mogao da je vidi kako govori, "kada odlučimo da nekoga uništimo."
<BR>&nbsp;&nbsp;&nbsp;&nbsp;&nbsp;Iza nje, iza anodizirane žičane mreže Kaveza, iza uokvirujućeg pravougaonika stakla koji je filtrirao svaku nijasnu zagađenja, nebo iznad Barbenka bio je savršeno prazno, kao nebeski plava mustra farbe isporučena od zanatlije Vaseljene.
<BR>
<BR>&nbsp;&nbsp;&nbsp;&nbsp;&nbsp;Čovekovo levo uho bilo je oivičeno ružičastim tkivom, glatkim kao vosak. Lejni se pitao zašto nije dao da pokušaju da mu ga rekonstruišu.
<BR>&nbsp;&nbsp;&nbsp;&nbsp;&nbsp;"Da bih zapamtio", reče čovek, pročitavši Lejnijev pogled.
<BR>&nbsp;&nbsp;&nbsp;&nbsp;&nbsp;"Zapamtio - šta?"
<BR>&nbsp;&nbsp;&nbsp;&nbsp;&nbsp;"Da ne zaboravim. Sedi."
<BR>&nbsp;&nbsp;&nbsp;&nbsp;&nbsp;Lejni je seo na nešto što je maglovito podsećalo na stolicu, naglašenu konstrukciju od crnih poluga legure i laminiranog saća od šestougaonika. Sto je bio okrugao, sa pločom velikom otprilike kao volan. Plamen sveća lizao je vazduh iza plavog stakla. Japanac sa pletenom košuljom i naočarima sa metalnim okvirom mahnito je treptao. Lejni je posmatrao kako se onaj ogroman tip smešta na onu krhku stvar za sedenje, koja se na zabrinjavajući način izgubila pod telesinom sumo građe, sazdanom, činilo se, od samih mišića.
<BR>&nbsp;&nbsp;&nbsp;&nbsp;&nbsp;"Nema više umora od putovanja, a?"
<BR>&nbsp;&nbsp;&nbsp;&nbsp;&nbsp;"Uzeo sam pilule." Setio se tišine u nadzvučnoj letelici i prividnog odsustva kretanja.
<BR>&nbsp;&nbsp;&nbsp;&nbsp;&nbsp;"Pilule?" upita čovek. "Hotel odgovara?"
<BR>&nbsp;&nbsp;&nbsp;&nbsp;&nbsp;"Da", reče Lejni. "Spreman sam za razgovor."
<BR>&nbsp;&nbsp;&nbsp;&nbsp;&nbsp;"E, pa, fino", reče ovaj, živo trljajući lice šakama išaranim ožiljcima. Spustio je šake i zagledao se u Lejnija, kao da ga prvi put vidi. Izbegavajući pogled tih očiju, Lejni je razgledao čovekovu odeću, neku vrstu nanoporske opreme za vežbanje koja je trebalo da komotno pada na nekom manjem, ali i dalje krupnom čoveku. Bez neke određene boje u tami Suđenja. Otvorena od okovratnika do grudne kosti. Zategnuta na džinovskoj telesini. Izložena koža sva od žila i premrežena atlasom ožiljaka, zapanjujućih po bojama i teksturi. "Onda?"
<BR>&nbsp;&nbsp;&nbsp;&nbsp;&nbsp;Lejni podiže pogled sa ožiljaka. "Ovde sam radi razgovora o poslu."
<BR>&nbsp;&nbsp;&nbsp;&nbsp;&nbsp;"Je l'?"
<BR>&nbsp;&nbsp;&nbsp;&nbsp;&nbsp;"Hoćete li vi postavljati pitanja?"
<BR>&nbsp;&nbsp;&nbsp;&nbsp;&nbsp;"Pitanja?" Dvosmislena grimasa koja je otkrila očiglednu zubnu protezu.
<BR>&nbsp;&nbsp;&nbsp;&nbsp;&nbsp;Lejni se okrenu Japancu sa okruglim naočarima. "Kolin Lejni."
<BR>&nbsp;&nbsp;&nbsp;&nbsp;&nbsp;"Šinja Jamazaki", reče čovek, pruživši ruku. "Čuli smo se telefonom."
<BR>&nbsp;&nbsp;&nbsp;&nbsp;&nbsp;"Sa vama treba da razgovaram o poslu?"
<BR>&nbsp;&nbsp;&nbsp;&nbsp;&nbsp;Mećava treptaja. "Žalim, ne sa mnom", reče čovek. I dodade: "Ja sam student egzistencijalne sociologije."
<BR>&nbsp;&nbsp;&nbsp;&nbsp;&nbsp;"Ne razumem", reče Lejni. Dvojica preko puta njega ne rekoše ništa. Šinja Jamazaki izgledao je postiđeno. Jednouhi je sijao od zadovoljstva.
<BR>&nbsp;&nbsp;&nbsp;&nbsp;&nbsp;"Vi ste Australijanac", reče Lejni jednouhom.
<BR>&nbsp;&nbsp;&nbsp;&nbsp;&nbsp;"Tazi", ispravi ga čovek. "Bio sam na strani Juga za vreme Nemira."
<BR>&nbsp;&nbsp;&nbsp;&nbsp;&nbsp;"'Ajmo ispočetka", predloži Lejni. "Paragon-Azija Datatok. Radite za njih?"
<BR>&nbsp;&nbsp;&nbsp;&nbsp;&nbsp;"Uporan tip."
<BR>&nbsp;&nbsp;&nbsp;&nbsp;&nbsp;"To mi je u krvi", reče Lejni. "Profesionalno, mislim."
<BR>&nbsp;&nbsp;&nbsp;&nbsp;&nbsp;"Pošteno." Čovek podiže obrve, od kojih je jedna bila presečena izuvijanim ružičastim kablom ožiljka. "U redu. Rez. Šta mislite o njima?"
<BR>&nbsp;&nbsp;&nbsp;&nbsp;&nbsp;"Mislite na onu rok zvezdu?" upita Lejni, pošto se pomučio sa početnim problemom konteksta.
<BR>&nbsp;&nbsp;&nbsp;&nbsp;&nbsp;Klimanje glavom. Čovek ga je posmatrao potpuno ozbiljno.
<BR>&nbsp;&nbsp;&nbsp;&nbsp;&nbsp;"Iz Ni/Reza? One grupe?" Pola Irac, pola Kinez. Slomljeni nos, namerno tako ostavljen. Iskošene zelene oči.
<BR>&nbsp;&nbsp;&nbsp;&nbsp;&nbsp;"Šta mislim o njemu?"
<BR>&nbsp;&nbsp;&nbsp;&nbsp;&nbsp;U poretku stvari Keti Torens za ovog pevača bio je rezervisan poseban prezir. Za nju je on bio živi fosil, dosadni ostatak iz pređašnjeg, primitivnijeg doba. Po njenim rečima, bio je istovremeno neverovatno i neobjašnjivo popularan, isto kao što je bio neverovatno i neobjašnjivo bogat. Keti je slavu opisivala kao nedodirljivi fluid, univerzalni element, kao flogiston kod drevnih naroda, nešto što je prilikom čina postanja bilo ravnomerno raspoređeno kroz Vaseljenu, ali sa mogućnošću da se nataloži, pod određenim uslovima, oko nekih ličnosti i njihovih karijera. Rez je, po Ketinom mišljenju, jednostavno trajao predugo. Čudovišno dugo. Ugrožavao je samu osnovu njene teorije. Prkosio je vaspostavljenom poretku u lancu ishrane. Možda u njemu nije postojalo nešto što bi bilo dovoljno veliko da ga pojede, čak ni Slitsken. I dok je Ni/Rez, grupa, i dalje izbacivala proizvode u dosadno redovnim razmacima, u različitim medijima, njihov pevač tvrdoglavo je odbijao da uništi sam sebe, ubije nekoga, postane aktivan u politici, prizna zanimljiv problem sa zloupotrebom nekakve supstance ili neobično seksualno opredeljenje - to jest, bilo šta što bi bilo vredno otvaranja segmenta na Slitskenu. Svetlucao je, možda mutno, ali postojano, izvan domašaja Keti Torens. Što je, po Lejnijevom mišljenju, bio pravi razlog njene mržnje prema njemu.
<BR>&nbsp;&nbsp;&nbsp;&nbsp;&nbsp;"Pa", reče Lejni, pošto je malo razmislio, osećajući neobičan poriv da pokuša da da istinit odgovor, "sećam se da sam kupio njihov prvi album. U vreme kada je izišao."
<BR>&nbsp;&nbsp;&nbsp;&nbsp;&nbsp;"Naslov?" Jednouhi se još više uozbilji.
<BR>&nbsp;&nbsp;&nbsp;&nbsp;&nbsp;"Obzorje niske rezolucije", reče Lejni, zahvalan neznanom sinaptičkom događaju koji mu je pomogao da se seti. "Ali ne bih znao da vam kažem koliko su ih objavili od tada."
<BR>&nbsp;&nbsp;&nbsp;&nbsp;&nbsp;"Dvadeset šest, ne računajući kompilacije", reče gospodin Jamazaki, ispravivši naočare.
<BR>&nbsp;&nbsp;&nbsp;&nbsp;&nbsp;Lejni oseti kako mu dejstvo pilula koje je uzeo, onih što je trebalo da ponište umor od putovanja, izmiče ispod nogu kao neke trule farmakološke merdevine. Zidovi Suđenja kao da su kliznuli bliže.
<BR>&nbsp;&nbsp;&nbsp;&nbsp;&nbsp;"Ako mi ne budete rekli o čemu je ovde reč", reče on jednouhom, "odoh u hotel. Umoran sam."
<BR>&nbsp;&nbsp;&nbsp;&nbsp;&nbsp;"Kejt Alen Blekvel", reče jednouhi, pruživši mu ruku. Lejni dozvoli da mu stisne šaku i kratko je prodrma. Čovekov dlan bio je tvrd kao komad atletske opreme. "Kejti. Popićemo koju i proćaskati."
<BR>&nbsp;&nbsp;&nbsp;&nbsp;&nbsp;"Prvo mi recite jeste li ili niste iz Paragon-Azije", odvrati Lejni.
<BR>&nbsp;&nbsp;&nbsp;&nbsp;&nbsp;"Preduzeće o kome je reč predstavlja par redova šifara u mašini u sporednoj sobi u ulici Lajgon", reče Blekvel. "Paravan, ali ako vam to nešto znači, naš paravan."
<BR>&nbsp;&nbsp;&nbsp;&nbsp;&nbsp;"Nisam siguran da mi to išta znači", reče Lejni. "Doleteo sam čak ovamo zbog razgovora o poslu, da bih od vas čuo da kompanija za koju bi trebalo da radim uopšte ne postoji."
<BR>&nbsp;&nbsp;&nbsp;&nbsp;&nbsp;"A, postoji", reče Kejt Alen Blekvel. "Na mašini u ulici Lajgon."
<BR>&nbsp;&nbsp;&nbsp;&nbsp;&nbsp;Stiže konobarica. Nosila je bezobličnu, sivu, platnenu uniformu i kozmetičke modrice.
<BR>&nbsp;&nbsp;&nbsp;&nbsp;&nbsp;"Kriglu točenog. Kirin. Da bude hladno. Šta ćeš ti, Lejni?"
<BR>&nbsp;&nbsp;&nbsp;&nbsp;&nbsp;"Ledenu kafu."
<BR>&nbsp;&nbsp;&nbsp;&nbsp;&nbsp;"Lajt-kolu, molim", reče onaj što se predstavio kao Jamazaki.
<BR>&nbsp;&nbsp;&nbsp;&nbsp;&nbsp;"Lepo", reče bezuhi Blekvel, bez veselja, kada je konobarica nestala u pomrčini.
<BR>&nbsp;&nbsp;&nbsp;&nbsp;&nbsp;"Voleo bih kada biste mi objasnili šta, zapravo, radimo ovde", reče Lejni. Opazio je da Jamazaki pomamno škraba po ekranu male beležnice, uz bledo svetlucanje svetlosne olovke u tami. "Zapisujete ovo?"
<BR>&nbsp;&nbsp;&nbsp;&nbsp;&nbsp;"Izvinite. Ne zapisujem. Pravim beleške o konobaričinom kostimu."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Izvinite", reče Jamazaki, snimi ono što je zapisao i isključi beležnicu. Pažljivo gurnu olovku u futrolu sa strane. "Proučavam takve stvari. Navikao sam da beležim detalje iz popularne kulture. Njen kostim nameće pitanje: da li samo odražava temu ovog kluba ili predstavlja neki dublji odgovor na traume zemljotresa i potonje obnove?"
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
