<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>43. DORUČAK SEKAČA PALČEVA
<P>&nbsp;&nbsp;&nbsp;&nbsp;&nbsp;"Ne jedeš", reče Blekvel, pošto je počistio drugi tanjir kobasica i jaja. Zauzeo je trpezariju jednog od apartmanskih spratova Vilenjakovog Šešira i insistirao da Lejni obeduje sa njim. Pogled je bio sličan onom iz Lejnijeve sobe šest spratova niže, i sunčeva svetlost odbijala se sa udaljenih parapeta novih zgrada.
<BR>&nbsp;&nbsp;&nbsp;&nbsp;&nbsp;"Ko je pustio vest da je Rez mrtav, Blekvele? Idoru?"
<BR>&nbsp;&nbsp;&nbsp;&nbsp;&nbsp;"Ona? Zašto misliš da bi to ona učinila?" Pomagao se trouglom prepečenog hleba da omaže tanjir.
<BR>&nbsp;&nbsp;&nbsp;&nbsp;&nbsp;"Ne znam", reče Lejni, "ali mi se čini da ona voli da radi stvari, i to ne uvek takve da se daju lako razumeti."
<BR>&nbsp;&nbsp;&nbsp;&nbsp;&nbsp;"Nije bila ona", reče Blekvel. "Upravo to proveravamo. Izgleda da je jedna od njegovih obožavateljki u Meksiku podivljala i upotrebila neku dosta drastičnu vrstu softverskog oružja na centralnu lokaciju tokijskog kluba. Preuzela ju je od preobraćene korporativne mrežne adrese u Državama i pustila bilten. Pozvala je sve lokale obožavalaca u Tokiju da se dignu i odmah odu do tog ljubavnog hotela." Ubacio je tost u usta, progutao i obrisao usne debelom, belom salvetom.
<BR>&nbsp;&nbsp;&nbsp;&nbsp;&nbsp;"Ali Rez jeste bio tamo", reče Lejni.
<BR>&nbsp;&nbsp;&nbsp;&nbsp;&nbsp;Blekvel slegnu ramenima. "Proveravamo to. U ovom trenutku ionako imamo posla preko glave. Treba uveriti ljude da Ni/Rez nema nikakve veze sa tom glasinom, umiriti obožavaoce. Pravnici doleću iz Londona i Njujorka radi pregovora sa Starkovim i njegovim ljudima. Kao i sa njenim ljudima", dodao je. "Biće tu posla."
<BR>&nbsp;&nbsp;&nbsp;&nbsp;&nbsp;"Ko su bila ona deca?" upita Lejni. "Mala riđokosa i onaj japanski hipik?"
<BR>&nbsp;&nbsp;&nbsp;&nbsp;&nbsp;"Rez kaže da su u redu. Doveo ih ovde u hotel. Arli se sad bavi time."
<BR>&nbsp;&nbsp;&nbsp;&nbsp;&nbsp;"Gde je nanoteh-jedinica?"
<BR>&nbsp;&nbsp;&nbsp;&nbsp;&nbsp;"Ništa nisi rekao", reče Blekvel. "I nemoj ni ubuduće da to pominješ. Službena verzija događaja te noći upravo se sastavlja i u njoj neće biti toga. Jesam li bio jasan?"
<BR>&nbsp;&nbsp;&nbsp;&nbsp;&nbsp;Lejni potvrdi. Ponovo je pogledao napolje, u nove zgrade. Ili se svetlost promenila ili je parapet neznatno promenio oblik. Pogledao je Blekvela. "Da li to uobražavam ili se tvoj stav o svemu tome zaista promenio? Mislio sam da si odlučno protiv toga da Rez i idoru budu zajedno."
<BR>&nbsp;&nbsp;&nbsp;&nbsp;&nbsp;Blekvel uzdahnu. "Bio sam. Ali to počinje da izgleda kao svršena stvar, zar ne? De fakto veza, u stvari. Pretpostavljam da sam staromodan, ali sam se nadao da će on jednog dana živeti kao sav ostali svet. Da će naći nekoga da mu glanca pištolj, da mu pere čarape, s kim će imati klince. Ali to se neće dogoditi, zar ne?"
<BR>&nbsp;&nbsp;&nbsp;&nbsp;&nbsp;"Izgleda da neće."
<BR>&nbsp;&nbsp;&nbsp;&nbsp;&nbsp;"U tom slučaju", reče Blekvel, "mogu samo dve stvari. Ili da ostavim blesavog kopilana da se snalazi kako zna ili da ostanem i radim svoj posao, i da pokušam da se prilagodim onome što ispadne od toga. A na kraju jebenog dana, Lejni, svejedno mi ostaje da se setim gde bih bio da on nije došao iza zidova Pentridža da održi taj solistički koncert. 'Oćeš li pojesti to?" Čežnjivo je gledao kajganu koja se hladila na Lejnijevom tanjiru.
<BR>&nbsp;&nbsp;&nbsp;&nbsp;&nbsp;"Moj posao je obavljen", reče Lejni. "Nije ispalo kao što si hteo, ali sam ga ipak obavio. Slažeš se?"
<BR>&nbsp;&nbsp;&nbsp;&nbsp;&nbsp;"Nema tu šta."
<BR>&nbsp;&nbsp;&nbsp;&nbsp;&nbsp;"Onda bih da se pakujem. Čim me isplatite, nema me ovde."
<BR>&nbsp;&nbsp;&nbsp;&nbsp;&nbsp;Blekvel ga pogleda sa novim zanimanjem. "Tako brzo, a? Čemu tolika žurba? Nismo ti po ukusu?"
<BR>&nbsp;&nbsp;&nbsp;&nbsp;&nbsp;"Nije to", reče Lejni. "Jednostavno, osećam da je tako najbolje."
<BR>&nbsp;&nbsp;&nbsp;&nbsp;&nbsp;"Jama misli drugačije. Rez takođe. Da ne pominjem njegovu bolju polovinu, koja će sigurno reći svoje po tom pitanju. Čini mi se da si viđen za dvorskog vidovnjaka, Lejni. Naravno, ukoliko se ne ispostavi da je čitava stvar sa Kombinatom obično mudo i da si jednostavno izmislio celu tu čvornu rabotu... a to bi, ako se ja pitam, bilo prilično zabavno. Ali ne, tvoje usluge su sada veoma poželjne, da ne kažem neophodne, i niko od nas ne bio bio previše srećan da ti vidi leđa."
<BR>&nbsp;&nbsp;&nbsp;&nbsp;&nbsp;"Moram", reče Lejni. "Ucenjuju me."
<BR>&nbsp;&nbsp;&nbsp;&nbsp;&nbsp;Ove reči spustiše Blekvelove kapke na pola koplja. Neznatno se nagnuo napred. Ružičasti crv ožiljka migoljio mu se na obrvi. "Stvarno?" reče tiho, kao da se Lejni upravo osmelio da prizna neku neobičnu seksualnu komplikaciju. "A ko, ako smem da pitam?"
<BR>&nbsp;&nbsp;&nbsp;&nbsp;&nbsp;"Slitsken. Keti Torens. Za nju je to pomalo lična stvar."
<BR>&nbsp;&nbsp;&nbsp;&nbsp;&nbsp;"Ispričaj mi to. Sve. Odma'."
<BR>&nbsp;&nbsp;&nbsp;&nbsp;&nbsp;I Lejni mu ispriča, uključujući eksperimente sa 5-SB i iskustvom da pretvara učesnike u ubilačke progonioce slavnih ličnosti. "Nisam to hteo da pominjem", reče Lejni, "jer sam se plašio da ćete pomisliti da sam opasan. Da bih mogao da pođem tim putem."
<BR>&nbsp;&nbsp;&nbsp;&nbsp;&nbsp;"Nije da nisam imao takvih iskustava", reče Blekvel. "I sada imamo jednog momka u Tokiju koji je autor svih pesama koje su Ni i Rez ikada objavili, kao i kompletnog autorskog udela Tužnog Ahmeda u Hrom Koranu. Taj je ujedno i stručnjak za eksploziv. Budno motrimo na njega. Ali to je u našoj moći, kao što znaš. Prema tome, najsigurnije mesto za tebe, Lejni, u slučaju da nam se povampiriš, jeste upravo ovde, u uvek budnom središtu našeg sistema obezbeđenja."
<BR>&nbsp;&nbsp;&nbsp;&nbsp;&nbsp;Lejni se zamisli. Činilo se da u tome ima nekog smisla. "Ali nećete želeti da budem s vama ako Slitsken pusti taj materijal. Ni sam ne bih želeo da imam sebe u blizini. Nemam porodicu, niti ikoga kome bi to naudilo, ali i dalje moram da živim s tim."
<BR>&nbsp;&nbsp;&nbsp;&nbsp;&nbsp;"I kako misliš da to uradiš?"
<BR>&nbsp;&nbsp;&nbsp;&nbsp;&nbsp;"Otići ću negde gde ljudi ne gledaju ta govna."
<BR>&nbsp;&nbsp;&nbsp;&nbsp;&nbsp;"Pa", reče Blekvel, "kad nađeš tu rajsku zemlju, obavezno me povedi sa sobom. Živećemo od voća i oraha, i komunicirati sa onim što je preostalo od jebene prirode. Ali dotle, Lejni, ima da porazgovaram sa tvojom Keti Torens. Da joj objasnim neke stvari. Ništa zapetljano. Najjednostavnija, ali samo najjednostavnija pravila uzroka i posledice. I ona nikada neće dozvoliti Slitskenu da pusti taj materijal sa tvojim dvojnikom."
<BR>&nbsp;&nbsp;&nbsp;&nbsp;&nbsp;"Blekvele", reče Lejni, "ona me mrzi, ima lične razloge za osvetu, ali namerava, potrebno joj je, da uništi Reza. Ona je veoma moćna žena u veoma moćnoj, planetnoj organizaciji. Obična pretnja nasiljem neće je zaustaviti. Samo će još više podići prašinu; otići će kod svojih bezbednjaka..."
<BR>&nbsp;&nbsp;&nbsp;&nbsp;&nbsp;"Ma, ne", reče Blekvel, "neće, zato što će to značiti kršenje nekih sasvim ličnih uslova koje ću uspostaviti u razgovoru sa njom. To je ključna reč u ovome, Lejni, 'lično'. 'Blisko i...' Nećemo se sastajati, nećemo produbljivati ovu duboku i značajnu i jebeno nezaboravnu zajedničku epizodu u svojstvu predstavnika naših bezličnih korporacija. Uopšte. Biće to igra jedan-na-jedan za Keti i mene, i može se lako pokazati da joj to bude najprisniji i ,nadam se, najdublji susret koji je imala u životu. Zato što ću uneti novu izvesnost u njen život, a svima nama je potrebna izvesnost. Izvesnost razvija karakter. Tvoja Keti ima da ostane sa najdubljim mogućim ubeđenjem da će, ako me ne posluša, umreti... ali tek pošto je nateram da to od sveg srca poželi." Blekvelov osmeh u tom trenutku, koji je Lejnija velikodušno počastio pogledom na njegovu zubnu protezu, bio je užasan. "A sad mi reci kako je trebalo da stupiš u vezu sa njom, da joj saopštiš svoju odluku?"
<BR>&nbsp;&nbsp;&nbsp;&nbsp;&nbsp;Lejni pronađe novčanik i izvadi praznu karticu sa ispisanim brojem. Blekvel je uze. "Eto." Ustao je. "Šteta da propadne tako dobar doručak. Pozovi hotelskog lekara iz svoje sobe, neka te zakrpi. Spavaj. Ja ću se pobrinuti za ovo." Ćušnuo je kartu u džep na grudima aluminijumskog sakoa.
<BR>&nbsp;&nbsp;&nbsp;&nbsp;&nbsp;A kada je Blekvel napustio prostoriju, Lejni opazi, na sredini telohraniteljevog omazanog tanjira, uspravljen na širokoj glavi, pet centimetara dugačak galvanizovan krovni ekser.
<BR>
<BR>&nbsp;&nbsp;&nbsp;&nbsp;&nbsp;Lejnijeva rebra, ružan krpež žute, crne i plave boje, bila su isprskana različitim hladnim tečnostima i čvrsto povezana flasterima. Uzeo je uspavljujuće sredstvo koje mu je ponudio lekar, proveo blaženu večnost pod tušem, zavukao se u krevet i upravo predložio svetlosti da se isključi sama od sebe kada je stigao faks.
<BR>&nbsp;&nbsp;&nbsp;&nbsp;&nbsp;U rubrici primaoca stajalo je K. LEJNI, GOST:
<BR>&nbsp;&nbsp;&nbsp;&nbsp;&nbsp;ŠEF RECEPCIJE DAO MI NOGU. 'ZBOG DRUŽENJA SA GOSTIMA.' NEMA VEZE. SAD SAM U OBEZBEĐENJU OVDE U SREĆNOM ZMAJU. MOŽEŠ DA ME DOBIJEŠ SAMO FAKSOM, E-MAIL-OM ILI TELEFONOM, ALI JE DRUŠTVO U REDU. NADAM SE DA SI DOBRO. OSEĆAM SE ODGOVORNO ZBOG TEBE. NADAM SE DA TI SE JAPAN SVIDEO, POSLE SVEGA. RAJDEL.
<BR>&nbsp;&nbsp;&nbsp;&nbsp;&nbsp;"Laku noć", reče Lejni, odloživši faks na modul pored kreveta, i smesta zaspao najdubljim snom.
<BR>&nbsp;&nbsp;&nbsp;&nbsp;&nbsp;Ostao je u tom stanju sve dok ga Arli nije pozvala telefonom sa recepcije na piće. Na plavom satu na ekranu modula bilo je devet uveče. Lejni je obukao sveže ispeglan veš i preostalu plavu malezijsku košulju. Otkrio je da je Beli Kožni Sako oparao nekoliko šavova na njegovoj jedinoj jakni, ali ga zato njegov šef, Rus, nije pustio u kombi sa njima, pa je računao da su time izravnali račun.
<BR>&nbsp;&nbsp;&nbsp;&nbsp;&nbsp;Prolazeći kroz predvorje, sreo je usplahirenog Rajsa Denijelsa, tako napetog da je ponovo pribegao onim svojim crnim stegama za glavu iz vremena 'Izvan kontrole'. "Lejni! Isuse! Jesi možda video Keti?"
<BR>&nbsp;&nbsp;&nbsp;&nbsp;&nbsp;"Ne. Spavao sam."
<BR>&nbsp;&nbsp;&nbsp;&nbsp;&nbsp;Denijels odigra mali ples nespokojstva, dižući se na prste smeđih cipela od teleće kože. "Slušaj, ovo je jebeno čudno, al' ti se kunem... mislim da je oteta."
<BR>&nbsp;&nbsp;&nbsp;&nbsp;&nbsp;"Jeste li zvali policiju?"
<BR>&nbsp;&nbsp;&nbsp;&nbsp;&nbsp;"Jesmo, jesmo, ali to je kao da imaš posla sa jebenim Marsovcima, svi ti obrasci koje popunjavaju u svojim beležnicama i pitanja koja joj je krvna grupa... Da li slučajno znaš koja joj je krvna grupa, Lejni?"
<BR>&nbsp;&nbsp;&nbsp;&nbsp;&nbsp;"Tanka", reče Lejni. "I boje slame."
<BR>&nbsp;&nbsp;&nbsp;&nbsp;&nbsp;Ali Denijels kao da ga nije čuo. Zgrabio ga je za rame i pokazao mu zube, u grču koji je valjda trebalo da znači naklonost. "Stvarno gajim poštovanje prema tebi, čoveče. Zbog toga što kod tebe nema ljutiš."
<BR>&nbsp;&nbsp;&nbsp;&nbsp;&nbsp;Lejni opazi Arli kako mu domahuje sa ulaza u salon. Na sebi je imala nešto crno i kratko.
<BR>&nbsp;&nbsp;&nbsp;&nbsp;&nbsp;"Čuvaj se, Rajse." Prodrmao je njegovu hladnu šaku. "Pojaviće se ona. Siguran sam da hoće."
<BR>&nbsp;&nbsp;&nbsp;&nbsp;&nbsp;I pošao je dalje, prema Arli, smešeći se, i video da mu ona uzvraća osmeh.
</P></TD></TR></TABLE>
<P class="next">
<A HREF=p45.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
