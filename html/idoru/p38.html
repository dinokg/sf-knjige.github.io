<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>37. RADNO ISKUSTVO
<P>&nbsp;&nbsp;&nbsp;&nbsp;&nbsp;Lejni je ponovo sedeo na prednjem sedištu kombija, sa optofonima u krilu, čekajući da Arli priključi Kavajamin sivi modul. Zurio je kroz vetrobran u betonski zid. Rebra ga više nisu toliko bolela, ali su ga susret sa Kavajamom i idoru i potonje čučanje u kombiju sa Jamazakijem ostavili zbunjenijim nego ikad. Ako su Rez i Reji Toeji donosili odluke u tandemu, i ako je Jamazaki odlučio da bude u tome uz njih, šta je njemu preostalo? Nije očekivao da će Blekvel preko noći uvideti lepotu činjenice da su Rez i Reji zajedno. Za Blekvela je Rez i dalje nameravao da se oženi softverskim vodičem... šta god da je to trebalo da znači.
<BR>&nbsp;&nbsp;&nbsp;&nbsp;&nbsp;Ali Lejni je sada znao da je idoru složenija i moćnija od bilo kog holivudskog sintespijana. Pogotovo ako je Kavajama govorio istinu kada je rekao da su spotovi, zapravo, njeni 'snovi'. Sve što je znao o veštačkoj inteligenciji poticalo je iz posla koji je uradio za jednu od epizoda Slitskena, dokumentujući nesrećni privatni život jednog od vodećih istraživača u tom polju, ali je isto tako znao da vlada mišljenje da istinska VI nikada nije razvijena i da su poslednji pokušaji u tom smislu išli u sasvim suprotnom smeru od stvaranja programa koji će verno oponašati lepe mlade žene.
<BR>&nbsp;&nbsp;&nbsp;&nbsp;&nbsp;Ako je trebalo stvoriti istinsku VI, glasilo je dalje to mišljenje, bilo je najverovatnije da će ona biti razvijena tako da ima najmanje dodirnih tačaka sa ljudskom. Lejni se sećao da je gledao tu epizodu Slitskena, u kojoj je subjekt pretpostavio da će VI biti stvorena slučajno i da ljudi u početku neće ni znati šta su stvorili.
<BR>&nbsp;&nbsp;&nbsp;&nbsp;&nbsp;Arli otvori vrata na vozačevoj strani i pope se unutra. "Izvini, ali nije moglo brže", reče ona.
<BR>&nbsp;&nbsp;&nbsp;&nbsp;&nbsp;"Niste bili spremni za to", reče Lejni.
<BR>&nbsp;&nbsp;&nbsp;&nbsp;&nbsp;"Nije bio problem u softveru, već u optičkom ulazu. Završetak kabla. Koriste drugačiji prečnik, kao Francuzi." Obuhvatila je rukama gornji deo volana i naslonila obraz na njih. "Imamo posla sa ogromnom količinom podataka, i to je u redu, ali nemamo pravi kabl kroz koji ćemo ih propustiti."
<BR>&nbsp;&nbsp;&nbsp;&nbsp;&nbsp;"Možete li to da sredite?"
<BR>&nbsp;&nbsp;&nbsp;&nbsp;&nbsp;"Šenon ima jedan u svojoj sobi. Verovatno na porno jedinici, ali neće da prizna." Pogledala ga je postrance. "Šenon ima drugara u obezbeđenju. Njegov drugar kaže da je Blekvel ispitivao jednog od ljudi koji su večeras pokušali da otmu Reza."
<BR>&nbsp;&nbsp;&nbsp;&nbsp;&nbsp;"Znači, to su nameravali? Da otmu Reza?"
<BR>&nbsp;&nbsp;&nbsp;&nbsp;&nbsp;"Reklo bi se. Pripadaju Kombinatu i tvrde da je Rez preoteo nešto što pripada njima."
<BR>&nbsp;&nbsp;&nbsp;&nbsp;&nbsp;"Preoteo? Šta?"
<BR>&nbsp;&nbsp;&nbsp;&nbsp;&nbsp;"Nije znao da kaže." Sklopila je oči.
<BR>&nbsp;&nbsp;&nbsp;&nbsp;&nbsp;"Šta misliš da je bilo s njim, s onim što ga je Blekvel ispitivao?"
<BR>&nbsp;&nbsp;&nbsp;&nbsp;&nbsp;"Ne znam." Otvorila je oči, uspravila se. "Ali nekako ne verujem da ćemo to saznati."
<BR>&nbsp;&nbsp;&nbsp;&nbsp;&nbsp;"Stvarno je sposoban za to? Da muči ljude? Da ubija?"
<BR>&nbsp;&nbsp;&nbsp;&nbsp;&nbsp;Ona se zagleda u njega. "Pa", reče konačno, "sigurno je da ima određenu prednost jer je postigao da mislimo da jeste. Proverena je činjenica da je to radio, u svom pređašnjem zanimanju. Znaš šta me najviše plaši kod Blekvela?"
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"To što ponekad osetim da se navikavam na njega."
<BR>&nbsp;&nbsp;&nbsp;&nbsp;&nbsp;Šenon zakuca na njena vrata. Pokaza joj kabl u ruci.
<BR>&nbsp;&nbsp;&nbsp;&nbsp;&nbsp;"Samo reci kad budeš spreman", reče ona Lejniju, pa otvori vrata i kliznu između sedišta i volana.
<BR>&nbsp;&nbsp;&nbsp;&nbsp;&nbsp;Lejni pogleda kroz zatamnjeno staklo u betonski zid i seti se kako je čuvao stepenište ispred zgrade opštinskog suda u Gejnsvilu sa Šekilom i Kenijem iz sirotišta. Šekil je učestvovao u programu testiranja lekova sa Lejnijem, ali su Kenija premestili u drugo sirotište, u okolini Denvera. Lejni nije imao pojma šta je bilo sa ovom dvojicom, ali je Šekil bio taj koji je skrenuo Lejniju pažnju na onaj ukus nalik na zarđali metal, aluminijum ili tako nešto, što se pojavljivao u ustima kad god je injekcija ispunjena pravom stvari. Pla-cebo, rekao mu je Šekil, nema ukus. I bio je u pravu. Razlika bi se odmah osetila.
<BR>&nbsp;&nbsp;&nbsp;&nbsp;&nbsp;Njih trojica bila su tamo na praksi, pet ili šest puta, skupljajući darove koje su ljudi ostavljali pre suđenja. Smatralo se da su ovi darovi izvor zaraze i obično su bili pažljivo sakriveni, pa su ih često otkrivali po mirisu, ili rojenju muva. Bili su to obično delovi pilića, povezani obojenom pređom. Jednom su našli nešto za šta je Šekil rekao da je jarčeva glava. Šekil je rekao da su ljudi koji su ostavljali darove bili preprodavci droge, i da su to radili zato što je to bio deo njihove vere. Lejni i njegovi drugovi nosili su bledozelene gumene rukavice sa narandžastim naprscima od kojih bi im se prsti ojeli od znoja. Darove su odlagali u belu kofu sa hermetičnim poklopcem i oguljenim nalepnicama biohazarda. Šekil je tvrdio da zna imena nekih bogova kojima su te stvari bile nuđene, ali Lejni nije naseo na to. Imena koja je Šekil pomenuo, kao O'Gan i Sam Edi, bila su očigledno izmišljena, pa je i sam Šekil, spuštajući belu loptu kokošjeg perja u kofu, izjavio da bi dodatni advokat ili dva verovatno bili bolje ulaganje. "Al' oni to rade dok čekaju. Da se osiguraju od štete." Lejni je više voleo ovaj posao od prakse u restoranima brze hrane, iako su svaki put morali da prođu pregled telesnih otvora zbog droge.
<BR>&nbsp;&nbsp;&nbsp;&nbsp;&nbsp;Rekao je Jamazakiju i Blekvelu da je znao da će Elison Širs pokušati da se ubije, i sada mora da su zaključili da može da vidi budućnost. Ali on je znao da nije tako. To bi bilo slično verovanju da oni delovi pilića koje su preprodavci krili oko stepeništa suda mogu da promene ono što će se dogoditi. Ono što će se dogoditi u budućnosti posledica je onoga što se događa sada. Lejni je znao da ne može to da predvidi, a nešto u iskustvu sa čvornim tačkama navodilo ga je da zaključi da nema onoga koji to može. Činilo se da se čvorne tačke obrazuju kada nešto treba da se promeni. Tada bi utvrdio mesto gde je promena najverovatnija, ako bi je nešto izazvalo. Možda nešto beznačajno, kao činjenica da je Elison Širs kupila žilete. Ali da se te noći dogodio zemljotres i srušio njen stan dole na Fauntin Aveniju... ili da je izgubila to pakovanje žileta... a opet, da je upotrebila svoj račun da nabavi taj Specijalitet Sredom Uveče, što nije mogla jer je bilo protivzakonito i zahtevalo da upotrebi gotovinu, svakome bi bilo očigledno šta namerava da uradi.
<BR>&nbsp;&nbsp;&nbsp;&nbsp;&nbsp;Arli otvori njegova vrata. "Sve u redu?"
<BR>&nbsp;&nbsp;&nbsp;&nbsp;&nbsp;"Naravno", reče Lejni, uzevši optofone.
<BR>&nbsp;&nbsp;&nbsp;&nbsp;&nbsp;"Sigurno?"
<BR>&nbsp;&nbsp;&nbsp;&nbsp;&nbsp;"Hajde da to uradimo." Pogledao je u optofone.
<BR>&nbsp;&nbsp;&nbsp;&nbsp;&nbsp;"Kako ti kažeš." Dodirnula mu je mišicu. "Posle ćemo ti dovesti lekara, važi?"
<BR>&nbsp;&nbsp;&nbsp;&nbsp;&nbsp;"Hvala", reče Lejni, pa namesti optofone, i ukus mu preplavi usta...
<BR>&nbsp;&nbsp;&nbsp;&nbsp;&nbsp;Podaci o Ni/Rezu, prozirni i složeno prožeti arhivama o aktivnosti obožavalaca grupe, vrveli su novim teksturama, mapama koje su se razmotavale, kada bi se usredsredio na njih, u...
<BR>&nbsp;&nbsp;&nbsp;&nbsp;&nbsp;Šekil, u radnoj odeći dobijenoj od države, pokazivao je Lejniju jarčevu glavu. Bila je odrana i probodena ekserima, i Šekil joj je otvorio vilice da pokaže da se na mestu izvađenog jezika nalazi krvlju natopljena, ispisana ceduljica. A na njoj je verovatno bilo ime tužioca, objasnio je Šekil.
<BR>&nbsp;&nbsp;&nbsp;&nbsp;&nbsp;Lejni sklopi oči, ali slika nije htela da se izgubi.
<BR>&nbsp;&nbsp;&nbsp;&nbsp;&nbsp;Kada ih je ponovo otvorio, ugledao je idoru, lica oivičenog krznom. Nosila je neku vrstu izvezene, krznom opšivene kape sa prekrivačima za uši, a oko nje su lebdele pahuljice snega, ali se tada nekako spljoštila, pretopila u teksturne mape koje su tekle između grebena podataka, i on se prepustio toj struji, osetivši kako prolazi kroz samu srž, središte, na drugu stranu.
<BR>&nbsp;&nbsp;&nbsp;&nbsp;&nbsp;"Čekaj..." reče, i učini mu se da čuje svoj glas sa zakašnjenjem.
<BR>&nbsp;&nbsp;&nbsp;&nbsp;&nbsp;"Perspektiva", reče idoru. "Jamazakijeva paralaksa." Nešto kao da ga okrenu tako da je gledao pravo u podatke, ali iz nekog novog ugla, i sa velike daljine. A svuda okolo bilo je... nije bilo ničega.
<BR>&nbsp;&nbsp;&nbsp;&nbsp;&nbsp;Ali su kroz podatke, kao neka beskrajno složenija verzija Arlinog Rialtrija, prolazile dve ne sasvim očigledno uporedne armature. Rez i idoru. Bili su izvajani u trajanju: Rezov početak, tamo na samom rubu svega toga, kao nešto veoma nebitno, prvi nagoveštaji njegove karijere. I to se razvijalo, sa vremenom, u nešto upleteno, višežilno... Ali je potom opazio da to počinje ponovo da se uprošćava, da preplet postaje labav... To je sigurno bila ona tačka, pomislio je, u kojoj je pevač postao nešto što je Keti mrzela, neko ko zauzima prostor slave samo zato što je slavan, zato što je određenog reda veličine...
<BR>&nbsp;&nbsp;&nbsp;&nbsp;&nbsp;Podaci o idoru počinjali su otprilike posle toga, kao nešto glatko oblikovano, sa ciljem, ali lišeno složenosti. Međutim, primetio je da je na mestima gde je skretalo bliže Rezovim podacima počinjalo da zadobija nešto slično složenosti. Ili nasumičnosti, pomislio je. Ljudska stvar. Eto kako ona uči.
<BR>&nbsp;&nbsp;&nbsp;&nbsp;&nbsp;I obe ove armature, skulpture u vremenu, bile su u čvornom vidu, i sve su više postajale takve što su se više bližile tački, u sadašnjosti, u kojoj su im se putanje ukrstile i pomešale...
<BR>&nbsp;&nbsp;&nbsp;&nbsp;&nbsp;Stajao je pored idoru na plaži koju je video snimljenu u dvogledu u spavaćoj sobi gostinske kuće u Irskoj. Smeđe-zeleno more poprskano penom talasa, jak vetar koji se hvatao u prekrivače za uši njene kape. On nije osećao taj vetar, ali je mogao da ga čuje, tako glasno da je imao muke da razabere šta mu ona govori. "Vidite li ih?" doviknu ona.
<BR>&nbsp;&nbsp;&nbsp;&nbsp;&nbsp;"Šta to?"
<BR>&nbsp;&nbsp;&nbsp;&nbsp;&nbsp;"Lica u oblacima! Čvorne tačke! Ja ne vidim ništa! Morate da mi ih pokažete!"
<BR>&nbsp;&nbsp;&nbsp;&nbsp;&nbsp;I nestade je, mora sa njom, i Lejni se ponovo nađe pred podacima, tamo gde su se mešale Rezova i Rejina digitalizovana prošlost, na rubu nečeg drugog. Da je ovo pokušao u Los Anđelesu, da li bi se iz čvorne tačke Elison Širs pojavilo pakovanje žileta?
<BR>&nbsp;&nbsp;&nbsp;&nbsp;&nbsp;Pokušao je.
<BR>&nbsp;&nbsp;&nbsp;&nbsp;&nbsp;Gledao je preko čupavog, neodređenog, belog polja. To nije bio sneg. Do mesta gde je par divovskih i veoma kitnjastih kaubojskih čizama prošao ispred daleke, jarkoružičaste litice. Taj prizor se izgubi, zamenjen rotirajućim trodimenzionim predmetom, za koji nije umeo da kaže šta je. Bez podataka o razmerama, pomalo je podsećao na losanđeleski autobus bez točkova.
<BR>&nbsp;&nbsp;&nbsp;&nbsp;&nbsp;"Apartman 17", reče idoru. "Hotel Di."
<BR>&nbsp;&nbsp;&nbsp;&nbsp;&nbsp;"Di?" Autobus nestade, odnevši čizme sa sobom.
<BR>&nbsp;&nbsp;&nbsp;&nbsp;&nbsp;"Šta je to 'ljubavni hotel'?"
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Ljubavni. Hotel."
<BR>&nbsp;&nbsp;&nbsp;&nbsp;&nbsp;"Mesto gde ljudi odlaze da vode ljubav... mislim..."
<BR>&nbsp;&nbsp;&nbsp;&nbsp;&nbsp;"Šta je 'Rodel van Erpov primarni biomolekularni programabilni model C kroz 7A'?"
<BR>&nbsp;&nbsp;&nbsp;&nbsp;&nbsp;"Ne znam", reče Lejni.
<BR>&nbsp;&nbsp;&nbsp;&nbsp;&nbsp;"Ali upravo ste mi ga pokazali! To je naše jedinstvo, naše ukrštanje, ono od čega sve treba da se razvije!"
<BR>&nbsp;&nbsp;&nbsp;&nbsp;&nbsp;"Čekajte", reče Lejni, "čekajte, ovde imate još jedan; kao da se preklapaju..." Od napora su ga bolela rebra, ali su se u daljini nazirali bregovi, iskrivljeno drveće, niski krov drvene kuće...
<BR>&nbsp;&nbsp;&nbsp;&nbsp;&nbsp;Ali idoru više nije bilo tu, niti kuće, tekstura joj je bila pojedena iznutra, i svetlucala je, urušavajući se. A onda kratak nagoveštaj nečeg visokog, sa nejednakim prozorima, i uskovitlanog, akvarelnog neba.
<BR>&nbsp;&nbsp;&nbsp;&nbsp;&nbsp;Arli mu strgnu optofone. "Prestani da vrištiš", reče. Jamazaki je bio pored nje. "Prestani, Lejni."
<BR>&nbsp;&nbsp;&nbsp;&nbsp;&nbsp;Duboko i drhtavo je udahnuo, oslonio dlanove na tapaciranu komandnu tablu i sklopio oči. Osećao je Arlinu ruku na vratu.
<BR>&nbsp;&nbsp;&nbsp;&nbsp;&nbsp;"Moramo da odemo tamo", reče on.
<BR>&nbsp;&nbsp;&nbsp;&nbsp;&nbsp;"Gde?"
<BR>&nbsp;&nbsp;&nbsp;&nbsp;&nbsp;"Apartman 17... Zakasnićemo na venčanje..."
</P></TD></TR></TABLE>
<P class="next">
<A HREF=p39.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
