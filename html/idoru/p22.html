<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>21. UBEĘIVAČ
<P>&nbsp;&nbsp;&nbsp;&nbsp;&nbsp;Na raskrsnici odmah posle hotela stajao je čovek na štulama. Nosio je belo papirno odelo sa kapuljačom, gas-masku i dve pravougaone oglasne table. Poruke na japanskom promicale su na tablama dok je on menjao oslonac da bi sačuvao ravnotežu. Štrčao je iznad reke prolaznika koja je tekla oko njega.
<BR>&nbsp;&nbsp;&nbsp;&nbsp;&nbsp;"Šta je to?" upita Lejni, pokazavši prema čoveku na štulama.
<BR>&nbsp;&nbsp;&nbsp;&nbsp;&nbsp;"Sekta", reče Arli Mekre. "'Nova Logika'. Tvrde da će se kraj sveta dogoditi kada ukupna težina nervnog tkiva čovečanstva dostigne određenu brojku."
<BR>&nbsp;&nbsp;&nbsp;&nbsp;&nbsp;Niz tablu kliznu veoma dug višecifreni broj.
<BR>&nbsp;&nbsp;&nbsp;&nbsp;&nbsp;"Je li to ta brojka?" upita Lejni.
<BR>&nbsp;&nbsp;&nbsp;&nbsp;&nbsp;"Nije", reče ona, "to je poslednja procena trenutne ukupne težine." Bila je svratila do svoje sobe da uzme crni kaput koji je sada nosila, ostavivši Lejnija da se obuče: čiste čarape, donji veš i plavu košulju. Nije imao kravatu, pa je zakopčao košulju oko vrata i ponovo obukao jaknu. Pitao se da li svi koji rade za Ni/Reze stanuju u istom hotelu.
<BR>&nbsp;&nbsp;&nbsp;&nbsp;&nbsp;Lejni je u prolazu uspeo da vidi čovekove oči kroz providni vizir. Pogled mrkog strpljenja. Štule su bile od one vrste koju radnici koriste za postavljanje tavanica, od čelikom ojačane zglobne legure. "Šta bi trebalo da se dogodi kada bude dovoljno nervnog tkiva?"
<BR>&nbsp;&nbsp;&nbsp;&nbsp;&nbsp;"Novi poredak stvari. Ne govore o tome. Izgleda da se Rez zanimao za njih. Zatražio je prijem kod osnivača."
<BR>&nbsp;&nbsp;&nbsp;&nbsp;&nbsp;"I?"
<BR>&nbsp;&nbsp;&nbsp;&nbsp;&nbsp;"Osnivač je odbio. Poručio je da Rez zarađuje manipulišući nervnim tkivom ljudi, i da ga to čini nedodirljivim."
<BR>&nbsp;&nbsp;&nbsp;&nbsp;&nbsp;"Je li Rez bio nezadovoljan?"
<BR>&nbsp;&nbsp;&nbsp;&nbsp;&nbsp;"Po Blekvelu, nije. Blekvel je rekao da se činilo da ga je to malo razveselilo."
<BR>&nbsp;&nbsp;&nbsp;&nbsp;&nbsp;"On inače nije veseo?" Lejni se ukloni u stranu da izbegne bicikl koji je neko vozio u suprotnom smeru.
<BR>&nbsp;&nbsp;&nbsp;&nbsp;&nbsp;"Recimo da Reza brinu stvari koje većinu ljudi ne brinu."
<BR>&nbsp;&nbsp;&nbsp;&nbsp;&nbsp;Lejni opazi tamnozeleni kombi kako polako vozi pored njih. Neprekidna krivulja njegovih prozora bila je od reflektujućeg stakla, a neonske registarske tablice uokvirene animiranim cevima minijaturnih trepćućih reklama Vegasa. "Mislim da nas prate."
<BR>&nbsp;&nbsp;&nbsp;&nbsp;&nbsp;"I trebalo bi. Tražila sam model koji ima one čudne hromirane odbojnike, pa zbog njih izgleda kao mokrica, ali sam morala da se pomirim sa standardno ukrašenim registarskim tablicama. Kuda vi, tud i on. A parkiranje je ovde veći izazov od bilo čega što bi moglo da vam se dogodi večeras. Sada ćemo ovamo dole", reče ona.
<BR>&nbsp;&nbsp;&nbsp;&nbsp;&nbsp;Strme, uske stepenice, stisnute unutar vrišteće ružičastog mozaika od svetlucavih guka nalik na krajnike. Lejni je isprva oklevao, a onda ugleda natpis, sa slovima načinjenim od stotina sićušnih pastelnih valjaka: LE CHICLE. Zakoračivši dole, okrenuo je leđa kombiju.
<BR>&nbsp;&nbsp;&nbsp;&nbsp;&nbsp;Klub na temu žvakaćih guma, pomisli on, a zatim: postajem suviše priviknut na ovo. Ali je ipak izbegavao da dodirne zid od sažvakanih guma dok je išao za njom niz stepenice.
<BR>&nbsp;&nbsp;&nbsp;&nbsp;&nbsp;U puderske ružičaste i sive nijanse, ali ovaj put na temu nesažvakanih proizvoda, u pločama širine zida, ukrašenim arhaičnim reklamama iz zemlje u kojoj se rodio. Sito-štampa na čeliku. Uramljeni prastari karton, umešno osvetljen. Ikone od guma. U središtu svega Bazuka Džo, Lejniju nepoznat lik, ali svakako u vezi sa temom.
<BR>&nbsp;&nbsp;&nbsp;&nbsp;&nbsp;"Često dolazite ovamo?" upita Lejni, kada su zauzeli barske stolice sa mehurastim jastucima u posebno šljaštećoj ružičastoj nijansi žvakaće gume. Šank je bio laminiran hiljadama pravougaonih omota od guma.
<BR>&nbsp;&nbsp;&nbsp;&nbsp;&nbsp;"Da", reče ona, "ali uglavnom zato što nije popularan. I zato što je za nepušače, što je ovde i dalje retkost."
<BR>&nbsp;&nbsp;&nbsp;&nbsp;&nbsp;"Šta je 'Crni Blek'?" upita Lejni, posmatrajući uramljeni poster koji je prikazivao stilizovani automobil iz četrdesetih godina kako juri niz zamućene obrise gradskih ulica. Osim reči 'Crni Blek', tekst je bio ispisan nekom vrstom japanskog art dekoa.
<BR>&nbsp;&nbsp;&nbsp;&nbsp;&nbsp;"Guma. I danas može da se kupi", reče ona. "Svi taksisti žvaću baš tu. Puna je kofeina."
<BR>&nbsp;&nbsp;&nbsp;&nbsp;&nbsp;"Guma za žvakanje?"
<BR>&nbsp;&nbsp;&nbsp;&nbsp;&nbsp;"Ovde se prodaju 'unučići' puni tečnog nikotina."
<BR>&nbsp;&nbsp;&nbsp;&nbsp;&nbsp;"Mislim da ću ipak radije pivo."
<BR>&nbsp;&nbsp;&nbsp;&nbsp;&nbsp;Kada je konobarica, u minijaturnim srebrnom šortsu i tesnoj ružičastoj bluzi od angore, primila porudžbinu, Arli otvori tašnu i izvadi beležnicu. "Ovde su linearne topografije nekih od građevina koje ste danas videli." Gurnula je beležnicu Lejniju. "U programu su koji se zove Rialtri 7,2."
<BR>&nbsp;&nbsp;&nbsp;&nbsp;&nbsp;Lejni je listao kroz niz slika: apstraktni geometrijski oblici poređani u linearnoj perspektivi koja se gubila u daljini. "Ne znam kako da ih čitam", reče on.
<BR>&nbsp;&nbsp;&nbsp;&nbsp;&nbsp;Ona nasu sebi sakea. "Stvarno su vas obučavali u DatAmerici?"
<BR>&nbsp;&nbsp;&nbsp;&nbsp;&nbsp;"Obučavala me je grupa Francuza koji su voleli da igraju tenis."
<BR>&nbsp;&nbsp;&nbsp;&nbsp;&nbsp;"Rialtri je proizvod DatAmerike. Najbolji program za kvantitativnu analizu koji imaju." Zaklopila je beležnicu i vratila je u tašnu.
<BR>&nbsp;&nbsp;&nbsp;&nbsp;&nbsp;Lejni nasu pivo u čašu. "Jeste li ikad čuli za nešto što se zove PLIMNI?"
<BR>&nbsp;&nbsp;&nbsp;&nbsp;&nbsp;"Plimni?"
<BR>&nbsp;&nbsp;&nbsp;&nbsp;&nbsp;"Akronim. Možda."
<BR>&nbsp;&nbsp;&nbsp;&nbsp;&nbsp;"Ne." Podigla je porcelansku šolju i dunula, kao dete kad hladi čaj.
<BR>&nbsp;&nbsp;&nbsp;&nbsp;&nbsp;"Bilo je to još jedno oruđe DatAmerike, jedna od njegovih prvih verzija. Mislim da nikad nije stiglo do tržišta. Ali pomoću njega sam naučio da pronalazim čvorne tačke."
<BR>&nbsp;&nbsp;&nbsp;&nbsp;&nbsp;"U redu", reče ona, "šta su čvorne tačke?"
<BR>&nbsp;&nbsp;&nbsp;&nbsp;&nbsp;Lejni se zagleda u mehuriće na površini piva. "To je kao da vidite oblike u oblacima", reče Lejni. "S tim što ti oblici stvarno postoje."
<BR>&nbsp;&nbsp;&nbsp;&nbsp;&nbsp;Ona spusti svoj sake. "Jamazaki me je uveravao da niste ludi."
<BR>&nbsp;&nbsp;&nbsp;&nbsp;&nbsp;"Nema tu nikakvog ludila. To ima neke veze sa načinom na koji obrađujem podatke širokog spektra i niskog stepena složenosti. Nešto u vezi sa prepoznavanjem pravilnosti."
<BR>&nbsp;&nbsp;&nbsp;&nbsp;&nbsp;"I Slitsken vas je zaposlio na osnovu toga?"
<BR>&nbsp;&nbsp;&nbsp;&nbsp;&nbsp;"Zaposlili su me kada sam pokazao da to daje rezultate. Ali ne i sa podacima koje ste mi pokazali danas."
<BR>&nbsp;&nbsp;&nbsp;&nbsp;&nbsp;"Zašto ne?"
<BR>&nbsp;&nbsp;&nbsp;&nbsp;&nbsp;Lejni podiže pivo. "Zato što je to kao kad biste pokušali da popijete piće sa bankom. Banka nije osoba. Ne pije. Nema gde da sedne." Otpio je. "Rez ne stvara oblike koje mogu da prepoznam, zato što se ništa što radi ne ponavlja. To je kao da čitate godišnji izveštaj o ličnim navikama predsednika nekog upravnog odbora. Tako nešto neće se pojaviti u izveštaju. Gledano spolja, to izgleda baš kao nešto iz Rialtrija. Ako uđem u određenu oblast, nemam nikakvog uvida u to kako su podaci u njoj povezani sa ostatkom svega, razumete? Stvar je u povezanosti." Kuckao je prstima po laminiranim omotima guma. "To mesto u Irskoj. Gostinska kuća sa pogledom na plažu. Nenastanjena. Podaci o tome kako se snabdeva: stvari za kupatilo, zubna pasta, pena za brijanje..."
<BR>&nbsp;&nbsp;&nbsp;&nbsp;&nbsp;"Bila sam tamo", reče ona. "Kuća se nalazi na imanju koje je kupio od jednog starijeg muzičara, Irca. Lepo je tamo. Kao u Italiji, na neki način."
<BR>&nbsp;&nbsp;&nbsp;&nbsp;&nbsp;"Mislite da će odvesti svoju idoru tamo, kada se uzmu?"
<BR>&nbsp;&nbsp;&nbsp;&nbsp;&nbsp;"Niko nema pojma na šta misli kada kaže da će se 'oženiti' njome."
<BR>&nbsp;&nbsp;&nbsp;&nbsp;&nbsp;"Tu je zatim i taj stan u Stokholmu. Ogroman. U svakoj sobi velike peći, načinjene od glaziranih keramičkih cigala."
<BR>&nbsp;&nbsp;&nbsp;&nbsp;&nbsp;"Taj ne poznajem. On ima mesta svuda po svetu, i o nekima se ne govori. Postoji još jedno mesto na selu na jugu Francuske, pa kuća u Londonu, stanovi u Njujorku, Parizu, Barseloni... Radila sam u katalonskom predstavništu, preformatirajući njihove podatke i one iz Španije, kada se dogodila ta stvar sa idoru. Otad sam ovde."
<BR>&nbsp;&nbsp;&nbsp;&nbsp;&nbsp;"Ali poznajete ga? Znali ste ga i pre toga?"
<BR>&nbsp;&nbsp;&nbsp;&nbsp;&nbsp;"On je pupak sveta u kome radim, Lejni. To ume ljude da učini nevidljivima."
<BR>&nbsp;&nbsp;&nbsp;&nbsp;&nbsp;"A Ni?"
<BR>&nbsp;&nbsp;&nbsp;&nbsp;&nbsp;"Tih. Veoma. Bistar. Veoma." Zamišljeno se zagledala u svoj sake. "Ne verujem da je išta od toga zaista uticalo na Nija. Čini se da on celokupnu njihovu karijeru posmatra kao nekakvu slučajnost koja nema veze ni sa čim drugim."
<BR>&nbsp;&nbsp;&nbsp;&nbsp;&nbsp;"Uključujući odluku njegovog partnera da se oženi softverskim vodičem?"
<BR>&nbsp;&nbsp;&nbsp;&nbsp;&nbsp;"Ni mi je jednom ispričao priču o poslu koji je radio. Radio je za nekog prodavca supe u Hongkongu, u prikolici na pločniku. Rekao je da je prikolica bila u poslu više od pedeset godina, i da je njihova tajna bila u tome što nikad nisu čistili kazan. U stvari, nikada nisu prestajali da kuvaju supu. Pedeset godina su prodavali istu supu od morskih plodova, mada nikad istu, jer su svakog dana dodavali sveže sastojke, zavisno od toga šta je moglo da se nabavi. Rekao mi je da isto oseća za svoju karijeru muzičara i da je to ono što mu se dopada u njoj. Blekvel tvrdi da bi još bio u zatvoru da je Rez iole sličniji Niju."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Blekvel je služio kaznu od devet godina u jednom australijskom strogom zatvoru, kada je Rez uspeo da isposluje da uđe tamo. Da održi koncert. Samo Rez. Ni i ostali smatrali su da je to suviše opasno. Bili su upozoreni da bi mogli da završe kao taoci. Zatvorske vlasti odbile su da preuzmu bilo kakvu odgovornost i tražile su da to imaju napismeno. Rez je potpisao sve što su mu poturili pod nos. Njegovo obezbeđenje smesta je dalo kolektivni otkaz. Ušao je unutra sa dve gitare, bežičnim mikrofonom i najosnovnijim ozvučenjem. U toku koncerta izbila je pobuna. Navodno su je otpočeli italijanski zatvorenici iz Melburna. Njih petorica odvukli su Reza u zatvorsku vešernicu, koju su izabrali zato što je bila bez prozora i mogla je lako da se brani. Saopštili su Rezu da će ga ubiti ako ih ne puste u zamenu za njegovo oslobađanje. Razmišljali su o tome da li da mu odseku bar jedan prst da bi pokazali koliko ozbiljno misle. Ili neki prisniji deo tela, mada je to možda bilo samo da bi ga unervozili. Što su i uspeli." Pokazala je konobarici u ružičastoj angori da donese još sakea. "Blekvel, koji je očigledno bio veoma iznerviran zbog prekida koncerta u kome je neizmerno uživao, pojavio se u vešernicu otprilike pet minuta pošto su zarobili Reza. Ni Rez ni Italijani ga nisu videli kada je ušao, a Italijani ga definitivno nisu očekivali." Zastala je. "Ubio je trojicu, tomahavkom. Samo im ga zakokao u glavu: jedan, dva, tri, pričao je Rez, dok kažeš keks. K'o ništa."
<BR>&nbsp;&nbsp;&nbsp;&nbsp;&nbsp;"Tomahavkom?"
<BR>&nbsp;&nbsp;&nbsp;&nbsp;&nbsp;"Neka vrsta sekirice sa uskim sečivom sa jedne strane i šiljkom sa druge. Šiljak povećava domet, strahovito pojačava udarac, i oružje se uz odgovarajuće vežbanje može bacati sa znatnom preciznošću. Blekvel se kune u njega. Preostala dvojica su pobegla, ali su obojica poginula prilikom gušenja pobune. Po meni, ubio ih je Blekvel, ili njegovi drugari, jer nikada nije bio optužen za ubistvo prve trojice. Jedini preživeli svedok bio je Rez, koga je Blekvel otpratio do barikade koju su čuvari podigli u dvorištu zatvora." Stigao je njen sake. "Rezovim advokatima trebalo je tri meseca da ponište Blekvelovu presudu zbog tehničke nepravilnosti. Otada su nerazdvojni."
<BR>&nbsp;&nbsp;&nbsp;&nbsp;&nbsp;"Za šta je Blekvel služio kaznu?"
<BR>&nbsp;&nbsp;&nbsp;&nbsp;&nbsp;"Za ubistvo", reče ona. "Znaš šta je ubeđivač?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Pojam je čisto australijski. U iskušenju sam da mislim da je tako nešto moglo da nastane samo u kulturi koju su zasnovali osuđenici, ali moji prijatelji Australijanci to ne prihvataju. Ubeđivač je usamljenik, grabljivac koji lovi druge, bogatije kriminalce, često izuzetno opasne ljude. Otima ih i 'ubeđuje'. Iznuđuje novac."
<BR>&nbsp;&nbsp;&nbsp;&nbsp;&nbsp;"Šta to znači?"
<BR>&nbsp;&nbsp;&nbsp;&nbsp;&nbsp;"Muči ih dok mu ne kažu gde drže novac. A to su često veoma krupne zverke, sa ljudima plaćenim da ih čuvaju, a posebno da spreče baš takve stvari..."
<BR>&nbsp;&nbsp;&nbsp;&nbsp;&nbsp;"Muči ih?"
<BR>&nbsp;&nbsp;&nbsp;&nbsp;&nbsp;"Pojam koji je u vezi s tim je 'sekač palčeva'. Kada mu kažu ono što želi da sazna, ubija ih."
<BR>&nbsp;&nbsp;&nbsp;&nbsp;&nbsp;A onda se Blekvel iznenada i jednostavno stvorio tamo, veoma crn, mat-crn, u ogromnom navoštenom kaputu gonioca stoke. Iza njega izbledele američke reklame i sivi i ružičasti tonovi žvakaćih guma. Njegov izbrazdani skalp bio je sakriven pod navoštenim platnenim obodom širokog crnog šešira.
<BR>&nbsp;&nbsp;&nbsp;&nbsp;&nbsp;"Draga moja Arli, nadam se da ne pominješ imena uzalud."
<BR>&nbsp;&nbsp;&nbsp;&nbsp;&nbsp;Ali se pri tom osmehivao.
<BR>&nbsp;&nbsp;&nbsp;&nbsp;&nbsp;"Objašnjavam tvoju pređašnju karijeru gospodinu Lejniju, Blekvele. Upravo sam stigla do salona za masažu, kada si me prekinuo."
<BR>&nbsp;&nbsp;&nbsp;&nbsp;&nbsp;"Nema veze. Večera je pomerena, na zahtev njegovog Rozera. Ovde sam da vas odvezem. Promena mesta, takođe. Nadam se da ne zamerate."
<BR>&nbsp;&nbsp;&nbsp;&nbsp;&nbsp;"Gde?" upita Arli, kao da još nije spremna da pođe.
<BR>&nbsp;&nbsp;&nbsp;&nbsp;&nbsp;"Zapadni Svet", reče Blekvel.
<BR>&nbsp;&nbsp;&nbsp;&nbsp;&nbsp;"A ja u skupim cipelama", reče ona.
</P></TD></TR></TABLE>
<P class="next">
<A HREF=p23.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
