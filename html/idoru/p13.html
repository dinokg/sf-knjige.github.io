<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>12. MICUKO
<P>&nbsp;&nbsp;&nbsp;&nbsp;&nbsp;Kija je upotrebila javni dataport na najnižoj platformi stanice. Sendbenders je poslao broj za koji su joj rekli da pripada Micuko Mimuri, 'sekretarici za odnose sa javnošću' tokijskog odeljka (činilo se da svaki član tokijskog odeljka ima službeno zvanje). Iz Sendbendersa se začu pospani glas devojke na japanskom. Odmah usledi prevod: "'Alo? Da? Mogu li da vam pomognem?"
<BR>&nbsp;&nbsp;&nbsp;&nbsp;&nbsp;"Ovde Kija Mekenzi, iz Sijetla."
<BR>&nbsp;&nbsp;&nbsp;&nbsp;&nbsp;"Još ste u Sijetlu?"
<BR>&nbsp;&nbsp;&nbsp;&nbsp;&nbsp;"Ovde sam. U Tokiju." Uvećala je Sendbendersovu mapu. "Na stanici podzemne u Šinđukuu."
<BR>&nbsp;&nbsp;&nbsp;&nbsp;&nbsp;"Aha. Vrlo dobro. Dolazite li sad ovamo?"
<BR>&nbsp;&nbsp;&nbsp;&nbsp;&nbsp;"Volela bih, ako je moguće. Veoma sam umorna."
<BR>&nbsp;&nbsp;&nbsp;&nbsp;&nbsp;Glas poče da objašnjava put.
<BR>&nbsp;&nbsp;&nbsp;&nbsp;&nbsp;"U redu je", reče Kija, "to će moj kompjuter. Samo mi reci na kojoj stanici treba da siđem." Pronašla ju je na mapi i obeležila je. "Koliko traje vožnja donde?"
<BR>&nbsp;&nbsp;&nbsp;&nbsp;&nbsp;"Dvadeset to trideset minuta, zavisno od gužve u vozovima. Sačekaću vas tamo."
<BR>&nbsp;&nbsp;&nbsp;&nbsp;&nbsp;"Nije potrebno", reče Kija. "Samo mi daj svoju adresu."
<BR>&nbsp;&nbsp;&nbsp;&nbsp;&nbsp;"Japanske adrese su malo problematične."
<BR>&nbsp;&nbsp;&nbsp;&nbsp;&nbsp;"Nema veze", reče Kija, "imam globalno pozicioniranje." Radeći u sprezi sa tokijskim telkomom, Sendbenders joj je već pokazivao koordinate Micuko Mimure. U Sijetlu je to vršilo posao samo kod poslovnih brojeva.
<BR>&nbsp;&nbsp;&nbsp;&nbsp;&nbsp;"Ne", reče Micuko. "Moram da vas dočekam. Ja sam sekretarica za odnose sa javnošću."
<BR>&nbsp;&nbsp;&nbsp;&nbsp;&nbsp;"Fala", reče Kija. "Pošla sam."
<BR>&nbsp;&nbsp;&nbsp;&nbsp;&nbsp;Sa torbom na ramenu, ostavljenom delimično otvorenom da bi mogla da prati Sendbendersova verbalna uputstva, Kija se popela pokretnim stepenicama dva nivoa više, upotrebila gotovinsku karticu da kupi kartu i pronašla svoju platformu. Tamo je bila velika gužva, isto kao na aerodromu, ali je ona ipak, kada je došao voz, pustila da je gomila ponese i zgnječi u najbližem vagonu; bilo bi teže ne ukrcati se.
<BR>&nbsp;&nbsp;&nbsp;&nbsp;&nbsp;U trenutku kada su pošli, Sendbenders objavi da napuštaju stanicu u Šinđukuu.
<BR>
<BR>&nbsp;&nbsp;&nbsp;&nbsp;&nbsp;Nebo je bilo kao sedef kada je Kija izišla iz stanice. Sive zgrade, pastelni neon, pejzaž ulice istačkan tuđinskim obličjima. Svuda je bilo parkirano na desetine bicikala krhkog izgleda, sa konstrukcijom od papirnih cevi prožetih ugljeničnim vlaknima. Kija zakorači unazad kada je ogroman tirkizni đubretarski kamion protutnjao pored nje, sa vozačem sa belim rukavicama vidljivim visoko gore u kabini. Kada joj se uklonio sa vidika, ugleda mladu Japanku odevenu u kratku pletenu suknju i crnu motorciklističku jaknu. Devojka se osmehnu. Kija mahnu.
<BR>
<BR>&nbsp;&nbsp;&nbsp;&nbsp;&nbsp;Micukina soba na drugom spratu nalazila se iznad zadnjeg dela restorana koji je držao njen otac. Odozdo se čula nekakva lupnjava, i Micuko joj je objasnila da to robot-kuvar secka i narezuje hranu.
<BR>&nbsp;&nbsp;&nbsp;&nbsp;&nbsp;Soba je bila manja od Kijine spavaće sobe u Sijetlu, ali mnogo čistija, veoma uredna i organizovana. Takva je bila i Micuko, koja je imala bronzastu izbeljenu dijagonalu kao žilet oštrih ivica, izbeljenu preko crnih kovrdža, i nosila patike sa duplim đonovima. Imala je trinaest godina i bila godinu dana mlađa od Kije.
<BR>&nbsp;&nbsp;&nbsp;&nbsp;&nbsp;Micuko je upoznala Kiju sa svojim ocem, koji je nosio belu košulju kratkih rukava i kravatu i nadzirao tri čoveka u belim mantilima: ovi su čistili restoran, radeći sa puno energije i odlučnosti. Micukin otac klimnuo je glavom, nasmešio se i vratio se poslu. Dok su se vraćale gore, Micuko joj je rekla, na svom oskudnom engleskom, da je ocu kazala da je Kija deo kratkoročnog programa kulturne razmene i da to ima neke veze sa školom.
<BR>&nbsp;&nbsp;&nbsp;&nbsp;&nbsp;Micuko je na zidu imala isti poster, snimak originalnog omota albuma u izdanju Pseće Supe.
<BR>&nbsp;&nbsp;&nbsp;&nbsp;&nbsp;Micuko je sišla u prizemlje i vratila se sa čajnikom i pokrivenom kutijom, izdeljenom na pregrade, u kojoj se nalazilo kalifornijsko testo sa viršlom i još neki manje poznati proizvodi. Zahvalna što može da prepozna kalifornijsko testo, Kija je pojela sve osim te stvari sa narandžastom masom od morskog ježa na vrhu. Micuko je pohvalila njeno baratanje štapićima. Kija je rekla da se u Sijetlu dosta koriste štapići.
<BR>&nbsp;&nbsp;&nbsp;&nbsp;&nbsp;Sada su obe imale bežične slušalice sa štipaljkom na uhu. Prevod je uglavnom bio bez grešaka, osim kada je Micuko upotrebljavala japanski sleng koji je bio suviše nov, ili kada je ubacivala engleske reči koje je znala, ali nije umela da izgovori.
<BR>&nbsp;&nbsp;&nbsp;&nbsp;&nbsp;Kija je želela da je pita o Rezu i idoru, ali je razgovor stalno skretao na druge teme. Onda je Kija zaspala, sedeći prekrštenih nogu na podu, i Micuko mora da je uspela da je otkotrlja na usku, tvrdu strunjaču koju je odnekud odmotala, jer se Kija probudila na njoj, tri sata kasnije.
<BR>
<BR>&nbsp;&nbsp;&nbsp;&nbsp;&nbsp;Na uskom prozoru sobe, kišna svetlost.
<BR>&nbsp;&nbsp;&nbsp;&nbsp;&nbsp;Micuko se pojavi sa još jednim čajnikom i reče nešto na japanskom. Kija pronađe minđušu i prikači je.
<BR>&nbsp;&nbsp;&nbsp;&nbsp;&nbsp;"Mora da si bila mrtva umorna", prevede štipaljka. Micuko onda reče da je uzela dan odsustva iz škole, da ga provede sa Kijom.
<BR>&nbsp;&nbsp;&nbsp;&nbsp;&nbsp;Pile su gotovo bezbojni čaj iz plitkih keramičkih šoljica. Micuko joj je objasnila da tu živi sa ocem, majkom i bratom. Majka joj je bila odsutna, u poseti rođaci u Kjotu. Micuko je rekla da je Kjoto prelep i da bi Kija trebalo da ode da ga vidi.
<BR>&nbsp;&nbsp;&nbsp;&nbsp;&nbsp;"Došla sam kao izaslanik svog kluba", reče Kija. "Ne mogu da radim te turističke stvari. Imam zadatak da dobijem neke odgovore."
<BR>&nbsp;&nbsp;&nbsp;&nbsp;&nbsp;"Razumem", reče Micuko.
<BR>&nbsp;&nbsp;&nbsp;&nbsp;&nbsp;"Znači da je to istina? Da će se Rez oženiti softverskim vodičem?"
<BR>&nbsp;&nbsp;&nbsp;&nbsp;&nbsp;Micuko kao da je bilo nelagodno. "Ja sam sekretarica za odnose sa javnošću", reče. "O tome moraš prvo da razgovaraš sa Hiromi Ogavom."
<BR>&nbsp;&nbsp;&nbsp;&nbsp;&nbsp;"Koja ti je ta?"
<BR>&nbsp;&nbsp;&nbsp;&nbsp;&nbsp;"Hiromi je predsednica našeg kluba."
<BR>&nbsp;&nbsp;&nbsp;&nbsp;&nbsp;"Fino", reče Kija. "Kada ću razgovarati sa njom?"
<BR>&nbsp;&nbsp;&nbsp;&nbsp;&nbsp;"Pripremamo lokaciju za razgovor. Uskoro će biti spremna." Micuko je i dalje izgledala kao da joj je nelagodno.
<BR>&nbsp;&nbsp;&nbsp;&nbsp;&nbsp;Kija odluči da promeni temu. "Kakav je tvoj brat? Koliko ima godina?"
<BR>&nbsp;&nbsp;&nbsp;&nbsp;&nbsp;"Masahiko ima sedamnaest godina", reče Micuko. "On je patološki-asocijalni-tehno-fetišist", ovo je bilo sliveno kao da je jedna reč, što je ukazivalo na koncept koji je prevazilazio leksikon u slušalicama. Kija se nakratko zapitala da li bi vredelo propustiti to kroz Sendbendersa, čija se prevodilačka funkcija obogaćivala svaki put kada bi se uključila u mrežu.
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Otaku", reče Micuko pažljivo na japanskom. Prevod ponovo podrignu istu nisku reči.
<BR>&nbsp;&nbsp;&nbsp;&nbsp;&nbsp;"A", reče Kija, "ima ih i kod nas. Čak upotrebljavamo istu reč."
<BR>&nbsp;&nbsp;&nbsp;&nbsp;&nbsp;"Mislim da oni u Americi nisu isti", reče Micuko.
<BR>&nbsp;&nbsp;&nbsp;&nbsp;&nbsp;"Pa", reče Kija, "to su dečačka posla, je li? Otaku-tipovi u mojoj poslednjoj školi palili su se na plastične animirane cice, vojne simulacije i gluvarenje. Posebno na gluvarenje." Posmatrala je Micuko kako sluša prevod.
<BR>&nbsp;&nbsp;&nbsp;&nbsp;&nbsp;"Da", reče Micuko, "ali rekla si da idu u školu. Naši ne idu u školu. Školovanje završavaju preko mreže, i to ne valja zato što tako mogu lako da varaju. Onda ih provere, kasnije, uhvate i izbace, ali oni ne mare za to. Ovde je to društveni problem."
<BR>&nbsp;&nbsp;&nbsp;&nbsp;&nbsp;"I tvoj brat je jedan od njih?"
<BR>&nbsp;&nbsp;&nbsp;&nbsp;&nbsp;"Da", reče Micuko. "On živi u Utvrđenom gradu."
<BR>&nbsp;&nbsp;&nbsp;&nbsp;&nbsp;"Gde živi?"
<BR>&nbsp;&nbsp;&nbsp;&nbsp;&nbsp;"Multikorisnička domaja. To mu je opsesija. Kao droga. Ovde ima sobu. Retko izlazi iz nje. Sve svoje budne sate provodi u Utvrđenom gradu. Pa i ono u snovima, rekla bih."
<BR>
<BR>&nbsp;&nbsp;&nbsp;&nbsp;&nbsp;Kija je nekoliko puta pokušala da sazna nešto više o Hiromi Ogavi, pre podnevnog sastanka, ali sa promenljivim uspehom. Hiromi je bila starija, sedamnaestogodišnjakinja (kao i Zona Rosa) i bila je u klubu bar pet godina. Verovatno je bila debeljuca (iako je to bilo saopšteno u devojačkoj šifri, dakle ništa otvoreno) i volela je složenu ikoniku. Ali je Kija u svom ispitivanju uglavnom naletala na Micukin osećaj dužnosti prema klubu i sopstvenom položaju, a isto tako i Hirominom položaju, u njemu.
<BR>&nbsp;&nbsp;&nbsp;&nbsp;&nbsp;Kija nije podnosila klupsku politiku i počela je da sluti da će to ovde predstavljati ozbiljan problem.
<BR>&nbsp;&nbsp;&nbsp;&nbsp;&nbsp;Micuko je upravo izvadila kompjuter. Bila je to jedna od onih mekih, providnih jedinica korejanske proizvodnje, onih što su ličile na pljosnatu kesu od bezbojnog želatina sa gomilom džidža-midža unutra. Kija otvori svoju torbu i izvadi Sendbenders.
<BR>&nbsp;&nbsp;&nbsp;&nbsp;&nbsp;"Šta je to?" upita Micuko.
<BR>&nbsp;&nbsp;&nbsp;&nbsp;&nbsp;"Moj kompjuter."
<BR>&nbsp;&nbsp;&nbsp;&nbsp;&nbsp;Micuko je bila otvoreno zadivljena. "Je l' Harli-Dejvidson?"
<BR>&nbsp;&nbsp;&nbsp;&nbsp;&nbsp;"Napravili su ga Sendbenderi", reče Kija, pronašavši naočare i rukavice. "To je komuna, dole na obali Oregona. Njihovo je ovo i softver."
<BR>&nbsp;&nbsp;&nbsp;&nbsp;&nbsp;"Američki?"
<BR>&nbsp;&nbsp;&nbsp;&nbsp;&nbsp;"Naravno."
<BR>&nbsp;&nbsp;&nbsp;&nbsp;&nbsp;"Nisam znala da Amerikanci prave kompjutere", reče Micuko.
<BR>&nbsp;&nbsp;&nbsp;&nbsp;&nbsp;Kija je navukla srebrne naprstke na vrhove prstiju i palčeva, pričvršćene kaišićima za zglob šake.
<BR>&nbsp;&nbsp;&nbsp;&nbsp;&nbsp;"Spremna sam za sastanak", reče.
<BR>&nbsp;&nbsp;&nbsp;&nbsp;&nbsp;Micuko se nervozno zakikota.
</P></TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
