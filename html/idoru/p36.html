<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>35. PROBNI KAMEN BUDUĆNOSTI
<P>&nbsp;&nbsp;&nbsp;&nbsp;&nbsp;Šenon dodade Lejniju visoku šolju od stiropora sa prstom veoma vruće, veoma crne kafe u njoj. Iza njega, iza narandžaste barikade, stajao je dugačak, beo lendrover sa integralnim šipkama odbojnika i zelenim staklima prozora. Kavajama je čekao tamo, u tamnosivom odelu, svetlucajući naočarima bez okvira u zelenkastoj svetlosti tavaničnog kabla. Pored njega je stajao vozač u crnom odelu.
<BR>&nbsp;&nbsp;&nbsp;&nbsp;&nbsp;"Šta hoće?" Lejni upita Arli, otpivši malo Šenonovog espresa. Na jeziku mu ostadoše čestice kafe.
<BR>&nbsp;&nbsp;&nbsp;&nbsp;&nbsp;"Ne znamo", reče Arli. "Ali izgleda da mu je Rez rekao gde može da nas nađe."
<BR>&nbsp;&nbsp;&nbsp;&nbsp;&nbsp;"Rez?"
<BR>&nbsp;&nbsp;&nbsp;&nbsp;&nbsp;"Tako je rekao."
<BR>&nbsp;&nbsp;&nbsp;&nbsp;&nbsp;Jamazaki se pojavi uz Arlin bok. Naočari su mu bile popravljene ili zamenjene, ali su dve kopče koje su mu držale rukav bile otkačene. "Gospodin Kavajama je tvorac Reji Toeji, u izvesnom smislu. On je osnivač i glavni izvršni rukovodilac Aspekta Slave, njenog korporativnog tela. Bio je pokretač projekta. Traži da govori sa vama."
<BR>&nbsp;&nbsp;&nbsp;&nbsp;&nbsp;"Mislio sam da je trebalo hitno da pristupim kombinovanim podacima za vas."
<BR>&nbsp;&nbsp;&nbsp;&nbsp;&nbsp;"Jeste, tako je", reče Jamazaki, "ali smatram da bi trebalo da porazgovarate sa Kavajamom. Molim vas."
<BR>&nbsp;&nbsp;&nbsp;&nbsp;&nbsp;Lejni prođe za njim između crnih modula i kroz barikadu, da bi odgledao kako njih dvojica razmenjuju naklone. "Ovo je gospodin Kolin Lejni", reče Jamazaki, "naš specijalni istraživač." Zatim, obraćajući se Lejniju: "Mikio Kavajama, glavni izvršni rukovodilac Aspekta Slave."
<BR>&nbsp;&nbsp;&nbsp;&nbsp;&nbsp;Niko ne bi pomislio da je Kavajama nedavno bio gore, u tami Zapadnog Sveta, usred gomile koja je vrištala i gurala se. Lejni se pitao kako je uspeo da se izvuče odatle, i zar idoru u onoj tami nije trebalo da bude osvetljena kao božićna jelka? Krv mu se slila u cipelu; osećao je kako mu se lepi između nožnih prstiju. Koliko je nervno tkivo čovečanstva otežalo otkako su on i Arli napustili bar sa žvakama sa Blekvelom? Osećao je da je njegovo svakako otežalo i da mu to nikako ne prija. "Žao mi je", reče. "Nemam posetnicu."
<BR>&nbsp;&nbsp;&nbsp;&nbsp;&nbsp;"Nije važno", reče Kavajama, na svom preciznom, neobično naglašenom engleskom. "Znam da ste veoma zauzeti. Utoliko više cenimo to što ste odvojili malo vremena za nas." Množina navede Lejnija da pogleda vozača koji je nosio cipele kakve je Rajdel imao u Šatou, crne, duboke i savitljivog izgleda, na šniranje, sa rebrastim gumenim đonovima, ali se nije činilo da je on bio druga polovina onog 'mi'. "A sad", reče Kavajama Jamazakiju, "ako biste nas izvinili..." Jamazaki se hitro pokloni i pođe nazad prema kombiju, gde je Arli, pretvarajući se da petlja oko espreso-automata, potajno pratila scenu. Vozač otvori Lejniju zadnja vrata lendrovera, i ovaj se pope unutra. Kavajama uđe sa druge strane. Kada su se vrata zatvorila za njim, ostadoše sami.
<BR>&nbsp;&nbsp;&nbsp;&nbsp;&nbsp;Između dva sedišta bilo je uglavljeno nešto što je podsećalo na veliki srebrni termos, na postolju sa obloženim držačima.
<BR>&nbsp;&nbsp;&nbsp;&nbsp;&nbsp;"Jamazaki kaže da ste za vreme večere imali poteškoća sa talasnom širinom", reče Kavajama.
<BR>&nbsp;&nbsp;&nbsp;&nbsp;&nbsp;"Tako je", reče Lejni.
<BR>&nbsp;&nbsp;&nbsp;&nbsp;&nbsp;"Podesili smo je..." I idoru se pojavi između njih, smešeći se. Lejni opazi da opsena obuhvata čak i sedište za nju, pretapajući dva modula u kojima su sedeli on i Kavajama u treći.
<BR>&nbsp;&nbsp;&nbsp;&nbsp;&nbsp;"Jeste li pronašli ono što ste tražili, kada ste me napustili u Stokholmu, gospodine Lejni?"
<BR>&nbsp;&nbsp;&nbsp;&nbsp;&nbsp;On se zagleda u njene oči. Kakva je moć proračunavanja bila kadra da stvori ovako nešto, nešto što će biti sposobno da ti uzvrati pogled? Setio se fraza iz Kavajaminog razgovora sa Rezom: mašine koje žele, agregati subjektivne želje, arhitektura artikulisane čežnje... "Započeo sam", reče on.
<BR>&nbsp;&nbsp;&nbsp;&nbsp;&nbsp;"A šta je bilo to što ste videli, to što vas je sprečilo da me ponovo pogledate, za vreme večere?"
<BR>&nbsp;&nbsp;&nbsp;&nbsp;&nbsp;"Sneg", reče Lejni i iznenadi se kada je osetio da počinje da crveni. "Planine... Ali mislim da je to bio samo spot koji ste snimili."
<BR>&nbsp;&nbsp;&nbsp;&nbsp;&nbsp;"Mi ne 'snimamo' Rejine spotove", reče Kavajama, "bar ne u uobičajenom smislu. Oni se rađaju sami od sebe, iz njenog uviđanja sveta. To su njeni snovi, ako baš hoćete."
<BR>&nbsp;&nbsp;&nbsp;&nbsp;&nbsp;"I sami sanjate, zar ne, gospodine Lejni?" reče idoru. "To je vaš dar. Jamazaki kaže da je to kao kad vidiš lica u oblacima, samo što su lica stvarno tamo. Ja ne vidim lica u oblacima, ali me Kavajama-san uverava da ću jednog dana i to moći. Kaže da je to stvar plektike."
<BR>&nbsp;&nbsp;&nbsp;&nbsp;&nbsp;Jamazaki kaže? "Ne razumem to", reče Lejni. "To je jednostavno nešto što radim."
<BR>&nbsp;&nbsp;&nbsp;&nbsp;&nbsp;"Izuzetan dar", reče Kavajama. "Imali smo sreće. Kao što imamo sreće i sa gospodinom Jamazakijem, koji, iako ga je unajmio gospodin Blekvel, ima otvoren um."
<BR>&nbsp;&nbsp;&nbsp;&nbsp;&nbsp;"Gospodin Blekvel nije previše srećan zbog Reza i..." Pokazao je glavom prema njoj. "Gospodin Blekvel verovatno ne bi bio srećan da sazna da razgovaram sa vama."
<BR>&nbsp;&nbsp;&nbsp;&nbsp;&nbsp;"Blekvel voli Reza na svoj način", reče ona. "To što oseća jeste briga. Ali on ne shvata da se naše sjedinjavanje već dogodilo. Naše 'venčanje' biće postepeno, tekuće. Mi želimo da srastemo jedno s drugim. Kada Blekvel i drugi uvide da je naša veza najbolja za oboje, sve će biti u redu. A vi to možete da učinite za nas, gospodine Lejni."
<BR>&nbsp;&nbsp;&nbsp;&nbsp;&nbsp;"Mogu?"
<BR>&nbsp;&nbsp;&nbsp;&nbsp;&nbsp;"Jamazaki je objasnio da radite sa podacima iz Ni/Rezovih arhiva o aktivnostima obožavalaca", reče Kavajama. "Ali ti podaci ne govore ništa, ili malo, o Reji. Zato vam predlažemo da dodate treći nivo informacija: dodaćemo svemu tome Reji, i obrazac koji proistekne iz toga biće portret njihove veze."
<BR>&nbsp;&nbsp;&nbsp;&nbsp;&nbsp;Ali ti nisi ništa više od informacije, pomisli Lejni, posmatrajući je. Velika količina podataka koja prolazi kroz Bog zna koliko mašina. Ali tamne oči uzvratiše mu pogled, ispunjene nečim što je moglo da bude samo nada. "Hoćete li učiniti to, gospodine Lejni? Hoćete li nam pomoći?"
<BR>&nbsp;&nbsp;&nbsp;&nbsp;&nbsp;"Vidite", reče Lejni, "ja samo radim ovde. Uradiću to ako mi Jamazaki kaže da to uradim. Ako preuzme odgovornost na sebe. Ali hoću nešto da mi kažete, u redu?"
<BR>&nbsp;&nbsp;&nbsp;&nbsp;&nbsp;"Šta želite da znate?" upita Kavajama.
<BR>&nbsp;&nbsp;&nbsp;&nbsp;&nbsp;"Šta je ovde, u stvari, posredi?" Iznenadilo ga je sopstveno pitanje, jer nije bio sasvim siguran šta želi da pita.
<BR>&nbsp;&nbsp;&nbsp;&nbsp;&nbsp;Kavajamine blage oči posmatrale su ga kroz stakla bez okvira. "Ono što dolazi, gospodine Lejni."
<BR>&nbsp;&nbsp;&nbsp;&nbsp;&nbsp;"Ono što dolazi?"
<BR>&nbsp;&nbsp;&nbsp;&nbsp;&nbsp;"Znate li da je naša reč za 'prirodu' tek nedavno iskovana? Jedva da je stotinu godina stara. Mi nikada nismo razvili iskošen pogled na tehnologiju, gospodine Lejni. Ona je za nas jedan vid prirodnog, jedinstva. Zahvaljujući našim naporima, jedinstvo se zaokružuje." Kavajama se osmehnu. "A popularna kultura", reče on, "jeste probni kamen budućnosti."
<BR>
<BR>&nbsp;&nbsp;&nbsp;&nbsp;&nbsp;Arlin espreso bio je bolji od Šenonovog. Čučeći u zadnjem delu zelenog kombija, na pucketavoj gužvi mehuraste ambalaže, Lejni je posmatrao Jamazakija preko ruba šolje od morske pene sa svežom duplom dozom. "Šta mislite da postignete ovim, Jamazaki? Želite da obojica završimo sa manjim brojem obuće? Blekvel voli da prikiva ruke za stolove, a vi se domunđavate sa idoru i njenim gazdom?" Lejni je insistirao da uđu ovde pozadi, da bi bili nasamo. Jamazaki je čučao naspram njega, trepćući.
<BR>&nbsp;&nbsp;&nbsp;&nbsp;&nbsp;"Ne domunđavam se", reče Jamazaki. "Rez i Reji Toeji sada su u gotovo stalnoj vezi, a ova najnovija poboljšanja daju joj novi stepen slobode. Rez joj dozvoljava pristup podacima, svemu onome čemu ste isprva pokušali da pristupite. Učinio je to bez Blekvelog znanja." Slegnuo je ramenima. "Ona sada pristupa i podacima o obožavacioma. A ono što predlažu možda će doprineti razrešenju cele stvari. Blekvel je više nego ikada uveren da je reč o nekakvoj zaveri. Napad u noćnom klubu..."
<BR>&nbsp;&nbsp;&nbsp;&nbsp;&nbsp;"Da? Šta je tu bilo posredi?"
<BR>&nbsp;&nbsp;&nbsp;&nbsp;&nbsp;"Ne znam. Pokušaj otmice? Želja da naude Rezu? Da otmu idorinu perifernu jedinicu? Pokušaj je bio zapanjujuće nevešt, ali Blekvel tvrdi da je to beleg Kombinata... Da li se tako kaže, 'beleg'?"
<BR>&nbsp;&nbsp;&nbsp;&nbsp;&nbsp;"Ne znam", reče Lejni.
<BR>&nbsp;&nbsp;&nbsp;&nbsp;&nbsp;"'Pečat'?"
<BR>&nbsp;&nbsp;&nbsp;&nbsp;&nbsp;"Ne mislite da će nam Blekvel odseći palčeve zbog ovoga?"
<BR>&nbsp;&nbsp;&nbsp;&nbsp;&nbsp;"Ne. Unajmila nas je Ni/Rezova matična korporacija..."
<BR>&nbsp;&nbsp;&nbsp;&nbsp;&nbsp;"Paragon-Azija?"
<BR>&nbsp;&nbsp;&nbsp;&nbsp;&nbsp;"...dok Blekvel radi za Ni/Rezovo Ortaštvo. Ako nam Rez kaže da nešto uradimo, moramo da ga poslušamo."
<BR>&nbsp;&nbsp;&nbsp;&nbsp;&nbsp;"Čak i ako Blekvel smatra da to ugrožava Rezovu bezbednost?"
<BR>&nbsp;&nbsp;&nbsp;&nbsp;&nbsp;Jamazaki slegnu ramenima. Iza njegovog ramena, kroz prozor na zadnjim vratima kombija, Lejni opazi Šenona kako vuče sivi modul koje je istovario iz prtljažnika Kavajaminog lendrovera. Bilo je dvostruko veći od onih crnih koje je koristila Arli.
<BR>&nbsp;&nbsp;&nbsp;&nbsp;&nbsp;Posmatrao je Šenona kako gura model pored narandžastih prepreka.
</P></TD></TR></TABLE>
<P class="next">
<A HREF=p37.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
