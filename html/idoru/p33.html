<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>32. NEPOZVANI
<P>&nbsp;&nbsp;&nbsp;&nbsp;&nbsp;"Moramo da napadnemo", reče Zona Rosa, naglasivši to brzim preskokom na actečku masku smrti. Ponovo su bile sa Masahikom i Gomi Bojem u Masahikovoj sobi u Utvrđenom gradu, daleko od hipnotičkog haosa živog krova.
<BR>&nbsp;&nbsp;&nbsp;&nbsp;&nbsp;"Da napadnemo?" Gomi Bojeve ogromne oči sjale su neizmenjenom vedrinom, ali mu je glas odavao napetost. "A koga bi napala?"
<BR>&nbsp;&nbsp;&nbsp;&nbsp;&nbsp;"Pronaći ćemo način da prenesemo sukob na teren protivnika", reče Zona Rosa ozbiljno. "Pasivnost je smrt."
<BR>&nbsp;&nbsp;&nbsp;&nbsp;&nbsp;Nešto što je Kiji ličilo na sjajni narandžasti poslužavnik za piće kliznu ispod Masahikovih vrata i preko poda, ali ga senovita stvar proguta pre nego što je mogla bolje da ga osmotri.
<BR>&nbsp;&nbsp;&nbsp;&nbsp;&nbsp;"Lako je tebi.", Gomi Boj reče Zoni, "Ti se nalaziš u Meksiko Sitiju. I nisi fizički niti pravno ugrožena ovim!"
<BR>&nbsp;&nbsp;&nbsp;&nbsp;&nbsp;"Fizički?" reče Zona Rosa, ponovo preskočivši u raspomamljenu verziju svoje malopređašnje prezentacije. "'Oćeš fizički, kučkin sine? Ima da te ubijem, fizički! Misliš da ne mogu? Misliš da živiš na Marsu, a? Ima da posedamo u Eronejvs, moje cure i ja, da doletimo ovamo, nađemo te i otfikarimo ti ta japanska jajca! Misliš da ne mogu to da uradim?" Nazubljeni skakavac sa drškom od zmajeva sada je podrhtavao ispred Gomi Bojevog lica.
<BR>&nbsp;&nbsp;&nbsp;&nbsp;&nbsp;"Zono, molim te!" zavapi Kija. "On mi je samo pomogao! Prestani!"
<BR>&nbsp;&nbsp;&nbsp;&nbsp;&nbsp;Zona frknu. Sečivo se povuče, nestade. "Ne izazivaj me", reče ona Gomi Boju. "Moja prijateljica je u gadnom sranju, a po mojoj lokaciji muva se neka kopilanska avetinja..."
<BR>&nbsp;&nbsp;&nbsp;&nbsp;&nbsp;"I u mom softveru u Sendbendersu", reče Kija. "Videla sam ga u Veneciji."
<BR>&nbsp;&nbsp;&nbsp;&nbsp;&nbsp;"Videla si ga?" Razlomljene slike počeše brže da kruže.
<BR>&nbsp;&nbsp;&nbsp;&nbsp;&nbsp;"Videla sam nešto..."
<BR>&nbsp;&nbsp;&nbsp;&nbsp;&nbsp;"Šta? Šta si videla?"
<BR>&nbsp;&nbsp;&nbsp;&nbsp;&nbsp;"Nekoga. Pored vodoskoka na kraju ulice. Čini mi se da je bila neka žena. Uplašila sam se. Zapalila. Ostavila sam Veneciju otvorenu..."
<BR>&nbsp;&nbsp;&nbsp;&nbsp;&nbsp;"Pokaži mi", reče Zona. "Na lokaciji nisam mogla ništa da vidim. Nisu mogli ni moji gušteri, ali su se uznemirili. Ptice su letele niže, ali nisu ništa otkrile. Pokaži mi to što si videla!"
<BR>&nbsp;&nbsp;&nbsp;&nbsp;&nbsp;"Ali, Zono..."
<BR>&nbsp;&nbsp;&nbsp;&nbsp;&nbsp;"Odma'", reče Zona. "To ima neke veze sa sranjem u koje si upala. Mora da ima."
<BR>
<BR>&nbsp;&nbsp;&nbsp;&nbsp;&nbsp;"Bogo moj", reče Zona, zureći u katedralu Svetog Marka. "Ko je napisao ovo?"
<BR>&nbsp;&nbsp;&nbsp;&nbsp;&nbsp;"To je grad u Italiji", reče Kija. "Nekada je bio država. Tu su izmislili bankarstvo. Ovo je crkva Svetog Marka. Postoji modul u kome možeš da vidiš šta rade za Božić, kada patrijarsi iznesu sve te kosti i ostalo, sve pozlaćeno, ostatke svetaca."
<BR>&nbsp;&nbsp;&nbsp;&nbsp;&nbsp;Zona Rosa se prekrsti. "Kao u Meksiku... ovde voda dopire do podnožja vrata, a ulice su pod vodom?"
<BR>&nbsp;&nbsp;&nbsp;&nbsp;&nbsp;"Mislim da je sada mnogo više toga pod vodom", reče Kija.
<BR>&nbsp;&nbsp;&nbsp;&nbsp;&nbsp;"Zašto je ovako mračno?"
<BR>&nbsp;&nbsp;&nbsp;&nbsp;&nbsp;"Tako mi se sviđa..." Kija pogleda na drugu stranu, pretražujući senke ispod lukova. "Taj Utvrđeni grad, Zono, šta je to?"
<BR>&nbsp;&nbsp;&nbsp;&nbsp;&nbsp;"Kažu da je započeo kao javni zaštitni program. Znaš šta je zaštitni program?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"To je stari izraz. Način da se izbegne prijem poruka. Kada je zaštitni program aktiviran, poruke nestaju kao da nisu ni postojale. Nikada ne stignu do tebe. To je bilo još dok je mreža bila nova, razumeš?"
<BR>&nbsp;&nbsp;&nbsp;&nbsp;&nbsp;Kija je znala da u vreme kada je njena majka bila mlada mreža nije postojala, ili gotovo da nije, ali kao što su učitelji u školi voleli da naglase, bilo je to teško zamisliti. "Kako to da se pretvorio u grad? I zašto je sve tako zgusnuto?"
<BR>&nbsp;&nbsp;&nbsp;&nbsp;&nbsp;"Nekome je palo na pamet da izvrne zaštitni program. Nije se baš tako dogodilo, razumeš, ali tako glasi priča: da su ljudi koji su osnovali Hak Nam bili ljuti, zato što je mreža bila potpuno otvorena, i svako je mogao da radi šta hoće, ali su vlade i kompanije imale drugačije mišljenje o tome šta se može, a šta ne. Zbog toga su ti ljudi našli način da nešto premetnu. Jedan mali deo, parče, ne veće od marame. Napravili su nešto kao zaštitni program za sve, sve što im se nije dopadalo, i to su izvrnuli." Zonine šake pravile su pokrete kao da čara. "A onda su to gurnuli kroz, na drugu stranu..."
<BR>&nbsp;&nbsp;&nbsp;&nbsp;&nbsp;"Na drugu stranu čega?"
<BR>&nbsp;&nbsp;&nbsp;&nbsp;&nbsp;"Tako su to uradili", odvrati Zona nestrpljivo, "u priči. Nemam pojma kako, ali tako pričaju o tome. Onda su otišli tamo da se sklone od zakona. Da se oslobode zakona, kao u vreme kada je mreža bila nova."
<BR>&nbsp;&nbsp;&nbsp;&nbsp;&nbsp;"Ali zašto su ga napravili da izgleda baš ovako?"
<BR>&nbsp;&nbsp;&nbsp;&nbsp;&nbsp;"To znam", reče Zona. "Rekla mi žena koja je došla da mi pomogne da izgradim svoju zemlju. Postojalo je to mesto blizu aerodroma, Kaulun, kada Hongkong još nije pripadao Kini, ali se dogodila greška, davno, i to mesto, sasvim malo, sa puno stanovnika, ostalo je u vlasništvu Kine. Tako da tamo nisu važili zakoni. Pribežište otpadnika. Sve više i više ljudi odlazilo je na to mesto i dograđivalo ga, tako da je raslo sve više. Bez ikakvih pravila, naprosto su doziđivali i živeli tamo. Policija nije zalazila tamo. Droge, kurve i kocka. Ali i obični ljudi koji su tamo živeli. Fabrike, restorani. Grad. Ali bez zakona."
<BR>&nbsp;&nbsp;&nbsp;&nbsp;&nbsp;"Je l' i dalje postoji?"
<BR>&nbsp;&nbsp;&nbsp;&nbsp;&nbsp;"Ne", reče Zona Rosa, "srušili su ga pre nego što je sve ponovo pripalo Kini. Mesto su zasuli betonom i sagradili park. Ali su posle oni drugi, oni za koje pričaju da su načinili rupu u mreži, pronašli podatke o mestu. Njegovu istoriju. Mape. Slike. Ponovo su ga sagradili."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Zašto pitaš mene? Pitaj njih. Svi su oni ludi." Zona je osmatrala Pjacu. "Ježim se od ovog mesta..." Kija pomisli da pozove sunce, ali tada Zona pokaza rukom. "Ko je ono?"
<BR>&nbsp;&nbsp;&nbsp;&nbsp;&nbsp;Kija ugleda Učitelja Muzike, ili nešto što je ličilo na njega, kako kreće prema njima iz senki kamenih arkada gde su se nalazili kafei. Dugačak, taman kaput je lepršao, otkrivajući postavu boje uglačanog olova.
<BR>&nbsp;&nbsp;&nbsp;&nbsp;&nbsp;"Imam softverskog vodiča koji tako izgleda", reče Kija, "ali on ne bi trebalo da se pojavi sve dok ne pređem neki od mostova. A prošli put kada sam bila ovde nisam mogla da ga pronađem."
<BR>&nbsp;&nbsp;&nbsp;&nbsp;&nbsp;"Znači, ovo nije to što si videla?"
<BR>&nbsp;&nbsp;&nbsp;&nbsp;&nbsp;"Ne", reče Kija.
<BR>&nbsp;&nbsp;&nbsp;&nbsp;&nbsp;Zonu okruži nakostrešena aura, a ona sama naraste, uporedo sa porastom oštrine bodljikavog oblaka svetlosti. Prelivajuća, upletena polja nalik na duhove slomljenog stakla. Unutar toga kružili su svetlucavi insekti.
<BR>&nbsp;&nbsp;&nbsp;&nbsp;&nbsp;Dok je lik u kaputu išao prema njima preko raznobojnog kamena trga, iza njega se sve pretvaralo u sneg; za njim su u tom snegu ostajali tragovi.
<BR>&nbsp;&nbsp;&nbsp;&nbsp;&nbsp;Zonina aura postajala je sve zlokobnija, a iznad razlomljenih ravni svetlosti nadimao se olujni oblak treperave tame. Pri tom se čuo zvuk koji je Kiju podsećao na ono kada bi klopka za bube sa plavom sažižućom svetlošću spržila neki posebno sočan primerak, a onda vazduh zasekoše ogromna krila, sasvim nisko: Zonini kolumbijski kondori, stvari iz luka podataka. Preleteše i odmah nestadoše. Zona izbljuva bujicu španskih reči za koje nije postojao prevod, dugu i slivenu kletvu.
<BR>&nbsp;&nbsp;&nbsp;&nbsp;&nbsp;Kija opazi kako pročelja prostranog trga potpuno iščezavaju pod zavesom snega iza dolazećeg lika njenog Učitelja Muzike.
<BR>&nbsp;&nbsp;&nbsp;&nbsp;&nbsp;Zonin skakavac sada je bio veličine motorne testere, a njegova nazubljena oštrica bila je tečna, živa. Zlatni zmajevi iz plastične drške jurili su svoje ognjene repove oko njene smeđe pesnice, kroz minijaturne oblake kineske ornamentike. "Kad te do'vatim, ima da te nema", reče Zona, naslađujući se svakom reči.
<BR>&nbsp;&nbsp;&nbsp;&nbsp;&nbsp;Kija vide kako se snežni svet koji je progutao njenu Veneciju odjednom sažima, urušava, prateći trag koji je ostao u njemu, i lice Učitelja Muzike pretvori se u lice Reji Toeji, idoru.
<BR>&nbsp;&nbsp;&nbsp;&nbsp;&nbsp;"Već jesi", reče idoru.
</P></TD></TR></TABLE>
<P class="next">
<A HREF=p34.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
