<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>Mirijem Alen de Ford: VELIKI KAVEZ
<P>&nbsp;&nbsp;&nbsp;&nbsp;&nbsp;Zajedno sa dr Dadlijem Barnsom stajao je Rodžer Ferfild ispred džinovskog kaveza od čelika i s nevericom zurio u ono šta se nudilo njegovom pogledu.
<BR>&nbsp;&nbsp;&nbsp;&nbsp;&nbsp;"Samo posmatrajte, bez žurbe", savetovao je Barns mirno.
<BR>&nbsp;&nbsp;&nbsp;&nbsp;&nbsp;Zagrađeno zemljište iznosilo je četiri hektara i bilo je očigledno neobrađeno. Iznad guste trave uzdizalo se nekoliko visokih stabala. Na više mesta ležale su velike izolovane stene, kao što to često biva u brdskim oblastima Sijere.
<BR>&nbsp;&nbsp;&nbsp;&nbsp;&nbsp;Svuda na tlu i u vazduhu videla su se stvorenja duga nekih desetak centimetara, koja su mogla i da trče i da lete. Bilo ih je na tlu u travi, u malim šupljinama između kamenja, na drveću i u vazduhu. Bila su smeđe boje i zaštićena nekom vrstom oklopa. Na glavi su im štrčale majušne antene, a ispod velikih očiju nalazila su se široka usta.
<BR>&nbsp;&nbsp;&nbsp;&nbsp;&nbsp;Nisu se kretala na svojih šest udova, već su hodala uspravno na zadnje dve noge. Sa svoje četiri ruke dohvatala su tu i tamo po neki predmet. Neka od njih nosila su iverke drveta kao oružje. Sva su na sebi imala sićušne pregače od ispletene trave, ali te pregače nisu toliko izgledale kao komadi odeće, koliko kao oznake ranga ili ukrasi.
<BR>&nbsp;&nbsp;&nbsp;&nbsp;&nbsp;"Eto, to su X-stvorenja", reče Barns. "Izgledaju kao veliki insekti, samo što... Ona su i bila insekti kada sam ih - to jest, njihove pretke - otkrio pre dvadeset godina u jednom usamljenom području Anda. Danas se o njima ne može više govoriti kao o insektima. Šest meseci posle rođenja ona su već odrasla i imaju pred sobom životni vek od četiri godine. Moglo bi se, dakle, kazati da jedna njihova generacija traje pet sedmina godine. Najmlađi među odraslima su dvanaesta generacija. Pod normalnim okolnostima tu se ne može očekivati neki naročiti razvitak, ali ne smete zaboraviti da su X-stvorenja već dvadeset godina podvrgnuta intenzivnom zračenju. Pre svega, ona su potpuno imuna na radioaktivnost i mogla bi da egzistiraju pod uslovima koji bi bili katastrofalni za čitavo čovečanstvo; i drugo, njihov razvitak time je čudovišno ubrzan. Rekao bih da se nalaze u istom stadijumu u kome je bio čovek iz paleozojskog doba, dakle pre više od pedeset miliona godina. Prvi majmuni."
<BR>&nbsp;&nbsp;&nbsp;&nbsp;&nbsp;U kavezu i iznad njega vladalo je postojano zujanje, kao od visokog napona struje. Kroz to zujanje Felfild je mogao jasno da razabere artikulisane uzvike.
<BR>&nbsp;&nbsp;&nbsp;&nbsp;&nbsp;"Mogu li ona međusobno da se sporazumevaju?" procedio je stisnutog grla.
<BR>&nbsp;&nbsp;&nbsp;&nbsp;&nbsp;"Naravno. Njihov mozak se ogromno razvio i funkcioniše slično našem. Istina, vizuelni i verbalni regioni moraju još da sazrevaju. Ali, bez obzira na to, začeci govora su neosporni, i ja čak mogu da ih razumem. Kasnije ću uključiti pojačivač zvuka, pa ćete se moći i sami u to uveriti."
<BR>&nbsp;&nbsp;&nbsp;&nbsp;&nbsp;"Ako umeju da misle, kakve onda predstave imaju o vama?"
<BR>&nbsp;&nbsp;&nbsp;&nbsp;&nbsp;"Ona veruju da sam ja njihov bog. Kad jednom budu civilizovana, ja ću i dalje ostati u njihovom sećanju kao bog; a ona jadna X-stvorenja koja ne budu u mene verovala biće osuđena i pogubljena. Eno, tamo... pogledajte sami."
<BR>&nbsp;&nbsp;&nbsp;&nbsp;&nbsp;Pokazao je rukom prema tlu. Nedaleko od rešetki kaveza, pored jedne ispucale stene pune pukotina i rupa, nekoliko X-stvorenja se bacilo potrbuške na tle, sa licem u pesku i blistavih krila priljubljenih tesno uz telo. Njihove antene su podrhtavale, a ruke bile ispružene napred u znak pokornosti i preklinjanja. Na njihovim potiljcima videle su se žute mrljice od blata.
<BR>&nbsp;&nbsp;&nbsp;&nbsp;&nbsp;"To su sveštenici ili vrači", poče Barns da objašnjava. "Oni mi se mole. Kad ne stojim pored ograde, oni obožavaju male drvene figure, koje predstavljaju veoma neveštu imitaciju čovečjeg tela. Te figurice obrađuju komadićima kremena. Kremen koriste i za proizvodnju primitivnog oružja."
<BR>&nbsp;&nbsp;&nbsp;&nbsp;&nbsp;"Čime se hrane?"
<BR>&nbsp;&nbsp;&nbsp;&nbsp;&nbsp;"Mesom i biljkama, kao i mi ljudi. Uglavnom lišćem i travom. U poslednje vreme čak sam mogao primetiti kako čine pokušaje da skladište životne namirnice. Već raskrčuju male delove svog terena i seju travu. To je početak seoskog gazdovanja iz drevnih vremena. Verovatno neće imati nikakve domaće životinje, jer takvih nema. Hvataju mušice, muve i mrave i jedu ih... Eno, tamo, vidite li? Kod velikog kamena."
<BR>&nbsp;&nbsp;&nbsp;&nbsp;&nbsp;Ispred jedne šupljine Ferfild ugleda grupicu X-stvorenja. Izgledalo je da na nešto čekaju. U rupi je gorela treperava svetlost, čiji je odsjaj izbijao napolje, očigledno privlačeći ova neobična stvorenja.
<BR>&nbsp;&nbsp;&nbsp;&nbsp;&nbsp;"Otkrili su vatru", reče Barns. "Udaraju kremen o kremen, ili trljaju drvo. Preko leta nagomilavaju male grane na suvim mestima, da se ne bi preko zime smrzavali. Ne vole hladnoću i sneg. Od pre izvesnog vremena počeli su da kuvaju i peku meso. Odeća im nije potrebna, jer je njihov oklop ipak bolja zaštita od nevremena nego naša koža."
<BR>&nbsp;&nbsp;&nbsp;&nbsp;&nbsp;"Šta se dešava kad udar groma zapali neko drvo na njihovom zemljištu?"
<BR>&nbsp;&nbsp;&nbsp;&nbsp;&nbsp;"U ovoj fazi svog razvitka X-stvorenja su još upućena na moju pomoć. Veći požar teško da bi uspela da prežive."
<BR>&nbsp;&nbsp;&nbsp;&nbsp;&nbsp;Ferfild obrisa maramicom oznojeno čelo. Ruke su mu malo podrhtavale.
<BR>&nbsp;&nbsp;&nbsp;&nbsp;&nbsp;"Zar se ne osećate dobro?" upita Barns.
<BR>&nbsp;&nbsp;&nbsp;&nbsp;&nbsp;"Oh, sasvim mi je dobro. Ali, imao bih da vam postavim čitavu gomilu pitanja, doktore Barns."
<BR>&nbsp;&nbsp;&nbsp;&nbsp;&nbsp;"Zbog toga ste i došli ovamo", klimnu glavom genetičar.
<BR>&nbsp;&nbsp;&nbsp;&nbsp;&nbsp;"Odmah da se izjasnim, doktore, ja nisam naučnik poput vas, ja samo pišem o nauci. Mnogo sam čitao. U sve sam pomalo upućen. Pitam se, kako ćete sprečiti da se ova... ova X-stvorenja ne razmnože toliko da postanu opasnost? Sada ste još u situaciji da ih držite u kavezu, ali ako se ona i dalje budu tako brzo razvijala, kao što vi predviđate, jednog dana naći će puta i načina da provale ogradu kaveza. Zar ne mislite i sami tako? Insekti legu bezbrojna jaja. Otkuda to da ih već danas nema toliko mnogo da umiru od gladi, ili pokušaju da pobegnu?"
<BR>&nbsp;&nbsp;&nbsp;&nbsp;&nbsp;"Mnogo pitanja odjednom. Zato pođimo redom. Tačno je da bi X-stvorenja, ukoliko bi živela na punoj slobodi, u pogledu svoje brojnosti daleko nadmašila ljude. Ali ja ih kontrolišem i vodim brigu o tome da se ona ne razmnože suviše. Vršim strogu selekciju. Vidite li ona vrata tamo? Mogu da ih izložim dejstvu struje, kad stupim na zemljište. X-stvorenja to dobro znaju i izbegavaju njihovu blizinu, jer ona znače smrt za njih. Sem toga, konstruisao sam jedan aparat sa kojim mogu da po volji izvučem svaki primerak iz kaveza. Posle odgovarajuće terapije vraćam ih ponovo natrag. Možete li zamisliti kakvi mitovi nastaju kad povratnici podnesu izveštaj o svojoj avanturi? X-stvorenja umeju da misle, ne samo kolektivno, već i idividualno. Možda će čak postati buntovnici."
<BR>&nbsp;&nbsp;&nbsp;&nbsp;&nbsp;"Pobogu, doktore, vi govorite o insektima!"
<BR>&nbsp;&nbsp;&nbsp;&nbsp;&nbsp;"Oni su bili insekti, to sam već naglasio.
<BR>&nbsp;&nbsp;&nbsp;&nbsp;&nbsp;Zapazio sam ih u Andima samo zato što su hodali na zadnjim udovima, umesto da gamižu. I ruke su im od samog početka bile dostojne pažnje, jer su u odnosu na ostale prste imale jedan izdvojeni palac. Šta to znači, nije potrebno da vam objašnjavam. Opremljeni neophodnim mozgom, ispunjavali su na taj način sve preduslove jedne inteligentne rase. Mesecima sam proučavao te životinje, gospodine Ferfilde. To je bilo u ono vreme kada sam moje pratioce ostavio na cedilu i iščezao. Znao sam da me niko neće naći u divljinama Anda, pa makar poslali za mnom i deset ekspedicija. Tako se desilo da su me punih dvadeset godina smatrali za pokojnika. Svi su verovali da sam se strmoglavio u neku od mnogobrojnih provalija i tamo poginuo. Na kraju su prestali da tragaju za mojim lešom. Onda me je, na žalost, prepoznao jedan od vaših reportera - ali o tome ćemo kasnije još govoriti. I tako sam, dakle, dugo proučavao X-stvorenja i ustanovio da se jaja posle dva meseca rasprskavaju i larve izmile napolje. Posle još tri meseca one se učauruju."
<BR>&nbsp;&nbsp;&nbsp;&nbsp;&nbsp;"Nisam ovde primetio nikakve kukuljice."
<BR>&nbsp;&nbsp;&nbsp;&nbsp;&nbsp;"Ženke ih pažljivo zakopavaju ili skrivaju u pukotine. Posle mesec dana gotovo X-stvorenje izmili na površinu, a godinu dana kasnije može i samo da nosi jaja. Ovaj vremenski raspon je za insekte neobično velik. Shvatate li šta to znači?"
<BR>&nbsp;&nbsp;&nbsp;&nbsp;&nbsp;"Ne, na žalost."
<BR>&nbsp;&nbsp;&nbsp;&nbsp;&nbsp;"U svom četvorogodišnjem veku ona provode jednu osminu u detinjstvu, a da bi odrasla potrebna im je još jedna četvrtina. Primenjeno na ljude, to bi značilo da bi detinjstvo i mladost trajali dvadeset šest godina. Drugim rečima, X-stvorenja imaju dužu mladost od nas. Setite se onoga šta je jednom prilikom rekao veliki biolog Čarls Skot Šerington: 'Da su čoveku, pored ruku, izrasla i krila, njegova iskustva u trodimenzionalnom prostoru samim tim dala bi mu i razvijeniji mozak. Njegov razvitak uzeo bi drugi tok.' Ova mala stvorenja u svom Rajskom vrtu, potomci jednog tuceta Adama i Eva, predodređena su da postanu čovekovi sledbenici. Sudeći prema mojim dosadašnjim nalazima, ona će kroz otprilike trideset godina dostići stadijum razvitka koji odgovara ovome na kome se mi danas nalazimo. Samo što će njihove duhovne i telesne sposobnosti biti neuporedivo veće."
<BR>&nbsp;&nbsp;&nbsp;&nbsp;&nbsp;Zapanjen, Ferfild uzviknu:
<BR>&nbsp;&nbsp;&nbsp;&nbsp;&nbsp;"Ali, čemu sve to? Zašto vi, čovek kao i svi mi ostali, namerno odgajate jednu novu rasu koja će jednog dana biti kadra da nas iskoreni? To ne razumem."
<BR>&nbsp;&nbsp;&nbsp;&nbsp;&nbsp;"Umirite se, gospodine Ferfilde. O svim tim problemima iscrpno ćemo prodiskutovati. A sada se vratimo u kuću, pa ću tamo odgovoriti na sva vaša pitanja. Ali pre toga želeo bih da vam nešto pokažem, kako biste se sami mogli uveriti dokle je odmakao razvoj X-stvorenja."
<BR>&nbsp;&nbsp;&nbsp;&nbsp;&nbsp;Pritisnuo je jedno dugme pored kapije. Istog časa zujanje u džinovskom kavezu postade glasnije. Žuborenje malog potoka koji je tekao kroz ograđeno zemljište pretvorilo se u moćni huk.
<BR>&nbsp;&nbsp;&nbsp;&nbsp;&nbsp;Ferfild je sada jasno mogao da čuje žagor nerazumljivih glasova.
<BR>&nbsp;&nbsp;&nbsp;&nbsp;&nbsp;"I kad se okupi veća gomila ljudi, teško je izdvojiti neki pojedinačni razgovor i jasno ga razumeti. Ipak, ja ću pokušati da izoliram jedan dijalog. Tamo, vidite li ona dva mužjaka koji šetaju u pravcu potoka?"
<BR>&nbsp;&nbsp;&nbsp;&nbsp;&nbsp;Ferfildu je bilo nemoguće da razlikuje mužjake od ženki, ali video je jasno oba primerka koja su koračala kroz visoku travu. Klimnuo je glavom.
<BR>&nbsp;&nbsp;&nbsp;&nbsp;&nbsp;"Oni planiraju lovački izlet. Treba da se održi svetkovina u čast nekoliko larvi koje su se iščaurile. Potrebno je meso. Oni sada razgovaraju samo o predstojećem lovu. Ali ovde, pravo ispred nas, dešava se nešto što, na žalost, moram da sprečim." Barns pokaza rukom prema jednoj grani na kojoj su sedela dva X-stvorenja. "On joj upravo govori kako mu se ona sviđa. Želi da je kupi od njenih roditelja, da bi mogao s njom srećno živeti. To, dabome, ne sme da se desi, jer ja sam nju već markirao. Čim ostane u drugom stanju, moraću da je izvučem iz kaveza i ubijem. Jadni momak, biće mu teško bez nje i tugovaće za njom najmanje jedan dan... A sada, neka bi bilo dosta za danas. Hajde, pođimo."
<BR>&nbsp;&nbsp;&nbsp;&nbsp;&nbsp;Krenuli su zajedno niz kamenit put. Dalje nizbrdo čekao je džip, koji ih je odvezao do naučnikove kuće. Bila je podignuta između stena i nekoliko grupa visokih stabala, na nepun kilometar od velikog kaveza. Sva posluga bila je gluvonema.
<BR>&nbsp;&nbsp;&nbsp;&nbsp;&nbsp;"Kako uspevate da živite u ovoj divljini?" pitao je Ferfild prethodnog dana, kad se spustio na mali aerodrom obližnjeg grada, gde ga je doktor sačekao i povezao svojim kolima.
<BR>&nbsp;&nbsp;&nbsp;&nbsp;&nbsp;"Nije tako loše kao što se vama čini!" odgovorio je naučnik. "Čovek se navikne na to. Jednom mesečno odlazim u grad i donosim namirnice i ostale potrebne stvari. Razume se, ovde živim pod lažnim imenom, ali imam dovoljno novca, što mi omogućava da radim u miru. Ispričao sam ljudima da sam ornitolog i da odgajam u svom kavezu ptice, kako bih mogao u potpunom miru da ih proučavam. Sve dok me vaši ljudi nisu otkrili, Dadli Barns je bio mrtav. I on bi to i ostao, sve dok ja jednog dana ne bih našao za shodno da ga vaskrsnem iz mrtvih."
<BR>&nbsp;&nbsp;&nbsp;&nbsp;&nbsp;Ferfild se vrlo dobro sećao onoga dana kada ga je njegov šef, gospodin Gudvin, pozvao u svoju kancelariju.
<BR>&nbsp;&nbsp;&nbsp;&nbsp;&nbsp;"Hteo bih da vam ispričam jednu neobičnu priču, Ferfilde. Već nedeljama razmišljam o tome, ali sada bi, čini mi se, trebalo da stupimo u akciju. Za izvršenje tog zadatka izabrao sam vas, ali naglašavam da je stvar strogo poverljiva. Jeste li ikada čuli za Dadlija Barnsa?"
<BR>&nbsp;&nbsp;&nbsp;&nbsp;&nbsp;Naravno da je čuo. A ko nije? Ali Barns je iščezao još pre dvadeset godina.
<BR>&nbsp;&nbsp;&nbsp;&nbsp;&nbsp;"Naš dopisnik Flečer dao nam je prvu informaciju o tome. Za vreme jedne duge lovačke turneje naišao je na jedno zabačeno područje za koje se, sasvim prirodno, veoma zainteresovao. On tvrdi da tamo živi, u potpunoj izolovanosti, baš taj navodno mrtvi doktor Barns. Radi na jednom velikom projektu, čiju prirodu Flečer nije uspeo da sazna. Uspeo je da prepozna naučnika prema starim fotografijama."
<BR>&nbsp;&nbsp;&nbsp;&nbsp;&nbsp;Ferfildu je bilo čudno što se Barns odmah odrekao svoje anonimnosti kad mu je Gudvin pisao. Odgovorio je i izrazio spremnost da primi jednog saradnika lista, pod uslovom da to bude neki mlad i zdrav čovek. Gudvin je predložio Rodžera Ferfilda, na šta je Barns odgovorio da zna to ime i da je saglasan sa posetom.
<BR>&nbsp;&nbsp;&nbsp;&nbsp;&nbsp;Eto tako se sve dogodilo. A sada je Ferfild bio ovde u kući iščezlog i živahnog istraživača i čekao njegova objašnjenja.
<BR>&nbsp;&nbsp;&nbsp;&nbsp;&nbsp;"Hoćemo li nešto da prezalogajimo, gospodine Ferfilde?"
<BR>&nbsp;&nbsp;&nbsp;&nbsp;&nbsp;"Ne, hvala. Sada više nisam gladan."
<BR>&nbsp;&nbsp;&nbsp;&nbsp;&nbsp;"Kako god želite. Dakle, postavljajte pitanja. Sećate li se onog prvog koje ste mi postavili? Hteli ste da znate da li sam ja lud. E pa, u međuvremenu ste uvideli da nisam."
<BR>&nbsp;&nbsp;&nbsp;&nbsp;&nbsp;"Interesuje me zašto ste sve ovo učinili."
<BR>&nbsp;&nbsp;&nbsp;&nbsp;&nbsp;"Ne zato što mrzim čovečanstvo ili što bih želeo da ga uništim, već zato što njegovu situaciju sagledavam jasnije i trezvenije od vas, mladi prijatelju. Čovečanstvo stoji pred uništenjem."
<BR>&nbsp;&nbsp;&nbsp;&nbsp;&nbsp;"Mislite na opasnost od atomskog rata?"
<BR>&nbsp;&nbsp;&nbsp;&nbsp;&nbsp;"Da, mislim na mogućnost da bi neko, neki Rus ili neki Amerikanac, mogao da pritisne, namerno ili nenamerno, ono zlokobno dugme, koje bi ugasilo čitav naš život. Naša Zemlja bila bi ponovo onakva kakva je bila u devonsko doba. Razvitak bi počeo od samog početka, ukoliko zračenje ne bi uništilo sve, bez poštede i bez ostatka. Da bih to sprečio, odgajio sam X-stvorenja. Ona su imuna na zračenje. I tako, kad čovečanstvo bude uništeno, to nipošto neće značiti kraj civilizovanog života na našoj planeti."
<BR>&nbsp;&nbsp;&nbsp;&nbsp;&nbsp;"U redu", reče Ferfild posle dužeg razmišljanja. "Ali, pretpostavimo za trenutak: čak i da se ono strašno zaista desi, ipak je moguće da bi ljudi preživeli tu katastrofu. Oni bi onda postali žrtva jedne rase koja je preplavila sve kontinente i beskrajno se razmnožila."
<BR>&nbsp;&nbsp;&nbsp;&nbsp;&nbsp;Barns istera nekoliko oblačića dima iz svoje lule.
<BR>&nbsp;&nbsp;&nbsp;&nbsp;&nbsp;"Mislite zbog toga što su X-stvorenja surova i još nisu dostigla vrhunac svoje civilizacije? Ne brinite ništa. Ja sam uveren da ona ne bi bila surovija od onih koji bi uništili njihov svet. Kroz nekoliko godina njihova civilizacija bila bi bolja od one koju bismo mi stvorili. Naravno ja se zajedno sa vama nadam da atomski rat nikada neće postati stvarnost, ali opasnost još postoji. Tek kada svi budemo potpuno sigurni da do atomskog rata ne može doći, ja ću uništiti X-stvorenja. Preduzeo sam sve mere u tom smislu. Ipak, ne zaboravite da će oni kroz trideset godina dostići stepen na kome se mi danas nalazimo. Ko zna, možda će tada i sami otkriti atomsku energiju? U svakom slučaju, uveren sam da oni neće pobiti preživele primerke uništenog čovečanstva, nego da će ih - naprotiv - obožavati, jer njihova religija im kaže da su ljudi njihovi bogovi. Zar ste to zaboravili?"
<BR>&nbsp;&nbsp;&nbsp;&nbsp;&nbsp;"Sve je to lepo, doktore, ali mi moramo da mislimo realistički. što se tiče propasti sveta, ona će se na nas obrušiti iznenada i bez ikakve prethodne najave. Vi ćete umreti kao i svi mi ostali. Zar zaista verujete da ćete imati još dovoljno vremena da otvorite kavez i pustite vaša X-stvorenja na slobodu? Ako to ne uspete, ona će ostati u svome zatvoru i pre ili posle poumirati zbog prenaseljenosti."
<BR>&nbsp;&nbsp;&nbsp;&nbsp;&nbsp;"I na to sam mislio. Čim jedna određena mera radioaktivnosti u atmosferi bude prekoračena, vrata kaveza automatski će se otvoriti. U svakom slučaju, starija stvorenja uspeće da pobegnu i potraže sebi neki novi zavičaj. Ali ja se i dalje nadam da do katastrofe neće doći bar još tokom sledećih trideset godina."
<BR>&nbsp;&nbsp;&nbsp;&nbsp;&nbsp;Ferfild je za trenutak oklevao.
<BR>&nbsp;&nbsp;&nbsp;&nbsp;&nbsp;"Ne bih želeo da budem neučtiv, doktore, ali mi moramo da gledamo činjenicama u oči. Vi imate sada šezdeset šest godina. Zar stvarno verujete da ćete živeti još trideset godina?"
<BR>&nbsp;&nbsp;&nbsp;&nbsp;&nbsp;Naučnik se, mimo očekivanja, osmehnuo.
<BR>&nbsp;&nbsp;&nbsp;&nbsp;&nbsp;"Sada ste najzad naišli na temu o kojoj moram da govorim sa vama. Ubrzo ćete shvatiti zašto sam vašeg šefa zamolio da baš vas pošalje k meni. Razume se, ja ne mislim da ću doživeti devedeset šest godina. Drugi jedan čovek će raditi ovde zajedno sa mnom, upoznati moje metode i ciljeve i kasnije preuzeti moje nasledstvo - nastavak eksperimenta i čitavo moje imanje. A ja imam zaista mnogo novca."
<BR>&nbsp;&nbsp;&nbsp;&nbsp;&nbsp;"Aha, najzad govorite razumno! Sada shvatam i zašto ste pristali da vaša istorija bude obelodanjena. Jeste li već razmišljali o tome ko će biti vaš naslednik?"
<BR>&nbsp;&nbsp;&nbsp;&nbsp;&nbsp;"Ali, gospodine Ferfilde, pa to valjda znate! Vi lično, razume se!"
<BR>&nbsp;&nbsp;&nbsp;&nbsp;&nbsp;Ferfild poskoči sa stolice i besno uzviknu:
<BR>&nbsp;&nbsp;&nbsp;&nbsp;&nbsp;"Batalite se nastrane šale, doktore! Zar zaista verujete da bih se ja odrekao moje perspektivne karijere, pristao da izgubim sve prijatelje i povučem se u ovu divljinu samo zato da odgajam ove vaše superinsekte? Ja sam novinar, doktore Barns. Došao sam ovamo da obavim jedan posao, ali niko me nije osudio da doživotno ostanem u zatvoru. Odmah ću otputovati i napisati moj izveštaj."
<BR>&nbsp;&nbsp;&nbsp;&nbsp;&nbsp;"Ne, to nećete!"
<BR>&nbsp;&nbsp;&nbsp;&nbsp;&nbsp;Ferfild je odjednom ugledao pred sobom cev pištolja.
<BR>&nbsp;&nbsp;&nbsp;&nbsp;&nbsp;"Ne, nećete", ponovi doktor Barns i tvrdo se osmehnu. "Zar ste zbilja poverovali da ću već sada odati svetu moju tajnu? I zar mislite da mi nije poznato da bi vlada intervenisala odmah čim bi za ovo saznala? Moja X-stvorenja bila bi uništena, a ja odveden ili u zatvor ili u ludnicu."
<BR>&nbsp;&nbsp;&nbsp;&nbsp;&nbsp;"Tamo vam i jeste mesto! U svakom slučaju, mene nećete moći da zadržite, čak ni silom."
<BR>&nbsp;&nbsp;&nbsp;&nbsp;&nbsp;"Polako! Moje sluge su gluvoneme; one su jače od vas; one slušaju svaku moju zapovest. Ne bi vam pošlo za rukom da stignete čak ni do garaže, gospodine Ferfilde. A ako pokušate da bežite peške, nikada ne biste stigli do grada. Ovde nema ni telefona ni radio-prijemnika. U slučaju potrebe narediću da vas okuju lancima, jer nisam nimalo raspoložen da vam stalno držim pištolj ispod nosa. I ne zavaravajte se nadom da ćete me, eventualno, zaskočiti i savladati. Ja sam vraški dobar strelac. Neću oklevati i da vas ubijem ako bi situacija nalagala."
<BR>&nbsp;&nbsp;&nbsp;&nbsp;&nbsp;Ferfild ponovo sede. Noge su mu podrhtavale.
<BR>&nbsp;&nbsp;&nbsp;&nbsp;&nbsp;"Još nešto", produži Barns mirno. "Ukoliko bi vam, mimo očekivanja, bekstvo uspelo, ja bih odmah otvorio vrata kaveza. Pre nego što bi se nešto moglo preduzeti protiv mojih štićenika, oni bi već pobegli. I, verujte mi, tada ih niko ne bi mogao tako brzo iskoreniti. Jedan rat protiv X-stvorenja već danas je praktično besmislen; on bi bio isto toliko besmislen kao i atomski rat između Zapada i Istoka. X-stvorenja bi ostala pobednici, zato što će njihova brojnost kroz nekoliko godina biti tako velika da bi naprosto pregazili čovečanstvo."
<BR>&nbsp;&nbsp;&nbsp;&nbsp;&nbsp;Ferfild je disao brzo i suzdržano.
<BR>&nbsp;&nbsp;&nbsp;&nbsp;&nbsp;"Možda biste uspeli da me ovde zadržite silom neko vreme, ali šta bi vam to koristilo? Ne možete me prisiliti da budem vaš asistent ili naslednik."
<BR>&nbsp;&nbsp;&nbsp;&nbsp;&nbsp;"Mislite?" osmehnuo se Barns nehajno. "Posle nekoliko nedelja ili meseci boravka u jednoj maloj ćeliji promenili biste svoje mišljenje. A onda biste činili sve što bih zahtevao od vas samo da malo prošetate po čistom vazduhu i siti se najedete. Morila bi vas čežnja za dobrim obrokom i mekim krevetom, Ferfilde. Zar ne mislite i sami?" On se malo sagnu, ne spuštajući pištolj. "Tada biste rado pristali da mi pomažete u ovom jedinstvenom eksperimentu. I ne samo to. Ubrzo biste se uverili, baš kao i ja, da činite nauci jednu veliku uslugu. Moje shvatanje postalo bi vam veoma blisko i punim srcem biste odobravali sve moje odluke. Sa radošću biste postali moj sledbenik."
<BR>&nbsp;&nbsp;&nbsp;&nbsp;&nbsp;"Sklonite taj pištolj", reče Ferfild. "Predajem se."
<BR>&nbsp;&nbsp;&nbsp;&nbsp;&nbsp;Doktor Barns se glasno nasmeja.
<BR>&nbsp;&nbsp;&nbsp;&nbsp;&nbsp;"Pa da me onda savladate i pobegnete? Nikada!"
<BR>&nbsp;&nbsp;&nbsp;&nbsp;&nbsp;Mahnuo je slobodnom rukom. Jedan od poslužitelja bešumno uđe u prostoriju, i pre nego što je Ferfild uspeo da učini bilo kakav odbrambeni pokret, ruke su mu već bile savijene iza leda. Lisice škljocnuše. Pištolj je i dalje bio uperen u njegov trbuh. Onda mu je sluga vezao i noge, a zatim ga bacio na kauč, kao neki paket. Tek sada Barns je uklonio oružje. Sluga iščeze. Barns privuče jednu stolicu i sede pored Ferfilda.
<BR>&nbsp;&nbsp;&nbsp;&nbsp;&nbsp;"Sada smo obojica gladni, zar ne? Narediću da se donese jelo. Ja ću vas hraniti."
<BR>&nbsp;&nbsp;&nbsp;&nbsp;&nbsp;"Najlepše hvala", zagunđa reporter. "Prošao me je apetit."
<BR>&nbsp;&nbsp;&nbsp;&nbsp;&nbsp;"Besmislica! Smirite se, najzad. Razgovaraćemo kao razumni ljudi."
<BR>&nbsp;&nbsp;&nbsp;&nbsp;&nbsp;"U redu, ali pustite mene da prvi govorim. Vi dobro znate da nisam k vama došao iz sopstvenih pobuda."
<BR>&nbsp;&nbsp;&nbsp;&nbsp;&nbsp;"Tačno, ja sam vas pozvao."
<BR>&nbsp;&nbsp;&nbsp;&nbsp;&nbsp;"Da, a moj list me je poslao. Ako se ne vratim u najskorije vreme, gospodin Gudvin će zatražiti obaveštenje o razlogu mog odsustva. Ne zaboravite da vas je otkrio jedan od naših dopisnika. Gospodin Flečer je prišao dovoljno blizu ovom području i prepoznao vas prema jednoj fotografiji. Gudvin će ga poslati ovamo, a Flečer neće dići ruke od potrage sve dok me ne nađe."
<BR>&nbsp;&nbsp;&nbsp;&nbsp;&nbsp;"Bio je to nesrećan slučaj što me je on otkrio. Preduzeo sam mere da se tako nešto više nikada ne dogodi."
<BR>&nbsp;&nbsp;&nbsp;&nbsp;&nbsp;Barns je govorio mirnim glasom, ali Ferfildu se činilo da u njemu razaznaje izvesnu malu nesigurnost. Brzo je to iskoristio.
<BR>&nbsp;&nbsp;&nbsp;&nbsp;&nbsp;"Morate priznati, doktore Barns, da je čitava situacija istinski smešna. Vi niste nikakav ludi naučnik, a ja nisam nikakav međunarodni špijun. Moj list i ja smo zabrinuti zbog međunarodne situacije baš kao i vi. Strahujemo od atomskog rata baš kao i vi. Ako dođemo do uverenja da je najbolje da vaš eksperiment ostane u tajnosti, postupićemo upravo tako. Možete imati poverenja u nas. Zbog toga nije neophodno da me zatvorite i pokušate me naterati da stupim u vašu službu. Možda ćemo čak naći nekoga ko je kvalifikovaniji od mene da nastavi vaše delo. Ja poznajem bar pola tuceta sposobnih mladih ljudi koji bi dali sve da mogu raditi s vama. Možda ne uvek iz naučnog žara, ali svakako zbog novca, koji vi nesumnjivo možete da ponudite."
<BR>&nbsp;&nbsp;&nbsp;&nbsp;&nbsp;"A ako odlučite da bi bilo bolje da eksperiment ne ostane u tajnosti - šta onda?"
<BR>&nbsp;&nbsp;&nbsp;&nbsp;&nbsp;"U tom slučaju dajem vam reč da ćemo vam ostaviti dovoljno vremena da ovde sve sredite i nestanete bez traga. Možete to i napismeno dobiti, ukoliko želite."
<BR>&nbsp;&nbsp;&nbsp;&nbsp;&nbsp;"To bi značilo da moram pobiti moja X-stvorenja. I to u jedno vreme koje vi odredite, a ne ja."
<BR>&nbsp;&nbsp;&nbsp;&nbsp;&nbsp;"Ne mora da bude tako. Niko vas ne može sprečiti da ponesete nekoliko primeraka sa sobom i otpočnete iznova na nekom drugom mestu - pod uslovom da nam obećate da ćete životinje pustiti na slobodu tek ako izbije atomski rat."
<BR>&nbsp;&nbsp;&nbsp;&nbsp;&nbsp;Usledila je duga pauza. Onda je Barns bez reči ustao i oslobodio Ferfilda njegovih okova.
<BR>&nbsp;&nbsp;&nbsp;&nbsp;&nbsp;Trenutak kasnije ušla je jedna služavka i donela obed. Dva čoveka su jela u atmosferi mira, kao da su stari prijatelji. Tek kad je sto bio raspremljen, Barns prvi prekide nelagodnu tišinu.
<BR>&nbsp;&nbsp;&nbsp;&nbsp;&nbsp;"Ovde sam veoma dugo bio sam", rekao je tihim glasom. "Istina, čitam mnogo, ali ni sa kim nisam mogao govoriti. Možda sam se pomalo otuđio od sveta."
<BR>&nbsp;&nbsp;&nbsp;&nbsp;&nbsp;"Da, možda", potvrdi Ferfild. Osećao je sažaljenje prema starom čoveku.
<BR>&nbsp;&nbsp;&nbsp;&nbsp;&nbsp;"Možda biste zaista mogli udesiti da gospodin Gudvin..."
<BR>&nbsp;&nbsp;&nbsp;&nbsp;&nbsp;"Sasvim sigurno! Otputovaću tek onda kad budem sve saznao. Tada ćemo stupiti u vezu s vama."
<BR>&nbsp;&nbsp;&nbsp;&nbsp;&nbsp;"A izveštaj nećete objaviti pre nego što ja ovde sve dovedem u red i iščeznem?"
<BR>&nbsp;&nbsp;&nbsp;&nbsp;&nbsp;"Dajem vam reč da će biti tako."
<BR>&nbsp;&nbsp;&nbsp;&nbsp;&nbsp;Ferfild se nije osećao baš najlagodnije. Možda će Gudvin pristati na njegove predloge, ali ko zna... Gudvin je bio njegov gazda, a ova priča bila je najbolje što mu je ikada došlo u ruke.
<BR>&nbsp;&nbsp;&nbsp;&nbsp;&nbsp;"Dobro", reče Barns. "Pođimo sada još jednom do kaveza. Nadam se da niste ljuti zbog onog... onog malog incidenta?"
<BR>&nbsp;&nbsp;&nbsp;&nbsp;&nbsp;"Ni najmanje."
<BR>&nbsp;&nbsp;&nbsp;&nbsp;&nbsp;Odvezli su se do kaveza. Kad su izašli iz džipa, Ferfild diže pogled prema nebu.
<BR>&nbsp;&nbsp;&nbsp;&nbsp;&nbsp;"Biće kiše."
<BR>&nbsp;&nbsp;&nbsp;&nbsp;&nbsp;"Onda moramo požuriti. X-stvorenja ne mogu da lete po kiši. Ipak, verujem da će vremenom postati otporniji, tako da ne moraju uvek bežati u neki zaklon kad pada kiša."
<BR>&nbsp;&nbsp;&nbsp;&nbsp;&nbsp;Put je bio strm i Barns je disao teško, kašljući od napora. Ferfild je koračao iza njega. Oblaci su se spustili nisko, ali još nisu doneli kišu. U kavezu su se X-stvorenja bavila svojim uobičajenim delatnostima. Jedna polovina bazala je po tlu, a druga letela.
<BR>&nbsp;&nbsp;&nbsp;&nbsp;&nbsp;"Zašto ne pokušaju da izađu kroz rešetku?" upita Ferfild kad su stali ispred kaveza. "Mogli bi da je napadnu svojim oruđima i naprave rupu."
<BR>&nbsp;&nbsp;&nbsp;&nbsp;&nbsp;"Oni ne znaju da rešetka tu postoji."
<BR>&nbsp;&nbsp;&nbsp;&nbsp;&nbsp;"Kako to... ne znaju?"
<BR>&nbsp;&nbsp;&nbsp;&nbsp;&nbsp;"Zato što ona pripada svetu u kome žive."
<BR>&nbsp;&nbsp;&nbsp;&nbsp;&nbsp;Barns pruži reporteru svoj dogled i pritisnu dugme za pojačanje zvuka, da bi šumovi postali čujniji.
<BR>&nbsp;&nbsp;&nbsp;&nbsp;&nbsp;"Da li razgovarate s njima, doktore Barns?"
<BR>&nbsp;&nbsp;&nbsp;&nbsp;&nbsp;"Nikada. Jednom, kasnije, kad budu civilizovani, neće više biti potrebno da veruju da sam ja njihov bog. Tada ću im omogućiti da me razumeju i shvate ko sam zapravo. Kako bi, inače, mogli naučiti da se ophode sa ljudima? Kako bi mogli da nas shvate? A kad jednom budu slobodni, moraće shvatiti preživele."
<BR>&nbsp;&nbsp;&nbsp;&nbsp;&nbsp;"Aha." Jedna misao pade na um Ferfildu.
<BR>&nbsp;&nbsp;&nbsp;&nbsp;&nbsp;"Još koliko jutros bio sam ovde s vama. Prema mome proračunu, to iznosi otprilike dve sedmice njihovog vremena. Zar ne mislite da su njihovi sveštenici razbijali sebi glavu pitanjem zašto se njihov bog iznenada udvostručio?"
<BR>&nbsp;&nbsp;&nbsp;&nbsp;&nbsp;"Mislite da je neka vrsta jeresi uzdrmala njihovu dosadašnju veru? Ne, tako brzo to ne ide. A ako neki brzopleti sveštenik nešto zucne u tom smislu, ostali će ga sigurno ubiti. U njihovim očima, on bi počinio jedan greh. Religije su uvek konzervativne. Ali oslušnimo ih, pa ćemo tačno znati."
<BR>&nbsp;&nbsp;&nbsp;&nbsp;&nbsp;Prineo je dogled očima i usmerio ga prema jednoj grupi X-stvorenja nedaleko od ograde. Onda je uzviknuo od začuđenosti.
<BR>&nbsp;&nbsp;&nbsp;&nbsp;&nbsp;"Izgleda da ste bili u pravu, Ferfilde! Doduše, stvari nisu uzele potpuno baš onaj tok koji ste vi pretpostavili. Oni tamo u grupi nisu sveštenici, već... hm, rekao bih intelektualci. Ne diskutuju o tome da li postoji jedan bog, ili dva, već o tome da li su zakoni prirode uzdrmani ako ne postoji samo jedan bog. Nebesa, oni su odmakli dalje u svojoj misli nego što sam pretpostavljao. Odmakli su čitave generacije napred. Istina, njihov rečnik nije dovoljno bogat da bi mogli formulisati svoje misli ovako kao što sam ja sada učinio, ali razumem ih uprkos tome. Sada bi, u stvari, moralo... ah, eno, već se desilo. Pogledajte tamo!"
<BR>&nbsp;&nbsp;&nbsp;&nbsp;&nbsp;Iz jedne obližnje šupljine izašla je mala procesija. Svi su imali žutu fleku na potiljcima. Sveštenici! Grupa koja je diskutovala pored ograde imala je taman toliko vremena da uoči opasnost. Učesnici skupa otrčali su ili odleteli u svim pravcima, samo trojica nisu bili dovoljno brzi. Pre nego što su mogli da umaknu, sveštenici su ih savladali.
<BR>&nbsp;&nbsp;&nbsp;&nbsp;&nbsp;"Pa, sada ćemo biti svedoci inkvizicije", reče Barns turobno.
<BR>&nbsp;&nbsp;&nbsp;&nbsp;&nbsp;"Zar će da ubiju te jadnike? Hoćemo li im priteći u pomoć?"
<BR>&nbsp;&nbsp;&nbsp;&nbsp;&nbsp;"Ni u kom slučaju ne smemo da utičemo na njihov sociološki razvitak. Oni moraju da prođu kroz tu fazu, da bi stigli do sledećeg stupnja. I mi smo to morali. U stvari, još je nismo potpuno ostavili iza sebe. Bojim se da će ovde doći do javnog pogubljenja. U slučajevima normalne smrti oni zakopavaju svoje mrtve, licem okrenutim prema jugu, jer se tamo nalaze vrata kroz kroz koja k njima ulazim. Interesuje me šta će da urade sa leševima ovih prestupnika."
<BR>&nbsp;&nbsp;&nbsp;&nbsp;&nbsp;Razume se, bilo bi glupo osećati sažaljenje prema tim jadnim kreaturama, uveravao je Ferfild samoga sebe, ali uprkos tome on ga je osećao. Pre nego što je stigao da kaže nešto, počela je da pada kiša.
<BR>&nbsp;&nbsp;&nbsp;&nbsp;&nbsp;Već prve kapi rasterale su inkviziciju. Sva X-stvorenja kao po komandi požuriše da nađu neki zaklon. Na desetine njih spuštalo se sa drveća na tle, jer odjednom nisu vrše mogli leteti.
<BR>&nbsp;&nbsp;&nbsp;&nbsp;&nbsp;"Bolje je da se i mi negde sklonimo", reče Barns.
<BR>&nbsp;&nbsp;&nbsp;&nbsp;&nbsp;"Još samo trenutak. Voleo bih da izbliza pogledam neku od ovih životinja. Možete li da otvorite vrata i izvučete jednu napolje, pre nego što sve iščeznu u rupama?"
<BR>&nbsp;&nbsp;&nbsp;&nbsp;&nbsp;"Ne znam ni sam tačno. Nikada još nisam otvorio vrata, a da prethodno ne uključim struju. Na kiši bi se lako moglo desiti da me električni udar ubije." Pogledao je ispitivački Ferfilda. "Nije vam to valjda bila namera?" upitao je blago.
<BR>&nbsp;&nbsp;&nbsp;&nbsp;&nbsp;"Nebesa, ne! Kako možete da mislite tako nešto o meni?"
<BR>&nbsp;&nbsp;&nbsp;&nbsp;&nbsp;"Žao mi je, oprostite... U redu, pokušaću da za vas izvadim jedan primerak iz kaveza."
<BR>&nbsp;&nbsp;&nbsp;&nbsp;&nbsp;Pored vrata nalazio se metalni sanduk. Barns ga otvori i iz njega izvuče spravu za hvatanje, koju je ranije spomenuo. Onda je oprezno otvorio vrata i ispružio u kavez šipku sa mrežastom zamkom na kraju.
<BR>&nbsp;&nbsp;&nbsp;&nbsp;&nbsp;Nekoliko X-stvorenja bilo je na vidiku. Pokušavala su panično da se domognu skloništa. Mreža zalebde nad njima. Sledećeg trenutka Barns je uhvatio jednu od životinja.
<BR>&nbsp;&nbsp;&nbsp;&nbsp;&nbsp;Predao je Ferfildu mrežu, zaboravivši za sekundu da zatvori na vrata. Ta jedna sekunda bila je dovoljna. Uz glasan uzvik Barns se bacio na vrata, ali bilo je već prekasno.
<BR>&nbsp;&nbsp;&nbsp;&nbsp;&nbsp;Šest X-stvorenja iskoristilo je pukotinu da nađe put u slobodu. Po svemu sudeći, ona nisu ni bila svesna te činjenice. Električna blokada nije bila uključena. Nekoliko trenutaka kasnije već su netragom nestala.
<BR>&nbsp;&nbsp;&nbsp;&nbsp;&nbsp;"Moramo ih pronaći!" uzviknu Barns uzbuđeno. "Jedan mužjak i jedna ženka... to je dovoljno. Mogli bismo isto tako da ih pustimo sve koliko ih ima!"
<BR>&nbsp;&nbsp;&nbsp;&nbsp;&nbsp;Bilo je jasno da je traganje beznadežan posao. Svuda po tlu ležalo je uvelo lišće i nudilo hiljade skrovišta. Dva čoveka puzala su na rukama i kolenima okolo. Barns je postao vrlo bled.
<BR>&nbsp;&nbsp;&nbsp;&nbsp;&nbsp;"Moramo ih pronaći, moramo ih pronaći!" jadikovao je. "Još je prerano. Još ne smeju da budu na slobodi."
<BR>&nbsp;&nbsp;&nbsp;&nbsp;&nbsp;"Rekli ste da imate neko sredstvo kojim možete da ih uništite", reče Ferfild. "Zašto ga sada ne primenite?"
<BR>&nbsp;&nbsp;&nbsp;&nbsp;&nbsp;"To je gas, koji ubija samo njih, ali je neškodljiv za ostala živa bića. Međutim, ako ga upotrebim sada, u blizini kaveza, usmrtiću ih sve. Sem toga, ne mogu biti siguran da bi i sami begunci stradali. Ne, bilo bi uzaludno."
<BR>&nbsp;&nbsp;&nbsp;&nbsp;&nbsp;Zurili su jedan u drugoga, zahvaćeni očajanjem i ne znajući šta da preduzmu.
<BR>&nbsp;&nbsp;&nbsp;&nbsp;&nbsp;Tog trenutka iz zvučnika se začuo jedan glas. Nedaleko od Barnsovih nogu puzalo je prema njemu jedno X-stvorenje na svih šest svojih nogu. Krila je priljubilo sasvim uz telo, a lice sakrilo u blato. Na njegovom potiljku nalazila se žuta pega.
<BR>&nbsp;&nbsp;&nbsp;&nbsp;&nbsp;Jedan ad sveštenika. Sigurno se dosetio da je počinio nešto što mu bogovi zabranjuju i sada je došao da preklinje za oproštaj. Barns kleknu na zemlju, da bi mogao bolje razumeti slabašni glasić. Podesio je pojačavač. Kad se ponovo uspravio, lice mu je bilo još bleđe.
<BR>&nbsp;&nbsp;&nbsp;&nbsp;&nbsp;"On kaže kako nije imao nameru da kroz vrata ode u 'Daleku zemlju'. Moli me da mu oprostim. Ako to učinim, on će da pronađe sve ostale i dovede ih natrag. Reći će im da je kiša kazna. Kazna za krivoverje nekolicine jeretika."
<BR>&nbsp;&nbsp;&nbsp;&nbsp;&nbsp;"Ima li to neke veze sa mojom jutrošnjom pojavom kod kaveza?"
<BR>&nbsp;&nbsp;&nbsp;&nbsp;&nbsp;"Da. Oni stvar predstavljaju tako kao da sam ja hteo dokazati svoju veliku ljubav prema njima time što sam im doveo još nekoga od moje vrste. Ovaj ovde je vrhovni sveštenik. On kaže da ga ostali slušaju."
<BR>&nbsp;&nbsp;&nbsp;&nbsp;&nbsp;"Šta ćemo sada da radimo?
<BR>&nbsp;&nbsp;&nbsp;&nbsp;&nbsp;"Ništa. Ne ostaje nam drugo nego da čekamo."
<BR>&nbsp;&nbsp;&nbsp;&nbsp;&nbsp;Bilo je hladno na kiši. Obojica su drhtali, ali se nisu pomerali s mesta. Ferfild je bio zabrinut za starog čoveka. Barns je izgledao rđavo. Uzbuđenje ga je urnisalo. Ako bi sada odjednom dobio srčanu kap...
<BR>&nbsp;&nbsp;&nbsp;&nbsp;&nbsp;"Pogledajte!" uzviknu naučnik.
<BR>&nbsp;&nbsp;&nbsp;&nbsp;&nbsp;Šest X-stvorenja je promarširalo, jedno iza drugog, nedaleko od njihovih nogu pravo prema još zatvorenim vratima. Na čelu male kolone išao je glavni sveštenik, pognute glave.
<BR>&nbsp;&nbsp;&nbsp;&nbsp;&nbsp;"On ih je stvarno našao i privoleo da se vrate u kavez. Sada ću malo odškrinuti vrata. Pazite samo da niko ne izađe. Ali, ja verujem da ta opasnost ne postoji. Sveštenik bi svakoga poslao natrag."
<BR>&nbsp;&nbsp;&nbsp;&nbsp;&nbsp;Po kiši koja je sve jače padala, begunci su se vraćali natrag u svoj zabran, u svoj zavičaj. Ne okrenuvši se više nijednom, iščezli su u pukotinama prve stene.
<BR>&nbsp;&nbsp;&nbsp;&nbsp;&nbsp;Barns zaključa vrata. Zatim obrisa kišu sa svog lica.
<BR>&nbsp;&nbsp;&nbsp;&nbsp;&nbsp;"Hajdemo" predložio je. "Vratimo se u kuću. Osećam se vrlo jadno; još jedno ovakvo uzbuđenje moglo bi mi naškoditi. Trebalo bi da odem na lekarski pregled, ali nemam vremena.
<BR>&nbsp;&nbsp;&nbsp;&nbsp;&nbsp;Vrata imaju sigurnosni uređaj, Ferfilde. To je jedan prijemnik za otkucaje mog srca, koji se prenose preko minijaturnog odašiljača. Kad ja umrem vrata će se otvoriti." Govorio je glasnije, dok su se spuštali prema džipu. "Ferfilde, vi se morate pobrinuti da dobijem lekarsku pomoć. Ako mi se nešto desi..."
<BR>&nbsp;&nbsp;&nbsp;&nbsp;&nbsp;"Možete se osloniti na mene, doktore Barns. Sada znam da vi možete da diktirate uslove. Možda ćete samo vašom pretnjom uspeti da sprečite atomski rat."
<BR>&nbsp;&nbsp;&nbsp;&nbsp;&nbsp;Lako je ovako govoriti, pomisli Ferfild, ali da li to odgovara istini? Jer, šta mogu on, Barns ili Gudvim da učine? Ko zapravo odlučuje o daljem opstanku čovečanstva?
<BR>&nbsp;&nbsp;&nbsp;&nbsp;&nbsp;"Požurite" čuo je Barnsov glas. "Mokri smo do gole kože. Kiša danas više neće prestati. Čoveče, zašto stojite tu i zurite u nebo?" Ferfild skrenu pogled prema kavezu, a zatim ponovo prema oblacima zatvorenom nebu.
<BR>&nbsp;&nbsp;&nbsp;&nbsp;&nbsp;"Ja... ovaj, upravo sam o nečem razmišljao", rekao je polako i sa nesigurnošću u glasu.
</P></TD></TR></TABLE>
<P class="next">
<A HREF=p33.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
