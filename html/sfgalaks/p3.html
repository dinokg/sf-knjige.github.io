<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>Robert Blok: ČASNA REČ
<P>&nbsp;&nbsp;&nbsp;&nbsp;&nbsp;U 2:27 popodne, Homer Gans, blagajnik, ušao je u kancelariju svog poslodavca, predsednika Prve nacionalne banke.
<BR>&nbsp;&nbsp;&nbsp;&nbsp;&nbsp;"Imam nešto da vam kažem", promrmljao je. "Reč je o rezervnom fondu. Uzeo sam iz njega četrdeset hiljada dolara."
<BR>&nbsp;&nbsp;&nbsp;&nbsp;&nbsp;"Vi ste šta?"
<BR>&nbsp;&nbsp;&nbsp;&nbsp;&nbsp;"Proneverio sam novac iz rezervnog fonda", reče Homer. "Činio sam to već godinama, ali niko me nikada nije uhvatio. Nešto od tog novca otišlo je na konjske trke, a veći deo na plaćanje rente jednoj osobi. Sigurno vam nikada ne bi palo na pamet dok me gledate da ja, pored žene, izdržavam i jednu plavušu. Ali to samo znači da ne znate kako izgleda bračni život."
<BR>&nbsp;&nbsp;&nbsp;&nbsp;&nbsp;Predsednik se namršti. "Oh, da, znam", odgovorio je, uzdahnuvši duboko. "U stvari, i ja izdržavam jednu plavušu. Mada, istini za volju, ona nije prirodna plavuša."
<BR>&nbsp;&nbsp;&nbsp;&nbsp;&nbsp;Homer je malo oklevao, a onda i sam uzdahnu: "Istini za volju, ni moja nije."
<BR>&nbsp;&nbsp;&nbsp;&nbsp;&nbsp;Između 2:28 i 2:43 desio se čitav niz stvari. Jedan uzoran sinovac rekao je svom bogatom i starom stricu neka se tornja do đavola i prestane da se meša u njegov život. Jedan isto tako uzoran suprug rekao je svojoj ženi da već godinama mrzi i nju i njihovu decu i da je često poželeo da svi budu mrtvi! Jedan ugledni prodavac cipela rekao je ženskoj mušteriji neka se jednom već okane pokušaja da navuče na noge cipele ispod svog broja i neka nabavi sebi negde dva čamca na vesla. U jednoj od ambasada neki strani diplomata koji je došao u posetu zastao je usred laskave zdravice i iznenada izručio sadržaj svoje čaše na ćelavu glavu američkog ambasadora.
<BR>&nbsp;&nbsp;&nbsp;&nbsp;&nbsp;I...
<BR>&nbsp;&nbsp;&nbsp;&nbsp;&nbsp;"Grom i pakao!" urlao je Voli Tibets, šef deska 'Dejli ekspresa'. "Zar je ceo svet pošizio?"
<BR>&nbsp;&nbsp;&nbsp;&nbsp;&nbsp;Reporter Džoe Seterli sleže ramenima.
<BR>&nbsp;&nbsp;&nbsp;&nbsp;&nbsp;"Za devet godina otkako radim u ovom listu, još nikada nisam izdao naređenje: 'Zaustavite mašine!'" produži Tibets da praska. "U ovom času držimo u pripremi nove ploče - i držaćemo ih u pripremi sve dok ne saznamo šta se to zapravo zbiva. Imamo složenog materijala za najmanje deset naslovnih strana, ali ništa od svega toga nema baš nikakvog smisla."
<BR>&nbsp;&nbsp;&nbsp;&nbsp;&nbsp;"Na primer?" Seterli je mirno gledao svoga šefa.
<BR>&nbsp;&nbsp;&nbsp;&nbsp;&nbsp;"Biraj šta više voliš. Naš prvi senator upravo je dao izjavu da podnosi ostavku - kaže da nije dorastao svom poslu. Onaj radnički lider koji je sagradio novu veliku zgradu uprave sindikata u gornjem delu grada otišao je tamo i izvršio samoubistvo. Policijske stanice ne mogu da se odbrane od ljudi koji dolaze i priznaju sve, od ubistva do krađe klikera. A ako misliš da je to interesantno, trebalo bi da čuješ šta se zbiva dole u oglasnom odeljenju. Klijenti otkazuju aranžmane kao da su poludeli. Tri najveća preprodavca polovnih kola u gradu upravo su povukla svoje oglase."
<BR>&nbsp;&nbsp;&nbsp;&nbsp;&nbsp;Džoe Seterli zevnu: "Šta li se to dešava?"
<BR>&nbsp;&nbsp;&nbsp;&nbsp;&nbsp;"Od tebe baš i tražim da saznaš šta se zbiva." Voli Tibets ustade. "Idi i nađi nekoga ko bi dao izjavu. Pokušaj na Univerzitetu. Raspitaj se u odeljenju za nauku."
<BR>&nbsp;&nbsp;&nbsp;&nbsp;&nbsp;Seterli klimnu glavom i uputi se niz stepenice prema svojim kolima.
<BR>&nbsp;&nbsp;&nbsp;&nbsp;&nbsp;Činilo se da je došlo do zastoja saobraćaja u čitavom gradu, a nešto se dešavalo i sa pešacima. Neki od njih su trčali, a drugi su koračali kao ošamućeni ili naprosto mirno stajali nasred pločnika. Lica su izgubila svoju uobičajenu masku krutosti. Neki ljudi su se smejali, a drugi plakali. Preko na travi u krugu univerziteta veći broj parova ležao je u prisnom zagrljaju, ne obazirući se na druge parove koji su se besomučno tukli. Džoe Seterli zatrepta ugledavši taj prizor i produži vožnju.
<BR>&nbsp;&nbsp;&nbsp;&nbsp;&nbsp;U 3:02 skrenuo je kola prema upravnoj zgradi. Jedan krupan čovek stajao je na krivini i izvodio mali ples od nestrpljenja. Ličio je na nekoga ko ili čeka taksi, ili mora u toalet, ali hitno.
<BR>&nbsp;&nbsp;&nbsp;&nbsp;&nbsp;"Izvinite", reče Seterli. "Da li je kancelarija dekana Hensona u ovoj zgradi?"
<BR>&nbsp;&nbsp;&nbsp;&nbsp;&nbsp;"Ja sam Henson", odseče krupni čovek.
<BR>&nbsp;&nbsp;&nbsp;&nbsp;&nbsp;"Zovem se Seterli, iz 'Dejli ekspresa'..."
<BR>&nbsp;&nbsp;&nbsp;&nbsp;&nbsp;"Blagi bože, zar oni već znaju?"
<BR>&nbsp;&nbsp;&nbsp;&nbsp;&nbsp;"Znaju šta?"
<BR>&nbsp;&nbsp;&nbsp;&nbsp;&nbsp;"Nije važno." Dekan Henson odmahnu glavom. "Ne mogu sada da razgovaram s vama. Moram pronaći neki taksi. Čini mi se da nikada neću ni stići do aerodroma."
<BR>&nbsp;&nbsp;&nbsp;&nbsp;&nbsp;"Odlazite iz grada?"
<BR>&nbsp;&nbsp;&nbsp;&nbsp;&nbsp;"Ne. Moram da se dočepam doktora Lavenkvista. On je zakuvao sve ovo..."
<BR>&nbsp;&nbsp;&nbsp;&nbsp;&nbsp;Saterli otvori vrata kola. "Uđite. Ja ću vas odbaciti do aerodroma. Možemo uz put da razgovaramo."
<BR>&nbsp;&nbsp;&nbsp;&nbsp;&nbsp;Sa zapada je dunuo vetar i sunce je iščezlo šćućurivši se iza jednog oblaka.
<BR>&nbsp;&nbsp;&nbsp;&nbsp;&nbsp;"Sprema se oluja", promrmlja dekan Henson. "Ona prokleta budala bolje bi učinila da se spusti pre nego što udari nevreme."
<BR>&nbsp;&nbsp;&nbsp;&nbsp;&nbsp;"Lavenkvist", reče Seterli. "Nije li on upravnik Dentističke škole?"
<BR>&nbsp;&nbsp;&nbsp;&nbsp;&nbsp;"Tako je", uzdahnu Henson. "Gadno je već i to što imamo muke sa ludim naučnicima, ali jedan ludi dentista..."
<BR>&nbsp;&nbsp;&nbsp;&nbsp;&nbsp;"Šta je učinio?"
<BR>&nbsp;&nbsp;&nbsp;&nbsp;&nbsp;"Zakupio je jedan avion danas popodne, isključivo za sebe, i digao se njime iznad grada. Posuo je čitav grad onim svojim gasom." Henson uzdahnu. "Ne razumem se ništa u nauku. Ja sam samo jedan siroti dekan Univerziteta, i moj posao se svodi na to da izvlačim novac od bogatih studenata. Ali, koliko sam razabrao, Lavenkvist je petljao nešto sa hemijskim anesteticima. Smućkao je jednu novu kombinaciju - natrijum pentotal, natrijuma amital - samo mnogo jaču i koncentrisaniju."
<BR>&nbsp;&nbsp;&nbsp;&nbsp;&nbsp;"Zar to nije ono što se koristi u psihoterapiji, za narkopsihozu?" upita Seterli. "Ono što nazivaju serumom istine?"
<BR>&nbsp;&nbsp;&nbsp;&nbsp;&nbsp;"Ovo nije serum. Ovo je gas."
<BR>&nbsp;&nbsp;&nbsp;&nbsp;&nbsp;"Kako vi kažete", složi se Seterli. "Znači, on je čekao da osvane vedar dan, bez vetra, i uzleteo je avionom da zapraši grad koncentrisanim gasom istine. Je li to činjenica?"
<BR>&nbsp;&nbsp;&nbsp;&nbsp;&nbsp;"Naravno da jeste", uzvrati Henson. "Znate i sami da ne mogu da vas lažem." On ponovo uzdahnu. "Niko više ne može da laže. Očigledno, gas je toliko moćan da deluje ako ga samo malčice ušmrknete. Oni iz psihijatrijskog odeljenja napričali su mi svašta o oslobađanju od inhibicija i prevazilaženju super-ega, a ako čovek pokuša nešto da im odgovori, oni naprosto spuste slušalicu. Ali bitno u svemu tome je da gas deluje. Svi koji su napolju, svi koji drže otvorene prozore ili imaju erkondišne u stanu, svi su oni zakačeni. Gotovo čitav grad. Oni ne mogu više da lažu. Čak i ne žele da lažu."
<BR>&nbsp;&nbsp;&nbsp;&nbsp;&nbsp;"Divno!" uzviknu Seterli, podigavši pogled prema sve gušćim olujnim oblacima.
<BR>&nbsp;&nbsp;&nbsp;&nbsp;&nbsp;"Mislite? Ja nisam tako siguran. Kad priča dospe u novine, čitava škola će izaći na ružan glas. Nisam smeo ovo ni da vam kažem, ali ne mogu da se obuzdam. Naprosto, osećam potrebu da u svakom pogledu budem otvoren. Baš to sam i rekao mojoj sekretarici, pre nego što mi je opalila šamar..."
<BR>&nbsp;&nbsp;&nbsp;&nbsp;&nbsp;Seterli skrenu kola na aerodrom.
<BR>&nbsp;&nbsp;&nbsp;&nbsp;&nbsp;"Je li ono tamo gore vaš čovek?" Pokazivao je rukom naviše, prema jednom malom avionu, koji se nakrenuo na bok između oblaka, zahvaćen iznenadnom olujom.
<BR>&nbsp;&nbsp;&nbsp;&nbsp;&nbsp;"Da", viknu Henson. "Pokušava da zauzme položaj za spuštanje, čini mi se. Ali vetar je suviše jak..."
<BR>&nbsp;&nbsp;&nbsp;&nbsp;&nbsp;Iznenadni blesak munje zapara nebo. Avion se zaklatio i počeo da propada u dubinu.
<BR>&nbsp;&nbsp;&nbsp;&nbsp;&nbsp;Seterli dade pun gas i potera kola prema poljani. U daljini je zavijala jedna sirena. Kroz kišu koja se spustila mogao je da vidi avion kako se sunovraćuje u ludoj spirali.
<BR>
<BR>&nbsp;&nbsp;&nbsp;&nbsp;&nbsp;Voli Tibets se zavalio unatrag i odgurnuo svoju stolicu od radnog stola.
<BR>&nbsp;&nbsp;&nbsp;&nbsp;&nbsp;"Eto kako se desilo", govorio je Seterli. "Jadni čovek bio je mrtav još pre nego što su ga izvukli iz olupine. Ali našli su rezervoare sa gasom i opremu. Poneo je i papire sa sobom, i ja sam ubedio Hensona da mi ih preda; bio je toliko ošamućen da nije ni pokušao da prigovori. Sada možemo priču da potkrepimo dokazom. Imam uzorke formule koju je otkrio. Pretpostavljam da ćemo podatke o drogi ustupiti i radio-stanicama."
<BR>&nbsp;&nbsp;&nbsp;&nbsp;&nbsp;Tibets odmahnu glavom.
<BR>&nbsp;&nbsp;&nbsp;&nbsp;&nbsp;"Ne. Odlučio sam da glatko odbijem sva propitkivanja."
<BR>&nbsp;&nbsp;&nbsp;&nbsp;&nbsp;"Ali, priča..."
<BR>&nbsp;&nbsp;&nbsp;&nbsp;&nbsp;"Neće biti nikakve priče. Sada se i tako sve završilo. Zar nisi primetio kako su se ljudi promenili posle one oluje? Vetar je očigledno oduvao gas dalje. Svi su ponovo normalni. Većina njih već je ubedila sebe da se ništa nije ni desilo."
<BR>&nbsp;&nbsp;&nbsp;&nbsp;&nbsp;"Ali, mi znamo da se desilo! I šta ćemo sa svim onim pričama za naslovnu stranu koje ste dobili danas popodne?"
<BR>&nbsp;&nbsp;&nbsp;&nbsp;&nbsp;"Odbačene su. Otkako je naišla oluja, stalno smo dobijali opozive i odustajanja. Ispada da senator uopšte ne podnosi ostavku - već se kandiduje za guvernera. Onaj momak iz radničkog sindikata sasvim slučajno je ustrelio sebe. Policija ne može da pronađe nikoga ko bi potpisao svoje priznanje. Oglašivači nam šalju nove verzije svojih oglasa. Pazi šta ti kažem, do sutra ujutro čitav grad će zaboraviti da se ma šta desilo... oni će sami hteti da zaborave. Niko ne može da se suoči sa istinom i da ostane duševno zdrav."
<BR>&nbsp;&nbsp;&nbsp;&nbsp;&nbsp;"Strašno je tako rezonovati", reče Seterli. "Doktor Lavenkvist je bio veliki čovek. Znao je da njegov pronalazak može da dejstvuje - ne samo ovde, već svugde. Posle ove probne vožnje nameravao je da nadleti avionom Vašington, Moskvu i sve druge prestonice sveta. Zato što ovaj gas istine može da izmeni svet. Zar to ne shvatate?"
<BR>&nbsp;&nbsp;&nbsp;&nbsp;&nbsp;"Naravno da shvatam. Ali, svet ne treba da bude izmenjen."
<BR>&nbsp;&nbsp;&nbsp;&nbsp;&nbsp;"Zašto ne?" Seterli uspravi ramena. "Čujte, ja sam razmislio o svemu. Imam formulu. Mogao bih nastaviti tamo gde je Lavenkvist stao. Uštedeo sam nešto novca. Mogao bih da unajmim pilote i avione. Zar vam se ne čini da je svetu potrebna jedna doza istine?"
<BR>&nbsp;&nbsp;&nbsp;&nbsp;&nbsp;"Ne. Video si šta se desilo danas, u sasvim malim razmerama."
<BR>&nbsp;&nbsp;&nbsp;&nbsp;&nbsp;"Da. Kriminalci su priznali, varalice su se reformisale, ljudi su prestali da lažu jedni druge. Zar je to rđavo?"
<BR>&nbsp;&nbsp;&nbsp;&nbsp;&nbsp;"Što se tiče kriminalaca, nije. Ali za prosečna ljudska bića to bi mogla da bude strašna stvar. Ti ne uviđaš šta bi se desilo kad bi lekar saopštio svome pacijentu da umire od raka, kad bi žena rekla svome mužu da on zapravo nije otac njihovog sina. Svako ima svoje tajne, ili bezmalo svako. Bolje je ne znati punu istinu - o drugima, ili o sebi."
<BR>&nbsp;&nbsp;&nbsp;&nbsp;&nbsp;"Ali, gledajte šta se dešava u današnjem svetu."
<BR>&nbsp;&nbsp;&nbsp;&nbsp;&nbsp;"Gledam. To mi je posao - da sedim za ovim stolom i posmatram kako se svet okreće. Ponekad je to okretanje vrtoglavo, ali se bar nastavlja. Zato što i ljudi nastavljaju svoje bitisanje. A njima su potrebne laži da bi im pomogle. Laži o apstraktnoj pravdi, i romantičnoj ljubavi koja večno traje. Vera da pravičnost uvek trijumfuje. Možda je čak i naša koncepcija demokratije jedna laž. A ipak, mi negujemo te laži i činimo sve što je u našoj moći da od njih živimo. I možda, malo po malo, naša vera pomaže da te stvari postaju istinite. To je spor proces, ali čini se da deluje na duge staze. Životinje ne lažu, to znaš. Samo ljudska bića umeju da se pretvaraju, da tobože veruju, da obmanjuju sebe i druge. Ali ona zato i jesu ljudska bića."
<BR>&nbsp;&nbsp;&nbsp;&nbsp;&nbsp;"Možda je tako", reče Seterli. "Ipak, porazmislite o povoljnoj prilici koju ja imam. Mogao bih čak i ratove da ukinem."
<BR>&nbsp;&nbsp;&nbsp;&nbsp;&nbsp;"Možda. Vojni i politički lideri verovatno bi u svetlu istine sagledali svoje motive i promenili se - privremeno."
<BR>&nbsp;&nbsp;&nbsp;&nbsp;&nbsp;"Mogli bismo nastaviti sa zaprašivanjem", uzviknu Seterli sa oduševljenjem. "Ima i drugih čestitih ljudi. Pronaći ćemo novčana sredstva, načiniti od ovoga dugoročni projekat. I, ko zna? Možda će, posle nekoliko doza, promena postati stalna. Zar ne shvatate? Mogli bismo da ukinemo rat!"
<BR>&nbsp;&nbsp;&nbsp;&nbsp;&nbsp;"Shvatam", uzvrati Tibets. "Ti bi mogao da ukineš rat između nacija. I da, umesto toga, izazoveš stotine miliona individualnih ratova. Ratova koji bi se vodili u ljudskim umovima i u ljudskim srcima. Došlo bi do talasa ludila, talasa samoubistava, talasa ubistava. Došlo bi do prave poplave istine koja bi potopila dom, porodicu, čitavu društvenu strukturu."
<BR>&nbsp;&nbsp;&nbsp;&nbsp;&nbsp;"Shvatam da je rizično. Ali, pomislite šta bismo sve mogli da dobijemo."
<BR>&nbsp;&nbsp;&nbsp;&nbsp;&nbsp;Tibets položi ruku na rame mlađeg čoveka. "Želim da zaboraviš čitavu ovu stvar", rekao je ozbiljno. "Nemoj da praviš plan o proizvodnji tog gasa i njegovom prosipanju iznad Kapitola i Kremlja. Ne čini to, za dobro svih nas."
<BR>&nbsp;&nbsp;&nbsp;&nbsp;&nbsp;Seterli je ćutao, zagledan napolje u noć. Tamo negde u daljini zapiskao je prodorno mlazni avion.
<BR>&nbsp;&nbsp;&nbsp;&nbsp;&nbsp;"Ti si čestit čovek", reče Tibets. "Jedan od malobrojnih. To mi je jasno, i divim ti se zbog toga. Ali moraš da budeš realističan i da gledaš na stvari onako kako ih ja gledam. Sve što želim od tebe jeste da mi sada obećaš da nećeš pokušati nikakvu ludost. Pusti da svet ostane ovakav kakav je." Zastao je za trenutak. "Hoćeš li mi dati tvoju časnu reč?"
<BR>&nbsp;&nbsp;&nbsp;&nbsp;&nbsp;Seterli je oklevao. On je bio čestit čovek, shvatao je to, i zato mu je trebalo dosta vremena da odgovori. A onda: "Obećavam", slaga Seterli.
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
