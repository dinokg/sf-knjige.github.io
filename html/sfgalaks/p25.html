<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>Alan E. Ners: DOBAR PAZAR
<P>&nbsp;&nbsp;&nbsp;&nbsp;&nbsp;U utorak, Prisindžer je ugledao đavolovo lice u ogledalu upravo dok je završavao brijanje.
<BR>&nbsp;&nbsp;&nbsp;&nbsp;&nbsp;Možda zvuči čudno, ali za Prisindžera je to bila stara priča. Svakog utorka izjutra ono je bilo tu redovno kao svetlost dana. Ovoga jutra hladno je pogledao lice. "Ti tamo" rekao je, "mislim da bi trebalo da svratiš malo na razgovor."
<BR>&nbsp;&nbsp;&nbsp;&nbsp;&nbsp;"Stvarno?" upita đavo.
<BR>&nbsp;&nbsp;&nbsp;&nbsp;&nbsp;"Stvarno", reče Prisindžer. "Koliko znam, mi smo sklopili jednu pogodbu. A ti se uopšte ne pridržavaš tvojih obaveza. Bolje navrati, ili se bojim da od posla neće ništa biti."
<BR>&nbsp;&nbsp;&nbsp;&nbsp;&nbsp;Završio je brijanje i ušao u solarijum da pozvoni za doručak. Prošle su samo tri godine, razmišljao je. Ostaje još sedam godina. A sedam godina je prilično dugo vreme.
<BR>&nbsp;&nbsp;&nbsp;&nbsp;&nbsp;Završavao je svoj sok od narandže i kafu kad je đavo stupio kroz zid u sobu. Princ Nitkova vonjao je pomalo na sumpor i nagorelu tkaninu. Bio je visok i lep sa svojim gizdavim crnim idn-šeširom i elegantnim crnim ogrtačem. U ruci je držao tanak štap od abonosa za šetnju.
<BR>&nbsp;&nbsp;&nbsp;&nbsp;&nbsp;"Dakle, kakva je to budalaština o poništavanju naše pogodbe?" rekao je. "Prošle su tek tri godine, a ti se već žališ."
<BR>&nbsp;&nbsp;&nbsp;&nbsp;&nbsp;"Imam puno pravo da se žalim", izjavi Prisindžer hladno. "Ti se izvlačiš. Nisi bio pošten prema meni. Uopšte se ne pridržavaš svojih obaveza. Uopšte ne."
<BR>&nbsp;&nbsp;&nbsp;&nbsp;&nbsp;Đavo se osvrte po prostoriji. "Pa, koliko vidim", rekao je, "ti živiš sasvim dobro. Najotmeniji apartman u gradu. Dovoljno gotovine da ga održavaš. Ne oblačiš se baš po mom ukusu, ali to je tvoja stvar." Pogledao je oštro Prisindžera. "Ipak, nešto si mi ufitiljio. Je li prošla noć bila naporna?"
<BR>&nbsp;&nbsp;&nbsp;&nbsp;&nbsp;"Nije bila baš najprijatnija noć koja se može zamisliti", reče Prisindžer.
<BR>&nbsp;&nbsp;&nbsp;&nbsp;&nbsp;"Stvarno? Nešto nije u redu sa opskrbom?"
<BR>&nbsp;&nbsp;&nbsp;&nbsp;&nbsp;"Oh, ne", reče Prisindžer. "Naprotiv. Ima ih čitavo jato. Gde god se okrenem ima devojaka, na desetine devojaka."
<BR>&nbsp;&nbsp;&nbsp;&nbsp;&nbsp;"Ah!" Đavo se malo namršti. "Jesu li nepredusretljive? Da li ti uskraćuju naklonost? Ili su možda malo previše agresivne?"
<BR>&nbsp;&nbsp;&nbsp;&nbsp;&nbsp;Prisindžer odmahnu glavom. "Ne, ne. Ništa slično tome."
<BR>&nbsp;&nbsp;&nbsp;&nbsp;&nbsp;"Pa šta je, onda? Možda raznovrsnost nije bila dovoljno zadovoljavajuća? Ili smatraš da su neprivlačne? Ne?" đavo sleže ramenima. "Onda povuci svoju tvrdnju. Šta bi više mogao da zahtevaš? Ostaje ti još sedam godina... ali što se tiče mene ja sam se pridržavao mog dela pogodbe."
<BR>&nbsp;&nbsp;&nbsp;&nbsp;&nbsp;"Slova pogodbe, možda", reče Prisindžer. "Ali ne i duha. Tvoj deo pogodbe bio je da mi kompletno ugodiš, a ja nikada nisam bio potpuno zadovoljan. Nešto je nedostajalo od samog početka."
<BR>&nbsp;&nbsp;&nbsp;&nbsp;&nbsp;"Ako govoriš o ljubavi, ja ti tu ne mogu pomoći", reče đavo. "To je potpuno van mog faha, znaš."
<BR>&nbsp;&nbsp;&nbsp;&nbsp;&nbsp;"Nije posredi ništa tako tugaljivo", reče Prisindžer brzo. "Ne, to je mnogo teže definisati." Skočio je na noge, tražeći reči. "Te devojke su suviše... kako da to objasnim? ... suviše upućene. Ne postoji ništa što bi one mogle da nauče. Da, to je ono! One izgledaju tako - iskusne."
<BR>&nbsp;&nbsp;&nbsp;&nbsp;&nbsp;"Mislio sam da se to smatra za vrlinu", reče Sotona suvo.
<BR>&nbsp;&nbsp;&nbsp;&nbsp;&nbsp;"Ali, kako ne shvataš?" upita Prisindžer. "One znaju sva pravila! Ponašaju se kao lutke na žici. Nedostaje osećanje dostignuća, senzacija buđenja..."
<BR>&nbsp;&nbsp;&nbsp;&nbsp;&nbsp;Đavolove oči sada su sijale od razumevanja. "Hoćeš da kažeš da je nevinost ono što želiš!" Grohotom se nasmejao. "Dolaziš da od mene tražiš nevinost? Kako čudesno naivno! Razmisli i sam! Tokom deset zemaljskih godina ja moram da ti obezbedim neograničeno blagostanje i sav potreban novac plus najlepše devojke na svetu da zadovolje sve tvoje krajnje ekstravagantne prohteve. Za uzvrat, dobijam od tebe jednu beznačajnu sitnicu u čije postojanje ti čak i ne veruješ - tvoju dušu." Đavo se tresao od smeha. "A sada zahtevaš još nevinost!" Zastao je za časak. "Zanimljiva ideja, ali smešna. Potpuno smešna."
<BR>&nbsp;&nbsp;&nbsp;&nbsp;&nbsp;"Hoćeš da kažeš kako ne možeš to učiniti?" upita Prisindžer.
<BR>&nbsp;&nbsp;&nbsp;&nbsp;&nbsp;"Nisam kazao ništa slično", obrecnu se đavo.
<BR>&nbsp;&nbsp;&nbsp;&nbsp;&nbsp;"Potpuno nevina devica, netaknuta ljudskom rukom...?" Pogladio je svoju bradu. "Teško. Neverovatno teško."
<BR>&nbsp;&nbsp;&nbsp;&nbsp;&nbsp;"Ali, možeš li to?" insistirao je Prisindžer. "Kad bi samo shvatio koliko su strašno dosadne one druge... Možeš li to da učiniš?"
<BR>&nbsp;&nbsp;&nbsp;&nbsp;&nbsp;"Teško", reče đavo, "pod sadašnjim uslovima našeg ugovora. To bi zahtevalo rad, vreme, najveću delikatnost. Cena bi bila visoka." Pogledao je Prisindžera. "Da li bi mi dao tvojih preostalih sedam godina?"
<BR>&nbsp;&nbsp;&nbsp;&nbsp;&nbsp;Prisindžer preblede, ali ipak polako klimnu glavom. "Sve što tražiš", rekao je.
<BR>&nbsp;&nbsp;&nbsp;&nbsp;&nbsp;Đavolovo lice sinu.
<BR>&nbsp;&nbsp;&nbsp;&nbsp;&nbsp;"Onda je dogovoreno. Provešćeš sa njom samo jednu noć, razume se. Više od toga bilo bi nezamislivo."
<BR>&nbsp;&nbsp;&nbsp;&nbsp;&nbsp;Prisindžerovi prsti su podrhtavali. "Ona mora da bude savršena. To mora da vredi sto hiljada drugih noći."
<BR>&nbsp;&nbsp;&nbsp;&nbsp;&nbsp;"Imaš moju reč", reče đavo.
<BR>&nbsp;&nbsp;&nbsp;&nbsp;&nbsp;"Ja moram da budem prvi muškarac, apsolutno prvi, čak i u njenom duhu..."
<BR>&nbsp;&nbsp;&nbsp;&nbsp;&nbsp;"To se podrazumeva."
<BR>&nbsp;&nbsp;&nbsp;&nbsp;&nbsp;"A ako omaneš - čitava pogodba je poništena."
<BR>&nbsp;&nbsp;&nbsp;&nbsp;&nbsp;Đavo se osmehnu.
<BR>&nbsp;&nbsp;&nbsp;&nbsp;&nbsp;"Važi. A ako uspem..." On dodirnu šoljicu od kafe abonosovim štapom i ona postade užareno crvena. "Jedne noći", rekao je i iščezao kroz zid.
<BR>
<BR>&nbsp;&nbsp;&nbsp;&nbsp;&nbsp;Pet dana je Prisindžer čekao.
<BR>&nbsp;&nbsp;&nbsp;&nbsp;&nbsp;Ranije, osećao je zasićenost i dosadu; sada je drhtao od zamišljanja onoga što je trebalo da dođe. Ali dok su dani prolazili, postajao je nervozan i razdražljiv. Žudno je zagledao svako novo lice koje bi sreo na ulici, a onda se razočarano okretao u stranu. Živci su mu postajali zategnuti. Njegovo telo i duh bili su ispunjeni silnom čežnjom.
<BR>&nbsp;&nbsp;&nbsp;&nbsp;&nbsp;Šestog dana kasno popodne u prizemnoj galeriji jednog malog muzeja umetnosti, naišao je na nju.
<BR>&nbsp;&nbsp;&nbsp;&nbsp;&nbsp;Bila je visoka i vitka. Kosa joj je bila pepeljastoplava, usne pune. Koračala je graciozno, neupadljivo upadljiva, samodovoljna, jedno ostrvo za sebe. Bila je sveža kao martovski povetarac i topla kao smeh pored ognjišta.
<BR>&nbsp;&nbsp;&nbsp;&nbsp;&nbsp;Bila je zanosna.
<BR>&nbsp;&nbsp;&nbsp;&nbsp;&nbsp;Pošao je za njom i oslovio je, a ona mu se osmehnula neprovokativno. Nastavili su da zajedno koračaju kroz galeriju. Njen smeh bio je veseo; njene oči su postajale toplije dok ga je gledala.
<BR>&nbsp;&nbsp;&nbsp;&nbsp;&nbsp;Saznao je da se zove Moira i da ima devetnaest godina. Saznao je i mnoge druge stvari koje ga nisu ni najmanje interesovale. Napustili su galeriju i odšetali u park i posmatrali grad iza njega i razgovarali.
<BR>&nbsp;&nbsp;&nbsp;&nbsp;&nbsp;Prisindžer je predložio da popiju po jedan koktel.
<BR>&nbsp;&nbsp;&nbsp;&nbsp;&nbsp;"Lepo", reče devojka. "Ali, ja još nikada nisam pila koktel."
<BR>&nbsp;&nbsp;&nbsp;&nbsp;&nbsp;"Neverovatno", reče Prisindžer.
<BR>&nbsp;&nbsp;&nbsp;&nbsp;&nbsp;"Ali istinito", reče devojka.
<BR>&nbsp;&nbsp;&nbsp;&nbsp;&nbsp;Uzeli su po dva koktela, ali ne više. Razgovarali su o umetnosti i muzici i knjigama; njeno poznavanje tih stvari bilo je zadovoljavajuće. Razgovarali su o ljubavi i želji i ispunjenju; njena nevinost bila je obezoružavajuća.
<BR>&nbsp;&nbsp;&nbsp;&nbsp;&nbsp;Posle su otišli na večeru i igrali u jednoj bašti na krovu visoko iznad grada. Igrala je sa lakoćom i nevinošću. Prisindžer se trgnuo kad je njen obraz dodirnuo njegov a telo joj se primaklo bliže njegovom. Obuzdaj se, govorio je sebi, budi strpljiv. Ona je bila devojka iz snova, ono što je tražio tako dugo, ali bilo je još prerano, prerano...
<BR>&nbsp;&nbsp;&nbsp;&nbsp;&nbsp;Ushićavale su je svetlosti grada ispod njih. Udisala je duboko noćni vazduh, i on je osećao kako ga njena blizina omamljuje. "Pogled je još lepši tamo gde ja živim", rekao je. "Mogli bismo da slušamo muziku, a možda i da popijemo malo vina."
<BR>&nbsp;&nbsp;&nbsp;&nbsp;&nbsp;Osmehnula mu se. "Da", rekla je. "To bi bilo dobro. Volela bih da odemo."
<BR>&nbsp;&nbsp;&nbsp;&nbsp;&nbsp;Pogled sa njegovih prozora bio je bolji. Živopisne boje ispod njih oduzimale su dah. Muzika je poprimila nova značenja; vino je bilo iz njegove najodabranije zalihe, čudesne boje, izvrsnog ukusa. Razgovarali su i smejali se nežno, a onda ućutali. Svetlosti su polako izbledele, vatra u kaminu je svetlucala.
<BR>&nbsp;&nbsp;&nbsp;&nbsp;&nbsp;Bila je čudesna.
<BR>&nbsp;&nbsp;&nbsp;&nbsp;&nbsp;Tek u neko doba shvatio je da joj nije bio prvi.
<BR>&nbsp;&nbsp;&nbsp;&nbsp;&nbsp;Đavo je, ipak, omanuo i on je sada bio slobodan. Ta misao ga je milovala dok je spavao sa glavom na njenom ramenu.
<BR>
<BR>&nbsp;&nbsp;&nbsp;&nbsp;&nbsp;Ujutro nje više nije bilo, a đavo je stajao pored prozora, nestrpljivo vrteći svoj štap od abonosa.
<BR>&nbsp;&nbsp;&nbsp;&nbsp;&nbsp;Prisindžer ga ugleda i prsnu u smeh. "Ti, budalo", povikao je. "Nisi uspeo da to do kraja izvedeš, ali ja nimalo ne žalim. Nisi ispunio pogodbu, a ipak si mi dao ono što sam morao da imam."
<BR>&nbsp;&nbsp;&nbsp;&nbsp;&nbsp;Đavo ga je samo gledao.
<BR>&nbsp;&nbsp;&nbsp;&nbsp;&nbsp;Prisindžer prestade da se smeje. "Dakle? Zašto čekaš? Mi smo završili, i sad odlazi! Pogodba je poništena."
<BR>&nbsp;&nbsp;&nbsp;&nbsp;&nbsp;"Neće biti", reče đavo. "Dao sam ti ono što si zahtevao."
<BR>&nbsp;&nbsp;&nbsp;&nbsp;&nbsp;"Ali ne prema dogovoru", viknu Prisindžer. "Ja nisam bio prvi. Drugi muškarac bio je pre mene..."
<BR>&nbsp;&nbsp;&nbsp;&nbsp;&nbsp;Onda je Princ Lažova počeo da se smeje dok su mu dimljive suze potekle na oči. "I ti mene nazivaš budalom", rekao je. "Zar si stvarno mislio da ti mogu isporučiti nevinost bez ikakve mane? Smešno. To nikad ne bih mogao. Naravno da je neko drugi bio pre tebe - ali đavo je đavo, a ne čovek."
<BR>&nbsp;&nbsp;&nbsp;&nbsp;&nbsp;I sa urnebesnim smehom on povede Prisindžera kroz zid pravo u peć.
</P></TD></TR></TABLE>
<P class="next">
<A HREF=p26.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
