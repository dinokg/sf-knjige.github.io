<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>Alan Neizon: NARAPOJA
<P>&nbsp;&nbsp;&nbsp;&nbsp;&nbsp;"Ne znam zapravo kako da vam to objasnim, doktore", otpoče mladi čovek. Prešao je rukom preko svoje glatke crne kose koja se presijavala kao gramofonska ploča i zatreptao detinje plavim očima. "Izgleda mi da je u pitanju suprotnost kompleksa proganjanja."
<BR>&nbsp;&nbsp;&nbsp;&nbsp;&nbsp;Doktor Menli Dž. Diparčer bio je onizak, ozbiljan čovek koji se trudio da nikada ne ispoljava iznenađenje. "Suprotnost kompleksa proganjanja?" rekao je, dozvolivši jednoj svojoj obrvi da se uzdigne. "Kako to mislite... suprotnost kompleksa proganjanja, gospodine Mekfarlejne?"
<BR>&nbsp;&nbsp;&nbsp;&nbsp;&nbsp;"Pa, pre svega, stalno mi se čini da ja nekoga pratim." Mekfarlejn je sedeo udobno zavaljen u velikoj fotelji, prekrštenih ruku, blaženo rumenih obraza - slika i prilika zdravlja i spokojstva.
<BR>&nbsp;&nbsp;&nbsp;&nbsp;&nbsp;Doktor Diparčer se nelagodno promeškolji. "Hteli ste da kažete kako neko prati vas, zar ne?" ispravio je svog klijenta.
<BR>&nbsp;&nbsp;&nbsp;&nbsp;&nbsp;"Ne, nije tako! Hoću da kažem da ja, dok koračam ulicom, odjednom imam taj osećaj da se neko nalazi ispred mene. Neko za kim jurim. Neko koga pratim. Ponekad čak počinjem da trčim, ne bih li ga sustigao! Naravno - tamo nikoga nema. Sve je to neugodno. Vraški neugodno. A i mrzi me da trčim."
<BR>&nbsp;&nbsp;&nbsp;&nbsp;&nbsp;Doktor Diparčer se poigravao olovkom. "Shvatam. Postoji li još nešto?"
<BR>&nbsp;&nbsp;&nbsp;&nbsp;&nbsp;"Da, postoji. Stalno imam taj osećaj da ljudi... da ljudi... ovaj, sve je to stvarno vrlo šašavo..."
<BR>&nbsp;&nbsp;&nbsp;&nbsp;&nbsp;"Samo hrabro napred", zaprede doktor Diparčer. "Slobodno mi sve kažite."
<BR>&nbsp;&nbsp;&nbsp;&nbsp;&nbsp;"Pa, eto, stalno imam taj čudni osećaj da ljudi kuju zaveru da mi čine dobro. Da pokušavaju biti blagonakloni i ljubazni prema meni. Ne znam tačno ko su oni, ni zašto su toliko ljubazni, ali... sve je to vrlo fantastično, zar ne?"
<BR>&nbsp;&nbsp;&nbsp;&nbsp;&nbsp;Bio je to dug i naporan dan za doktora Diparčera. Iz nekih razloga nije osećao želju da sazna i za druge pacijentove simptome. Ostatak časa proveo je raspitujući se o realnijim biografskim činjenicama. Saznao je da Mekfarlejn ima trideset dve godine; da je srećno oženjen; da je imao zdravo, normalno detinjstvo; da ima pristojno zaposlenje kao stručnjak za opravku radio-aparata; da nema nikakvih fizičkih tegoba; nikakvih ružnih snova; da ne pije; da mu se roditelji nisu svađali; da nema finansijskih briga. Ništa.
<BR>&nbsp;&nbsp;&nbsp;&nbsp;&nbsp;"Dakle, da se vidimo u četvrtak, u deset?" osmehnuo se, ispraćajući Mekfarlejna.
<BR>
<BR>&nbsp;&nbsp;&nbsp;&nbsp;&nbsp;U deset minuta do deset sledećeg četvrtka doktor Diparčer je pogledao u svoju knjigu zakazanih sastanaka i namrštio se. Pa, možda se neće ni pojaviti. To se vrlo često dešavalo. Istinski se nadao da će ovo biti jedan od takvih slučajeva. Suprotnost kompleksa proganjanja! Iluzije o dobročiniteljstvu! Zaista, taj čovek mora da je...
<BR>&nbsp;&nbsp;&nbsp;&nbsp;&nbsp;Žurno se trgnuo. Umalo nije rekao lud. U tom trenutku oglasilo se zvonce; Mekfarlejn se pojavio i sa osmehom prodrmao njegovu ruku.
<BR>&nbsp;&nbsp;&nbsp;&nbsp;&nbsp;"Dakle, da čujemo?" Srdačnost doktora Diparčera izgledala je pomalo usiljena. "Ima li novih momenata?"
<BR>&nbsp;&nbsp;&nbsp;&nbsp;&nbsp;"Izgleda mi da se moje stanje pogoršava", reče Mekfarlejn sav blistajući. "Hoću da kažem, ona stvar da pratim nekoga. Da, gospodine. Juče mora da sam prepešačio pet milja!"
<BR>&nbsp;&nbsp;&nbsp;&nbsp;&nbsp;Doktor Diparčer se spusti na stolicu iza pisaćeg stola.
<BR>&nbsp;&nbsp;&nbsp;&nbsp;&nbsp;"Pa, ovaj, kako bi bilo da mi ispričate više o tome. Sve o tome. Bilo šta što vam padne na pamet."
<BR>&nbsp;&nbsp;&nbsp;&nbsp;&nbsp;Mekfarlejn se namršti.
<BR>&nbsp;&nbsp;&nbsp;&nbsp;&nbsp;"Kako to mislite, doktore... bilo šta što mi padne na pamet?"
<BR>&nbsp;&nbsp;&nbsp;&nbsp;&nbsp;"Naprosto naklapajte... o bilo čemu... o svemu što vam prolazi kroz glavu."
<BR>&nbsp;&nbsp;&nbsp;&nbsp;&nbsp;"Nisam siguran da vas razumem. Da li biste mi mogli pokazati šta time mislite, doktore? Naprosto kao neku vrstu ilustracije?"
<BR>&nbsp;&nbsp;&nbsp;&nbsp;&nbsp;Doktor je dozvolio sebi da se malo zakikoće.
<BR>&nbsp;&nbsp;&nbsp;&nbsp;&nbsp;"Oh, to je vrlo jednostavno... Pa, eto... baš u ovom trenutku ja razmišljam o tome kako sam jednom ukrao nešto novca iz tašne moje majke... a sada razmišljam o mojoj ženi, pitajući se šta da joj kupim za godišnjicu našeg braka." Doktor diže pogled pun nade. "Vidite? Naprosto ovako nešto."
<BR>&nbsp;&nbsp;&nbsp;&nbsp;&nbsp;"Naprosto tako nešto? Ja ipak ne razumem sasvim dobro." Ali Mekfarlejnovo lice nije bilo zbunjeno; bilo je radoznalo. "Možete li mi dati još nekoliko takvih ilustracija? Veoma su interesantne."
<BR>&nbsp;&nbsp;&nbsp;&nbsp;&nbsp;Doktor je zatekao sebe kako priča o nepovezanim, upola zaboravljenim stvarima iz svog života. Mekfarlejn je sedeo sa neobično zadovoljnim izrazom lica.
<BR>&nbsp;&nbsp;&nbsp;&nbsp;&nbsp;Pri kraju časa, doktor Diparčer je izgledao sasvim iscrpljen. Glas mu je bio hrapav; okovratnik i mašna iskrivljeni.
<BR>&nbsp;&nbsp;&nbsp;&nbsp;&nbsp;"...i tako, moja žena... ona me je potpuno potčinila... a ja sam oduvek bio veoma osetljiv zato što su mi oči pomalo razroke... nikada neću zaboraviti... ono vreme u sobici na tavanu, sa devojčicom preko puta ulice... imao sam samo jedanaest godina, mislim..." Sa snebivanjem je zaćutao, protrljao oči i bacio pogled na časovnik.
<BR>&nbsp;&nbsp;&nbsp;&nbsp;&nbsp;"Osećam se mnogo bolje", čuo je Mekfarlejna kako govori. "Da se vidimo ponovo u utorak, u deset?"
<BR>
<BR>&nbsp;&nbsp;&nbsp;&nbsp;&nbsp;Sledećeg utorka u deset, doktor Diparčer je bio pun odlučnosti.
<BR>&nbsp;&nbsp;&nbsp;&nbsp;&nbsp;"Neće više biti nikakvih besmislica kao na seansi prošlog četvrtka", uveravao je sebe, mada zapravo nije ni imao razloga za zabrinutost. Mekfarlejn je bio nekako čudno ćutljiv i duhom odsutan. Doneo je jednu veliku kutiju od kartona, koju je pažljivo spustio na pod pre nego što se smestio na kožnoj fotelji. Doktor ga je podstakao na razgovor sa nekoliko preliminarnih pitanja.
<BR>&nbsp;&nbsp;&nbsp;&nbsp;&nbsp;"Bojim se da počinju da me muče halucinacije, doktore", reče Mekfarlejn najzad.
<BR>&nbsp;&nbsp;&nbsp;&nbsp;&nbsp;Doktor Diparčer u mislima protrlja ruke. Sada je ponovo bio na starom, dobro poznatom terenu. Osetio se mnogo bolje.
<BR>&nbsp;&nbsp;&nbsp;&nbsp;&nbsp;"Aha, halucinacije!"
<BR>&nbsp;&nbsp;&nbsp;&nbsp;&nbsp;"Bolje rečeno, to zapravo nisu halucinacije, doktore. Moglo bi se reći da su one suprotnost halucinacija."
<BR>&nbsp;&nbsp;&nbsp;&nbsp;&nbsp;Doktor Diparčer se ukoči za trenutak. Osmeh iščeze s njegovog lica. Mekfarlejn produži:
<BR>&nbsp;&nbsp;&nbsp;&nbsp;&nbsp;"Prošle noći, na primer, doktore, imao sam gadan košmar. Sanjao sam kako se jedna velika ružna ptica smestila na mom kratkotalasnom radiju, čekajući da se probudim. Bilo je to jedno odvratno stvorenje - sa debelim, zdepastim telom i ogromnim kljunom, koji se povijao naviše, kao neki srp. Krvlju podlivene oči, sa kesicama ispod njih. I uši, doktore. Uši! Jeste li ikada čuli za neku pticu sa ušima? Sasvim majušne, klempave uši, otprilike kao u španskog kokera. E pa, probudio sam se dok mi je srce tuklo, i šta mislite? Tamo, na radio-aparatu, stvarno se nalazila jedna ružna debela ptica sa ušima."
<BR>&nbsp;&nbsp;&nbsp;&nbsp;&nbsp;Doktor Diparčer ponovo živahnu. Veoma jednostavan slučaj brkanja realnog sa nerealnim. Tradicionalno. Gotovo klasično.
<BR>&nbsp;&nbsp;&nbsp;&nbsp;&nbsp;"Jedna stvarna ptica na vašem radio-aparatu?" upitao je blago. "Sa krvlju podlivenim očima?"
<BR>&nbsp;&nbsp;&nbsp;&nbsp;&nbsp;"Da", uzvrati Mekfarlejn. "Znam da to zvuči blesavo. Znam da je teško poverovati."
<BR>&nbsp;&nbsp;&nbsp;&nbsp;&nbsp;"Oh, uopšte ne. Uopšte ne. Takav tip vizuelnih aberacija je dosta obična pojava." Doktor se osmehnu tešiteljski. "Ništa što bi..."
<BR>&nbsp;&nbsp;&nbsp;&nbsp;&nbsp;Mekfarlejn ga prekide sagnuvši se i podigavši kutiju na sto. "Vi me ne razumete, doktore", rekao je. "Hajde. Otvorite je."
<BR>&nbsp;&nbsp;&nbsp;&nbsp;&nbsp;Doktor se za trenutak zagleda u Mekfarlejna, a zatim u smeđu kutiju, koja je bila izbušena na više mesta rupama za protok vazduha i uvezana jakim kanapom. Nervoznim pokretom rasekao je kanap i posuvratio dva gornja poklopca. Sagnuo se i zagledao u kutiju - a onda huknuo od zapanjenosti. Kesaste, krvlju podlivene oči zurile su mrgodno u njega. Klempave uši. Nagore posuvraćen kljun. Jedna ptica sramotne rugobe.
<BR>&nbsp;&nbsp;&nbsp;&nbsp;&nbsp;"Zove se Lafajet", reče Mekfarlejn, ubacivši nekoliko mrvica hleba u kutiju, koje je ptica hitro progutala uz bučno, odvratno mljackanje. "Brzo se dopadne čoveku, zar ne?"
<BR>
<BR>&nbsp;&nbsp;&nbsp;&nbsp;&nbsp;Kad se Mekfarlejn izgubio sa svojom halucinacijom, doktor je sedeo neko vreme, zanet u misli. Osećao se pomalo ošamućen i ispražnjene glave, kao da je upravo izronio na svetlost posle vožnje kroz neki tunel strave i užasa.
<BR>&nbsp;&nbsp;&nbsp;&nbsp;&nbsp;Možda zaista prisustvujem rađanju jedne potpuno nove psihoze, govorio je sebi. Čudne se stvari dešavaju u ovom današnjem svetu. Video je sebe kako pred Kongresom američkih psihijatara čita monografiju: 'Rađanje jedne nove psihoze'. Taj novi poremećaj očigledno je imao simptome suprotne onima kod paranoje - i zato će ga nazvati 'narapoja'. Pun nade, doktor Diparčer je predvideo i mogućnost da će neki od njegovih kolega insistirati da se nova psihoza nazove prema njenom otkrovitelju: 'Diparčeromanija'. Postaće slavan; njegovo ime pridodato Frojdovom. Onda ga pogodi jedna mučna misao. Šta ako je taj Mekfarlejn simulant! Varalica! Tako mu svega na svetu, on će to saznati! Hitro je pozvonio po svoju sekretaricu, gospođicu Armstrong, i naložio joj da otkaže sve sastanke za ostatak tog dana. Onda je zgrabio šešir i izleteo iz zgrade.
<BR>&nbsp;&nbsp;&nbsp;&nbsp;&nbsp;Tri dana kasnije, u kancelariji doktora Diparčera zazvonio je telefon. Gospođica Armstrong diže slušalicu. Javljala se gospođa Diparčer.
<BR>&nbsp;&nbsp;&nbsp;&nbsp;&nbsp;"Ne, on nije ovde", reče gospođica Armstrong. "U stvari, nije dolazio ovamo već tri dana, sem što je navraćao na kratko da uzme svoju poštu."
<BR>&nbsp;&nbsp;&nbsp;&nbsp;&nbsp;"Ne znam šta se dešava s tim čovekom", vajkala se gospođa Diparčer uznemirenim glasom. "Odlazi iz kuće usred noći. Vraća se potpuno iscrpljen. Da li možda znate šta to zapisuje u onaj svoj mali notes?"
<BR>&nbsp;&nbsp;&nbsp;&nbsp;&nbsp;"Iskreno govoreći, zabrinuta sam za njega", uzvrati gospođica Armstrong. "Tako je razdražljiv. I u tako strašnoj žurbi čitavo vreme."
<BR>
<BR>&nbsp;&nbsp;&nbsp;&nbsp;&nbsp;"Nešto ste ufitiljili, doktore", reče Mekfarlejn na sledećoj seansi, nedelju dana kasnije. Bilo je to prvi put posle toliko dana da je doktor sedeo na svojoj stolici iza pisaćeg stola. Noge su ga bolele. Ispod stola je krišom izuo obe cipele, da malo olakša pritisak na stopalima punim plikova.
<BR>&nbsp;&nbsp;&nbsp;&nbsp;&nbsp;"Ništa ne brinite za mene", obrecnu se on. "A kako ste vi?" Doktorovi prsti su se grčili od napetosti. Bio je mnogo mršaviji, a lice mu je postalo bledo i izmučeno.
<BR>&nbsp;&nbsp;&nbsp;&nbsp;&nbsp;"Mislim da se moje stanje popravlja", izjavi Mekfarlejn. "U poslednje vreme imam osećaj da neko prati mene."
<BR>&nbsp;&nbsp;&nbsp;&nbsp;&nbsp;"Koješta!" graknu doktor Diparčer razdražljivo. "To je samo vaša uobrazilja." Zaškiljio je očima i zagledao se u Mekfarlejna. Kad bi samo mogao biti siguran da Mekfarlejn ne simulira. Ali do sada ništa nije ukazivalo da je tako. Na kraju krajeva, njegov iznenadni nagon na ulicama da sustigne nekoga izgledao je savršeno autentičan. Mekfarlejn bi podigao glavu, korak bi mu postao brži - i već bi odmaglio. Pa, moraću naprosto da ga posmatram još neko vreme, reče doktor sebi. Zatvorio je za trenutak oči, prisećajući se svih svojih aktivnosti tokom protekle sedmice: dugih, zamornih jurnjava kroz čitav grad, tokom kojih umalo nije izgubio Mekfarlejna jedno desetak puta; dugih, dugih čekanja pred restoranima, sve dok Mekfarlejn najzad ne bi izašao. Da, moraću nastaviti dok ne prikupim sve činjenice, mislio je. Ipak, zabrinjavalo ga je pomalo što je naglo gubio na težini, a i to što su mu odnedavno u ušima počeli odjekivati oni čudni zvuci...
<BR>&nbsp;&nbsp;&nbsp;&nbsp;&nbsp;Kad je čas istekao, Mekfarlejn se na vrhovima prstiju iskrao iz kabineta. Doktor Diparčer je bučno hrkao.
<BR>&nbsp;&nbsp;&nbsp;&nbsp;&nbsp;Na dan njegove sledeće seanse sa doktorom, Mekfarlejna je na vratima sačekala gospođica Armstrong. "Doktor nije ovde", izvestila ga je. "Uzeo je odsustvo od tri meseca... a možda i godinu dana."
<BR>&nbsp;&nbsp;&nbsp;&nbsp;&nbsp;"Oh, žao mi je što to čujem", reče Mekfarlejn. "A i izgledao mi je sav nekako skljokan. Gde je, na odmoru?"
<BR>&nbsp;&nbsp;&nbsp;&nbsp;&nbsp;"Pa, u stvari, on je u Marvud sanatorijumu."
<BR>&nbsp;&nbsp;&nbsp;&nbsp;&nbsp;Neki čudan, zagonetan izraz odjednom se razli Mekfarlejnovim licem i on se na trenutak zagleda nekud pred sebe u prostor. Zatim se osmehnu sekretarici.
<BR>&nbsp;&nbsp;&nbsp;&nbsp;&nbsp;"Upravo sam imao jedno veoma čudno osećanje", rekao je. "Odjednom se osećam kao da sam potpuno izlečen. Da, baš tako, odjednom. Od trenutka kad ste mi rekli ono o doktoru Diparčeru."
<BR>
<BR>&nbsp;&nbsp;&nbsp;&nbsp;&nbsp;Lekari u sanatorijumu imali su dosta posla oko doktora Diparčera.
<BR>&nbsp;&nbsp;&nbsp;&nbsp;&nbsp;"Naprosto nam pričajte sve što god vam padne na um", insistirali su. Oči doktora Diparčera bile su staklaste; izgledao je veoma uzbuđen.
<BR>&nbsp;&nbsp;&nbsp;&nbsp;&nbsp;"Moram da ga pratim, kažem vam! Ne smem ga pustiti da mi izmakne iz vida. Ni za trenutak. On ima jednu pticu sa podbulim očima i klempavim ušima."
<BR>&nbsp;&nbsp;&nbsp;&nbsp;&nbsp;"Vrlo interesantno. Sve je to vrlo interesantno!" Lekari su se međusobno zgledavali i učevnjački klimali glavama.
<BR>&nbsp;&nbsp;&nbsp;&nbsp;&nbsp;"Nešto potpuno novo!"
<BR>&nbsp;&nbsp;&nbsp;&nbsp;&nbsp;"Dosta slično kompleksu proganjanja... zar ne?... samo u suprotnom smislu!"
<BR>&nbsp;&nbsp;&nbsp;&nbsp;&nbsp;"Izgleda da pati od iluzije da prati nekoga. Zapanjujuće, zar ne?"
<BR>&nbsp;&nbsp;&nbsp;&nbsp;&nbsp;"Verovatno je u pitanju rađanje jedne potpuno nove psihoze. Predlažem da ga posmatramo veoma pažljivo."
<BR>&nbsp;&nbsp;&nbsp;&nbsp;&nbsp;I, eto, baš u tom trenutku je jedan od lekara otišao toliko daleko da sugeriše kako bi doktoru Diparčeru trebalo dozvoliti da se slobodno kreće po gradu - razume se, pod pažljivom prismotrom naizmenično biranog lekarskog osoblja tako da svi njegovi postupci budu precizno zabeleženi...
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
