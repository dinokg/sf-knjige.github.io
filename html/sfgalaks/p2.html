<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>Rej Rasel: SOBA
<P>&nbsp;&nbsp;&nbsp;&nbsp;&nbsp;Krejn se probudio sa pesmom Šumićeve zubne paste koja mu je prolazila kroz glavu. Šumić, pomisli on, mora da je zakupio od Spavkovića termin za prokletu noć. Namrštio se prema Spavkovićevom zvučniku u zidu pored uzglavlja. Zatim se zagledao u tavanicu: bila je još prazna. Mora da je prilično rano, pomisli on. Kad je Kafićeva reklamna poruka počela polako da se ocrtava na tavanici, on skrenu pogled i izvuče se iz kreveta. Izbegavao je da gleda u ispisane poruke na krevetskim čaršavima, jastučnicama, ćebadima, kućnom mantilu i unutrašnjem delu đona svojih papuča. Kad su mu stopala dodirnula pod, TV aparat se uključio. On će se i isključiti, automatski, u deset uveče. Krejn je imao punu slobodu da menja kanale, ali u tome nije video nikakvu svrhu.
<BR>&nbsp;&nbsp;&nbsp;&nbsp;&nbsp;U kupatilu je upalio svetlost, i istog časa TV audio poče da mu svira. Ugasio je svetlost i obavio u tami svoj prvi jutarnji ritual. Ali svetlost mu je bila potrebna da bi se obrijao, i on je ponovo upali, a istog trena i audio produži svoj program. Dok se brijao, u ogledalu su svake tri sekunde bleskali kratki reklamni fleševi Kafićevog konkurenta Čajića. Nekoliko trenutaka kasnije čitao je oglase za 'Sada', blag, superefikasan purgativ, i 'Stop', sedativ sa ukusom burbona, koji su bili odštampani alternativno s jedne i druge strane peškira u kupatilu.
<BR>&nbsp;&nbsp;&nbsp;&nbsp;&nbsp;Dok se oblačio, zazvonio je telefon. Pustio ga je da zvoni. Znao je šta će čuti, ako podigne slušalicu: "Dobro jutro! Jeste li već uzeli vaše Krakerune? Pune proteina i..." Ili, možda: "Zašto čekate regrutovanje? Prijavite se sada u vojnu službu po vašem izboru i zaradite novac na sledećim povlasticama koje imaju dobrovoljci..." Ili: "Patite li od naglih promena vremena? Srčana oboljenja ubijaju četvoricu od petorice! Prvi simptomi su..."
<BR>&nbsp;&nbsp;&nbsp;&nbsp;&nbsp;S druge strane, to bi mogao da bude i neki važan lični poziv. Podigao je slušalicu i rekao halo.
<BR>&nbsp;&nbsp;&nbsp;&nbsp;&nbsp;"Halo vi tamo", odgovorio je jedan prigušen, laskav ženski glas. "Bob?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Bob Krejn?"
<BR>&nbsp;&nbsp;&nbsp;&nbsp;&nbsp;"Da, ko je to?"
<BR>&nbsp;&nbsp;&nbsp;&nbsp;&nbsp;"Zovem se Džudi. Ja vas znam, ali vi ne znate mene. Da li ste se u poslednje vreme osećali tromi, kao da..."
<BR>&nbsp;&nbsp;&nbsp;&nbsp;&nbsp;On spusti slušalicu. Sad mu je bilo svega dosta. Prišao je pisaćem stolu i iz fioke izvukao zgužvan komadić papira. Na njemu je bila ispisana jedna adresa. Sve do sada se kolebao da li da krene tim putokazom. Ali ovoga jutra se osetio pun odlučnosti. Napustio je stan i pozvao taksi.
<BR>&nbsp;&nbsp;&nbsp;&nbsp;&nbsp;Na poleđini vozačevog sedišta odmah se aktivirao TV ekran, tako da je mogao da vidi reportažu o Sladićevom voćnom soku za doručak. On otvori novine koje je tu ostavio poslednji putnik. Preleteo je ovlašnim pogledom preko Seksićevih četvorobojnih oglasa sa njihovim prikrivenim homoseksualnim, sadističkim, mazohističkim, rodoskrvnim i autoerotskim simbolima i pokušao da se koncentriše na jedan izveštaj o novom vladinom programu rešavanja stambenih problema, ali njegovi pokušaji da ignoriše oglase Svežićevog deodoransa, štampane žuto na belo između redova, ostali su bezuspešni. Najzad kola stigoše do svog odredišta. Krejn isplati vozača novčanicom na čijoj se prednjoj strani nalazila slika Abrahama Linkolna a na drugoj slika jedne gole žene koja se pere Glatkićevim sapunom. Ušao je u jednu već prilično oronulu drvenu kuću, pronašao prava vrata i pritisnuo dugme. Mogao je da čuje kako unutra u stanu odjekuje zvuk staromodnog zvonca, a ne reklamna melodija Jedimesića ili Mlazoletića ili Penušavićeve kole. Nada ga je ispunila.
<BR>&nbsp;&nbsp;&nbsp;&nbsp;&nbsp;Jedna aljkava žena otvori vrata, zagleda se u njega sumnjičavo i upita: "Da?"
<BR>&nbsp;&nbsp;&nbsp;&nbsp;&nbsp;"Ja... uh... gospođa Ferman? Čuo sam za vaše ime preko jednog prijatelja... znate ga, Bil Sivers? Rečeno mi je da vi", njegov glas postade tih, "iznajmljujete sobe."
<BR>&nbsp;&nbsp;&nbsp;&nbsp;&nbsp;"Gubite se odavde! Hoćete li da me uvalite u neprilike? Ja sam privatno lice, čestita..."
<BR>&nbsp;&nbsp;&nbsp;&nbsp;&nbsp;"Ja ću... ja ću platiti. Imam dobro zaposlenje. Ja..."
<BR>&nbsp;&nbsp;&nbsp;&nbsp;&nbsp;"Koliko?"
<BR>&nbsp;&nbsp;&nbsp;&nbsp;&nbsp;"Dve stotine? To je dvaput više nego što plaćam vladinom stambenom projektu."
<BR>&nbsp;&nbsp;&nbsp;&nbsp;&nbsp;"Uđite." Kad se našao u stanu, žena zaključa vrata, namače rezu i pričvrsti lanac. Zatim reče: "Jedna soba. Toalet i tuš tamo u dnu hodnika, delite ih sa još dvojicom drugih. Sami iznosite svoje đubre. Sami nabavljate ogrev preko zime. Ako želite toplu vodu, to će vas koštati još pedeset. Nema kuvanja u sobama. Nema primanja gostiju. Kirija tri meseca unapred, i to u gotovini."
<BR>&nbsp;&nbsp;&nbsp;&nbsp;&nbsp;"Uzimam", reče Krejn brzo, a zatim dodade: "Smem li da isključim televizor?"
<BR>&nbsp;&nbsp;&nbsp;&nbsp;&nbsp;"Nema nikakvog televizora. Ni telefona."
<BR>&nbsp;&nbsp;&nbsp;&nbsp;&nbsp;"Oh, nema Spavkovićevog uređaja pored kreveta? Ni reklamnih fleševa u ogledalu? Ni Projektovih oglasa na tavanici i zidovima? ... Nema ničega od tih stvari."
<BR>&nbsp;&nbsp;&nbsp;&nbsp;&nbsp;Krejn se osmehnu i odbroja kiriju u ženinu prljavu ruku. "Kada mogu da se uselim?"
<BR>&nbsp;&nbsp;&nbsp;&nbsp;&nbsp;Ona sleže ramenima: "Kad god želite. Evo, ovde je ključ. Četvrti sprat, sa pročelja. A nema ni lifta."
<BR>&nbsp;&nbsp;&nbsp;&nbsp;&nbsp;Krejn je napušta, i dalje se osmehujući, čvrsto stežući ključ u ruci.
<BR>&nbsp;&nbsp;&nbsp;&nbsp;&nbsp;Gospođa Ferman podiže telefonsku slušalicu i okrete jedan broj. "Halo", rekla je. "Fermanova izveštava. Imamo jednog novog, muškarca, oko trideset godina."
<BR>&nbsp;&nbsp;&nbsp;&nbsp;&nbsp;"Odlično, hvala vam", uzvrati glas sa drugog kraja žice. "Počnite odmah lečenje, doktorko Ferman."
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
