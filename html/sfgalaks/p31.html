<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>Deni Plahta: USKRSNUĆE
<P>&nbsp;&nbsp;&nbsp;&nbsp;&nbsp;Grejem Krejken je ležao na samrtnoj postelji. Zureći izgubljenim pogledom u tavanicu, upijao je u sebe reči ohrabrenja.
<BR>&nbsp;&nbsp;&nbsp;&nbsp;&nbsp;"Sve prognoze su u vašu korist", govorio je lekar. "Jednoga dana, medicinska nauka će uznapredovati dovoljno da vas ponovo oživi. Vaše zaleđeno telo u međuvremenu neće istrunuti. Tada će ga nauka izlečiti i vi ćete ponovo živeti."
<BR>&nbsp;&nbsp;&nbsp;&nbsp;&nbsp;Grejem Krejken je umro lakom smrću, a onda su zaledili njegovo telo.
<BR>
<BR>&nbsp;&nbsp;&nbsp;&nbsp;&nbsp;Sanjao je da se nalazi u Majami Biču i otvorio je oči. Zatreptavši kapcima u polutami sobe, ustanovio je da jedan posetilac sedi pored njegovog kreveta.
<BR>&nbsp;&nbsp;&nbsp;&nbsp;&nbsp;"Dobro jutro", reče posetilac. Bio je to postariji džentlmen, sa ćelavom glavom i prijatnim licem.
<BR>&nbsp;&nbsp;&nbsp;&nbsp;&nbsp;"Dobro jutro", reče Krejken. "Imate lepe minđuše."
<BR>&nbsp;&nbsp;&nbsp;&nbsp;&nbsp;"Hvala vam", reče posetilac. "To su antene."
<BR>&nbsp;&nbsp;&nbsp;&nbsp;&nbsp;"Oh."
<BR>&nbsp;&nbsp;&nbsp;&nbsp;&nbsp;"Za tranzistorski radio ugrađen u moje ušne školjke. Stereo sistem."
<BR>&nbsp;&nbsp;&nbsp;&nbsp;&nbsp;"Zbilja lepo", reče Krejken. "A kako ga gasite?"
<BR>&nbsp;&nbsp;&nbsp;&nbsp;&nbsp;"Nemojmo sada o tome", reče posetilac. "Bolje da porazgovaramo o drugim stvarima. Imamo lepo vreme, zar ne?"
<BR>&nbsp;&nbsp;&nbsp;&nbsp;&nbsp;"Nisam ni obratio pažnju na to. Uz put rečeno, jesu li preduzeli nešto u tom pogledu?"
<BR>&nbsp;&nbsp;&nbsp;&nbsp;&nbsp;"Pa, izvesno vreme su ga veštački regulisali", reče džentlmen. "Ali onda su morali da dignu ruke od toga."
<BR>&nbsp;&nbsp;&nbsp;&nbsp;&nbsp;"Nisu mogli da udovolje svačijoj želji?"
<BR>&nbsp;&nbsp;&nbsp;&nbsp;&nbsp;"Bojim se da je tako."
<BR>&nbsp;&nbsp;&nbsp;&nbsp;&nbsp;"Šteta." Krejken skrenu pogled prema prozoru zastrvenom teškom zavesom. Dok je posmatrao staklo iza zavese odjednom se rasprsnu.
<BR>&nbsp;&nbsp;&nbsp;&nbsp;&nbsp;"Oh", reče on. "Ulični nemiri?"
<BR>&nbsp;&nbsp;&nbsp;&nbsp;&nbsp;"Ne", uzvrati posetilac. "Supersonični transport."
<BR>&nbsp;&nbsp;&nbsp;&nbsp;&nbsp;Drugi komad stakla automatski je zamenio ono razbijeno.
<BR>&nbsp;&nbsp;&nbsp;&nbsp;&nbsp;"Izgleda da je tehnika dosta uznapredovala", reče Krejken. "Uz put rečeno, koja je ovo godina?"
<BR>&nbsp;&nbsp;&nbsp;&nbsp;&nbsp;"Dve hiljade osamdeset osma."
<BR>&nbsp;&nbsp;&nbsp;&nbsp;&nbsp;"Pa", reče Krejken, "prošlo je dosta vremena."
<BR>&nbsp;&nbsp;&nbsp;&nbsp;&nbsp;"Niko ne može da zaustavi vreme", primeti stranac.
<BR>&nbsp;&nbsp;&nbsp;&nbsp;&nbsp;"A šta je sa novcem?" upita Krejken. "Da li se moje imanje održalo?"
<BR>&nbsp;&nbsp;&nbsp;&nbsp;&nbsp;"Bojim se da nije. Morao sam da platim troškove za vaše oživljavanje."
<BR>&nbsp;&nbsp;&nbsp;&nbsp;&nbsp;"Veoma ljubazno od vas", reče Krejken. Video je kako sunce pozlaćuje ivicu zavese na prozoru. S naporom se malo odigao i oslonio na lakat. Imao je utisak da će se onesvestiti od slabosti.
<BR>&nbsp;&nbsp;&nbsp;&nbsp;&nbsp;"Molim vas, nemojte da se pokrećete", reče posetilac. "Treba da budete odmorni za transplantaciju srca."
<BR>&nbsp;&nbsp;&nbsp;&nbsp;&nbsp;"Oh." Krejken se ponovo spustio na jastuk. "Zar nešto nije u redu sa mojim srcem?"
<BR>&nbsp;&nbsp;&nbsp;&nbsp;&nbsp;"Ne", uzvrati posetilac polako ustajući, "ali nešto nije u redu sa mojim."
</P></TD></TR></TABLE>
<P class="next">
<A HREF=p32.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
