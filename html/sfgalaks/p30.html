<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>S. Fauler Rajt: OČIGLEDNO SAMOUBISTVO
<P>&nbsp;&nbsp;&nbsp;&nbsp;&nbsp;"Za otprilike dve sekunde Zemlja bi nestala u jarosnom plamenu", govorio je Grafton, naučni istraživač iz N. U. Laboratorija, svojoj ženi. "Blesnula bi snažna svetlost, jedna planeta manje u svemiru. Zapanjujući aspekt je velika jednostavnost svega toga. Moglo bi da se izvede u nekoj dvorišnoj šupi. Potrebno je samo da se napravi kombinacija od tri supstance, koje sve mogu lako da se nabave, a posle toga ništa više sem jednog komada usijane žice."
<BR>&nbsp;&nbsp;&nbsp;&nbsp;&nbsp;"Zar zdrav razum ne nalaže da se te tri supstance potpuno unište?" upita ona.
<BR>&nbsp;&nbsp;&nbsp;&nbsp;&nbsp;"Na nesreću, one su toliko rasprostranjene i u tako masovnoj upotrebi, da bi njihovo uništavanje bilo potpuno nemoguće."
<BR>&nbsp;&nbsp;&nbsp;&nbsp;&nbsp;"Hoćeš da kažeš kako bi, u slučaju da to izbije u javnost, bilo koji ludak - ili bilo koji kriminalac koji nema nade da će pobeći ili dobiti pomilovanje - mogao uništiti ljudsku rasu u jednom vidu sveopšteg samoubistva?"
<BR>&nbsp;&nbsp;&nbsp;&nbsp;&nbsp;"Nemoguće je ne biti zabrinut." Naučni istraživač mirno pripali svoju lulu. "Stvar je poznata samo ljudima A-Stepena - to jest, otprilike tridesetorici, za sada. Položili smo zakletvu da ćemo čuvati tajnu o sastojcima, što znači da ja nemam nameru čak ni tebi da je otkrijem. Ali ako bi se među nama našao samo jedan koji bi sada, ili ubuduće..."
<BR>&nbsp;&nbsp;&nbsp;&nbsp;&nbsp;"Otkuda to da je u stvar upućeno toliko mnogo lica?"
<BR>&nbsp;&nbsp;&nbsp;&nbsp;&nbsp;"Mogućnost da se tako nešto napravi iskrsnula je prvi put na jednoj nedeljnoj sednici kojoj smo prisustvovali svi mi iz Prvog stepena. Nekolicina nas radila je nezavisno na tome eksperimentišući do izvesnog stepena, a zatim čisto matematičkim proračunima. Svi smo došli do istog zaključka. I mada definitivni test, iz razumljivih razloga, ne možemo da izvršimo, nema nikakve sumnje da su zaključci tačni."
<BR>&nbsp;&nbsp;&nbsp;&nbsp;&nbsp;"Znači, trebalo bi to opasno znanje izbrisati što je moguće temeljitije iz mozgova svih vas koji ga posedujete."
<BR>&nbsp;&nbsp;&nbsp;&nbsp;&nbsp;"Diskutovali smo već i o tome, i učinićemo to ponovo na specijalnom sastanku koji se sutra održava. Možda će se doneti baš takva odluka. Ali prirodno je što postoje razlike u mišljenjima među tolikim ljudima. Na prošlom sastanku bila su trojica koja su se odmah usprotivila. Nijedna naučna činjenica, tvrdili su oni, ne može da se tretira na takav način... Nevolja u svemu tome je: mada se proračuni mogu uništiti, sam proces i sastojci suviše su jednostavni da bi se mogli istisnuti iz glava - naročito ovakvih glava kao što su naše."
<BR>&nbsp;&nbsp;&nbsp;&nbsp;&nbsp;"Ipak, izgleda da je to jedina razumna stvar koju bi trebalo učiniti... A ako se neki od njih protive, mislim da bi bilo najbolje strpati ih u gasnu komoru, pre nego što stignu da izazovu nesreću koju više niko ne bi mogao popraviti."
<BR>&nbsp;&nbsp;&nbsp;&nbsp;&nbsp;Grafton se s tim složio. Ništa više nije bilo rečeno, i njegova žena je zaspala.
<BR>&nbsp;&nbsp;&nbsp;&nbsp;&nbsp;Ali on nije mogao da spava. Tokom protekle sedmice stalno je razmišljao o tome kako bi to izgledalo živeti u jednom svetu u kome bi svako znao da ga može uništiti po svom trenutnom ličnom ćefu. Čak i sama pretnja, kojoj bi mogla da pribegne svaka beskrupulozna individua: "Dajte mi ono što zahtevam, inače ćemo kroz jedan sat svi nestati!" bila bi takva da je ni najhrabriji čovek ne bi mogao ignorisati.
<BR>&nbsp;&nbsp;&nbsp;&nbsp;&nbsp;Ali i nezavisno od toga, pitanje je koliko bi dugo Zemlja mogla da egzistira ako bi takvo znanje jednom postalo opšte i svačije? Svakog meseca dešava se na hiljade samoubistava ljudi raznih rasa, raznih ličnih dispozicija. Zar među njima ne bi postojao nijedan koji bi se opredelio za tako dramatično rešenje? Pustite takvo znanje širom sveta - i sasvim je izvesno da Zemlja ne bi postojala više od nedelju dana. Ali, šta sada može da se uradi?
<BR>&nbsp;&nbsp;&nbsp;&nbsp;&nbsp;Međutim, njegova žena, okrepljena zdravim snom, predložila je nešto što ga je uznemirilo.
<BR>&nbsp;&nbsp;&nbsp;&nbsp;&nbsp;Žene su praktičnije i nemilosrdnije od muškaraca. Bacila je pogled prema krevetu na kome je spavalo malo dete i pomislila na njegovu sestru, godinu dana stariju, u susednoj sobi. Onda je rekla: "Ako bi bilo moguće da se ta tridesetorica unište pre nego što stignu da prenesu svoje znanje ostalim ljudima, to bi bila najbolja stvar koja bi sada mogla da se desi."
<BR>&nbsp;&nbsp;&nbsp;&nbsp;&nbsp;On se pobunio: "Ali, draga, seti se samo ko su oni! Tu je profesor Gribstajn i doktor Tornton i..."
<BR>&nbsp;&nbsp;&nbsp;&nbsp;&nbsp;"Doktor Tornton nikada mi se nije sviđao", uzvratila je ona, kao što to već žene umeju.
<BR>&nbsp;&nbsp;&nbsp;&nbsp;&nbsp;U prvi mah on nije dublje porazmislio o toj kriminalnoj sugestiji, i ona nikada ne bi ponovo ušla u njegov duh da nije došlo do diskusije u Savetu - diskusije koja se rasplamsala kad je postalo jasno da jedna znatna manjina ne želi da se opasno znanje neutrališe. Jedan od njih je čak savetovao da bi trebalo da obaveste široku javnost o svom otkriću, tako da bi oni mogli postati Savet Tridesetorice koji bi kontrolisao čitav svet, posle čega bi taj svet puzao u ropskom strahu pred njima... A onda mu je u glavi sinula ideja kako bi jednostavno sve to moglo da se izvede... na njihovom sledećem sastanku, kad se ponovo okupe, a on bude odsutan! Mogao bi da ima gadan nazeb!
<BR>&nbsp;&nbsp;&nbsp;&nbsp;&nbsp;Pravi nazeb! To bi moglo lako da se izvede... Bezmirisni smrtonosni gas, namenjen za upotrebu u sledećem ratu - jedno stado od dve stotine goveda bilo je uništeno za svega sedamnaest sekundi mnogo manjom količinom od one koja se nalazila u malom cilindru na najvišoj polici u prostoriji gde su se oni uvek sastajali. Držan je tu iz razloga specijalne sigurnosti. I zapečaćen na sto odsto siguran način. Ali neka korozivna kiselina mogla bi se tempirati tako da u određeni čas progrize zidove cilindra. (Oni ne bi znali kako su umrli, niti bi, što je još važnije, to saznao bilo ko drugi). Nema sumnje, veoma privlačna ideja. Čak je i Mod, njegova prostodušna, sentimentalna žena, rekla da bi to bila prava stvar. Kad malo bolje porazmisli, ni njemu se doktor Tornton nije baš sviđao... a kad bi sve to bilo gotovo, on bi se našao u jednoj neuporedivoj poziciji!
<BR>&nbsp;&nbsp;&nbsp;&nbsp;&nbsp;I tako, kad se Savet ponovo sastao, stvar je bila obavljena.
<BR>&nbsp;&nbsp;&nbsp;&nbsp;&nbsp;I niko ni najmanje nije posumnjao u njega.
<BR>&nbsp;&nbsp;&nbsp;&nbsp;&nbsp;Njegova jedina greška sastojala se u tome što je sve ispričao svojoj Mod, smatrajući da će ona odobriti njegov postupak, što je zaista i učinila.
<BR>&nbsp;&nbsp;&nbsp;&nbsp;&nbsp;Rekao joj je da se sada sva moć nalazi isključivo u njegovim rukama i da mora porazmisliti o najmudrijem planu za dalju akciju.
<BR>&nbsp;&nbsp;&nbsp;&nbsp;&nbsp;I Mod je razmišljala o mnogim stvarima. Između njih bila je i nedoumica šta bi on mogao poželeti da učini ako bi i kad bi umirao. Pogledala je, ponovo usnulo dete, a onda učinila ono što je bilo najpraktičnije.
<BR>&nbsp;&nbsp;&nbsp;&nbsp;&nbsp;Stanovali su u kraju u kome nije bilo teško nabaviti otrov. Dala mu ga je sa njegovom jutarnjom kafom.
<BR>&nbsp;&nbsp;&nbsp;&nbsp;&nbsp;Bio je to jasan slučaj samoubistva, jer ona je mogla da kaže kako je on ispričao o dvadeset devet smrti koje su prethodile njegovoj, kako je on lično, zbog neke svoje nepažnje, bio krivac za te smrti, i kako je njegovo kajanje zbog svega toga bilo toliko da se i sam morao ubiti.
<BR>&nbsp;&nbsp;&nbsp;&nbsp;&nbsp;Bilo je neophodno da otkloni od sebe svaku sumnju. Imala je dvoje dece, za koje je trebalo živeti. A bila je svesna strogosti kojom bi Pravda mogla gledati na smrt jednog čoveka - mada bi, bez sumnje, olako prešla preko ubistva bezbrojnih miliona.
</P></TD></TR></TABLE>
<P class="next">
<A HREF=p31.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
