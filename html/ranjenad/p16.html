<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>13. DEMONOKOT
<P>&nbsp;&nbsp;&nbsp;&nbsp;&nbsp;Kada se probudio, lice ga je svrbelo kao da mu je u bradu urasla trava, a leđa su mu bila topla od popodnevnog sunca.
<BR>&nbsp;&nbsp;&nbsp;&nbsp;&nbsp;Podigao je glavu. Još je bio na vrhu ćuvika gde je sreo Kaer-Kaverala i Mrtve. Oko njega je ležao Andelejn, otvoren kao cvet pod suncem. Ali jedva je primećivao drveće i nebo; Bregovi su privremeno izgubili moć nad njim. Bio je suviše pun pepela da bi bio dirnut.
<BR>&nbsp;&nbsp;&nbsp;&nbsp;&nbsp;Jasno se sećao prethodne noći. Sećao se svega osim ubeđenja o njenoj istinitosti.
<BR>&nbsp;&nbsp;&nbsp;&nbsp;&nbsp;Ali to je trajalo samo za trenutak. Kada je seo i promenio ugao gledanja, video je Vaina.
<BR>&nbsp;&nbsp;&nbsp;&nbsp;&nbsp;Demonokot je sve ostalo učinio stvarnim.
<BR>&nbsp;&nbsp;&nbsp;&nbsp;&nbsp;Stajao je baš kao i prošle noći, lako i nemarno. Kovenant je ponovo bio pogođen Vainovim fizičkim savršenstvom. Udovi su mu bili glatki i snažni; na telu nije imao nijedne mane; mogao je predstavljati i idealizovanu skulpturu. Ničim nije pokazivao da je svestan Kovenantovog buđenja, da ga uopšte primećuje. Ruke su mu nehajno visile, blago savijene u laktovima, kao da je stvoren za pripravnost ali mu još nije udahnut život. Grudi mu se nisu micale od disanja; niti je treptao, niti pomerao oči.
<BR>&nbsp;&nbsp;&nbsp;&nbsp;&nbsp;Kovenant je natenane promozgao o ostalim darovima koje je dobio. Svi su mu bili čudni. Ali Vainovo postojanje predstavljalo je neku vrstu uveravanja. Kovenant je primio novog saputnika kao obećanje da će i ostali darovi ispasti jednako postojeći.
<BR>&nbsp;&nbsp;&nbsp;&nbsp;&nbsp;Tražeći olakšanje od osećanja gubitka, podigao se na noge i stao pred Vaina. Odmerio je tamnu priliku i progovorio. "Penosled kaže da ne govoriš. Je li to tačno?"
<BR>&nbsp;&nbsp;&nbsp;&nbsp;&nbsp;Vain nije reagovao. Na usnama mu je lebdeo neodređen osmeh, ali nedokučive beonjače boje abonosa nisu nosile nikakav izraz. Mogao je biti i slep.
<BR>&nbsp;&nbsp;&nbsp;&nbsp;&nbsp;"No, dobro", promrmljao je Kovenant. "Ne govoriš. Nadam se da su tačne i ostale stvari koje je rekao. Ne želim da ih isprobavam. Odlagaću tu zapovest koliko god budem mogao. Ako su pragrdani slagali..." Namrštio se, pokušavajući da prodre kroz tajnu svog saputnika; ali nije mu pomogla nikakva intuicija. "Možda će Linden moći da mi kaže nešto o tebi." Vainov crni pogled nije se pomerio. Kovenant je malo sačekao, a onda je zastenjao. "Nadam se da mi neće preći u naviku da pričam s tobom. Prilično je blesavo."
<BR>&nbsp;&nbsp;&nbsp;&nbsp;&nbsp;Osećao se pomalo budalasto dok je gledao u sunce da odredi pravac, ali onda je pošao niz ćuvik da započne povratak prijateljima.
<BR>&nbsp;&nbsp;&nbsp;&nbsp;&nbsp;Demonokot ga je pratio na nekoliko koraka rastojanja. Vain se kretao kao da odavno poznaje okolinu pa više ne mora da pazi. Uprkos fizičkoj čvrstini, koračao je bešumno i nije ostavljao tragove u travi.
<BR>&nbsp;&nbsp;&nbsp;&nbsp;&nbsp;Kovenant je slegnuo ramenima i otisnuo se na jug, kroz Bregove Andelejna.
<BR>&nbsp;&nbsp;&nbsp;&nbsp;&nbsp;Do podneva je pojeo dovljno alianthe za čitavu gozbu i počela je da mu se vraća radost. Andelejn je učinio za njega daleko više do da mu samo nasladi oči i uši ili pruži utehu za gubitak. Poglavar Kletnik lišio ga je najistančanijeg zadovoljstva ranijih boravaka ovde - sposobnosti da oseća zdravlje kao opipljiv veo oko svake zelene ili žive stvari oko sebe. Ali Bregovi kao da su ga razumeli i podesili svoj izgled tako da mu pruže ono u čemu može da uživa. Vazduh je bio ispunjen vedrim cvrkutom. Trava mu se ugibala pod nogama, tako da su mu se kolena i butine ispunjavali uživanjem pri svakom koraku. Aliantha ga je pojila sve dok mu mišići nisu pucali od života.
<BR>&nbsp;&nbsp;&nbsp;&nbsp;&nbsp;Time mu je Andelejn izmenio tugu, pretopivši je u granitno osećanje svrhe. Bez jeze je razmišljao o rizicima koji ga očekuju i zarekao se neporecivim zavetom, bez straha ili besa, da Andelejn neće pasti dok u njemu ima daha ili krvi da ga brani.
<BR>&nbsp;&nbsp;&nbsp;&nbsp;&nbsp;Sredinom popodneva naišao je na potok koji je mirno tekao kroz peščano korito i zaustavio se da se okupa. Znao je da neće pre mraka stići do saputnika, tako da nije škrtario sa vremenom. Zbacio je odeću i peskom se oribao od glave do pete sve dok se, prvi put posle mnogo dana, nije osetio čist.
<BR>&nbsp;&nbsp;&nbsp;&nbsp;&nbsp;Vain je stajao pored potoka kao da je čitavog života bio ukorenjen na tom mestu. Kovenanta je obuzelo vragolasto raspoloženje; bez upozorenja je poprskao vodom demonokota. Kapljice su mu zablistale na abonosnoj koži i odmah skliznule, ali Vain ni trzajem nije pokazao da ih je svestan.
<BR>&nbsp;&nbsp;&nbsp;&nbsp;&nbsp;Vatru mu paklenu, promrmljao je Kovenant. Raspoloženje mu je splasnulo od mračnog predviđanja. Počeo je gotovo smrknuto da pere odeću.
<BR>&nbsp;&nbsp;&nbsp;&nbsp;&nbsp;Uskoro je krenuo dalje, sa Vainom iza sebe.
<BR>&nbsp;&nbsp;&nbsp;&nbsp;&nbsp;Planirao je da nastavi hod sve dok ne stigne do doline Mithila i svojih saputnika. Ali nastupila je noć mladog meseca, a zvezde nisu davale dovoljno svetlosti. Kada je iz vazduha nestao i poslednji sunčev zrak, odlučio je da stane.
<BR>&nbsp;&nbsp;&nbsp;&nbsp;&nbsp;Neko vreme mu je bilo teško da zaspi. Neuhvatljiva strepnja kvarila mu je odmor. Vain je stajao kao ovaploćenje tame, ukazujući na opasnosti. Pragrdan, zastenjao je Kovenant. Nije mogao da veruje pragrdanu. Demonski nakot spadao je u starosedeoce Domaje, a milenijumima su služili poglavara Kletnika. Kovenanta su već nekoliko puta napala ta podla bića. Bezoka i krvožedna, pobila su dvadesetine Utvara u vreme kada nije posedovao moć. Sada nije mogao da poveruje da će pragrdani, koji su Penosledu dali Vaina, održati reč.
<BR>&nbsp;&nbsp;&nbsp;&nbsp;&nbsp;No, vazduh i trava Andelejna bilii su eliksir koji mu je izbrisao nejasnu strepnju; konačno je zaspao.
<BR>
<BR>&nbsp;&nbsp;&nbsp;&nbsp;&nbsp;U praskozorje je već bio na nogama i na putu. Sada mu je raspoloženje bilo zamračeno žaljenjem; nije želeo da napusti Andelejn. Ali nije dopustio da ga to uspori. Brinuo se za saputnike. Dosta pre podneva prešao je poslednji niz bregova nad rekom Mithil.
<BR>&nbsp;&nbsp;&nbsp;&nbsp;&nbsp;Stigao je u dolinu suviše daleko na istoku; stari hrast na ivici Andelejna bio je više od milje zdesna. Brzo je pošao ka njemu kroz bregove, željno očekujući da ugleda prijatelje.
<BR>&nbsp;&nbsp;&nbsp;&nbsp;&nbsp;Ali kada se približio veličanstvenom drvetu, nije video ni traga od Linden, Sundera ili Holian.
<BR>&nbsp;&nbsp;&nbsp;&nbsp;&nbsp;Zaustavio se i pažljivo pregledao ogoljeni teren naspram reke, u potrazi za nekim tragom svojih saputnika. Prostranstvo je bilo veće nego što je zamišljao. Onako nestrpljiv da uđe u Andelejn, nije obratio pažnju na područje. Sada je video da se neravne stene i mrtva šljaka šire donekle južno među bregove, možda milju na zapad u Zaravni. Na čitavoj ogoljenoj površini nije raslo ništa; ležala je pred njim kao leš stene. Ali ivice su bile zagušene bujanjem zelenila pod suncem plodnosti. Dva razdoblja plodnosti, bez razdoblja pustinje između koje bi raščistilo tle, učinila su da područje izgleda kao mrtvo ostrvo pod zelenom opsadom.
<BR>&nbsp;&nbsp;&nbsp;&nbsp;&nbsp;Ali nigde ni traga od Linden i dvoje Kamendolaca.
<BR>&nbsp;&nbsp;&nbsp;&nbsp;&nbsp;Kovenant se zatrčao nizbrdo. Zaronio je u vodu i otplivao preko Mithila do južne obale. Začas je stajao na mestu gde se oprostio od Linden.
<BR>&nbsp;&nbsp;&nbsp;&nbsp;&nbsp;Tačno se sećao mesta, sve pojedinosti odgovarale su njegovom sećanju, bilo je tu, tu...! "Linden!" Uzvik je zvučao mali u poređenju sa pustom stenom i nestao je bez odjeka u okolnoj džungli. "Linden!"
<BR>&nbsp;&nbsp;&nbsp;&nbsp;&nbsp;Nije video nikakav dokaz da je ona bila tu, da je ikada imao ikakve saputnike.
<BR>&nbsp;&nbsp;&nbsp;&nbsp;&nbsp;Sunce je nosilo zeleni veo kao grimasu straha. Um mu se za trenutak ispraznio od užasa. Kletve koje nije mogao da izgovori odzvanjale su mu kroz ukočenost. Ostavio ih je i za njegovog odsustva nešto im se desilo. Još jedan Jahač? Bez njega da ih brani...! Šta sam to učinio? Nemo udarajući pesnicama jednom o drugu, ustanovio je da gleda pravo u Vainove nedosežne oči.
<BR>&nbsp;&nbsp;&nbsp;&nbsp;&nbsp;Prizor ga je uzdrmao. "Bili su tu!" dreknuo je kao da mu se demonokot usprotivio. Protresao ga je drhtaj i pretvorio se u ledeni bes. Počeo je da pretražuje okolinu. "Nisu me ostavili. Nešto ih je oteralo. Ili su zarobljeni. Nisu ubijeni - ni ozbiljno povređeni. Nema krvi."
<BR>&nbsp;&nbsp;&nbsp;&nbsp;&nbsp;Odabrao je visoku hrpu kamenja i uspentrao se na nju, ne obraćajući pažnju na vrtoglavicu. Oprezno se uspravio na vrhu i pogledao preko reke prema Zaravnima koje oivičavaju Andelejn. Ali šuma čudovišnog bilja bila je neprozirna; saputnici su mu možda bili na domak ruke, a on neće moći da ih vidi. Okrenuo se da pogleda stenje na jugu i zapadu. Ova divljina bila je dovoljno prošarana stenjem i haosom da prikrije bezbroj opasnosti.
<BR>&nbsp;&nbsp;&nbsp;&nbsp;&nbsp;"Linden!" proderao se. "Sundere! Holian!"
<BR>&nbsp;&nbsp;&nbsp;&nbsp;&nbsp;Glas mu je pao na zemlju, prigušen. Nije bilo odgovora.
<BR>&nbsp;&nbsp;&nbsp;&nbsp;&nbsp;Nije oklevao. Obuzeo ga je bes. Sišao je sa stenja, vratio se do mesta gde je poslednji put video Linden. U hodu je prikupljao malo kamenje. Njima je načinio strelu na steni, upravljenu ka unutrašnjosti divljine. Tako će njegovi saputnici, ako se ikada vrate po njega, znati kuda je otišao. Onda se uputio u pravcu strele.
<BR>&nbsp;&nbsp;&nbsp;&nbsp;&nbsp;Vain ga je pratio kao ovaploćena senka.
<BR>&nbsp;&nbsp;&nbsp;&nbsp;&nbsp;Kovenant se kretao brzo i žurno. Pogledom je preletao teren kao da vrši VPE. Želeo je da nađe prijatelje ili da i sam postane plen onoga što ih je snašlo. Kada bude znao kakva je opasnost, znaće i kako da reaguje. Zato nije ni pokušavao da se šunja. Jedino je držao otvorene oči i nastavio da se spotiče po kamenju i šljaki kao čovek koji traži sopstveno uništenje.
<BR>&nbsp;&nbsp;&nbsp;&nbsp;&nbsp;Hodao je preko pustoši više od milje pre nego što se zaustavio da ponovo razmisli o odabranom pravcu. Bio je teško zaduvan od napora; a Vain je stajao u blizini kao da nikada nije bio na nekom drugom mestu - neumoran kao kamen. Proklinjući njegovu prazninu i sopstvenu smrtnost, Kovenant je odabrao visoki, kameni stub i popeo se na njega da odmeri položaj.
<BR>&nbsp;&nbsp;&nbsp;&nbsp;&nbsp;Sa stuba je ugledao ivice dugačkog kanjona na možda pola milje zapadno. Smesta je odlučio da skrene prema njemu; to je bila jedina izražena stvar u čitavom području.
<BR>&nbsp;&nbsp;&nbsp;&nbsp;&nbsp;Prebrzo je skliznuo niz stub. Kada se prizemljio, izgubio je ravnotežu i prostro se pravo pred Vaina.
<BR>&nbsp;&nbsp;&nbsp;&nbsp;&nbsp;Kada se ponovo ispravio, bili su okruženi četvoricom ljudi.
<BR>&nbsp;&nbsp;&nbsp;&nbsp;&nbsp;Bili su viši i vitkiji od Kamendolaca. Nosili su odeću boje kamena, kroja koji je Kovenant naučio da poistovećuje sa Drvograđanima. Ali oprema im je bila zapuštena. Oči su im blistale od groznice nasilja. Trojica su nosila dugačke, kamene toljage; četvrti je imao nož. Zlokobno držeći oružje, približavali su im se kao jedan.
<BR>&nbsp;&nbsp;&nbsp;&nbsp;&nbsp;"Vatru mu paklenu", promrmljao je Kovenant. Rukama je nesvesno davao znake upozorenja. "Pakla mu i krvi."
<BR>&nbsp;&nbsp;&nbsp;&nbsp;&nbsp;Vain je gledao nekuda pored ljudi kao da su potpuno beznačajni.
<BR>&nbsp;&nbsp;&nbsp;&nbsp;&nbsp;Lica su im bila zgrčena od zlobe. Kovenant je zastenjao. Zar svako ljudsko biće u Domaji želi da ga ubije? Ali bio je suviše besan da bi se povukao. Nadajući se da će iznenaditi Drvograđane, obrecnuo se na njih. "Gde je Linden?"
<BR>&nbsp;&nbsp;&nbsp;&nbsp;&nbsp;Najbliži čovek se trgao, kao da zna o čemu je reč.
<BR>&nbsp;&nbsp;&nbsp;&nbsp;&nbsp;Sledećeg trenutka jedan od njih je jurnuo. Kovenant je ustuknuo; ali ostali nisu napali. Čovek je skočio ka Vainu. Toljagom ga je raspalio po glavi.
<BR>&nbsp;&nbsp;&nbsp;&nbsp;&nbsp;Kamen se raspao na komadiće. Čovek je kriknuo i povukao se, držeći se za laktove.
<BR>&nbsp;&nbsp;&nbsp;&nbsp;&nbsp;Vainova glava se pomerila kao da se klima. Ni treptajem crnih očiju nije pokazao da je primetio udarac. Bio je nepovređen i ravnodušan.
<BR>&nbsp;&nbsp;&nbsp;&nbsp;&nbsp;Ostale ljude obuzeli su čuđenje, nesigurnost i strah. Trenutak kasnije, jurnuli su napred sa žestinom straha.
<BR>&nbsp;&nbsp;&nbsp;&nbsp;&nbsp;Kovenant nije imao vremena da se čudi. Imao je svoj cilj i nije nameravao da ovako propadne. Pre nego što su ljudi prešli dva koraka, raširio je ruke i proderao se. "Stoj!" svom žestinom besa koji je osećao.
<BR>&nbsp;&nbsp;&nbsp;&nbsp;&nbsp;Vazduh je zazvonio od uzvika. Ljudi su se zaustavili.
<BR>&nbsp;&nbsp;&nbsp;&nbsp;&nbsp;"Slušajte!" zarežao je. "Ja vam nisam neprijatelj i ne nameravam da bez krivice budem prebijen na smrt!" Čovek sa nožem neodlučno je mahnuo oružjem. Kovenant je upro prst u njega. "Ozbiljno govorim! Ako nas hoćete, evo nas. Ali ne morate da nas ubijete." Drhtao je; ali oštri zapovednički ton obuzdao je napadače.
<BR>&nbsp;&nbsp;&nbsp;&nbsp;&nbsp;Čovek koji je prepoznao Lindenino ime oglasio se, posle kraćeg oklevanja, kao vođa. "Ako pružite otpor", napeto je rekao, "ceo Kamenmoć Drvograd podići će se da vas ubije."
<BR>&nbsp;&nbsp;&nbsp;&nbsp;&nbsp;Kovenant je dopustio da mu se u glasu oseti gorčina. "Ne pada mi na pamet da se opirem. Imate Linden. Hoću da stignem tamo gde je ona."
<BR>&nbsp;&nbsp;&nbsp;&nbsp;&nbsp;Ljut i sumnjičav, čovek je pokušao da ga pogleda u oči, ali nije izdržao. Toljagom je pokazao ka kanjonu. "Tamo."
<BR>&nbsp;&nbsp;&nbsp;&nbsp;&nbsp;Vođa je izdao naredbu; čovek sa utrnulim rukama požurio je pored Kovenanta. Očito je podrobno poznavao stenje i šljaku; staza koju je odabrao bila je prava i često korišćena. Mnogo brže nego što je očekivao, Kovenant se našao u klancu koji je prosecao ivicu kanjona. Dno klanca se strmo spuštalo pre nego što se otvorilo ka odredištu.
<BR>&nbsp;&nbsp;&nbsp;&nbsp;&nbsp;Dubina kanjona je iznenadila Kovenanta. Čitavo mesto je ličilo na ždrelo; stenje na gornjim ivicama se ocrtavalo prema nebu kao tamni zubi. U senkama zidova kao da su čekale u zasedi nepredvidljive opasnosti. Za trenutak se pokolebao, ali potreba da pronađe saputnike bila je jača. Dok su ga vodili prema nastambama Drvograđana, proučavao je sve što je video, tražeći podatke, tražeći nadu.
<BR>&nbsp;&nbsp;&nbsp;&nbsp;&nbsp;U početku je bio pogođen sličnošću sela i ljudi koji su ga zarobili. Kamenmoć Drvograd bio je zapušten; njegovi stanovnici bili su prvi neuredni ljudi koje je ikada sreo u Domaji. Dno kanjona oko kuća bilo je zatrpano otpacima; ljudi su nosili odeću kao da ih ne zanima kako izgleda, čak ni da li je iscepana. Mnogi su izgledali prljavi i bolesni, uprkos činjenici da su svi očito bili dobro uhranjeni. A i kuće su bile u sličnom stanju. Drvena zdanja u osnovi su bila čvrsta. Svako je stajalo na masivnim stubovima radi zaštite od vodenih struja koje protiču kanjonom tokom kišnog sunca; i sva su bila uokvirena brvnima teškim kao kolonade. Ali zidovi su bili aljkavi, sa pukotinama na sve strane; mnoge ulazne lestvice imale su slomljene prečage i iskrivljene rukohvate.
<BR>&nbsp;&nbsp;&nbsp;&nbsp;&nbsp;Kovenant je to gledao obuzet iznenađenjem i rastućom strepnjom, dok je prolazio kroz haotičnu gomilu koliba. Kako, pitao se. Kako ovako nemarni ljudi mogu preživeti Kob Sunca?
<BR>&nbsp;&nbsp;&nbsp;&nbsp;&nbsp;Ipak, u drugim stvarima nisu delovali nemarno. Oči koje su ga posmatrale bile su ispunjene čudnovatom mešavinom ratobornosti i straha. Neobično su ga podsećali na Drula Stenotočca, jamnika koji je sebe gotovo doveo do smrti zbog pohlepe za Kamenom Zlozemlja.
<BR>&nbsp;&nbsp;&nbsp;&nbsp;&nbsp;Kovenanta su odveli do najveće i najčvršće kuće. Tu je vođa povikao: "Oblaru!" Skoro odmah pojavila se žena i sišla niz lestvice da se suoči sa Kovenantom i Vainom. Bila je visoka i kretala se uz mešavinu autoriteta i očajanja. Bila je obučena u otvoreno zelenu haljinu - prva svetla odeća koju je Kovenant video - i to čitavu; ali nosila ju je neuredno. Kosa joj je bila u divljem neredu uvojaka. Mora da je plakala; lice joj je bilo tamno i natečeno, izmučeno suzama.
<BR>&nbsp;&nbsp;&nbsp;&nbsp;&nbsp;Bio je pomalo zbunjen što zatiče oblara u Drvogradu. Ranije su se ljudi kamena i drveta držali svako svog znanstva. Ali već je sretao dokaze da se takve rezlike u posvećenosti više ne održavaju. Posle poraza poglavara Kletnika, sela mora da su dugo sarađivala i delila sve. Zato se u Kamendolu Kristal pojavila eh-zublja koja koristi drvo, a Kamenmoć Drvograd vodila je oblarka.
<BR>&nbsp;&nbsp;&nbsp;&nbsp;&nbsp;Obratila se vođi patrole. "Branile?"
<BR>&nbsp;&nbsp;&nbsp;&nbsp;&nbsp;Čovek je munuo Kovenanta. "Oblaru", rekao je optužujućim glasom, "ovaj je govorio u ime strankinje, pratilje Kamendolaca." Mračno je nastavio. "On je Troprst. Nosi beli prsten."
<BR>&nbsp;&nbsp;&nbsp;&nbsp;&nbsp;Pogledala je Kovenantovu ruku. Kada je ponovo podigla pogled na njegovo lice, oči su joj bile divlje. "Tako mi Kamenmoći!" zarežala je, "Ipak ćemo imati osvetu." Zapovednički je mahnula glavom. Okrenula se i pošla nazad u kuću.
<BR>&nbsp;&nbsp;&nbsp;&nbsp;&nbsp;Kovenant je sporo reagovao. Ženina pojava - i pominjanje njegovih prijatelja - za trenutak su ga ošamutili. Ali brzo se pribrao i povikao za oblarkom. "Čekaj!"
<BR>&nbsp;&nbsp;&nbsp;&nbsp;&nbsp;Zastala je i dobacila preko ramena. "Branile, je li koristio moć protiv tebe?"
<BR>&nbsp;&nbsp;&nbsp;&nbsp;&nbsp;"Ne, oblaru", glasio je odgovor.
<BR>&nbsp;&nbsp;&nbsp;&nbsp;&nbsp;"Onda je nema. Ako ti se odupre, ubij ga na mestu." Ukočeno se vratila u svoje stanište i zatvorila vrata.
<BR>&nbsp;&nbsp;&nbsp;&nbsp;&nbsp;Kovenanta su odmah zgrabili za ruke, odvukli ga ka drugoj kući, bacili na lestve. Nesposoban da povrati ravnotežu, pao je na prečage. Istog časa nekoliko ljudi odguralo ga je uz lestve i u kuću sa toliko grubosti da se zaleteo u suprotni zid.
<BR>&nbsp;&nbsp;&nbsp;&nbsp;&nbsp;Vain ga je pratio. Demonokota niko nije ni dirnuo. Sam se popeo u kolibu kao da neće da se razdvoji od Kovenanta.
<BR>&nbsp;&nbsp;&nbsp;&nbsp;&nbsp;Vrata su se zalupila. Bila su privezana lijanom.
<BR>&nbsp;&nbsp;&nbsp;&nbsp;&nbsp;"Prokletstvo", promrmljao je Kovenant, skljokao se niz zid, seo na drveni pod i pokušao da razmisli.
<BR>&nbsp;&nbsp;&nbsp;&nbsp;&nbsp;Jedina soba ličila je na izbu. Mogao je da gleda kroz pukotine na zidovima i podu. Dosta drveta izgledalo je trulo od starosti. Sa malo snage ili nožem lako bi provalio. Ali nije hteo slobodu. Hteo je Linden, hteo je da nađe Sundera i Holian. A nije ni imao nož. Nije bio oduševljen količinom sopstvene snage.
<BR>&nbsp;&nbsp;&nbsp;&nbsp;&nbsp;Za trenutak je pomislio da iskoristi pravo na jedno naređenje Vainu, ali odustao je. Još nije bio toliko očajan. Neko vreme je kroz pukotine na zidovima osmatrao selo, gledajući kako se popodnevne senke izdužuju kroz kanjon ka večeri. Ali nije video ništa što bi mu odgovorilo na brojna pitanja. Izba ga je gušila. Osećao se kao zatvorenik - onesposobljen i osuđen - više nego u Kamendolu Mithil. Srce mu se stezalo od osećanja nadnesene panike. Ustanovio je da steže pesnice, besno gledajući Vaina kao da ga demonokotova pasivnost vređa.
<BR>&nbsp;&nbsp;&nbsp;&nbsp;&nbsp;Bes mu je dao odlučnost. Provirio je kroz prednji zid da proveri jesu li dvojica stražara još tamo. Onda je pažljivo odabrao mesto nasred vrata gde je drvo izgledalo slabo, odmerio rastojanje i udario nogom.
<BR>&nbsp;&nbsp;&nbsp;&nbsp;&nbsp;Kuća je zadrhtala. Začula se glasna lomljava drveta.
<BR>&nbsp;&nbsp;&nbsp;&nbsp;&nbsp;Čuvari su skočili i okrenuli se ka vratima.
<BR>&nbsp;&nbsp;&nbsp;&nbsp;&nbsp;Kovenant je ponovo udario. Tri stare grane su se slomile, ostavljaući rupu veličine šake.
<BR>&nbsp;&nbsp;&nbsp;&nbsp;&nbsp;"Pazi se!" zapretio je stražar. "Bićeš umlaćen!"
<BR>&nbsp;&nbsp;&nbsp;&nbsp;&nbsp;Kovenant je odgovorio novim udarcem. Duž jednog unutrašnjeg nosača pojavile su se pukotine.
<BR>&nbsp;&nbsp;&nbsp;&nbsp;&nbsp;Stražari su oklevali, očito ne želeći da otvore vrata dok napad traje.
<BR>&nbsp;&nbsp;&nbsp;&nbsp;&nbsp;Kovenant je uneo svu težinu u naredni udarac.
<BR>&nbsp;&nbsp;&nbsp;&nbsp;&nbsp;Jedan stražar se postavio u podnožje lestvi. Drugi je potrčao ka oblarkinoj nastambi.
<BR>&nbsp;&nbsp;&nbsp;&nbsp;&nbsp;Kovenant se divlje iskezio. Nastavio je da šutira vrata, ali se nije preterano naprezao. Kada je oblarka stigla, udario je još jednom i smirio se.
<BR>&nbsp;&nbsp;&nbsp;&nbsp;&nbsp;Na oblarkino naređenje, stražar se popeo uz lestve. Oprezno gledajući Kovenanta kroz rupu, razrešio je čvor i skočio u stranu da izbegne vrata ako ih Kovenant ponovo udari.
<BR>&nbsp;&nbsp;&nbsp;&nbsp;&nbsp;Nije to učinio. Rukom je odgurnuo vrata i stao na ulaz da se suoči sa oblarkom. Obrecnuo se na nju pre nego što je stigla da mu se obrati. "Hoću da razgovaram sa tobom."
<BR>&nbsp;&nbsp;&nbsp;&nbsp;&nbsp;Zadržala je oholo držanje. "Ali ja neću da ragovaram sa tobom."
<BR>&nbsp;&nbsp;&nbsp;&nbsp;&nbsp;Nije obratio pažnju na njene reči. "Nije me briga šta ti hoćeš. Ako misliš da nemam moć, grdno grešiš. Zašto bi, inače, Klava želela moju smrt?" Mračno je blefirao. "Pitaj svoje ljude šta se desilo kada su napali mog saputnika."
<BR>&nbsp;&nbsp;&nbsp;&nbsp;&nbsp;Zažmirila je i time mu pokazala da je već obaveštana o Vainovoj očitoj neranjivosti.
<BR>&nbsp;&nbsp;&nbsp;&nbsp;&nbsp;"Spreman sam da se nagodimo", nastavio je, ne dajući joj vremena da razmišlja. "Ne bojim te se, ali neću nikoga da povredim. Mogu da čekam dok sami ne odlučite da me pustite. Ako mi odgovoriš na neka pitanja, prestaću da rušim ovu kuću."
<BR>&nbsp;&nbsp;&nbsp;&nbsp;&nbsp;Pogled joj je za trenutak odlutao, a onda mu se vratio na lice. "Nemaš ti moć."
<BR>&nbsp;&nbsp;&nbsp;&nbsp;&nbsp;"A čega se onda bojiš?"
<BR>&nbsp;&nbsp;&nbsp;&nbsp;&nbsp;Oklevala je. Video je da želi da se okrene; ali njegov bes potkopavao joj je samouverenje. Očito joj je samopouzdanje već bilo ozbiljno narušeno nekim ranijim događajem. Trenutak kasnije promuklo je promrmljala. "Pitaj."
<BR>&nbsp;&nbsp;&nbsp;&nbsp;&nbsp;Smesta je odgovorio. "Zarobili ste troje ljudi - ženu po imenu Linden Averi i dvoje Kamendolaca. Gde su oni?"
<BR>&nbsp;&nbsp;&nbsp;&nbsp;&nbsp;Oblarka ga nije gledala u oči. Izgleda da je pogodio tačno u središte njene uznemirenosti. "Nema ih."
<BR>&nbsp;&nbsp;&nbsp;&nbsp;&nbsp;"Nema?" Srce mu se zgrčilo od naleta užasa. "Kako to misliš?" Nije odgovorila. "Jeste li ih ubili?"
<BR>&nbsp;&nbsp;&nbsp;&nbsp;&nbsp;"Ne." Imala je izraz besne gladi, izraz zveri kojoj su oteli plen. "Imali smo pravo! Kamendolci su nam neprijatelji! Njihova krv je zalog po pravu zarobljavanja. Imali su Kamen i lianar, koji su takođe zalog. A i krv njihove saputnice je zalog. Neprijateljev prijatelj je isto neprijatelj. Imali smo pravo.
<BR>&nbsp;&nbsp;&nbsp;&nbsp;&nbsp;Ali pravo nam je oduzeto." Glas joj se izvio od čudnog ječanja. "Uhvatili smo ih prvog dana plodnog sunca. Iste noći došao je Santonin na-Mhoram-in sa svojim honjem." Njen zlokobni bol bio je glasniji od krika. "U ime Klave oteo nam je ono što nam je pripadalo. Tvoji saputnici ništa ne znače, Troprste. Bez prigovora sam ih predala Jahaču. Otišli su u Veselkamen i nadam se da će im krv istruliti unutar tela."
<BR>&nbsp;&nbsp;&nbsp;&nbsp;&nbsp;Veselkamen? Kovenant je zaječao. Vatru mu paklenu! Snaga mu je istekla iz kolena; morao je da se pridrži za dovratak.
<BR>&nbsp;&nbsp;&nbsp;&nbsp;&nbsp;Ali oblarka je bila obuzeta svojom patnjom i nije to primetila. "Da, i nadam se da će i Klava istrunuti", vrisnula je. "Klava i svi koji služe na-Mhorama. Jer Santonin nam je oteo i moć života. Kamenmoć...!" Zaškripala je zubima. "Kada otkrijem ko je odao Santoninu na-Mhoram-inu da posedujemo Kamenmoć, iščupaću mu srce iz grudi i rukama ga rastrgnuti!"
<BR>&nbsp;&nbsp;&nbsp;&nbsp;&nbsp;Naglo je pogledala Kovenanta očima divljim kao bodež. "Nadam se da je tvoj prsten stvarno tako moćan kao što Jahači kažu. To će nam biti naknada. Tvojim prstenom otkupiću Kamenmoć. I još mnogo šta. Zato se spremi da umreš, Troprste. U zoru ću ti prosuti život. Uživaću u tome."
<BR>&nbsp;&nbsp;&nbsp;&nbsp;&nbsp;U Kovenantu su se kovitlali strah i gubitak, oglušujući ga o oblarkine pretnje, prigušujući mu protest u grlu. Nije mogao jasno da shvati ništa osim opasnosti po prijatelje. Zato što je uporno želeo da ide u Andelejn...
<BR>&nbsp;&nbsp;&nbsp;&nbsp;&nbsp;Oblarka se okrenula i otišla; jedva je uspeo da dahne za njom. "Kada su otišli?"
<BR>&nbsp;&nbsp;&nbsp;&nbsp;&nbsp;Nije mu odgovorila. Ali jedan od stražara je oprezno rekao. "Na izlasku drugog plodnog sunca."
<BR>&nbsp;&nbsp;&nbsp;&nbsp;&nbsp;Prokletstvo! Skoro dva dana...! Na honju! Dok ga je stražar gurao nazad u kuću i vezivao vrata, tupo je ponavljao u sebi. Nikada ih neću sustići.
<BR>&nbsp;&nbsp;&nbsp;&nbsp;&nbsp;Zapljusnulo ga je more bespomoćnosti. Bio je ovde zarobljen, a svaki otklon sunca, svaki otkucaj srca nosili su njegove saputnike sve bliže smrti. Sunder je rekao da je Zemlja zatvor za Jerotha od Sedam Paklova, ali to nije bilo tačno; bila je zatvor samo za njega, za Tomasa Kovenanta, Nesposobnog. Čak i kad bi ga Kamenmoć Drvograd ovog trenutka pustio, ne bi stigao da spase prijatelje.
<BR>&nbsp;&nbsp;&nbsp;&nbsp;&nbsp;A Drvograd ga neće pustiti; ta pomisao polako mu je prodirala kroz očajanje. Nameravaju da ga ubiju. U zoru. Vireći kroz zidove, video je da je kanjon već pokriven senkom. Zalazak sunca se bližio; veče se približavalo kao usud lepre. Ludački bes nagonio ga je da se baci na oslabljena vrata; ali zadržala ga je svest o uzaludnosti tog čina. U groznici za bekstvom, za načinom da iskupi ono što je učinio saputnicima, pomislio je na burmu.
<BR>&nbsp;&nbsp;&nbsp;&nbsp;&nbsp;Sklupčan kraj zida u sve gušćem mraku, promozgao je o svemu što je znao o divljoj magiji, setio se svega što je moglo da izazove beli plamen; ali nije bilo nade. Rekao je istinu kada je pričao sa Linden: u svim ranijim slučajevima, svako ispoljavanje divlje magije bilo je izazvano prisustvom neke druge moći. Konačni sukob sa poglavarom Kletnikom završio bi se porazom i Obesvećenjem da nije bilo Kamena Zlozemlja, oružja samog Opakog, koji je bio toliko moćan i izmamio toliko snažan odgovor iz belog zlata.
<BR>&nbsp;&nbsp;&nbsp;&nbsp;&nbsp;Ipak, Linden mu je rekla da je u groznici kod Kamendol Kristala njegov prsten zračio svetlost pre nego što je Jahač pokušao da upotrebi moć. Grčevito se uhvatio za to. Vrhovni poglavar Mhoram jednom mu je rekao: Ti jesi belo zlato. Možda potreba za pokretačem postoji u njemu, u njegovoj nerazrešivoj neodlučnosti, a ne u samoj divljoj magiji. Ako je to tačno...
<BR>&nbsp;&nbsp;&nbsp;&nbsp;&nbsp;Premestio se u udobniji položaj i naporom volje počeo da stvara haos u sebi. Polako je pretraživao sećanje, tražio gnev, potrebu, ključ kojim je otvorio divlju magiju u boju sa poglavarom Kletnikom.
<BR>&nbsp;&nbsp;&nbsp;&nbsp;&nbsp;Setio se dubine prezira, veličine opasnosti. Živo se prisetio okrutnosti kojom ga je Opaki ponizio, trudeći se da mu izmami predaju prstena. Setio se radosti poglavara Kletnika dok je opisivao Domaju kao bunjište lepre.
<BR>&nbsp;&nbsp;&nbsp;&nbsp;&nbsp;I setio se buđenja svog besa zbog gubavaca, zbog žrtava i oskudice. Taj bes - jasniji i čistiji od svakog gneva koji je ikada osetio - poneo ga je u srce paradoksa, u tačku moći između suprotstavljenih nemogućnosti: nemoguće je verovati da je Domaja stvarna; nemoguće je odbiti joj pomoć. Usidren samom suprotnošću, osnažen gnevom, suočio se sa poglavarom Kletnikom i nadvladao ga.
<BR>&nbsp;&nbsp;&nbsp;&nbsp;&nbsp;Svega se setio, sve je ponovo iskusio dubinom koja mu je stezala srce. A iz dubine je izvukao i naređenje divljoj magiji - naređenje za vatru.
<BR>&nbsp;&nbsp;&nbsp;&nbsp;&nbsp;Prsten je mirovao na srednjem prstu troprste šake. Bio je jedva vidljiv u polutami.
<BR>&nbsp;&nbsp;&nbsp;&nbsp;&nbsp;Utroba mu se grčila od očajanja; ali suzbio ga je, zgrabio cilj obema rukama kao davljenik. Pokretač, dahtao je. Prisustvo. Noseći sećanje u umu kao okamenjeni plamen, podigao se na noge i suočio sa jedinim spoljašnjim izvorom sile koji je imao na raspolaganju. Zamahnuo je troprstom šakom u širokom luku i udario Vaina u stomak.
<BR>&nbsp;&nbsp;&nbsp;&nbsp;&nbsp;Bol mu je prostrelio ruku; preko uma su mu preletele crvene iskre nalik na eksplozije svetiljki. Ali ništa se nije desilo. Vain ga nije ni pogledao. Ako demonokot i poseduje moć, držao ju je u dubini do koje Kovenant nije mogao da dopre.
<BR>&nbsp;&nbsp;&nbsp;&nbsp;&nbsp;"Proklet bio!" proderao se Kovenant, stežući povređenu šaku i tresući se od besa. "Zar ne razumeš? Oni će me ubiti!"
<BR>&nbsp;&nbsp;&nbsp;&nbsp;&nbsp;Vain se nije pomerio. Crno lice mu je već nestajalo u tami.
<BR>&nbsp;&nbsp;&nbsp;&nbsp;&nbsp;"Prokletstvo." Uz napor koji ga je gotovo doveo do suza, Kovenant je suzbio besciljnu želju da polomi ruke udarajući Vaina. "Pragrdani su verovatno slagali Penosleda. Ti ćeš verovatno samo tako stajati i gledati kako me kolju."
<BR>&nbsp;&nbsp;&nbsp;&nbsp;&nbsp;Ali sarkazam ga neće spasti. Njegovi saputnici su bili u ogromnoj opasnosti zato što ih je ostavio bez odbrane. A Penosled je poginuo u kataklizmi Kovenantove bitke sa Kamenom Zlozemlja. Penosled, koji je učinio više dobra na isceljenju zla Opakog nego ikakava divlja magija - mrtav zato što je Kovenant bio suviše nesiguran i užurban da bi našao bolje rešenje. Skljokao se na pod kao ruševina obrasla starim krivicama i i ostao tu da sedi, tupo ponavljajući svoju poslednju nadu, sve dok ga iscrpljenost nije odvukla u dremež.
<BR>&nbsp;&nbsp;&nbsp;&nbsp;&nbsp;Dvaput se probudio, usplamtelog srca, jer je sanjao Linden kako ga doziva. Posle toga je odustao od spavanja; nije bio siguran može li da treći put podnese isti košmar. Ushodao se oko Vaina i sve do zore mozgao o svojim nesposobnostima.
<BR>&nbsp;&nbsp;&nbsp;&nbsp;&nbsp;Istočno nebo postepeno je počelo da se prosvetljuje. Zidovi kanjona izdvojili su se iz noći i ostali kao posledice tame. Kovenant je čuo ljude kako se kreću oko kolibe i pokušao je da se pripremi.
<BR>&nbsp;&nbsp;&nbsp;&nbsp;&nbsp;Čuo je korake uz lestvice; ruke kako potežu veze na vratima.
<BR>&nbsp;&nbsp;&nbsp;&nbsp;&nbsp;Kada je puzavica spala, udario je ramenom o vrata i bacio stražara niz lestve. Smesta je skočio na zemlju i okrenuo se da beži.
<BR>&nbsp;&nbsp;&nbsp;&nbsp;&nbsp;Ali pogrešno je procenio visinu potpornih stubova. Nespretno se prizemljio i zabio se glavom pravo u grupu ljudi u podnožju lestvica. Nešto ga je udarilo po potiljku i podstaklo vrtoglavicu. Izgubio je kontrolu nad udovima.
<BR>&nbsp;&nbsp;&nbsp;&nbsp;&nbsp;Ljudi su ga uspravili, vukući ga za ruke i kosu. "Imaš sreće što oblarka želi da si budan", rekao je neko. "Inače bih ti pokazao koliko mi je toljaga tvrda." Kovenantu su noge utrnule od vrtoglavice; kanjon kao da je dobio grčeve. Drvograđani su ga odvukli kao gomilu rasklopljenih kostiju.
<BR>&nbsp;&nbsp;&nbsp;&nbsp;&nbsp;Poveli su ga ka severnom kraju kanjona i zaustavili se na nekih pedesetak koraka od poslednje kuće.
<BR>&nbsp;&nbsp;&nbsp;&nbsp;&nbsp;Pod nogama mu se otvarala okomita pukotina u steni. U nju je bio usađen težak drveni stub, gotovo dvaput viši od čoveka.
<BR>&nbsp;&nbsp;&nbsp;&nbsp;&nbsp;Bolno je zastenjao i pokušao da se odupre. Ali bio je bespomoćan.
<BR>&nbsp;&nbsp;&nbsp;&nbsp;&nbsp;Ljudi su ga okrenuli licem ka selu, a onda mu vezali ruke oko stuba. Nesigurno je pokušao da ih ritne; brzo su mu vezali i noge.
<BR>&nbsp;&nbsp;&nbsp;&nbsp;&nbsp;Kada su završili, otišli su bez reči.
<BR>&nbsp;&nbsp;&nbsp;&nbsp;&nbsp;Pošto mu se vrtoglavica povukla i mišići povratili, zagrcnuo se od mučnine; ali utroba mu je bila potpuno prazna.
<BR>&nbsp;&nbsp;&nbsp;&nbsp;&nbsp;Kuće su bile potpuno nevidljive, izgubljene u blistanju kanjona. Ali malo kasnije shvatio je da je stub veoma pažljivo postavljen. Na istočnom zidu kanjona, nad glavom mu se protezala duboka pukotina; kroz nju je prodro blesak zore. On će biti prva stvar u Kamenmoći Drvogradu koju će danas obasjati sunce.
<BR>&nbsp;&nbsp;&nbsp;&nbsp;&nbsp;Prolazilo je vreme. Sunčeva svetlost spuštala mu se na glavu kao oštrica sekire.
<BR>&nbsp;&nbsp;&nbsp;&nbsp;&nbsp;Iako su ga cipele štitile, kosti su ga bolele od straha. Srce kao da mu je kucalo tačno iza očiju.
<BR>&nbsp;&nbsp;&nbsp;&nbsp;&nbsp;Svetlost mu je dotakla kosu, čelo, lice. Dok je Drvograd ležao pod praskozorjem, iskusio je svitanje kao blagovest. Sunce je bilo optočeno oreolom smeđe izmaglice. Zapahnuo ga je vreli pustinjski vetar.
<BR>&nbsp;&nbsp;&nbsp;&nbsp;&nbsp;Prokletstvo, promrmljao je. Krvavo prokletstvo.
<BR>&nbsp;&nbsp;&nbsp;&nbsp;&nbsp;Kada mu je blesak prekrio lice i zaslepio ga, zasula ga je kiša oštrog šljunka. Dvadesetine ljudi zasipale su ga kamenjem.
<BR>&nbsp;&nbsp;&nbsp;&nbsp;&nbsp;Čvrsto je zažmurio, podnoseći bol što je bolje mogao.
<BR>&nbsp;&nbsp;&nbsp;&nbsp;&nbsp;Kada je gađanje prestalo, ponovo je otvorio oči i video da mu iz tame prilazi oblarka.
<BR>&nbsp;&nbsp;&nbsp;&nbsp;&nbsp;Nosila je dugački, gvozdeni nož, sa jednom oštricom i bez drške. Crni metal izgledao joj je ubitačno u ruci. Na licu je još nosila izraz jada; ali i izopačeno oduševljenje, gotovo nerazlučivo od ludila.
<BR>&nbsp;&nbsp;&nbsp;&nbsp;&nbsp;Dvadesetak koraka iza nje stajao je Vain. Drvograđani su ga obmotali debelim lijanama, pokušavajući da ga zadrže; ali izgledao je kao da nije svestan da je vezan. Držao se van domašaja, kao da je samo došao da gleda kako Kovenant umire.
<BR>&nbsp;&nbsp;&nbsp;&nbsp;&nbsp;Ali Kovenant nije imao vremena da razmišlja o Vainu. Oblarka mu je privukla svu pažnju. "Sada", zarežala je. "Osveta. Proliću ti život i tvoja krv će doneti vodu Drvogradu." Pogledala je u usku pukotinu. "A tvojim belim prstenom otkupićemo od Klave našu Kamenmoć."
<BR>&nbsp;&nbsp;&nbsp;&nbsp;&nbsp;Grčevito se držeći nade učvršćene strahom, Kovenant je postavio svoje pitanje. "Gde ti je orkrest?"
<BR>&nbsp;&nbsp;&nbsp;&nbsp;&nbsp;"Orkrest?" sumnjičavo je ponoviola.
<BR>&nbsp;&nbsp;&nbsp;&nbsp;&nbsp;"Tvoj Kamen."
<BR>&nbsp;&nbsp;&nbsp;&nbsp;&nbsp;"Ah", dahnula je, "Sunčev Kamen. Rede govore o takvim stvarima." Lice joj se iskrivilo od gorčine. "Sunčev Kamen je dozvoljen - a Kamenmoć su nam oduzeli. Nije pravedno!" Odmerila je Kovenanta kao da se raduje ukusu njegove krvi. "Nemamo Sunčev Kamen, Troprste."
<BR>&nbsp;&nbsp;&nbsp;&nbsp;&nbsp;Nemaju Sunčev Kamen? Kovenant je jeknuo u sebi. Nadao se da će njime podstaći delovanje prstena. A oblarka ga nema. Nema Sunčev Kamen. Pustinjsko sunce sijalo je na njega kao blistava, vrela poplava koja ga je donela u Domaju. Oko glave su mu lepetala nevidljiva lešinarska krila - kratki naleti ludila. Jedva je mogao da ih nadjača glasom. "Kako onda...? Mislio sam da oblari ne mogu bez Sunčevog Kamena." Znao je da to nije tačno, ali želeo je da je navede na razgovor i time uspori. Jednom su ga već uboli; još jedan takav udarac sigurno će ga dokrajčiti. "Kako onda koristiš Kob Sunca?"
<BR>&nbsp;&nbsp;&nbsp;&nbsp;&nbsp;"Teško je", priznala je, iako joj se glad u pogledu nije promenila. "Moram da koristim Rede. Rede!" Iznenada je pljunula u pukotinu pod nogama. "Kamenmoć Drvogradu pokolenjima nije bilo potrebno takvo znanje. Kamenmoć se predavao od oblara do oblara i njime smo stvarali život! Bez njega se moramo boriti za opstanak kako znamo i umemo."
<BR>&nbsp;&nbsp;&nbsp;&nbsp;&nbsp;Sunce je izazivalo na Kovenantu potoke znoja koji su mu se slivali u bradu i niz kičmu. Konopci su mu prekinuli cirkulaciju u rukama i izazvali bolno pulsiranje u ramenima. Morao je nekoliko puta da proguta pljuvačku kako bi pročistio grlo. "Šta je to? Šta je ta Kamenmoć?"
<BR>&nbsp;&nbsp;&nbsp;&nbsp;&nbsp;Pitanje ju je pogodilo. Odmah je video da jedva čeka da govori o Kamenmoći. Na licu joj se pojavio izraz mučnine od ljubavi ili požude. Spustila je nož. Više nije gledala u njega. "Kamenmoć", vatreno je šapnula. "Ah, Kamenmoć." Grudi su joj se zategle pod zelenom haljinom, kao da se seća zanosa. "To je moć i slava, bogatstvo i uteha. Neprocenjivi smaragd, osvetljen mogućnostima i hladnoćom više nego ijedan drugi kamen. Tolika moć sadržana u jednom tako malom i čarobnom amuletu! Jer Kamenmoć nije veći od mog dlana. Pljosnat je, oštrih ivica, kao isklesan iz većeg kamena. I neprocenjivo vredan."
<BR>&nbsp;&nbsp;&nbsp;&nbsp;&nbsp;Nastavila je, nesposobna da obuzda bujicu reči u transu. Ali Kovenant je izgubio nit njenog govora, obuzet naletom nagonskog užasa. Odjednom je bio siguran da mu opisuje talisman načinjen od komada Kamena Zlozemlja.
<BR>&nbsp;&nbsp;&nbsp;&nbsp;&nbsp;To ubeđenje prostrelilo ga je kao udar munje. Sada se mnogo šta objasnilo: pustoš čitavog kraja; lakoća života u Drvogradu; bezrazložna nasilnost ljudi; opsednutost oblarke. Jer Kamen Zlozemlja je sama srž izopačenja, toliko zlokoban da je on bio spreman da žrtvuje Penosledov život, pa i svoj, samo da bi iščupao to zlo iz Domaje. U trenutku užasa poverovao je da nije uspeo da uništi Kamen, da je upravo Kamen Zlozemlja izvor Kobi Sunca.
<BR>&nbsp;&nbsp;&nbsp;&nbsp;&nbsp;Ali onda mu je sinulo još jedno objašnjenje. Opaki je svojevremeno dao svakom Besomuku po komad Kamena. Jedan od njih je pošao u bitku protiv poglavara, a presreli su ga ovde, na jugoistočnoj granici Andelejna - dočekali i zadržali nekoliko dana. Možda je u tom boju Besomukov Kamen neprimećen zapao među bregove i tu ostao, zračeći spontanim obesvećenjem, sve dok neki nesrećni Drvograđanin nije naišao na njega.
<BR>&nbsp;&nbsp;&nbsp;&nbsp;&nbsp;Ali to sada nije bilo važno. Jahač je uzeo Kamenmoć. Kovenant je odjednom znao da mora preživeti, da mora stići u Veselkamen. Da mora završiti uništenje Kamena Zlozemlja. Tek tada svi raniji bolovi i Penosledova smrt neće biti uzaludni.
<BR>&nbsp;&nbsp;&nbsp;&nbsp;&nbsp;Oblarka je požudno zajecala. "Neka istrunu!" Uhvatila je nož i okrenula ga kao bodež. "Neka budu osuđeni na večne muke što su mi ga oteli! Proklinjem ih iz dubine srca i ponora bola!" Podigla je nož iznad glave. Oštrica je zablistala, spremna i strašna pod pustinjskim suncem. Potpuno je izgubila svest o Kovenantu; pogled joj je bio usmeren ka unutra, ka divljoj viziji Klave. "Sve ću vas pobiti!"
<BR>&nbsp;&nbsp;&nbsp;&nbsp;&nbsp;Kovenant je kriknuo iz sveg glasa, užasnuto i očajnički. "Nekhrimah, Vaine! Spasi me!"
<BR>&nbsp;&nbsp;&nbsp;&nbsp;&nbsp;Oblarka kao da ga nije čula. Svom snagom je zamahnula nožem ka njegovim grudima.
<BR>&nbsp;&nbsp;&nbsp;&nbsp;&nbsp;Ali Vain se pokrenuo. Dok se oštrica kretala u luku, stresao je veze sa ruku.
<BR>&nbsp;&nbsp;&nbsp;&nbsp;&nbsp;Bio je predaleko, prekasno...
<BR>&nbsp;&nbsp;&nbsp;&nbsp;&nbsp;Sa razdaljine od dvadeset koraka, stegao je pesnicu.
<BR>&nbsp;&nbsp;&nbsp;&nbsp;&nbsp;Oblarkine ruke su se zaledile na pola zamaha. Vrh noža bio je uperen u središte Kovenantove majice; ali nije mogla da dovrši udarac.
<BR>&nbsp;&nbsp;&nbsp;&nbsp;&nbsp;Izbezumljeno je gledao kako se Vain približava oblarki. Udario ju je nadlanicom. Skljokala se. Iz usta joj je linula krv. Dok je još tekla, žena se trgla i ostala da nepomično leži.
<BR>&nbsp;&nbsp;&nbsp;&nbsp;&nbsp;Vain je nije ni pogledao. Mahnuo je ka stubu, a drvo se razletelo u iverje. Kovenant je pao; ali Vain ga je uhvatio i postavio na noge.
<BR>&nbsp;&nbsp;&nbsp;&nbsp;&nbsp;Kovenant nije imao vremena da razmišlja. Stresao je veze i iverje, podigao nož i zadenuo ga za pojas. Ruke su ga strašno pekle od povratka cirkulacije. Srce mu je ludački udaralo. Ali primorao je sebe da se pokrene. Znao je da će se izgubiti u naknadnoj reakciji užasa ako se ne bude kretao. Prošao je između ukočenih Drvograđana nazad u selo i ušao u prvu veću kuću na koju je naišao.
<BR>&nbsp;&nbsp;&nbsp;&nbsp;&nbsp;Trebalo mu je nekoliko trenutaka da se navikne na polumrak. Tek tada je razabrao unutrašnjost sobe. Na zidovima je visilo ono što je tražio; ispetena vreća sa hlebom i kožna mešina sa nekom tečnošću. Tek kada ih je uzeo, primetio je ženu koja je sedela u jednom uglu. Bila je sitna i ukočena u pokušaju da zaštiti dete koje je dojila.
<BR>&nbsp;&nbsp;&nbsp;&nbsp;&nbsp;Otvorio je mešinu i žedno potegao. Tečnost je imala odvratan ukus, ali sprala mu je deo gorčine iz grla. Grubo se obratio ženi. "Šta je ovo?"
<BR>&nbsp;&nbsp;&nbsp;&nbsp;&nbsp;"Meteglin", odgovorila je piskavim glasom.
<BR>&nbsp;&nbsp;&nbsp;&nbsp;&nbsp;"Dobro." Pošao je ka vratima, a onda se okrenuo da zareži na nju. "Slušaj me. Ovaj svet će se promeniti. Ne samo ovde - ne samo zato što ste izgubili vašu prokletu Kamenmoć. Čitava Domaja će postati drugačija. Moraćete naučiti da živite kao ljudska bića. Bez svog ovog bolesnog ubijanja."
<BR>&nbsp;&nbsp;&nbsp;&nbsp;&nbsp;Kada je izišao iz kuće, beba je počela da plače.
</P></TD></TR></TABLE>
<P class="next">
<A HREF=p17.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
