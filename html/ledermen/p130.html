<html>

<head>
<link REL="STYLESHEET" HREF="../../style/main.css" TYPE="text/css">
<meta charset="UTF-8">
<title></title>
</head>

<body>
<div align="center"><center>

<table width="97%">
  <tr>
    <td><h3>NOVEMBARSKA REVOLUCIJA </h3>
    <p>&nbsp;&nbsp;&nbsp;&nbsp;&nbsp;Dva opita, jedan započet 1972, a drugi 1973, izmenila su
    fiziku. Jedan je bio u Brukhejvenu, nekadašnjem vojnom logoru, među kržljavim borićima
    na pesku, samo deset minuta daleko od jedne od najlepših plaža na svetu, na južnoj
    obali Long Ajlenda, koji, kao dobar domaćin, prima okeanske talase što se do njega
    valjaju maltene od Pariza. Drugi opit bio je u SLAC-u, u smeđim brdima iznad stenfordskog
    studentskog grada koji je izgrađen u španskom stilu. Oba ta opita bila su pecanje u
    mutnoj vodi. Ni jedan ni drugi nije bio jasno motivisan, ali kad su se sudarili, to je
    tako tresnulo da je zvuk obleteo svet. Događaji sa kraja 1974. godine ostaju zabeleženi
    u istoriji fizike kao Novembarska revolucija, o kojoj se priča i pripoveda kad god
    fizičari sednu da zbore o vremenima starim i junacima iz davnina i da pijuckaju
    'Perijer'. A predistorija te revolucije jeste teoretičarsko uverenje, koje je njima
    maltene religija, da priroda mora biti lepa, simetrična. <br>
    &nbsp;&nbsp;&nbsp;&nbsp;&nbsp;Prvo da napomenemo da hipoteza o postojanju kvarkova nije
    značila nikakvu pretnju statusu elektrona kao elementarne čestice, a-toma. Samo, sada su
    postojale dve klase tačkastih čestica - kvarkovi i leptoni. Elektron, muon i neutrino su
    leptoni. I sve je moglo biti fino, da nisu Švarc, Stajnberger i Ledermen zabrljali celu
    stvar onim opitom sa dva neutrina. Odjedanput je ispalo da imamo četiri leptona
    (elektron, elektronov neutrino, muon, i muonov neutrino), a samo tri kvarka (gore, dole i
    čudni). Tabela o tome mogla je, godine 1972, izgledati, napisana fizičarskim sažetim
    sistemom notacije, ovako: </p>
    <div align="center"><center><table border="0" cellpadding="0" cellspacing="0" width="30%">
      <tr>
        <td width="34%"><font face="Times New Roman">kvarkovi:</font></td>
        <td width="25%"><strong><font face="Times New Roman">u d s</font></strong></td>
        <td width="24%"></td>
      </tr>
      <tr>
        <td width="34%"><font face="Times New Roman">leptoni:</font></td>
        <td width="25%"><font face="Times New Roman">e</font></td>
        <td width="24%"><font FACE="Symbol">m</font></td>
      </tr>
      <tr>
        <td width="34%"></td>
        <td width="25%"><font FACE="Symbol">n</font><sub>e</sub></td>
        <td width="24%"><font FACE="Symbol">n<sub>m</sub></font></td>
      </tr>
    </table>
    </center></div><p>&nbsp;&nbsp;&nbsp;&nbsp;&nbsp;Bljak. Fuj. Ne, ne, ne biste vi napisali
    takvu tablicu jer bila bi bez veze. Leptoni lepo sređeni dva po dva, a odeljenje kvarkova
    srazmerno ružno, samo tri komada, u jednoj epohi kad su fizičari već bili razočarani
    brojem 3. <br>
    &nbsp;&nbsp;&nbsp;&nbsp;&nbsp;Teoretičari Šeldon Glešou i Bjorken davali su već 1964.
    primedbe koje su manje-više značile da bi bilo naprosto šarmantno kad bi postojao
    četvrti kvark. Time bi bila obnovljena simetrija između kvarkova i leptona, ona
    simetrija koju smo upropastili otkrićem muonskog neutrina, četvrtog leptona. Godine
    1970. pojavio se nešto jači teorijski razlog da se veruje u postojanje četvrtog kvarka;
    Glešou i njegovi saradnici istakli su argumente za to, složene, ali divne. Od tada je
    Glešou bio strastveni borac za kvarkove. Inače, malo ko kaže 'Glešou'; njega i
    obožavaoci i protivnici zovu skraćeno Šeli. E, vidite, Šeli je napisao nekoliko knjiga
    i u njima dokazao da može stvarno vrlo strastveno da se bavi tim svojim advokatisanjem u
    prilog kvarkova. Šeli je jedan od glavnih arhitekata našeg standardnog modela, ali je
    mnogo cenjen i zbog svojih priča, cigara i kritičkih komentara o trendovima u teoriji. <br>
    &nbsp;&nbsp;&nbsp;&nbsp;&nbsp;Glešou je organizovao čitav marketing za tu svoju zamisao
    o četvrtom kvarku. Dao mu je i naziv - šarm. Putovao je na nebrojene seminare, radionice
    i konferencije, i svuda insistirao da eksperimentatori treba da tragaju za kvarkom šarm.
    Njegova zamisao bila je da ćemo pomoću tog novog kvarka i pomoću nove simetrije u kojoj
    kvarkovi takođe dolaze svaki sa svojim parnjakom - gore/dole i šarm/čudni - uspeti da
    izlečimo mnoge patologije (doktore, boli me ovde) u teoriji slabe sile. Uspelo bi, na
    primer, poništavanje nekih reakcija koje su bile predviđane, a nikad opažene.
    Malo-pomalo, Šeli je pridobijao kolege; imao je, bar među teoretičarima, sve više
    pristalica. U leto 1974. godine, jedan prekretni pregled dotadašnjih postignuća pod
    naslovom &quot;Traganje za kvarkom&quot; objavili su zajednički Meri Gajar (Mary
    Galliard), jedna od tragično malobrojnih žena u fizici, izvanredan teoretičar, među
    vrhunskim; Ben Li i Džon Rosner (Jon Rosner). Ovaj njihov članak bio je za
    eksperimentatore naročito poučan zato što je ukazivao na to da takav kvark, hajde da ga
    nazovemo <strong>c</strong>, i njegov antikvark, <strong>c</strong>, mogu da budu
    napravljeni u crnoj kutijici i da iz nje iziđu kao jedan neutralni mezon u kome su
    spojeni <strong>c</strong> i <strong>c</strong>. To troje su čak nabacili zamisao da
    stari brukhejvenski podaci moje grupe o parovima muona mogu biti dokaz da se <strong>c c</strong>
    raspadaju na dva muona i da bi to moglo biti tumačenje Ledermenove grbine kod 3GeV. To
    znači da bi masa te stvari, tog <strong>c c</strong>, trebalo da iznosi 3GeV. </td>
  </tr>
</table>
</center></div>

<p class="next" align="center"><a HREF="p131.html"><img BORDER="0"
SRC="../../graphics/next.gif" width="35" height="27"></a> </p>
</body>
</html>
