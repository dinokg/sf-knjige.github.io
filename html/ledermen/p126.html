<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>KRICI KVARKA
<P>&nbsp;&nbsp;&nbsp;&nbsp;&nbsp;Obrasci hadrona poređanih po raznim kvantnim brojevima takođe vrište: "Struktura! Struktura!". To bi značilo da imaju neku unutrašnju, nižu strukturu, podstrukturu. Ali nije baš lako čuti krike subnuklearnih entiteta. Dvojica fizičara oštrog sluha to su uspela, pa su o tome i pisala. Gel-Man je predložio postojanje izvesnih struktura kojima je dao naziv 'matematičke strukture'. Godine 1964. on je izneo svoje postulate prema kojima obrasci organizovanja hadrona mogu biti objašnjeni ako postoje tri 'logičke konstrukcije'. On je tim konstrukcijama dao i nazive. Kvarkovi. Opšte je uverenje da je tu reč maznuo iz dijaboličnog romana Džejmsa Džojsa (James Joyce) Fineganovo bdenje. Tamo u jednom trenutku neko kaže: "Tri kvarka za mustera Marka!" (engl. "Three quarks for Muster Mark!") Džordž Cvajg (George Zweig), Gel-Manov kolega, došao je na istu zamisao dok je radio u CERN-u; zaključio je da postoje tri stvarčice kojima je dao naziv 'asovi'.
<BR>&nbsp;&nbsp;&nbsp;&nbsp;&nbsp;Verovatno nikad nećemo baš tačno saznati kako je nastala ta prekretna zamisao. Znam jednu verziju zato što sam bio lično prisutan - na Univerzitetu Kolumbija, 1963. godine. Gel-Man je držao seminar o simetriji osmostrukog puta hadrona, kad jedan teoretičar sa Kolumbije, Robert Serber (Robert Serber), zatraži reč i ukaže na činjenicu da bi se organizacija u 'osmice' mogla objasniti i tako da, možda, postoje samo tri niže jedinice, od kojih bi čestice bile izgrađene. Gel-Man se saglasio, ali je dodao da bi u tom slučaju te podjedinice, ako postoje i ako su čestice, morale imati jednu nečuvenu osobinu - naime, njihova naelektrisanja morala bi se iskazivati razlomcima čiji je imenilac trojka. Dakle, naelektrisanja bi bila: 1/3, 2/3, -1/3 i tako dalje.
<BR>&nbsp;&nbsp;&nbsp;&nbsp;&nbsp;U svetu čestica, sva naelektrisanja se mere u odnosu na naelektrisanje elektrona. Svaki elektron nosi električni naboj tačno isti, i to: 1,602193 x 10<SUP>-19</SUP> kulona. Dobro, manite se sad pitanja šta je kulon. Dovoljno je da znate da ovaj složeni broj jeste jedinica naelektrisanja i da je nazivamo naprosto 1 zato što je to naelektrisanje jednog elektrona. Baš zgodno, i naelektrisanje protona je 1,0000, a i naelektrisanog piona isto tako, i muona (za koji smo još mnogo tačnije merili) i tako dalje. U prirodi, naelektrisanja su celobrojna: 1, 2, 3... Zna se da svaki takav ceo broj jeste, u stvari, ono gore, složeno, pomnoženo sa 1, ili sa 2, ili sa 3 i tako dalje. E, da, ali naelektrisanja mogu biti u dve vrste: plus ili minus. Nemamo pojma zašto. Naprosto je tako. Čovek bi mogao zamisliti svet u kome bi elektron mogao izgubiti, recimo u nekom žestokom sudaru ili igrajući poker sa drugim česticama, 12 posto od svog naelektrisanja. To u ovom svetu ne može. Elektron, proton, pi plus i tako dalje uvek imaju naelektrisanje jednako 1,0000.
<BR>&nbsp;&nbsp;&nbsp;&nbsp;&nbsp;Iz tog razloga, čim je Serber izneo tu zamisao o česticama čija bi naelektrisanja bila trećinske vrednosti celog broja, svi su rekli: beži. Ništa od toga. Ništa slično tome nikada nije viđeno. Prilično neobična činjenica - da su sva opažena naelektrisanja jednaka umnošku celog prirodnog broja jednog nepromenljivog standardnog naelektrisanja - postala je, tokom vremena, deo intuicije fizičara. Ova 'kvantizacija' električnih naboja korišćena je, zapravo, kao sredstvo u traganju za nekom dubljom simetrijom, pomoću koje bi mogla biti objašnjena. Međutim, Gel-Man je preispitao tu stvar, pa je izneo hipotezu o kvarkovima. Istovremeno nam je malo bacio prašinu u oči (tako se bar nekima od nas činilo), insistirajući da kvarkovi nisu stvarne čestice nego da su samo pogodne matematičke konstrukcije.
<BR>&nbsp;&nbsp;&nbsp;&nbsp;&nbsp;Ta tri kvarka rođena 1964. godine danas se zovu gore, dole i čudni, a sažete oznake su im u, d i s (od njihovih engleskih naziva: up, down, strange). Postoje, naravno, i tri antikvarka: u, d i s, jednakih, ali suprotnih naelektrisanja. Odlike kvarkova morale su biti obazrivo birane da bi se od kvarkova mogli sagraditi svi poznati hadroni. Kvarku gore je dato naelektrisanje +2/3; dole -1/3, koliko ima i čudni kvark. I drugi kvantni brojevi za kvarkove odabrani su tako da pri sabiranju daju tačan rezultat. Na primer, proton je sagrađen od tri kvarka - uud - čija su naelektrisanja +2/3, +2/3 i -1/3, što kad se sabere daje +1, a to i jeste baš tačno protonovo naelektrisanje, nama dobro poznato. Neutron je kombinacija udd, sa nabojima +2/3, -1/3 i -1/3, što daje zbir 0 - a to je ništa. I treba da bude ništa, jer neutron je neutralan. Nema nikakvo naelektrisanje.
<BR>&nbsp;&nbsp;&nbsp;&nbsp;&nbsp;Svi hadroni sagrađeni su od kvarkova, neki od dva, a neki od tri, zavisno od kvarkovskog modela. Postoje dve klase hadrona: barioni i mezoni. Barioni su rodbina protonima i neutronima; imaju po tri kvarka u sebi. Mezoni (u koje spadaju i pioni i kaoni) sastoje se svaki od po dva kvarka, ali - ta dva moraju uvek biti jedan kvark i jedan antikvark. Primer ovoga jeste pozitivni pion (<FONT FACE=Symbol>p</FONT><SUP>+</SUP>) koji je u d. Naelektrisanja ta dva kvarka iznose +2/3 i +1/3, što je jednako 1. (Zapazite da d, dakle kvark antidole, ima pozitivno naelektrisanje, +1/3.)
<BR>&nbsp;&nbsp;&nbsp;&nbsp;&nbsp;Kad je skrojena ova rana hipoteza, kvantni brojevi kvarkova i njihove odlike kao što su spin, naboj, izospin i tako dalje namešteni su tako da tačno objasne osobine samo nekoliko bariona (to su proton, neutron, lambda i tako dalje) i nekoliko mezona. Posle se tek pokazalo da tako postavljeni brojevi, i njihove kombinacije, odgovaraju svim ostalim hadronima, stotinama njih. Svuda se uspešno uklopilo! Zato bi trebalo da i sve ostale osobine jednog složenog tela (protona, recimo) budu obuhvaćene osobinama onih kvarkova koji su sastavni delovi tog tela, uz određena podešavanja koja proističu iz činjenice da kvarkovi unutar tog tela jesu i u bliskim međusobnim odnosima. Trebalo bi... nadamo se mi. To je zadatak za sledeća pokolenja teoretičara, kao i za sledeća pokolenja računara. Oni će se time i baviti, doduše samo ako im neko obezbedi podatke.
<BR>&nbsp;&nbsp;&nbsp;&nbsp;&nbsp;Kvarkovske kombinacije dovode do jednog zanimljivog pitanja. Osobina je čoveka da menja svoje ponašanje kad je u društvu drugih ljudi. Međutim, kao što ćemo videti, kvark nikada nije sam. Iz tog razloga, istinske neizmenjene odlike kvarka možemo samo da izvedemo na osnovu toga što ćemo kvarkove posmatrati pod različitim okolnostima, kako god umemo.
<BR>&nbsp;&nbsp;&nbsp;&nbsp;&nbsp;Bilo kako bilo, evo jedne tablice u kojoj su navedene neke tipične kvarkovne kombinacije, kao i hadroni koji tako nastaju:
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;BARIONI MEZONI
<BR>&nbsp;&nbsp;&nbsp;&nbsp;&nbsp;uud proton ud pozitivni pion
<BR>&nbsp;&nbsp;&nbsp;&nbsp;&nbsp;udd neutron du negativni pion
<BR>&nbsp;&nbsp;&nbsp;&nbsp;&nbsp;uds lambda uu + dd neutralni pion
<BR>&nbsp;&nbsp;&nbsp;&nbsp;&nbsp;uus sigma plus us pozitivni kaon
<BR>&nbsp;&nbsp;&nbsp;&nbsp;&nbsp;dds sigma minus su negativni kaon
<BR>&nbsp;&nbsp;&nbsp;&nbsp;&nbsp;uds sigma nula ds neutralni kaon
<BR>&nbsp;&nbsp;&nbsp;&nbsp;&nbsp;dss ksi minus ds neutralni antikaon
<BR>&nbsp;&nbsp;&nbsp;&nbsp;&nbsp;uss ksi nula
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Fizičari su se oduševljavali ovim spektakularnim uspehom: sveli su stotine predmeta koji su prividno bili osnovni na kombinacije samo tri razna kvarka. (Onaj termin 'asovi' izbledeo je i zaboravljen je. Niko se ne može takmičiti sa Gel-Manom u veštini nadevanja naziva.) Teoriju proverimo tako što gledamo može li ona nešto da predvidi; hipoteza o kvarkovima, svejedno što ju je Gel-Man u početku malo zamagljivao na pomenuti način, pokazala se blistavo uspešna. Evo primera. Moguća bi bila kombinacija tri čudna kvarka, sss. Niko nije primetio takvu česticu, ali mi smo joj, neuznemireni time, dali naziv: omega minus. (To se piše <FONT FACE=Symbol>W</FONT><SUP>-</SUP>.) Pošto čestice u kojima postoji čudni kvark imaju određene, nama poznate osobine, bilo je moguće predvideti i osobine koje bi trebalo da ima hadron sss ako bi postojao. Ova omega minus bila bi baš neobična čestica, sa spektakularnim 'potpisom'. Godine 1964. otkrivena je u mehurastoj komori u Brukhejvenu i bila je tačno ono što je dr Gel-Man naručio.
<BR>&nbsp;&nbsp;&nbsp;&nbsp;&nbsp;Nisu sva pitanja rešena - ni izdaleka sva. Ostalo ih je mnogo. Za početak: kako se to kvarkovi drže jedni za druge? Tokom sledećih trideset godina napisano je na hiljade teorijskih radova i izveštaja o opitima u vezi sa jakom silom. Teorija sa nazivom teškim za izgovor, 'kvantna hromodinamika', predložila je postojanje jedne nove vrste čestica koje su samo prenosioci 'poruka'. To su gluoni. Oni su kao nekakav 'cement', imaju dužnost da 'betoniraju' kvarkove da bi ovi ostajali zajedno. O njima, kasnije.
</TD></TR></TABLE>
<P class="next">
<A HREF=p127.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
