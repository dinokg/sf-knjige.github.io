<html>

<head>
<link REL="STYLESHEET" HREF="../../style/main.css" TYPE="text/css">
<meta charset="UTF-8">
<title></title>
</head>

<body>
<div align="center"><center>

<table width="97%">
  <tr>
    <td><h3>KOMPANIJA ZA UBISTVA I OPIT SA DVA NEUTRINA </h3>
    <p>&nbsp;&nbsp;&nbsp;&nbsp;&nbsp;Melvin Švarc (Melvin Schwartz), docent na Kolumbiji,
    slušao je i saslušao podroban izveštaj o ovim nevoljama, novembra 1959. godine.
    Govornik je bio teoretičar sa Kolumbije T. D. Li. Onda je Švarc došao na svoju VELIKU
    zamisao. Zašto ne bismo stvorili jedan zrak neutrina na taj način što bismo dopustili
    da zrak piona visoke energije plovi kroz prazan prostor toliko dugo da se neki deo, recimo
    deset odsto, tih piona raspadne na muone i neutrine. Pioni, dakle, lete i u letu nestaju;
    a na mestu svakog iščezlog piona pojave se po jedan muon i jedan neutrino, koji zajedno
    nose isto onoliko energije koliko je imao pokojnik. Šta sad leti kroz prostor? Lete muoni
    i neutrini nastali od tih 10% pomrlih piona, ali leti još i onih 90% piona koji se još
    nisu raspali, a letuca i svakojaki nuklearni otpad što se razleteo iz mete koja je bila
    gađana da bi pioni nastali. E, sad, reče Švarc, hajde da mi to sve usmerimo u jedan
    veliki, debeli, čelični zid. (Posle se pokazalo da nam je bio potreban čelični zid
    debeo 12 metara.) Ništa neće moći da prođe kroz taj zid, ništa osim neutrina, koji bi
    jednako lako prošišali i kroz čelični zid debeo 12 miliona kilometara. Znači, na
    drugu stranu zida izlazi, i mi na taj način dobijamo, čist neutrinski zrak, a pošto
    neutrino ne sluša nijednu silu osim slabe, tu nam je i dobra prilika da proučavamo ne
    samo neutrine nego (kroz sudare neutrina) i slabu silu. <br>
    &nbsp;&nbsp;&nbsp;&nbsp;&nbsp;Ovaj plan je mogao da razreši i prvu krizu i drugu krizu.
    Melova zamisao bila je da bi nam ovaj neutrinski zrak omogućio da proučavamo slabu silu
    pri energijama od više milijardi, a ne miliona, eV. Stekli bismo mogućnost da gledamo
    kako se slaba sila ponaša pri visokoj energiji. Mogli bismo ujedno da naslutimo bar
    delić razloga zbog koga ne primećujemo nijedan raspad muona u elektron plus foton; mogli
    bismo, ako je tu neutrino na neki način umešan. <br>
    &nbsp;&nbsp;&nbsp;&nbsp;&nbsp;Kao što se često dešava u nauci, praktično istu zamisao
    objavio je u maltene istom trenutku sovjetski fizičar Bruno Pontekorvo (Bruno
    Pontecorvo). E, sad se vi pitate zašto njegovo ime zvuči više italijanski nego ruski.
    Pa, zato što je to Italijan koji je pedesetih godina prebegao u Moskvu iz ideoloških
    razloga. Svejedno, njegova fizika, njegove zamisli, njegova mašta ostadoše na vrhunskom
    nivou. Brunova tragedija nastupila je kasnije zato što je pokušavao da svoje maštovite
    zamisli sprovede u delo u sistemu u kome je birokratija gušila sve. Međunarodne
    konferencije su mesto na kome bi, po tradiciji, trebalo da se ispoljava toplo
    prijateljstvo naučnika celoga sveta; na jednoj takvoj konferenciji u Moskvi, pitao sam
    jednog prijatelja: &quot;Jevgenij, reci mi, ko je od vas ruskih fizičara zaista
    komunista?&quot; Jevgenij se počeo osvrtati po dvorani, a onda je prstom pokazao
    Pontekorva. Ali to je bilo godine 1960. <br>
    &nbsp;&nbsp;&nbsp;&nbsp;&nbsp;Kad sam se krajem 1969. godine vratio na Kolumbiju sa
    prijatno provedene slobodne godine u CERN-u, počeo sam da slušam rasprave o krizama
    vezanim za slabu silu, pa i tu Švarcovu ideju. Švarc je nekako došao do zaključka da
    nijedan postojeći akcelerator nije dovoljno jak da napravi neutrinski zrak dovoljnog
    intenziteta, ali ja se sa ovim nisam složio. U Brukhejvenu se bližila kraju izgradnja
    AGS-a (alternartivno-gradijentni sinhrotron) od 30 GeV; ja sam neke brojke malo bacio na
    papir i ubedio sebe, a uskoro i Švarca, da je opit izvodiv. Napravili smo ga. Bio je to,
    za godinu 1960, ogroman opit. Pridružio nam se Džek Stajnberger (Jack Steinberger),
    jedan moj kolega na Kolumbiji, uzeli smo nekoliko studenata i mladih doktora i napravili
    grupu od sedam ljudi. Nas trojica (Džek, Mel i ja) bili smo poznati po blagom i ljubaznom
    stavu prema svima ostalima. Jedanput sam hodao po akceleratorskom podu i čuo kako jedan
    fizičar kaže: &quot;Evo, stiže Kompanija za ubistvo!&quot; <br>
    &nbsp;&nbsp;&nbsp;&nbsp;&nbsp;Upotrebili smo masivan detektor, a oko njega smo izgradili
    debeo čelični zid, da ne bi doletale niotkud nikakve čestice osim neutrina. U taj zid
    morali smo da ugradimo hiljade tona čelika. Uzeli smo ih sa onih ratnih brodova koji su u
    to doba bili bacani u staro gvožđe. Pogrešio sam, pa sam nekom novinaru rekao, u šali,
    da smo isekli ratni brod 'Misuri' da bismo napravili naš zid. U to doba, međutim, brod
    'Misuri' nije bio povučen iz upotrebe nego je još plovuckao valjda negde. Ali čelik je
    svakako dobijen sečenjem starih vojnih brodova. Dvostruko sam pogrešio, pa sam se
    našalio rekavši da ćemo morati, ako izbije neki rat, da rasturimo opit i opet sklopimo
    taj ratni brod. To je krenulo u javnost kao priča koja je brzo dobila i 'ukrase', pa je
    ispalo da nam Ratna mornarica konfiskuje opit da bi krenula u neki rat. (A koji je to rat
    mogao biti, godine 1960, to ni do danas nikome nije jasno.) <br>
    &nbsp;&nbsp;&nbsp;&nbsp;&nbsp;Takođe su malo 'nadogradili' moju priču o topu. A stvarno
    smo dobili mornarički top kalibra 305 milimetara sa odgovarajućim žlebovima iznutra i
    debelim zidovima cevi. Bio nam je to divan kolimator, sprava pomoću koje fokusiramo zrak
    čestica i nanišanimo njime ka nekoj meti. Mislili smo da napunimo tu topovsku cev
    berilijumom, koji bi poslužio kao filter, ali cev je, kao što rekoh, bila izolučena
    iznutra, i to duboko. Ovo je bilo smetnja. Zato sam našao jednog mršavog postdiplomca i
    poslao ga unutra, u cev, da popunjava te spiralne žlebove čeličnom vunom. Sat kasnije,
    on ispuzi iz cevi sav preznojen, pregrejan, razdražen, i kaže: &quot;Ja dajem
    ostavku!&quot; &quot;Pa ne možeš da daš ostavku!&quot; povičem ja. &quot;Gde da nađem
    drugog studenta tvog kalibra?&quot; <br>
    &nbsp;&nbsp;&nbsp;&nbsp;&nbsp;Kad smo završili pripreme, čelik sa zastarelih lađa
    ležao je u debelim oblogama oko detektora koji je bio izrađen od deset tona aluminijuma,
    zgodno raspoređenog, tako da ako se neutrino sudari sa nekim jezgrom aluminijuma, uspemo
    da opazimo proizvode tog sudara. Ta vrsta detektora zove se 'iskričava komora'. Nju je
    smislio japanski fizičar Šudži Fukuji (Shuji Fukui). Puno smo naučili razgovarajući
    sa Džimom Kroninom sa Prinstona, koji je bio ovladao tom novom tehnikom. Usledilo je
    takmičenje - ko najbolje ume da uveća Kroninovu napravu, tešku nekoliko kilograma, na
    deset tona. Pobedio je Švarc. Njegova komora bila je popunjena aluminijumskim pločama
    debelim dva i po centimetra. Bile su mašinskim alatima vrlo lepo izrezane i izglačane.
    Između ploča ostavili smo razmak od po, otprilike, jedan i po centimetar. U ploče je
    puštena struja ogromnog napona, i to tako da u susednim pločama bude uvek suprotno
    naelektrisanje. U komori je, umesto vazduha, bio neon. Ako neka nealektrisana čestica
    poleti sa jedne ploče ka drugoj, za česticom odmah krene i velika električna iskra, a
    to se već može fotografisati. To je lakše reći nego učiniti, jer ova tehnika ima
    svoje probleme. Ali - i divne rezultate. Ping! I putanja jedne subnuklearne čestice
    postaje vidljiva kao crvenožuti trag u gasu neonu. Lepota, prava. <br>
    &nbsp;&nbsp;&nbsp;&nbsp;&nbsp;Prvo smo pravili modele takvih varničnih komora i
    nameštali ih (da bismo proučili njihove osobine) pod udar zraka elektrona i piona.
    Većina komora u to doba bile su nekih tridesetak centimetara u prečniku i imale su
    desetak ili dvadesetak ploča. Mi smo probali sa komorom u kojoj je bilo sto ploča, a one
    su bile otprilike šezdeset sa šezdeset centimetara, dva i po centimetra debele. Svrha
    postojanja tih ploča bila je da moljakaju i preklinju neutrine da se bar jedan sudari sa
    bar nekom od njih. Radili smo, nas sedmoro, danju i noću, kao i u razna druga vremena.
    Trebalo je montirati ceo aparat, svu elektroniku, izmisliti svakojake nove sprave -
    poluloptaste razmake gde varnica može da preskoči, automate za ispuštanje lepka, nove
    vrste elektronskih kola. Pomagali su nam i neki inženjeri i nekoliko tehničara. <br>
    &nbsp;&nbsp;&nbsp;&nbsp;&nbsp;Opit je krenuo pozno u 1960. godini, ali se na početku
    zaglibio u pozadinskoj 'buci' koja je nastajala zbog toga što su neutroni, a i razno
    drugo smeće koje je izletalo iz mete, tražili i pronalazili putanje okolo-naokolo,
    pukotine, i tako uspevali da se provuku kroz naših silnih dvanaest metara čelika.
    Stvarali su haos od iskrenja u varničnoj komori, rezultati su bili sasvim upropašćeni.
    Samo čudo može sprečiti te pozadinske čestice da se ušunjaju u tvoju komoru ako si im
    ostavio i najmanju priliku - recimo, jedan prema milijardu - da to učine. Nedeljama smo
    se borili; zapušivali smo svaku pukotinu gde bi se ijedan neutron mogao ikako promuvati
    unutra. Takođe smo vredno tragali ispod poda laboratorije: šta ako tamo postoje neki
    električni provodnici? (Mel Švarc je našao jedan tunel ispod poda, zavukao se u njega
    da vidi šta ima unutra, zaglavio se i onda smo morali da pozovemo nekoliko snažnih
    tehničara da ga izvuku.) Svako 'tanko' mesto na našem ogromnom oklopu prekrivali smo
    blokovima zarđalog čelika sa bivšeg bojnog broda. U jednom trenutku, direktoru
    brukhejvenskog akceleratora, tek postavljenom, konačno je pukao film. &quot;Nećete više
    nagomilavati te prljave pločetine blizu moje nove mašine! To može samo preko mene
    mrtvog!&quot; grmeo je on. Nismo prihvatili ponudu, jer bi on, mrtav i ugrađen, činio
    nepoželjnu izbočinu na oklopu. Zato smo popustili njegovim zahtevima... samo malo,
    malčice. Kasno u novembru pozadinsko zagađenje neželjenim česticama svedeno je na nivo
    koji se mogao pretrpeti. <br>
    &nbsp;&nbsp;&nbsp;&nbsp;&nbsp;Evo šta smo radili. <br>
    &nbsp;&nbsp;&nbsp;&nbsp;&nbsp;Protoni iz AGS-a udaraju u metu. U svakom sudaru proizvedu u
    proseku po tri piona. Mi izazivamo oko 10<sup>11</sup> (100 milijardi) sudara u sekundi.
    Nastaju i raznorazni neutroni, protoni, pogdekoji antiproton, i razni drugi otpaci. Sve to
    što srlja prema nama mora da prevali prazan prostor od oko petnaest metara pre nego što
    naleti na naš neprobojni čelični zid. To je razdaljina koja omogućava da se nekih
    deset posto piona raspadne, tako da dobijemo nekoliko desetina milijardi neutrina.
    Izvestan broj njih (manji, mnogo manji...) leti baš u onom pravcu koji nama odgovara. Oni
    prošibaju kroz naš čelični zid debeo dvanaest metara. S druge strane zida, posle jedne
    praznine koja iznosi oko trideset centimetara, počinje naša iskričava komora. Ona leži
    i čeka. Naša procena je bila da ćemo uspeti, ako bude sreće, u njoj da snimimo po
    jedan neutrinski sudar nedeljno! Za tih nedelju dana iz mete će izleteti nekih 500
    miliona milijardi (dakle, 5 x 10<sup>17</sup>) neutrina prema detektoru. Zato smo morali
    tako strogo da otklonimo pozadinsku buku. <br>
    &nbsp;&nbsp;&nbsp;&nbsp;&nbsp;Očekivali smo dve vrste neutrinskih sudara: (1) neutrino
    naleti na aluminijumsko jezgro, a kao ishod nastanu jedan muon i jedno pobuđeno jezgro,
    ili, (2) neutrino naleti na jezgro, ali ishod je nastanak jednog elektrona i jednog
    pobuđenog jezgra. Dobro; zaboravite ta jezgra. Važno je da smo očekivali da će iz
    neutrinskih sudara izlaziti muoni i elektroni u otprilike jednakom broju, ali, dabome, da
    će ih pratiti i uzgredno nastali pioni i drugi otpad koji će se razleteti iz pobuđenog
    jezgra. <br>
    &nbsp;&nbsp;&nbsp;&nbsp;&nbsp;Pravda je pobedila i mi smo tokom osam meseci snimanja
    uspeli da snimimo pedeset šest neutrinskih sudara, od čega su možda pet bili lažni.
    Zvuči lako, ali ja nikad nikad neću zaboraviti onaj prvi neutrinski događaj. Razvili
    smo jedan kotur filma, ishod nedelju dana uzimanja podataka. Slike su većinom bile prazne
    ili su pokazivale poneki očigledan prodor kosmičkog zraka. A onda, iznenada, eto njega:
    jedan spektakularni sudar, sa dugačkim, dugačkim tragom muona koji žurno odleće u
    daljinu. Taj prvi događaj bio je trenutak 'minieureka', blesak izvesnosti, posle toliko
    truda, da opit uspeva. <br>
    &nbsp;&nbsp;&nbsp;&nbsp;&nbsp;Prvi naš zadatak bio je da dokažemo da su to stvarno
    tragovi neutrinskih, a ne nekih drugih sudara; jer, to je bio prvi u istoriji opit te
    vrste. Udružili smo sve svoje iskustvo, pa smo naizmenično preuzimali na sebe, jedan po
    jedan, ulogu đavolovog advokata, nastojeći da razrušimo svoje sopstvene zaključke. Ali
    podaci su, uistinu, bili čvrsti kao stena; dakle, bilo je vreme da se iziđe u javnost.
    Osećali smo dovoljno pouzdanje da saopštimo kolegama svoje rezultate. Trebalo je da
    čujete kako je Švarc govorio prepunoj sali u Brukhejvenu. Kao advokat, isključivao je,
    jednu po jednu, sve ostale mogućnosti. U publici - osmesi i suze. Melovu majku su morali
    da izvedu, jecala je nekontrolisano. <br>
    &nbsp;&nbsp;&nbsp;&nbsp;&nbsp;Ovaj opit imao je tri (uvek budu tri) glavne posledice.
    Pamtite da je Pauli prvi predložio postojanje neutrina kao moguće objašnjenje za manjak
    energije u beta-raspadu u kome iz atomskog jezgra izleće jedan elektron. Paulijevi
    neutrini bili su uvek udruženi sa elektronima. Međutim, u gotovo svim našim
    događajima, proizvod naletanja neutrina na jezgro bio je muon. Naši neutrini odbijali su
    da proizvode elektrone. Zašto? <br>
    &nbsp;&nbsp;&nbsp;&nbsp;&nbsp;Morali smo zaključiti da ovi neutrini kojima se mi služimo
    imaju novu, posebnu osobinu - muonstvo. Pošto se ti neutrini rađaju zajedno sa po jednim
    muonom, kad se raspada pion, onda, znači, neka sklonost ka muonima ostaje ugrađena u
    njih. <br>
    &nbsp;&nbsp;&nbsp;&nbsp;&nbsp;Da bismo ovo dokazali punoj sali genetski uslovljenih
    skeptika, morali smo da znamo i pokažemo da nije 'kriv' naš aparat - naime, da to nije
    neki glupo sazdan aparat koji muone hoće, a elektrone neće da otkrije. To vam je opet
    problem Galilejevog teleskopa. Na sreću, bili smo u mogućnosti da pokažemo našim
    kritičarima da smo u opremu ugradili i sposobnost otkrivanja elektrona i da smo to i te
    kako potvrdili ispaljujući probne zrake elektrona. <br>
    &nbsp;&nbsp;&nbsp;&nbsp;&nbsp;Postojalo je tu još jedno pozadinsko dejstvo, ono od
    kosmičkih zraka koji se na nivou mora sastoje od muona. Neki fizičari lošiji od nas
    mogli bi, za muon iz kosmičkih zraka koji s leđa uleti u detektor i zaustavi se u
    sredini, pomisliti da je posredi muon neutrinskog porekla koji je krenuo napolje. A mi smo
    želeli pronaći samo ovo drugo. Jesmo ugradili blokadu - zapravo, oklop protiv toga - ali
    kako možemo biti sigurni da nam je ta blokada uspešna? <br>
    &nbsp;&nbsp;&nbsp;&nbsp;&nbsp;Postojao je način: ostaviš detektor uključen i kad je
    mašina isključena - a to je bilo oko pedeset odsto vremena. Kad je akcelerator
    isključen, zna se: svaki muon koji iskrsne u detektoru može i mora biti samo nezvani
    gost iz kosmičkih zraka. Ali nije iskrsnuo nijedan. Kosmički zraci nisu uspevali da se
    probiju kroz naš oklop. <br>
    &nbsp;&nbsp;&nbsp;&nbsp;&nbsp;Pominjem sve ove tehničke pojedinosti da bih vam pokazao da
    vršenje opita nije lako i da je tumačenje jednog opita istančan posao. Jednom je
    Hajzenberg rekao nekom kolegi, dok su stajali blizu ulaza u zgradu sa bazenom za plivanje:
    &quot;Svi ulaze i svi izlaze vrlo fino obučeni. Da li je to dokaz da i plivaju
    obučeni?&quot; <br>
    &nbsp;&nbsp;&nbsp;&nbsp;&nbsp;Zaključak koji smo mi (i većina drugih fizičara) izvukli
    iz ovog opita bio je da u prirodi postoje bar dve vrste neutrina - jedno je neutrino koji
    je u nekoj vezi sa elektronima (to bi bili obični Paulijevi neutrini sa ukusom sladoleda
    od vanile), a drugo je neutrino povezan sa muonima. Zato ih nazvasmo elektronski neutrini
    (obični) i muonski neutrini (koje smo mi pravili). Sada se za ovu razliku između
    neutrina kaže da je 'ukus', na neozbiljnom jeziku standardnog modela. Još onog dana
    ljudi su počeli da prave jednu malu tablicu: </p>
    <div align="center"><center><table border="0" cellpadding="0" cellspacing="0" width="80%">
      <tr>
        <td width="50%"><font face="Times New Roman">elektronski neutrino</font></td>
        <td width="50%"><font face="Times New Roman">muonski neutrino</font></td>
      </tr>
      <tr>
        <td width="50%"><font face="Times New Roman">elektron</font></td>
        <td width="50%"><font face="Times New Roman">muon</font></td>
      </tr>
    </table>
    </center></div><p>&nbsp;&nbsp;&nbsp;&nbsp;&nbsp;ili, skraćenim 'fizičarskim' pisanjem:</p>
    <div align="center"><center><table border="0" cellpadding="0" cellspacing="0" width="80%">
      <tr>
        <td width="50%"><font FACE="Symbol">n</font><sub>e</sub></td>
        <td width="50%"><font FACE="Symbol">n<sub>m</sub></font></td>
      </tr>
      <tr>
        <td width="50%"><font face="Times New Roman">e</font></td>
        <td width="50%"><font FACE="Symbol">m</font></td>
      </tr>
    </table>
    </center></div><p>&nbsp;&nbsp;&nbsp;&nbsp;&nbsp;Elektron je tu stavljen ispod elektronskog
    neutrina, koji mu je rođak, što je nagovešteno onim malim slovom e koje je napisano uz
    njega, ali malo niže. Muon je ispod svog rođaka, muonskog neutrina. Hajde da se
    prisetimo da smo pre ovog opita znali za tri leptona - e, <font FACE="Symbol">n</font> i <font
    FACE="Symbol">m</font> - koji ne podležu jakoj sili. Sad, gle, imamo četiri takva: e, <font
    FACE="Symbol">n</font><sub>e</sub>, <font FACE="Symbol">m</font> i <font FACE="Symbol">n<sub>m</sub></font>.
    Zato ovom opitu zauvek ostade naziv 'dva neutrina', pa neuki ljudi misle da je to bio
    nastup nekog italijanskog plesnog para. Pokazalo se da je to upravo ono dugme za koje je
    prišiven ceo kaput standardnog modela. Zapazite da tu imamo dve 'porodice' leptona,
    tačkastih čestica, postrojene okomito. Prva porodica jesu elektron i elektronski
    neutrino; njih ima svuda u Vaseljeni. Druga porodica su muon i muonski neutrino. Njih ne
    možete lako naći u današnjoj Vaseljeni, morate ih sami praviti u akceleratorima, a
    priroda ih stvara u sudarima kosmičkih zraka sa atmosferom. Kad je Vaseljena bila mlada i
    vruća, muona i muonskih neutrina bilo je u izobilju. Kad je otkriven muon, elektronov
    teški brat, I. I. Rabi je pitao: &quot;Ko je to naručio?&quot; Tek je opit sa dva
    neutrina nagovestio u kom pravcu treba potražiti odgovor. <br>
    &nbsp;&nbsp;&nbsp;&nbsp;&nbsp;Ah, da. Činjenica da postoje dva različita neutrina
    rešila je krizu nedostajuće mu-e-gama reakcije. Podsećam, trebalo bi da se muon
    raspadne ponekad i na jedan elektron i jedan foton, ali to nikad niko nije otkrio, mada su
    mnogi pokušali. Trebalo bi da postoji redosled procesa: prvo da se muon raspadne na jedan
    elektron i dva neutrina, i to jedan normalan i jedan antineutrino. Onda se ta dva
    neutrina, zato što su materija i antimaterija, međusobno potru i proizvedu jedan foton.
    Ali te fotone nikako da vidimo. Sad je bio jasan i razlog. Naravno, pozitivni muon se
    raspadne na jedan pozitron i dva neutrina, ali to su jedan elektronski neutrino i jedan
    muonski antineutrino (to jest, antimuonski neutrino). Ta dva neutrina neće anihilirati
    jedan drugog zato što su iz različitih porodica. Oni naprosto - ostaju neutrini! Ne
    proizvede se nikakav foton. Zato i nema mu-e-gama reakcije. <br>
    &nbsp;&nbsp;&nbsp;&nbsp;&nbsp;Druga posledica opita koji je izvela moja 'Kompanija za
    ubistva' bila je ta da smo stekli novo oruđe za rad u fizici: česmu iz koje teku topli i
    hladni neutrinski zraci, po volji. To oruđe uskoro je namešteno i u CERN-u, u Fermilabu,
    pa u Brukhejvenu i, najzad, u Serpuhovu, u Rusiji. Pamtite da pre ovog mog opita na AGS-u
    nismo bili baš potpuno sigurni u to da neutrini postoje. A sad smo puštali neutrinske
    zrake po želji naručioca. <br>
    &nbsp;&nbsp;&nbsp;&nbsp;&nbsp;Neki od vas možda su uočili da ovde zaobilazim jednu krizu
    - ne prilazim joj blizu. To je ona broj jedan - činjenica da naša jednačina za slabu
    silu ne dejstvuje na visokim energijama. Naš opit iz 1961. pokazao je da se broj sudara
    zaista povećava sa povećanjem energije. U osamdesetim godinama, pomenute akceleratorske
    laboratorije uspevale su, upotrebom jačih zraka, više energije i detektora teških po
    nekoliko stotina tona, da snime milione neutrinskih sudara; čak i po nekoliko u minutu,
    što je mnogo bolje nego ono naše kad smo snimali po jedan ili dva nedeljno. Pa ipak,
    kriza sa slabim međudejstvom pri visokim energijama nije rešena, samo je mnogo bolje
    osvetljena. Zaista se broj neutrinskih sudara povećavao sa povišenjem energije, kao što
    je naša niskoenergetska teorija predviđala. Međutim, strah da će onda broj sudara
    postajati, pri sve višim i višim energijama, nemoguće veliki, ublažen je tako što je
    1982. godine otkrivena W čestica. To je bio deo jedne nove fizike koja je preinačila tu
    teoriju i povela je ka blažem i smirenijem ponašanju. Tako je odložena kriza kojoj
    ćemo se, ipak, vratiti. </td>
  </tr>
</table>
</center></div>

<p class="next" align="center"><a HREF="p124.html"><img BORDER="0"
SRC="../../graphics/next.gif" width="35" height="27"></a> </p>
</body>
</html>
