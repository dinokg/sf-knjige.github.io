<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>JEDAN ODLOMAK CRNIH MUKA OKO STANDARDNOG MODELA
<P>&nbsp;&nbsp;&nbsp;&nbsp;&nbsp;Razmatramo neutrino.
<BR>&nbsp;&nbsp;&nbsp;&nbsp;&nbsp;"Koji neutrino?"
<BR>&nbsp;&nbsp;&nbsp;&nbsp;&nbsp;Nije bitno koji. Ajd', nek bude elektronov neutrino, onaj najobičniji, iz prvog pokolenja; on ima najnižu masu. (Osim, naravno, ako su mase svih neutrina jednake nuli.)
<BR>&nbsp;&nbsp;&nbsp;&nbsp;&nbsp;"Važi. Ajd', nek bude."
<BR>&nbsp;&nbsp;&nbsp;&nbsp;&nbsp;Neutrino... nema električni naboj.
<BR>&nbsp;&nbsp;&nbsp;&nbsp;&nbsp;Nema jaku silu, a ni elektromagnetnu.
<BR>&nbsp;&nbsp;&nbsp;&nbsp;&nbsp;Nema veličinu, uopšte ne zauzima nikakav prostor. Njegov poluprečnik je jednak nuli.
<BR>&nbsp;&nbsp;&nbsp;&nbsp;&nbsp;Moguće je da nema ni masu.
<BR>&nbsp;&nbsp;&nbsp;&nbsp;&nbsp;Ništa na svetu (iz ovoga izuzimam dekane i rektore fakulteta i univerziteta i političare) nema tako malo osobina kao neutrino. Njegovo prisustvo je manje od šapata.
<BR>&nbsp;&nbsp;&nbsp;&nbsp;&nbsp;Kao klinci, recitovali smo:
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Muvice na zidu
<BR>&nbsp;&nbsp;&nbsp;&nbsp;&nbsp;imam te u vidu
<BR>&nbsp;&nbsp;&nbsp;&nbsp;&nbsp;Nemaš tatu? Nemaš mamu?
<BR>&nbsp;&nbsp;&nbsp;&nbsp;&nbsp;Puj, puj, puj, gaduro!
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;A ja sada recitujem:
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Neutrinče, mali prinče
<BR>&nbsp;&nbsp;&nbsp;&nbsp;&nbsp;svetom letiš brz k'o svetlost
<BR>&nbsp;&nbsp;&nbsp;&nbsp;&nbsp;masu nemaš, napon jok
<BR>&nbsp;&nbsp;&nbsp;&nbsp;&nbsp;ni veličinu, to je šok.
<BR>&nbsp;&nbsp;&nbsp;&nbsp;&nbsp;Kvariš nam uobičajeni
<BR>&nbsp;&nbsp;&nbsp;&nbsp;&nbsp;misaoni tok.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Pa ipak, neutrino postoji. Ima nekakvo mesto - ima putanju; uvek hita u nekom pravcu i drži se toga pravca, a brzina mu je bliska (ili jednaka) svetlosnoj. Neutrino ima spin, ali ako se drznete da pitate "Šta se to vrti?" - time ćete samo izložiti sebe kritici da ste osoba koja još nije očistila svoj um od prljavog prekvantnog načina mišljenja. Sam pojam 'čestica' pretpostavlja da ona ima spin; e, sad, ako je neutrinova masa zaista jednaka nuli, a neutrino se ipak kreće postojano u istom pravcu brzinom svetlosti - te osobine se kombinuju i nastaje jedna nova, jedinstvena osobina, koju ima samo i jedino neutrino i niko drugi. Ta nova osobina zove se hiralnost (chirality). Hiralnost za večita vremena vezuje smer spina (u smeru kretanja kazaljki na satu ili u suprotnom smeru) sa smerom neutrinovog kretanja. Neutrino može da ima desnoruku hiralnost, što znači da kad leti tamo gde pokazuje ispriženi palac desne ruke, 'spinuje' kako pokazuju savijeni prsti te iste desne ruke. Neutrino može da ima i levoruku hiralnost, što znači da, dok leti napred, 'spinuje' kao što bi pokazivali svijeni prsti leve šake. U ovome leži jedna divna simetrija. Baždarska teorija najviše voli da sve čestice imaju masu nula i jedinstvenu hiralnu simetriju. Evo nas opet kod te reči: simetrija.
<BR>&nbsp;&nbsp;&nbsp;&nbsp;&nbsp;Hiralna simetrija je jedna od onih elegantnih simetrija koje opisuju ranu Vaseljenu - ona je obrazac koji se ponavlja, i ponavlja, i ponavlja, kao šare na zidnim tapetima, ali bez ikakvih zidova i hodnika, vrata ili uglova - do beskraja. Nikakvo čudo što je to i samoj Boginji dosadilo, pa je naručila Higsovo polje da bi predmeti dobili masu, a hiralna simetrija bila narušena. Zašto masa mora da pokvari hiralnu simetriju? Zato što čestica, ako ima masu, može da putuje samo brzinama manjim od brzine svetlosti. To opet znači da ti, posmatrač, možeš i da je prestigneš. Ako ti pojuriš brže od nje i počneš da je prestižeš, to znači da je ona u odnosu na tebe promenila svoj smer kretanja, dakle ona se sad 'odmiče unazad', ali spin nije promenila, što znači da po tvom viđenju sada ima suprotan spin nego po viđenju nekih drugih posmatrača koji nastavljaju da je gledaju. Ali postoje neutrini, koji su možda preživeli borci iz nekog rata zbog hiralne simetrije. Neutrino je uvek levoruk, antineutrino je uvek desnoruk. Ta 'rukost' (handedness) jedna je od vrlo malog broja odlika koje naš jadni, mali neutron uopšte ima.
<BR>&nbsp;&nbsp;&nbsp;&nbsp;&nbsp;Ah, da, neutrino ima još jednu odliku, slabu silu. Neutrini izleću iz onih procesa u kojima deluje slaba sila, a koji su stvarno ludo spori (ponekad traju čak celu jednu mikrosekundu). Kao što smo videli, neutrini se mogu sudarati sa drugim česticama. Za takav sudar potreban je dodir tako blizak, prisnost tako duboka, da se to izuzetno retko dešava. Kad neutrino proleće kroz čeličnu ploču debelu dva i po centimetra, verovatnoća da se sudari sa nečim jednaka je otprilike verovatnoći da, kad zagnjuriš čašu u Atlantski okean i izvučeš je punu vode - u čaši nađeš i neki mali dragi kamen koji se baš tu našao zato što su ga talasi odnekud doneli. Pa ipak, iako je toliko siromašan brojem osobina, neutrino u ogromnoj meri utiče na mnoge događaje. Na primer, kad neutrini u mnoštvu pojure iz jezgra neke zvezde, nastojeći da iziđu u okolni prostor, zvezdu to navede da eksplodira, a kad ona to uradi, ujedno rasipa po kosmosu teže elemente koji su u njenoj unutrašnjosti nedavno 'skuvani'. Smeće iz takvih eksplozija pokatkad se zgrudva, i tako nastanu planete, otud je u njima i silicijum i gvožđe i sve ovo dobro što nalazimo u našim planetama.
<BR>&nbsp;&nbsp;&nbsp;&nbsp;&nbsp;U poslednje vreme preduzimaju se veliki napori da se otkrije (ako uopšte postoji) masa neutrina. Ta tri neutrina koja su deo našeg standardnog modela jesu kandidati za takozvanu 'tamnu materiju'. Tako astronomi nazivaju materijal koji se ne vidi, ali, kažu oni, prožima celu Vaseljenu, pa čak daje glavninu gravitacije koja će odlučiti o daljem razvoju Vaseljene. Mi zasad znamo samo to da bi neutrini mogli da imaju neku malu, malecku masu... ili nultu, nikakvu masu. Ali nula je tako poseban broj, da bi čak i stvarno vrlo sićušna masa, recimo milioniti deo elektronove, imala ogroman teorijski značaj. Kao deo standardnog modela, neutrini sa tom svojom masom ili odsustvom mase jesu jedno krupno otvoreno pitanje.
</TD></TR></TABLE>
<P class="next">
<A HREF=p142.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
