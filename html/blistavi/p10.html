<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>ASK
<P>&nbsp;&nbsp;&nbsp;&nbsp;&nbsp;Sudba je s neba pala.
<BR>&nbsp;&nbsp;&nbsp;&nbsp;&nbsp;Na Jijo.
<BR>&nbsp;&nbsp;&nbsp;&nbsp;&nbsp;Na Livadu okupljanja.
<BR>&nbsp;&nbsp;&nbsp;&nbsp;&nbsp;U čvor naših strahova, mnogo ranije nego što smo očekivali.
<BR>&nbsp;&nbsp;&nbsp;&nbsp;&nbsp;Prevalio je megaparseke jedan brod, brod koji pripada savezu pet galaksija! Razdaljinu tako orijašku... Najmanje što smo mi, jadne izbeglice, mogli učiniti, bilo je da pređemo pešice ono malo preostalog rastojanja do mesta gde je sleteo, i da ga učtivo pozdravimo.
<BR>&nbsp;&nbsp;&nbsp;&nbsp;&nbsp;Vuben je odbio počast da krene prvi. Gravitacija Jijoa toliko smeta našim dragim G'kekima da se oni moraju kretati samo na svojim točkovima, a noge-štule koristiti isključivo za održavanje ravnoteže; po neravnom terenu kreću se gotovo jednako trapavo kao Treki. Zato smo Vuben i 'ja' išli polako, a podsticali naše kolege, mudrace iz plemena huniškog, gheuenskog, ljudskog i urskog, da pohitaju napred.
<BR>&nbsp;&nbsp;&nbsp;&nbsp;&nbsp;Da li ja/mi osećam/mo opaki smrad zavisti? Odakle se diže to isparenje, zar iz našeg središnjeg jezgra? Zar neki od vas, mojih nekoliko ja, osećaju ljutnju što smo srazmerno spori u poređenju sa dugačkim huniškim nogama ili gipkim urskim? Sigurno je moglo biti drugačije da je naš trečki izgnanički brod došao opremljen punom menažerijom prstenova koju su, navodno, posedovali naši srodnici. Predanja kažu da smo imali i prstenove sa nogama sposobnim za vešto i hitro trčanje, što beše dar od moćnih Oailia - sa nogama takvim da su mogle dati brzinu šakala pevača, brzinu Jofura, čak i ovako teškoj naslazi prstenova kao što smo mi.
<BR>&nbsp;&nbsp;&nbsp;&nbsp;&nbsp;Da li bismo, međutim, zbog toga nasledili i oholost Oailija? Njihovo ludilo? Da li bi došlo i do ratova između nas? Tako su Gheueni i Uri i Huniši i ljudi vekovima isterivali neke svoje nesuglasice, gložili se sve dok Zajednica nije ojačala toliko da je nastao mir. Oni Treki koji su bežali na Jijo imali su, verujemo, neke razloge da neke od prstenova ne ponesu.
<BR>&nbsp;&nbsp;&nbsp;&nbsp;&nbsp;Eto kako nam digresije opet kvare priču. Više discipline imajte, prstenovi moji! Potrudite se da isparenja krenu u još jedan kovitlaj. Pogladite voštane ureze i sećajte se...
<BR>&nbsp;&nbsp;&nbsp;&nbsp;&nbsp;Kako smo marširali, svako tempom svog era, do pobočne doline u koju se brod-uljez spustio. Usput je Vuben recitovao iz Knjige izgnanstva, koja je najvažniji od svih Spisa, a i najmanje izmenjena kasnijim svađama, jeresima, talasima novih doseljenika.
<BR>&nbsp;&nbsp;&nbsp;&nbsp;&nbsp;"'Pravo na život je uslovno pravo'", napevao je Vuben glasom koji kao da je milovao dušu.
<BR>&nbsp;&nbsp;&nbsp;&nbsp;&nbsp;"'Materijalni predmeti su ograničeni, um slobodan.
<BR>&nbsp;&nbsp;&nbsp;&nbsp;&nbsp;Nikad nema dovoljno proteina, fosfora, pa ni energije za zasićenje svih gladi. Zato ne budite uvređeni kad raznolika stvorenja počnu između sebe da se nadmeću ko će uzeti ono što fizički postoji. Samo sa mislima se može postupati zaista velikodušno. Zato neka žiža vašeg sveta misao bude.'"
<BR>&nbsp;&nbsp;&nbsp;&nbsp;&nbsp;Vubenov glas delovao je smirujuće na moj narod. Vitka stabla velpal drveća kao da su odzvanjala u rezonanciji sa njegovim rečima; a mi znamo da je velpal drveće podešeno da prima muziku Jajeta.
<BR>&nbsp;&nbsp;&nbsp;&nbsp;&nbsp;Pa ipak, dok je Vuben govorio o staloženosti, moji/naši najniži segmenti uporno su pokušavali da se zaustave, da okrenu stopala na suprotnu stranu i da nas ponesu nazad! Najniži prsten mutno je shvatao da pred nama leži opasnost, i glasao je, razumno, za bekstvo. Naši gornji nivoi morali su primeniti pulseve umirujućih mirisa da bi celina nastavila hodati napred.
<BR>&nbsp;&nbsp;&nbsp;&nbsp;&nbsp;Meni/nama se čini da je vrlo neobičan način na koji strah deluje na ne-trekije. Kažu da njima strah prožme sve delove tela i da se, zbog toga, moraju boriti protiv straha svuda odjednom! Jednom sam ja/ja pitao Lestera Kembela kako ljudska bića zadržavaju smirenost u vreme krize. Njegov odgovor glasio je: uglavnom ne zadržavaju!
<BR>&nbsp;&nbsp;&nbsp;&nbsp;&nbsp;Baš neobično. Ljudi uvek ostavljaju utisak da čvrsto vladaju situacijom. Da li je to samo jedna velika gluma, sa svrhom da zavaraju i druge, ali i sebe?
<BR>&nbsp;&nbsp;&nbsp;&nbsp;&nbsp;Nemojte se upuštati u ove digresije, o Aski. Pogladite vosak. Krenite dalje. Ka brodu.
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
