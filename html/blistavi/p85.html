<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H2>Dvadeseti deo: KNJIGA NAGIBA
<P>&nbsp;&nbsp;&nbsp;&nbsp;&nbsp;Legende
<BR>&nbsp;&nbsp;&nbsp;&nbsp;&nbsp;Prve rase prerano došlih stigle su na Jijo prepune znanja, ali bez pogodnog, bezbednog načina da to znanje čuvaju. Imena mnogih bibliotečkih alata doprla su do nas kroz pokolenja, od 'pločica sa podacima', preko 'memo-klinova', do 'info-prašine'. Ali sve se to moralo pobacati u dubinu okeana.
<BR>&nbsp;&nbsp;&nbsp;&nbsp;&nbsp;Zemljani su imali jedan bezbedan, za skrivanje pogodan sistem za čuvanje informacija. Tajna hartije - kako se biljna vlakna i životinjske materije gnječe i pretvaraju u pulpu i mešaju sa glinom, i tako dalje - bila je tipičan vučji pronalazak. Ali posada 'Kivota' poletela je sa Zemlje vrlo brzo posle Kontakta, u vreme kad je i na samoj Zemlji bilo još veoma malo podataka iz galaktologije. Iz tog razloga, Zemljani su i na Jijo doneli, i u Veliko štampanje uneli, vrlo malo informacija o drugim 'najezdama' prerano došlih. A sigurno je da je takvih najezda bilo, širom pet galaksija.
<BR>&nbsp;&nbsp;&nbsp;&nbsp;&nbsp;Zato je nama teško da sagledamo svoju jijoansku Zajednicu u stvarnoj perspektivi. U kojoj meri se naš slučaj razlikuje od drugih slučajeva ilegalnog naseljavanja na ugarenim svetovima? Da li smo bili bolji u minimalizovanju ekološke štete koju nanosimo? Koliki su naši izgledi da izbegnemo otkrivanje? Kakve su bile presude uhvaćenim ilegalcima? Koliko se duboko mora silaziti stazom Iskupljenja dok se najzad ne iziđe iz statusa kriminalaca i ne dobije blaženi status nevinih bića?
<BR>&nbsp;&nbsp;&nbsp;&nbsp;&nbsp;U Spisima postoje izvesne naznake o tim stvarima. Ali većinom su to podaci iz vremena kad su prvi, drugi i treći narod sleteli na Jijo. A to je bilo davno. Vrlo malo ili nimalo svetlosti bacaju na jednu izuzetno krupnu tajnu:
<BR>&nbsp;&nbsp;&nbsp;&nbsp;&nbsp;Zašto je tako mnogo doseljenika - čak sedam zvezdoplovnih naroda - sletelo na tako malenu teritoriju kao što je Nagib, u tako kratkom razmaku?
<BR>&nbsp;&nbsp;&nbsp;&nbsp;&nbsp;Pre pola miliona godina odoše Bujuri sa ove planete; naspram toga, dve hiljade godina je, stvarno, kratko razdoblje. A ugarenih svetova ima koliko hoćeš; dakle, zašto povrvesmo toliko baš na ovaj Jijo? Ima više kopnenih masa na Jijou; zašto sletesmo svi baš na Nagib?
<BR>&nbsp;&nbsp;&nbsp;&nbsp;&nbsp;Za svako od tih pitanja postoji po jedan odgovor. Velika obližnja zvezda koja izbacuje ugljenične loptice, Izmunuti, počela je da štiti ovaj prostor tek pre nekoliko milenijuma. Nama je rečeno da ta pojava, koja se oko zvezde Izmunuti širi, na neki način onesposobljava robotske patrole koje bi trebalo da osmatraju ovaj zvezdani sistem. Zbog toga je ilegalnim letelicama lakše da se ovde ušunjaju neprimećeno. Bilo je nejasnih napomena da se očekuje, u bliskoj budućnosti, 'doba nevolja' koje bi moglo izazvati katastrofalne nerede i sukobe u svih pet galaksija. A Nagib ima tako dobru kombinaciju robusne biosfere i jake vulkanske aktivnosti da ilegalci mogu oceniti da će svi tragovi njihovog prisustva biti srazmerno brzo i pouzdano izbrisani.
<BR>&nbsp;&nbsp;&nbsp;&nbsp;&nbsp;Neki smatraju da su ti odgovori dovoljni. Drugima to nije sasvim jasno.
<BR>&nbsp;&nbsp;&nbsp;&nbsp;&nbsp;Jesmo li mi jedinstven slučaj?
<BR>&nbsp;&nbsp;&nbsp;&nbsp;&nbsp;Na nekim galaktičkim jezicima, to pitanje ne može nikako zazvučati kao mentalno normalno. Drugim rečima, samo ludak ga može postaviti. Jer posle milijardu godina, nijedan slučaj nije jedinstven, za sve postoje raniji primeri, očuvani u galaktičkim arhivama. Originalnost je privid. Sve što jeste već je bilo.
<BR>&nbsp;&nbsp;&nbsp;&nbsp;&nbsp;Ali mi se ipak pitamo... mada bi to mogao biti samo simptom našeg niskog duhovnog i civilizacijskog nivoa, u poređenju sa bogolikim stanjem naših predaka... ipak se pitamo -
<BR>&nbsp;&nbsp;&nbsp;&nbsp;&nbsp;Šta ako se ovde, kod nas, dešava nešto zaista neobično?
<BR>
<BR>&nbsp;&nbsp;&nbsp;&nbsp;&nbsp;Spenser Džounz, Beseda smerna o danu silaza
</P></TD></TR></TABLE>
<P class="next">
<A HREF=p86.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
