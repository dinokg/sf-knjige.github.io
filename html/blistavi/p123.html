<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>SARA
<P>&nbsp;&nbsp;&nbsp;&nbsp;&nbsp;Neznanac je došao u logor žurnim koracima, nedugo posle preletanja drugog vasionskog broda iznad njihovih glava. Sara se, do tada, već sabrala u tolikoj meri da se mogla posvetiti neposrednim potrebama.
<BR>&nbsp;&nbsp;&nbsp;&nbsp;&nbsp;Onim stvarima na koje je mogla bar donekle uticati.
<BR>&nbsp;&nbsp;&nbsp;&nbsp;&nbsp;Čovek zvezdoletač došao je sa juga, terajući ispred sebe šest umornih magaraca. Izgledao je uzbuđen, ponet grozničavom potrebom da nešto kaže. Otvarao je i zatvarao usta, izgovarao svakojake neartikulisane glasove, kao da bi hteo čistom snagom volje da napravi reči.
<BR>&nbsp;&nbsp;&nbsp;&nbsp;&nbsp;Sara mu opipa čelo, zaviri mu u oči.
<BR>&nbsp;&nbsp;&nbsp;&nbsp;&nbsp;"Znam", reče mu ona, pokušavajući da smiri njegove prenapete nerve. "Videli smo i mi. Brod, bogami, brodčuga, veći nego jezero Dolo. Kamo sreće da nam ti možeš reći da li je to tvoj brod, ili brod nekih drugih koje ti ne voliš nikako."
<BR>&nbsp;&nbsp;&nbsp;&nbsp;&nbsp;Nije, zapravo, znala da li taj čovek uopšte čuje njen glas, a kamoli razume. On se zatekao bliže šok-bombi, a manje pripravan.
<BR>&nbsp;&nbsp;&nbsp;&nbsp;&nbsp;Nešto u njegovom uzbuđenju nije se uklapalo sa onim što je Sara očekivala. Nije pokazivao prstom ka nebu, a ni ka severu gde su oba broda, prvo manji, pa veći, sletela. Umesto toga, pokazivao je ka jugu, odakle je upravo došao.
<BR>&nbsp;&nbsp;&nbsp;&nbsp;&nbsp;Neznančeve oči zagledaše se u njene, i on se sterese. Namršti se jako, od silne usredsređenosti, i nekoliko puta duboko udahnu. Onda, sa očima najednom ozarenim, zapeva.
<BR>
<BR>&nbsp;&nbsp;&nbsp;&nbsp;&nbsp;Četri konja ša-re-na!
<BR>&nbsp;&nbsp;&nbsp;&nbsp;&nbsp;pravimo od še-će-ra!
<BR>&nbsp;&nbsp;&nbsp;&nbsp;&nbsp;Sve zaaaaa...
<BR>&nbsp;&nbsp;&nbsp;&nbsp;&nbsp;sve za naše malo
<BR>&nbsp;&nbsp;&nbsp;&nbsp;&nbsp;što nam sreću dalo!
<BR>
<BR>&nbsp;&nbsp;&nbsp;&nbsp;&nbsp;Ali glasom promuklim, a Sara vide i suze u njegovim očima. On nastavi da peva, ali sad neku drugu melodiju, sasvim drugačiju, vrlo sporu; melodiju koja je mnogo godina ležala negde u režnjevima njegovog mozga i sad izronila neoštećena.
<BR>
<BR>&nbsp;&nbsp;&nbsp;&nbsp;&nbsp;Saaaam... pod neboooom...
<BR>&nbsp;&nbsp;&nbsp;&nbsp;&nbsp;prerijom ja-šem ja.
<BR>&nbsp;&nbsp;&nbsp;&nbsp;&nbsp;iii... još vodiiiim...
<BR>&nbsp;&nbsp;&nbsp;&nbsp;&nbsp;konja do-bra dva...
<BR>
<BR>&nbsp;&nbsp;&nbsp;&nbsp;&nbsp;Sara je klimala glavom levo i desno, u ovom, sada vrlo laganom ritmu, pokušavajući da dokuči neko značenje u pesmi.
<BR>&nbsp;&nbsp;&nbsp;&nbsp;&nbsp;"Četiri konja, dva ko... Ifni! Oh, Ifni!"
<BR>&nbsp;&nbsp;&nbsp;&nbsp;&nbsp;Ona se munjevito okrete ka eksplozerima.
<BR>&nbsp;&nbsp;&nbsp;&nbsp;&nbsp;"Video je još urkinja! Stižu sa juga, da nas napadnu s leđa!"
<BR>&nbsp;&nbsp;&nbsp;&nbsp;&nbsp;Kurt žmirnu dva-tri puta, htede nešto da kaže - ali ga spreči ursko zviždukanje i klicanje.
<BR>&nbsp;&nbsp;&nbsp;&nbsp;&nbsp;Ulgor, jedna od tih vezanih Urkinja, ispruži vrat ka njima. "Pa rekla san van da će naše saveznice vrzo doći. A sad, secite ove konopce, da vih ja nogla da istupin pred njih i da uvedin naše prijateljice Urunthajke da prena vana ne postupaju odveć loše."
<BR>&nbsp;&nbsp;&nbsp;&nbsp;&nbsp;"Saro", reče Kurt i uhvati je za lakat. Ali ona se izmače od tog dodira: nije bilo vremena za gubljenje.
<BR>&nbsp;&nbsp;&nbsp;&nbsp;&nbsp;"Ti, Kurte, povedi Jomaha, Priti i Neznanca u stene. Urkinje slabo prate tragove na kamenitom terenu. Možda ćete se dočepati planine, ako Blejd i ja uspemo da ih zadržimo neko vreme. Pokušajte da nađete neku pećinu ili tako nešto. Polazi!"
<BR>&nbsp;&nbsp;&nbsp;&nbsp;&nbsp;Ona se okrete ka plavom Gheuenu. "Blejde, jesi li spreman?"
<BR>&nbsp;&nbsp;&nbsp;&nbsp;&nbsp;"Spreman, Saro!" Plavi vrlo čujno sklopi dve štipaljke i iskorači napred, kao da je spreman da vodi, iz početka, bitku kod trgovačke postaje Znunir.
<BR>&nbsp;&nbsp;&nbsp;&nbsp;&nbsp;Smeh je natera da se okrene. Smejao se Dedinger, malo ironično, kao da mu je ovo veoma zabavno.
<BR>&nbsp;&nbsp;&nbsp;&nbsp;&nbsp;"Ne obraćaj pažnju na mene, sestro. Plan ti je laćan. Sačuvaće život meni i mojim ljudima. Dakle, Kurte, uradi kako ti je ona rekla! Krenite među stene. Odmah!"
<BR>&nbsp;&nbsp;&nbsp;&nbsp;&nbsp;Sara uvide šta Dedinger hoće da kaže. Ako pripadnice urskih četa uvide da ne mogu pratiti begunce kroz stenoviti lavirint, ili kroz neko uzano grotlo, ili uz garu drvo, moraće, zbog toga, da obnove svoj pogaženi savez sa bandom ljudskih radikala i da odustanu od osvete, bar privremeno, dok Dedinger sa svojim pustinjskim traperima ne pohvata Saru, Kurta i ostale.
<BR>&nbsp;&nbsp;&nbsp;&nbsp;&nbsp;Ona klonu, uviđajući uzaludnost svega.
<BR>&nbsp;&nbsp;&nbsp;&nbsp;&nbsp;Šta smo sve preživeli, reče ona sebi, a evo gde završavamo: na istom mestu sa koga smo počeli.
<BR>&nbsp;&nbsp;&nbsp;&nbsp;&nbsp;"Saro", reče Kurt opet. I opet odustade od onog što je hteo reći. Samo nagnu glavu na jednu stranu i reče: "Slušaj."
<BR>&nbsp;&nbsp;&nbsp;&nbsp;&nbsp;Na proplanku zavlada potpuna tišina. Nekoliko trenutaka potom, začu i ona: topot. Mnogo kopita, veoma veliki broj. U velikoj hitnji. Taj zvuk je prodirao iz same zemlje, kroz njene tabane, kroz stopala.
<BR>&nbsp;&nbsp;&nbsp;&nbsp;&nbsp;Prekasno je za ma kakav drugi plan, reče ona sebi. Prekasno je za sve, osim za dostojanstvo.
<BR>&nbsp;&nbsp;&nbsp;&nbsp;&nbsp;Ona uze Neznanca za ruku. "Žao mi je što nisam brže protumačila tvoja upozorenja", reče ona. Poče rukom brisati najgore nanose prašine sa njegove odeće, ispravljati mu okovratnik. Ako će on biti Urkinjama glavni plen, onda nek bar izgleda koliko-toliko dobro, a ne kao dronjavko i klošar. On joj uzvrati neodlučnim osmehom. Zajedno se okrenuše ka jugu, ka nailazećem talasu konjice.
<BR>&nbsp;&nbsp;&nbsp;&nbsp;&nbsp;Pridošlice nahrupiše do samog logora, sa juga, ali uskoro i između stenovitih tornjeva, odasvud.
<BR>&nbsp;&nbsp;&nbsp;&nbsp;&nbsp;Urkinje, bogami, nego šta, reče Sara sebi.
<BR>&nbsp;&nbsp;&nbsp;&nbsp;&nbsp;Robusne, jake i dobro naoružane, začas su zaposele ceo logor, sve bitne tačke. Rasporedile su se kao istureni deo neke veće vojne jedinice, motrile ima li igde ikakve opasnosti. U njihovim rukama njihali su se arbalesti. Sara je bila iznenađena, a pomalo i uvređena, što ova prethodnica urskih brigada ne obraća nikakvu posebnu pažnju na nju i Blejda, kao da njih dvoje nisu nikakva opasnost.
<BR>&nbsp;&nbsp;&nbsp;&nbsp;&nbsp;Ali, još čudnije, ni na vezane Urkinje, koje ostadoše tačno tu gde su i bile.
<BR>&nbsp;&nbsp;&nbsp;&nbsp;&nbsp;Sara zatim primeti da su ratne boje na ovim novim Urkinjama kudikamo drugačije nego na Urkačuinoj bandi. Uzdržanije su nacrtane, glatkije, tečnije. Da li bi to moglo značiti da one ne pripadaju društvu Urunthai?
<BR>&nbsp;&nbsp;&nbsp;&nbsp;&nbsp;Po neraspoloženom izgledu Ulgorinog lica Sara zaključi da ovo nisu one 'prijateljice' koje je majstorka zanata očekivala. U Sari se uspravi jedna vitka trska nade. Je li moguće da je ovo teritorijalna milicija? Bez formalnih tunika sa milicijskim oznakama činova na rukavu i bez onog tipičnog ponašanja urske milicije koja se sastoji uglavnom od lokalnih goniča stoke koji se sastanu da malo vežbaju, čisto iz zabave, svakog osmog dana, ali i to samo ako su vremenske prilike dobre.
<BR>&nbsp;&nbsp;&nbsp;&nbsp;&nbsp;Ko su ovi? - pomisli Sara.
<BR>&nbsp;&nbsp;&nbsp;&nbsp;&nbsp;Urkinje iz ove prethodnice javiše, zviždanjem, glavnini svojih trupa da je sve pod kontrolom. Posle nekog vremena, jedna starija urska matrona sa sedim rubovima krzna svud oko njuške uđe dostojanstvenim kasom u krug svetlosti vatre. Priđe meštanima sela Dolo i nakloni se vratom, u znak poštovanja.
<BR>&nbsp;&nbsp;&nbsp;&nbsp;&nbsp;"Žalino zvog našeg zakašnjenja, prijatelji. Žalosno je što ste inali teškoća, ali je vrlo dovro što ste ih sani uspeli savladati..."
<BR>&nbsp;&nbsp;&nbsp;&nbsp;&nbsp;Sara je netremice gledala kako Kurt prilazi i dodiruje, vrhom svog nosa, nos ove stare Urkinje. "Nije zakašnjenje ako se stigne u poslednji čas, prijateljice Ulaštu. Znao sam da ćeš namirisati naše nevolje i doći po nas..."
<BR>&nbsp;&nbsp;&nbsp;&nbsp;&nbsp;Sara je tad prestala da prati njihov razgovor zato što ju je Neznanac povukao za ruku i okrenuo sasvim. Stiskao je njenu mišicu, a nervozni trzaji širili su mu se ispod kože lica, praćeni pokušajima da nešto kaže.
<BR>&nbsp;&nbsp;&nbsp;&nbsp;&nbsp;Neke druge prilike približavale su se iz mraka.
<BR>&nbsp;&nbsp;&nbsp;&nbsp;&nbsp;Zbunjujuće.
<BR>&nbsp;&nbsp;&nbsp;&nbsp;&nbsp;U prvi mah je pomislila da je to još jedan urski odred spreman za rat. Ali to bi morale biti neke veoma krupne Urkinje, sa čudnim, krutim vratovima i čudnim načinom kretanja. Na tren Sara pomisli da prepoznaje onu ilustraciju koja je nekad davno stajala na pročelju Partenona - onu sa divljim, mitskim 'kentaurima'.
<BR>&nbsp;&nbsp;&nbsp;&nbsp;&nbsp;Trenutak kasnije ona uzdahnu.
<BR>&nbsp;&nbsp;&nbsp;&nbsp;&nbsp;E, jesam smešna, reče ona sebi. To su samo ljudi koji jašu magarce. Ej, Ifni! U ovoj pomrčini i najobičnija stvar može izgledati tajanstvena, naročito posle svega što smo prež...
<BR>&nbsp;&nbsp;&nbsp;&nbsp;&nbsp;Ona žmirnu i pogleda opet.
<BR>&nbsp;&nbsp;&nbsp;&nbsp;&nbsp;To su bili neki mnogo veliki magarci. Noge ljudskih jahača nisu se vukle po zemlji nego su bile visoko, visoko u vazduhu. Ti ljudi su jahali ogromna tela koja kao da su pulsirala sirovom životinjskom snagom.
<BR>&nbsp;&nbsp;&nbsp;&nbsp;&nbsp;"To su oni!" povika Jomah. "Stvarni su! Znači, ipak nisu svi pobijeni!"
<BR>&nbsp;&nbsp;&nbsp;&nbsp;&nbsp;Sara se oseti kao da je svedok dolaska zmajeva, ili dinosaura, ili grifina iz dečjih slikovnica. San se ostvarivao - ili košmar, za nekog. Zarobljenice iz društva Urunthai kriknuše čemerom i očajem, videvši šta ukoračuje u svetlost vatre. Jer to je značilo da je propalo njihovo jedino veliko postignuće - jedino na osnovu čega je njihovo Društvo moglo polagati pravo na slavu. Da je njihova slava bila, sve vreme, samo farsa.
<BR>&nbsp;&nbsp;&nbsp;&nbsp;&nbsp;Jahači su sjahivali, i Sara vide da su to sve žene. Takođe vide da su one za sobom dovele još nekoliko tih novih, velikih životinja, i to takvih koje su imale samo sedla, ali ništa drugo na leđima, pa ni jahače.
<BR>&nbsp;&nbsp;&nbsp;&nbsp;&nbsp;Ne, reče ona sebi, uviđajući šta će od nje u sledećim trenucima biti zahtevano. Ne, ovi ne mogu od mene ozbiljno očekivati da se popnem na jednu od tih stvari!
<BR>&nbsp;&nbsp;&nbsp;&nbsp;&nbsp;Najbliža nova životinja frknu, videći da Neznanac podiže ruku da je pogladi po ogromnoj glavi. Masa tog jednog stvorenja bila je jednaka masi četiri ili pet Urkinja, a čeljusti dovoljno velike da progutaju čovekovu ruku do ramena. Međutim, čovek iz kosmosa bezbrižno je pritisnuo obraz na ogromni vrat životinje.
<BR>&nbsp;&nbsp;&nbsp;&nbsp;&nbsp;I zapevao, sa suzama u očima, opet.
<BR>
<BR>&nbsp;&nbsp;&nbsp;&nbsp;&nbsp;Sam, pod nebom,
<BR>&nbsp;&nbsp;&nbsp;&nbsp;&nbsp;prerijom jašem ja.
<BR>&nbsp;&nbsp;&nbsp;&nbsp;&nbsp;I još vodim
<BR>&nbsp;&nbsp;&nbsp;&nbsp;&nbsp;konja dobra dva.
</P></TD></TR></TABLE>
<P class="next">
<A HREF=p124.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
