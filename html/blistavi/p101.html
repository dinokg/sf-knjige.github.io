<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>LARK
<P>&nbsp;&nbsp;&nbsp;&nbsp;&nbsp;Harulen pozva sa ivice kratera. "Vas dvoje, penjite se ovamo gore!" povika jeretik. "Neko će vas uhvatiti, pa će biti nevolje. Osim toga - mislim da se nešto dešava!"
<BR>&nbsp;&nbsp;&nbsp;&nbsp;&nbsp;Fizička i emocionalna iscrpljenost uticala je loše na istančani naglasak gheuenskog aristokrate. Sad je on zvučao prilično uspaničeno, kao da je njegov stražarski posao jednako opasan kao posao onih koji silaze u razvaline tuđinske baze i preturaju po njima.
<BR>&nbsp;&nbsp;&nbsp;&nbsp;&nbsp;"Dešava se? Šta se dešava?" povika Uthen odozdo. Iako srodnik onog Gheuena gore na ivici kratera, taj Larkov kolega biolog izgledao je kao neka sasvim druga živa vrsta: oklop sav izbrazdan, ispolivan lepljivim pepelom. "Šalju robota na nas?"
<BR>&nbsp;&nbsp;&nbsp;&nbsp;&nbsp;Iz Harulenovih ventila na nogama zasviraše tonovi zabrinutosti. "Ne, oba robota i dalje su iznad Ro-kena. Štite njega, i dvoje ljudi-slugu, i leševe, i gomilu ovdašnjih ulizica koja je oko njih. Ne, ne, ja govorim o nekom uznemirenju koje je nastalo na drugoj strani, tamo gde mudraci zboruju. Izgleda da je stiglo još zelota. Tamo je prilična uzbuna. Siguran sam da propuštamo značajne vesti!"
<BR>&nbsp;&nbsp;&nbsp;&nbsp;&nbsp;Ovaj Harulen bi mogao biti u pravu, pomisli Lark.
<BR>&nbsp;&nbsp;&nbsp;&nbsp;&nbsp;Pa ipak, nije mu se polazilo napolje. Uprkos smradu, vrelini i oštrim komadima metala - što je sve bilo još opasnije za nekog toliko premorenog - pomišljao je da ostane. Zora je donosila veće izglede tragačima da nađu, u ostacima ukopane baze, nešto što bi razjasnilo stvari.
<BR>&nbsp;&nbsp;&nbsp;&nbsp;&nbsp;Koliko puta je gledao kako Lingova silazi niz rampu, u kocku, i pitao se šta li ima unutra? A sad je ta unutrašnjost svuda oko njega: pocrneli pakao.
<BR>&nbsp;&nbsp;&nbsp;&nbsp;&nbsp;Ja sam pomogao zelotima, priseti se on. Dao sam im kopije mojih izveštaja. Znao sam da će oni nešto da urade.
<BR>&nbsp;&nbsp;&nbsp;&nbsp;&nbsp;Ali nisam znao da će uraditi nešto ovako okrutno, reče on sebi; a nisu to, očigledno, znali ni nebeski bogovi, niti su očekivali da ovdašnji primitivci umeju da podmetnu materije koje posle 'učine bum'.
<BR>&nbsp;&nbsp;&nbsp;&nbsp;&nbsp;Nisu postavili ona prava pitanja, pomisli Lark.
<BR>&nbsp;&nbsp;&nbsp;&nbsp;&nbsp;"Kažem vam da se nešto dešava!" povika Harulen opet, ne trudeći se nimalo da bude originalan. "Mudraci su krenuli - prema tuđinima!"
<BR>&nbsp;&nbsp;&nbsp;&nbsp;&nbsp;Lark pogleda ka Uthenu i uzdahnu. "Mislim da je ozbiljan, ovog puta."
<BR>&nbsp;&nbsp;&nbsp;&nbsp;&nbsp;Njegov prijatelj je već neko vreme proveo ćuteći, stojeći na istom mestu. Sada mu odgovori, ali niskim glasom, dahom koji je jedva uznemirio pepeo ispod njegovih nogu.
<BR>&nbsp;&nbsp;&nbsp;&nbsp;&nbsp;"Lark, hoćeš li, molim te, doći da pogledaš nešto?"
<BR>&nbsp;&nbsp;&nbsp;&nbsp;&nbsp;Lark je dobro poznavao tu intonaciju; imao je prilike da je čuje na njihovim ranijim arheološkim izlascima na teren, kada su tražili dokaze o složenoj prošlosti živog sveta na Jijou. Poče se provlačiti ka Gheuenu, obazrivo, između pokidanih i odvaljenih metalnih greda i ploča. Nastojao je da stopala podiže i spušta na takav način da podigne što manju količinu odvratnog prašinastog pepela.
<BR>&nbsp;&nbsp;&nbsp;&nbsp;&nbsp;"Šta je? Našao si nešto?"
<BR>&nbsp;&nbsp;&nbsp;&nbsp;&nbsp;"Pa... nisam siguran." Uthen se prebaci na gal-šest. "Kao da sam već video ovo. Ovaj simbol. Ovaj znak. Možda ti možeš potvrditi?"
<BR>&nbsp;&nbsp;&nbsp;&nbsp;&nbsp;Lark stade uz svog prijatelja i nagnu se napred. Zaviri u jedno udubljenje gde izlazeće sunce još nije bacilo mnogo svetlosti. Vide da unutra leže neke pravougaone pločice, ispreturane, svaka široka i debela otprilike kao njegova šaka, ali možda dvaput duža. Uthen je raskrčio neku polurastopljenu mašineriju da bi otkrio ovo udubljenje. Jedna ploča ležala je preko svih ostalih, tako blizu da Lark vide simbol urezan u tamnosmeđu površinu, preko cele širine.
<BR>&nbsp;&nbsp;&nbsp;&nbsp;&nbsp;Dvostruka spirala sa jednom šipkom položenom preko nje.
<BR>&nbsp;&nbsp;&nbsp;&nbsp;&nbsp;Gde li sam to video, zapita se on.
<BR>&nbsp;&nbsp;&nbsp;&nbsp;&nbsp;Lark uspe da zavuče ruku tamo gde to Uthen ne bi mogao. Pogladi taj pravougaoni predmet, pa ga dohvati. Predmet je, u ruci, bio neverovatno lak, ali Larku pade na um da od svih njegovih otkrića upravo ovo ima možda najveću 'težinu'.
<BR>&nbsp;&nbsp;&nbsp;&nbsp;&nbsp;"Da li ti misliš ono što ja mislim?" upita on, okrenuvši tu pločicu na svetlosti.
<BR>&nbsp;&nbsp;&nbsp;&nbsp;&nbsp;Uthen je uze, štipaljkom uzdrhtalom, i zadrža je u vazduhu.
<BR>&nbsp;&nbsp;&nbsp;&nbsp;&nbsp;"A zar bih mogao nešto drugo misliti?" odgovori gheuenski naučnik. "Čak i primitivci, već napola vraćeni u životinjski status, treba da prepoznaju amblem Velike galaktičke biblioteke."
<BR>
<BR>&nbsp;&nbsp;&nbsp;&nbsp;&nbsp;Nađeni 'dokazni materijal' ležao je raspoređen po ugaženoj travi. Ro-kenove prodorne oči osmotrile su zamršaj žica i staklastih sferoida. Zeloti su to maločas doneli iz doline Svetog jajeta. U suštini, bila je to jedna velika ogrlica od čudnovatih predmeta povezanih žicama, još poprilično blatnjava, zato što je provela neko vreme ležeći u zemlji, u neposrednoj blizini najsvetijeg predmeta na Jijou.
<BR>&nbsp;&nbsp;&nbsp;&nbsp;&nbsp;Posmatrači koji su prišli ovom 'dokaznom materijalu' podelili su se u dva jasna polukruga. Jedan polukrug činili su okupljeni mudraci i narod iza njih, a drugi polukrug činili su zvezdani bog Ro-ken i njegovi podržavaoci i poštovaoci. Mnogi u toj drugoj skupini bili su pacijenti u tuđinskoj klinici i izlečeni su; drugi su, opet, verovali u pravo zvezdanih posetilaca da rade šta god žele, iznad svakog zakona. U tom polukrugu bio je i znatan broj ljudskih bića; njihova lica bila su naprosto ozarena verom u njihove ponovo otkrivene mentore, Rothene. Larkov novi reug prikazivao je to osećanje kao blistav oreol crvene vatre oko lica.
<BR>&nbsp;&nbsp;&nbsp;&nbsp;&nbsp;Na Rothenovom licu, međutim, nije ostalo ništa od onog ranijeg izraza ogromnog gneva. Humanoidne crte Rothenove pokazivale su još jednom dostojanstven, harizmatičan stav, pa čak i vedru i smirenu popustljivost. On provede još jednu duru gledajući tu ispreturanu blatnjavu 'stvar' na travi, a onda progovori tačnim i oštrim galaktičkim sedmim.
<BR>&nbsp;&nbsp;&nbsp;&nbsp;&nbsp;"Ja ovde ne vidim ništa zanimljivo. Zašto vi meni ovo pokazujete?"
<BR>&nbsp;&nbsp;&nbsp;&nbsp;&nbsp;Lark je očekivao da će mlada urska radikalka - predvodnica buntovnih zelota - odgovoriti, kao tužiteljica i istovremeno kao tužena; da će nastojati da skine sa svoje družine krivicu zbog počinjenog nasilja, tako što će prebaciti svu krivicu na tuđine. Međutim, ona nije ni pokušala da istupi napred; držala se u pozadini, sa skupinom ljudi i Ura. Pregledali su neke tekstove.
<BR>&nbsp;&nbsp;&nbsp;&nbsp;&nbsp;Napred istupi huniški mudrac, Fhundau, i suoči se sa rothenskim emisarom.
<BR>&nbsp;&nbsp;&nbsp;&nbsp;&nbsp;"Mi želimo ustanoviti da li su ove alatke, usavršene veoma, vaše vlasništvo. Alatke, kažem, koje su neka naša deca pronašla, tokom poslednjeg okretanja Jijoa oko svoje ose. Alatke koje je neko zakopao u zemlju, krišom, u neposrednoj blizini našeg voljenog Svetog jajeta."
<BR>&nbsp;&nbsp;&nbsp;&nbsp;&nbsp;Lark osmotri reakciju Lingove. Pošto ju je već prilično dobro poznavao, nije mu bio potreban nikakav reug da prevede njen šok prepoznavanja. Niti postiđenost koja je u njoj nastala čim je shvatila stvari.
<BR>&nbsp;&nbsp;&nbsp;&nbsp;&nbsp;Sada mi je savršeno jasno, pomisli Lark.
<BR>&nbsp;&nbsp;&nbsp;&nbsp;&nbsp;Ro-ken je izgledao nonšalantan. "Ja samo mogu nagađati da je neko od vas, urođenika, zakopao taj krš tamo - na isti način na koji su nerazumni pobunjenici zakopali eksploziv ispod naše stanice."
<BR>&nbsp;&nbsp;&nbsp;&nbsp;&nbsp;Sad Lingova poče iznenađeno žmirkati.
<BR>&nbsp;&nbsp;&nbsp;&nbsp;&nbsp;Nije očekivala da od njega čuje čiste laži, pomisli Lark. Ili, bar, laži tako drastične i tako slabo pripremljene.
<BR>&nbsp;&nbsp;&nbsp;&nbsp;&nbsp;Žena sa zvezda pogleda na jednu stranu i vide da Lark motri na nju; hitro skloni pogled. Lark je sad bio itekako zadovoljan, čak trijumfalno raspoložen, što su se moralni položaji njih dvoje preokrenuli, što sad ona mora da se stidi; ali se ovim svojim likovanjem ipak, nekako, nije mnogo ponosio.
<BR>&nbsp;&nbsp;&nbsp;&nbsp;&nbsp;"Upotrebite vaše instrumente", pozva Fhundau visokog Rothena. "Podvrgnite analizi ove sprave. Naći ćete da je to tehnologija daleko iznad svega onoga što mi, šest naroda Jijoa, umemo sada proizvesti."
<BR>&nbsp;&nbsp;&nbsp;&nbsp;&nbsp;Ro-ken ovo odbaci jednim elegantnim sleganjem ramena. "Možda su to ostavili Bujuri."
<BR>&nbsp;&nbsp;&nbsp;&nbsp;&nbsp;"Na tom mestu?" Fhundau ovo zapita bučnim glasom koji nadaleko odjeknu, tonovima kao da ga ovo dobro zabavlja; kao da se Ro-ken lepo našalio. "Pre samo jedan vek, cela ta dolina bila je belo usijana od prolaska Jajeta, koje je tada izbilo u gornji svet. Ovakvi predmeti ne bi preživeli."
<BR>&nbsp;&nbsp;&nbsp;&nbsp;&nbsp;Gomila zažamori.
<BR>&nbsp;&nbsp;&nbsp;&nbsp;&nbsp;Lark oseti da ga neko vuče za rukav. On pogleda levo od sebe i vide da se iza njega došunjao čovek omanjeg rasta, dugačke, žute, kovrdžave kose - portretista Blor - koji je ispred sebe nosio i svoju sandučastu kameru i tronožni stativ.
<BR>&nbsp;&nbsp;&nbsp;&nbsp;&nbsp;"Pomakni ruku u stranu, da ja snimam tu, ispod tvoje ruke!" prošaputa fotograf hitno.
<BR>&nbsp;&nbsp;&nbsp;&nbsp;&nbsp;Lark oseti dašak panike. Pa, je li ovaj Blor poludeo? Pokušava da radi jedan tajni posao na otvorenom, a odozgo roboti motre pomnije nego ikad? Čak i ako se Lark tako nasloni rukom preko kamere da je roboti ne primete, razne osobe sa obe strane primetiće. Moguće je da će Fhundau, svojim meastralnim nastupom, pridobiti mnoge; ali može li se računati na lojalnost baš svakog u ovolikoj gomili?
<BR>&nbsp;&nbsp;&nbsp;&nbsp;&nbsp;Sa bespomoćnim uzdahom, on odmače levu ruku od tela, otvarajući prostor da kamera snima ovo sučeljavanje na Livadi okupljanja.
<BR>&nbsp;&nbsp;&nbsp;&nbsp;&nbsp;"U tom slučaju ja nemam nikakvo drugo objašnjenje za ove predmete", odgovori Ro-ken, pokazujući ka zamršenoj masi opreme. "Vi slobodno nagađajte koliko god vam volja, dok to još možete. Dok ne stigne naš brod."
<BR>&nbsp;&nbsp;&nbsp;&nbsp;&nbsp;Prenebregavši ovu nagoveštenu pretnju, huniški mudrac nastavi, tonom smirene razumnosti, tako da je Rothen, u poređenju s njim, izgledao nervozan i ljut.
<BR>&nbsp;&nbsp;&nbsp;&nbsp;&nbsp;"Zar je nagađanje potrebno? Javljeno je da je nekoliko pari očiju motrilo iz prikrajka i videlo vaše robote, jedne nedavne maglovite noći, kako se zavlače pod Sveto jaje i zakopavaju ovu opremu neposredno ispod njega..."
<BR>&nbsp;&nbsp;&nbsp;&nbsp;&nbsp;"Nemoguće!" viknu Ro-ken, još jednom gubeći živce. "Nijedno živo biće nije se nalazilo te noći nigde u blizini i nije moglo da 'motri iz prikrajka'. Najpažljivijim skeniranjem ustanovljeno je da nigde unaokolo nema ničeg živog. Tek tada..."
<BR>&nbsp;&nbsp;&nbsp;&nbsp;&nbsp;Rothenski izaslanik zastade usred reči i zaćuta. Posmatrači su zurili, zapanjeni. Bilo im je teško da poveruju da jedan visoko civilizovani nebeski bog može biti 'navučen' na ovako jednostavan trik.
<BR>&nbsp;&nbsp;&nbsp;&nbsp;&nbsp;Larku pade na um čudna pomisao. U mnogim kulturama na Zemlji, od antičke Grčke i Indije, pa sve do Visoke Kalifornije, bogovi su prikazivani kao ćudljivi, razmaženi, besni adolescenti.
<BR>&nbsp;&nbsp;&nbsp;&nbsp;&nbsp;Možda je to oblik rasnog pamćenja? - pomisli Lark. Možda su ovi drugari zaista naši davno izgubljeni pokrovitelji.
<BR>&nbsp;&nbsp;&nbsp;&nbsp;&nbsp;"Hvala ti na ispravci", reče Fhundau i nakloni se elegantno. "Rekoh samo: javljeno je. Ukoriću one koji su javili. Takvu vest, netačnu. Mi ćemo vama verovati na reč da nije bilo nijednog svedoka te noći kad su, kako sad sami priznajete, vaši roboti ukopali ove čudnovate, tuđinske naprave u zemlju kod Svetog jajeta. Hoćemo li sada ostaviti taj vid stvari i zapitati se zašto ste to ukopavanje izvršili?"
<BR>&nbsp;&nbsp;&nbsp;&nbsp;&nbsp;Ro-ken kao da je 'žvakao' svoju grešku; njegova vilica kretala se kao kod čoveka koji škripi zubima. Larkov reug pokaza jednu traku bez boje, koja stade da se širi i talasa na gornjem delu Rothenovog lica. Za to vreme Blor poče zadovoljno šaputati: navukao je poklopac preko objektiva, još jedna slika mu je uspela.
<BR>&nbsp;&nbsp;&nbsp;&nbsp;&nbsp;Odlazi, odlazi, reče Lark, ali samo u mislima, tom malom čoveku. Ali uzalud: ovaj ga, dabome, nije čuo.
<BR>&nbsp;&nbsp;&nbsp;&nbsp;&nbsp;"Ne vidim da će nastavljanje ovog sastanka služiti ikakvoj daljoj svrsi", saopšti vanjijoanac konačno. Okrete se da nekud ode, ali stade, jer iza njega je bila samo livada, a u njoj, nešto dalje, zjapeći krater gde mu je nekada bila baza; jednostavno nije imao kuda da ode.
<BR>&nbsp;&nbsp;&nbsp;&nbsp;&nbsp;Naravno, Ro-ken se mogao popeti na jednog od svoja dva robota, pojahati ga i naprosto odleteti u daljine. Ali do povratka Kunovog vazduhoplova, ili do spuštanja zvezdoplova, te daljine bile su samo divljina Nagiba, ništa drugo. Nije imao nikakvo uporište izvan ove ledine pune nezgodnih pitanja.
<BR>&nbsp;&nbsp;&nbsp;&nbsp;&nbsp;Klicanje se začu iz skupine Urkinja i ljudskih bića na levoj strani. Ta gomila se začas razdvoji, a iz sredine iziđe Lester Kembel, sav ozaren. Nosio je puno naručje knjiga velikog formata, otvorenih. Lester pohita napred. "Mislim da smo našli!" saopšti on i kleknu pored jednog loptastog sastojka te nađene mašinerije na travi. Oko njega se sjatiše njegovi pomagači, od kojih jedan poče da petlja nešto oko tog sferoida, pokušavajući da ga otvori. Za to vreme, Lester objasni.
<BR>&nbsp;&nbsp;&nbsp;&nbsp;&nbsp;"Naravno da niko od nas pojma nema kako ova sprava radi, ali galaktička tehnologija je sada, posle milijardu godina, toliko usavršena da je upravljanje većinom mašina prilično lako. Pomislite samo na onaj polovni brod kojim su ljudi doleteli na Jijo. Brod preprodavan četiri puta, raznim korisnicima. Onda je neko uspeo da utrapi taj krš, tako, iz četvrte ruke, ljudskoj rasi. E, pa, kad se time moglo pilotirati, i dogurati sve do Jijoa, mora biti da je sistem za upravljanje bio stvarno dobro zaštićen od idiota!"
<BR>&nbsp;&nbsp;&nbsp;&nbsp;&nbsp;Ova šala na svoj račun izazva smeh u oba polukruga posmatrača. Gomila se poče natiskivati bliže, da vidi. Sad više nije bilo nijednog zgodnog i dostojanstvenog puta ili prolaza kojim bi se Ro-ken i njegovi sluge povukli.
<BR>&nbsp;&nbsp;&nbsp;&nbsp;&nbsp;"U ovom slučaju", nastavi Kembel, "pretpostavljamo da je sprava bila podešena da proradi sama od sebe kad se većina hodočasnika nađe u neposrednoj blizini Svetog jajeta, i kad smo najprijemčiviji za jake utiske; možda kad završimo prizivanje. Dobro nagađanje bilo bi da se to htelo postići ili tempiranjem, ili nekakvim daljinskim upravljanjem, možda radio-signalom."
<BR>&nbsp;&nbsp;&nbsp;&nbsp;&nbsp;Pomoćnik je uspeo u svom naumu i komponenta, približno loptastog oblika, otvori se; gornja polovina se otklopila, sa jakim zvukom 'puk!' "A sad da vidimo da li se tu može naći nešto nalik na standardni galaktički prekidač za prebacivanje na ručno upravljanje, prikazan ovde na stranici hiljadu pet stotina dvanaestoj", reče Lester i, onako u klečećem položaju, sagnu se da pogleda sasvim iz blizine. Iz ruku nije ispuštao jednu otvorenu knjižurinu.
<BR>&nbsp;&nbsp;&nbsp;&nbsp;&nbsp;Ro-ken je zurio u stranice ispunjene oštro iscrtanim dijagramima kao da vidi kako iz čaršava u njegovom krevetu ispuzava nešto živo, ali smrtonosno. Lark primeti da Lingova gleda u njega. Ovog puta njen izraz lica kao da je govorio: šta si to skrivao od mene?
<BR>&nbsp;&nbsp;&nbsp;&nbsp;&nbsp;Na njenoj glavi nije bilo reuga. Lark, zato, pokuša da joj odgovori samo ironičnim osmehom, smatrajući da će i to biti dovoljno.
<BR>&nbsp;&nbsp;&nbsp;&nbsp;&nbsp;Mnogo sebi umišljaš, draga moja, pomisli Lark. To te je zaslepilo, pa zato i nisi postavljala prava pitanja. Držala si se pokroviteljski, a mogli smo biti prijatelji.
<BR>&nbsp;&nbsp;&nbsp;&nbsp;&nbsp;Poruka, doduše, malo previše složena da bi se prenela samo jednim izrazom njegovog lica. Možda je taj izraz, zapravo, govorio: Šta? Zar se ti usuđuješ da mene optužuješ zbog prikrivanja istine?
<BR>&nbsp;&nbsp;&nbsp;&nbsp;&nbsp;"Protestujem!" ubaci muško ljudsko nebesko biće, Ran, koji je svojom visinom nadmašivao sve prisutne osim ponekog Huniša i ponekog Trekija. Ran zakorači napred. "Nemate prava da dirate tuđu imovinu!"
<BR>&nbsp;&nbsp;&nbsp;&nbsp;&nbsp;Fhundau reče blago, mekim tonom: "Hrr... dakle, vi priznajete da ste vlasnici ove invazivne stvari koja je bez dopuštenja podmetnuta u naše najveće svetilište?"
<BR>&nbsp;&nbsp;&nbsp;&nbsp;&nbsp;Ran žmirnu. Očigledno mu se ni najmanje nije dopadalo to što se našao u takvom položaju da se mora nadgovarati sa divljacima. Zbunjen, visoki čovek se okrete Ro-kenu da mu ovaj kaže šta da radi. Oni se počeše tiho dogovarati, primičući glavu uz glavu, a Lester Kembel nastavi.
<BR>&nbsp;&nbsp;&nbsp;&nbsp;&nbsp;"Neko vreme nismo uspevali dokučiti svrhu ove naprave. Na sreću, ja sam već neko vreme proučavao galaktičku tehnologiju, pa su mi priručnici bili donekle poznati. Najzad sam pronašao i ovu spravu, pod naslovom: psiho emitori!"
<BR>&nbsp;&nbsp;&nbsp;&nbsp;&nbsp;"Ovo je prekidač, gospodine", izjavi pomoćnik. "Spreman sam da uključim kad kažeš."
<BR>&nbsp;&nbsp;&nbsp;&nbsp;&nbsp;Lester Kembel ustade i podiže obe ruke.
<BR>&nbsp;&nbsp;&nbsp;&nbsp;&nbsp;"Narode! Ovo je prvo i poslednje upozorenje. Pojma nemamo šta ćemo sad uključiti. Pretpostavljam da nije ništa kobno, jer da jeste, naši gosti bi već otperjali odavde. Pošto nemamo vremena za pažljive opite, savetujem vam da se odmaknete bar jedan korak. Oni među vama koji su oprezniji, mogli bi se odmaći i više, recimo na dva prečnika Svetog jajeta. Počinjem odbrojavanje, od deset."
<BR>&nbsp;&nbsp;&nbsp;&nbsp;&nbsp;Uthen je želeo da ostane i da gleda ovo, pomisli Lark. A ja ga naterao da ode i sakrije one bibliotečke memorije koje smo pronašli.
<BR>&nbsp;&nbsp;&nbsp;&nbsp;&nbsp;Šta ako sam mu učinio veliku uslugu? - zapita se Lark.
<BR>&nbsp;&nbsp;&nbsp;&nbsp;&nbsp;Kembel duboko udahnu.
<BR>&nbsp;&nbsp;&nbsp;&nbsp;&nbsp;"Deset!"
<BR>&nbsp;&nbsp;&nbsp;&nbsp;&nbsp;"Devet!"
<BR>&nbsp;&nbsp;&nbsp;&nbsp;&nbsp;"Osam!"
<BR>&nbsp;&nbsp;&nbsp;&nbsp;&nbsp;Lark nikada ranije nije video da se G'keki, na točkovima, kreće brže od Urkinje u trku. Sad vide i jedan takav slučaj. Gomila se naglo proredila, mnogi su pokazali iznenađujuće jaku želju da se udalje. Drugi su, međutim, ostali, čvrsto vezani radoznalošću.
<BR>&nbsp;&nbsp;&nbsp;&nbsp;&nbsp;Hrabrost je ona odlika koja spaja svaki pravi savez, pomisli on, ne bez ponosa.
<BR>&nbsp;&nbsp;&nbsp;&nbsp;&nbsp;"Sedam!"
<BR>&nbsp;&nbsp;&nbsp;&nbsp;&nbsp;"Šest!"
<BR>&nbsp;&nbsp;&nbsp;&nbsp;&nbsp;Sada Ro-ken lično zakorači napred. "Potvrđujem vlasništvo naše nad ovom napravom, koja..."
<BR>&nbsp;&nbsp;&nbsp;&nbsp;&nbsp;"Pet!"
<BR>&nbsp;&nbsp;&nbsp;&nbsp;&nbsp;"Četiri!"
<BR>&nbsp;&nbsp;&nbsp;&nbsp;&nbsp;Ro-ken pojača glas, da bi ga čuli, pošto je iz raznih pravaca dopirao žamor i galama. "...koja se sastoji samo od instrumenata, bez ikakve loše namere, postavljena..."
<BR>&nbsp;&nbsp;&nbsp;&nbsp;&nbsp;"Tri!"
<BR>&nbsp;&nbsp;&nbsp;&nbsp;&nbsp;"Dva!"
<BR>&nbsp;&nbsp;&nbsp;&nbsp;&nbsp;Ubrzano, panično: "...samo da bi se proučavali obrasci koje emituje vaše visokopoštovano, sveto..."
<BR>&nbsp;&nbsp;&nbsp;&nbsp;&nbsp;"Jedan!"
<BR>&nbsp;&nbsp;&nbsp;&nbsp;&nbsp;"Sad!"
<BR>&nbsp;&nbsp;&nbsp;&nbsp;&nbsp;Pojedina ljudska bića nagonski su podigla ruke da zaštite uši, ili su čučnula, ili počela žmirkati kao da očekuju da nešto sevne. Urkinje su pritiskale ruke na kese. G'kekiji su uvlačili očne stabljike u telo. Gheueni i Treki su se spuštali celom težinom tela na tlo, 'grlili' zemlju. Reuzi na svima su se grčili, skupljali, bežali od jakih osećanja svojih domaćina. Nikome nije bilo poznato šta je 'psiho emitor' ali je svima bilo jasno da im predstoji otkrovenje o tome.
<BR>&nbsp;&nbsp;&nbsp;&nbsp;&nbsp;Lark se opirao nagonu. Oponašao je držanje Lingove. Njena reakcija na odbrojavanje bila je čudna mešavina besa i radoznalosti. Stisnula je jednu šaku drugom i okrenula se da ga pogleda u oči upravo u trenutku kad je Kembelov pomoćnik pogladio skriveni prekidač.
</P></TD></TR></TABLE>
<P class="next">
<A HREF=p102.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
