<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>ASK
<P>&nbsp;&nbsp;&nbsp;&nbsp;&nbsp;Vaseljena od nas traži da mi osećaj za ironiju imamo.
<BR>&nbsp;&nbsp;&nbsp;&nbsp;&nbsp;Na primer, svi oni napori i dobra volja uloženi da bi se izgradio Veliki mir bili su opravdani. Mi, narodi Zajednice, postali smo bolji, mudriji, zahvaljujući tom miru. Pretpostavljali smo, uz to, da će Veliki mir biti jedan argument više u našu korist, olakšavajuća okolnost, ako i kada stignu galaktički inspektori da nam sude. Zaraćeni narodi nanose svojoj planeti više zla nego narodi koji smireno raspravljaju kako bi najbolje mogli obdelavati svoju zajedničku baštu. Valjda će biti uzeto u obzir kao element olakšavajući po nas to da smo bili kriminalci učtivi i blagi, a ne rušilački nastrojeni.
<BR>&nbsp;&nbsp;&nbsp;&nbsp;&nbsp;Tako smo, bar, mi razmišljali. Zar nismo, prstenovi moji?
<BR>&nbsp;&nbsp;&nbsp;&nbsp;&nbsp;Avaj, ne padoše sa neba sudije, nego lopuže i lažovčine. Najednom, gde smo, smrtonosnim igrama se moramo baviti, spletkama, a naše veštine za to nisu više na onoj visini kao pre Zajednice i pre Svetog Jajeta.
<BR>&nbsp;&nbsp;&nbsp;&nbsp;&nbsp;Koloko smo bolji majstori mogli biti sada za takve poslove, da nije bilo mira!
<BR>&nbsp;&nbsp;&nbsp;&nbsp;&nbsp;Ovu smo istinu otkrili bolno danas, sa velikim kajanjem, kad stiže zadihana tatarka galopom iz kovačnice/naučne stanice Urijele sa Guena. Pismo donese. Reči upozorenja. Teški nagoveštaji da bi nešto moglo sleteti sa neba i da se pripremimo za slučaj da nam zvezdana plovilica dođe u posetu!
<BR>&nbsp;&nbsp;&nbsp;&nbsp;&nbsp;O predosećaju zakasneli! O upozorenje mnogo posle događaja samog!
<BR>&nbsp;&nbsp;&nbsp;&nbsp;&nbsp;Bilo je jedno vreme kad su kamene citadele stajale uspravno na planinskim vrhovima grozno hladnim, počev od onih severno od Biblosa, pa sve do onih sasvim dole, kod tropskih naseobina Doline, i kad su one jedna drugoj poruke dodavale zracima svetlosti koja je sevala iz ogledala domišljato postavljenih. Bile su to vesti hitrije od najhitrije urske kurirke, letele su mnogo brže nego najbrža ptica. Pomoću ovih semafora, ljudi i njihovi saveznici uspevali su začas da se mobilišu za bitku, a time su vešto nadoknađivali svoju malobrojnost. Vremenom su i Huniši i Uri razvili svoje sisteme za isti posao, sisteme takođe domišljate, ali na drugačijim načelima. Čak smo i mi Treki uspostavili jedan sistem sa oslobađanjem mirisnih spora u vazduh, što je nas upozoravalo na moguću opasnost.
<BR>&nbsp;&nbsp;&nbsp;&nbsp;&nbsp;Nijedna od ovih mreža nije preživela, ubio ih je mir. Semafori su napušteni, sistem sa signalnim raketama prepušten je zaboravu. Do nedavno, komercijalni razlozi nisu bili dovoljni za oživljavanje takvih skupih načina komunikacije. Ali, gle ironije, prošle godine su investitori ozbiljno razgovarali o mogućnosti da se studene kamene kule ponovo nasele i da poruke opet počnu sevati između njih.
<BR>&nbsp;&nbsp;&nbsp;&nbsp;&nbsp;Da su trgovci brži bili i to ostvarili, da li bi nam Urijelino upozorenje stiglo na vreme?
<BR>&nbsp;&nbsp;&nbsp;&nbsp;&nbsp;I da li bi zbog te pravovremenosti naša sudba bila iole drugačija?
<BR>&nbsp;&nbsp;&nbsp;&nbsp;&nbsp;Ah, prstenovi moji. Kako je zaludno baviti se tim razmišljanjima šta je sve moglo biti. Posle solipsizma, to je najluđi način za traćenje vremena koji objedinjena bića upražnjavaju.
</P></TD></TR></TABLE>
<P class="next">
<A HREF=p66.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
