<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>RETI
<P>&nbsp;&nbsp;&nbsp;&nbsp;&nbsp;"Imaš nešto za mene?"
<BR>&nbsp;&nbsp;&nbsp;&nbsp;&nbsp;To kaže Ran, onaj visoki, strogi vođa nebeskih ljudi, i pruža otvorenu šaku, sa dlanom nagore, ka njoj. U kasnom sutonu, dok vetar šumori u obližnjem šumarku bledog bua, Reti se čini da je svaki od njegovih žuljevitih prstiju debeo kao čitav njen zglavak. Mesečina izoštrava senke na Ranovom grubom licu i plećatom, trougaono prema gore raširenom telu. Ona se trudi da to ne pokaže, ali u njegovom prisustvu oseća se kao sasvim beznačajna osoba.
<BR>&nbsp;&nbsp;&nbsp;&nbsp;&nbsp;Pa zar su svi muškarci takvi, čak i tamo, među zvezdama? - upita se Reti.
<BR>&nbsp;&nbsp;&nbsp;&nbsp;&nbsp;Misao koja joj donese neko čudno osećanje, kao ono nedavno kad joj je Beš rekla da njeni ožiljci mogu biti izglađeni.
<BR>
<BR>&nbsp;&nbsp;&nbsp;&nbsp;&nbsp;Prvo su došle rđave vesti.
<BR>&nbsp;&nbsp;&nbsp;&nbsp;&nbsp;"Mi to ne možemo izlečiti ovde u ovoj našoj maloj klinici", rekla je istražiteljka tokom Retinog kratkotrajnog boravka u šatoru za bolesne molioce, nedaleko od tuđinske ukopane baze.
<BR>&nbsp;&nbsp;&nbsp;&nbsp;&nbsp;Kratko je Reti bila unutra, ali je celo prepodne prestajala čekajući na red. Grozno je bilo to stajanje u redu, ispred nekog G'keka čiji je jedan točak škripao i klimatao se, ali iza matore Urkinje iz čije je nozdrve curkala neka gnusna siva tečnost. Pomakni se Reti malo tamo, izmakni se malo onamo. Pri svakom odmicanju reda napred, veoma se trudila da ne stane nogom u to gnusno. Kad je najzad stigla na red i kad se našla pod blistavim svetlostima i zracima koji zaviruju kroz bolesnika, nade su poletele u nebo, a onda se sručile u blato.
<BR>&nbsp;&nbsp;&nbsp;&nbsp;&nbsp;"Kod kuće bismo mi lako popravili ovu vrstu dermalnih oštećenja", rekla je Beš, vodeći Reti napolje, ka opuštenim platnenim 'vratima' šatora. "Biovajanje je veoma razvijena umetnost. Stručnjaci mogu čak i od primitivnog materijala uobličiti nešto što će prijatno izgledati."
<BR>&nbsp;&nbsp;&nbsp;&nbsp;&nbsp;Reti ovim rečima nije bila uvređena. Primitivan materijal, pomisli ona. To sam ja: primitivan materijal. U redu.
<BR>&nbsp;&nbsp;&nbsp;&nbsp;&nbsp;U tim trenucima bila je ionako ošamućena od maštarija. Šta ako bi joj galaktičko čarobnjaštvo moglo dati lice i telo kao što imaju ove dve - Beš i Ling?
<BR>&nbsp;&nbsp;&nbsp;&nbsp;&nbsp;Ona se upre obema nogama, odbijajući da iziđe dok Beš ne čuje još nešto od nje.
<BR>&nbsp;&nbsp;&nbsp;&nbsp;&nbsp;"Kažu - kažu da ćete vi možda povesti neke ljude sa sobom, kad budete odlazili."
<BR>&nbsp;&nbsp;&nbsp;&nbsp;&nbsp;Beš je pogleda očima čija je boja bila nalik na zlatnosmeđe dragulje.
<BR>&nbsp;&nbsp;&nbsp;&nbsp;&nbsp;"Ko govori takve stvari?"
<BR>&nbsp;&nbsp;&nbsp;&nbsp;&nbsp;"Pa... priča se. Možda su to glasine."
<BR>&nbsp;&nbsp;&nbsp;&nbsp;&nbsp;"Ne treba da veruješ u sve što se priča."
<BR>&nbsp;&nbsp;&nbsp;&nbsp;&nbsp;Da li se u Bešinom glasu začuo neki mali naglasak na reči sve? Reti se bacila na najmanju trunčicu nade, prave ili lažne.
<BR>&nbsp;&nbsp;&nbsp;&nbsp;&nbsp;"Takođe čujem da dobro plaćate kad vam narod donosi stvari koje želite. Ili vesti koje su vam potrebne."
<BR>&nbsp;&nbsp;&nbsp;&nbsp;&nbsp;"To je, već, istina." Sada te oči kao da su malo svetlucale. Iz zabave? Ili gramzivosti?
<BR>&nbsp;&nbsp;&nbsp;&nbsp;&nbsp;"A ako bi vest bila zaista, zaista vrlo vredna? Kakva bi onda bila nagrada?"
<BR>&nbsp;&nbsp;&nbsp;&nbsp;&nbsp;Žena sa zvezda se osmehnu, sa puno prijateljstva i obećanja. "Zavisi od toga koliko je informacija korisna ili dragocena - a nagrade mogu biti koliko hoćeš, neograničeno visoke."
<BR>&nbsp;&nbsp;&nbsp;&nbsp;&nbsp;Reti se tad stresla od oduševljenja. Posegnula je odmah rukom u kesu-fišekliju na svom opasaču. "Ne sad", reče joj žena tihim glasom. "Nije diskretno."
<BR>&nbsp;&nbsp;&nbsp;&nbsp;&nbsp;Reti pogleda oko sebe i shvati da su oko njih i drugi pacijenti, ali i Jijoanci zaposleni kod ovih istražitelja - oni pripadnici šest rasa koji služe kao pomoćnici u mnogim poduhvatima tuđinskim. Svaki od njih mogao bi raditi i za mudrace kao uhoda.
<BR>&nbsp;&nbsp;&nbsp;&nbsp;&nbsp;"Noćas", reče joj Beš tiho. "Ran svako veče ide u šetnju, dole kod potoka. Čekaj kod šumarka žutog bua. Jedan takav upravo počinje da cveta. Dođi sama i ne razgovaraj ni sa kim koga sretneš usput."
<BR>&nbsp;&nbsp;&nbsp;&nbsp;&nbsp;Odlično! - govorila je Reti sebi trijumfalno dok je izlazila iz šatora. Ovo ih zanima! Tačno kao što sam se nadala. I to tačno u poslednji čas.
<BR>&nbsp;&nbsp;&nbsp;&nbsp;&nbsp;Sve je moglo biti izgubljeno da je na ovaj kontakt morala čekati mnogo duže. Glavni ljudski mudrac naredio je da ona ode sutra, i to sa jednim malim magarećim karavanom koji će biti poslat u planine, zajedno sa dvojicom ćutljivih muškaraca i tri žene krupnog rasta - pet osoba koje ona nikada ranije nije videla. Ništa nije rečeno o cilju, ali ona je znala da je cilj da sustignu Dvera, a onda da pođu zajedno sa njim u one divlje predele iz kojih je ona došla.
<BR>&nbsp;&nbsp;&nbsp;&nbsp;&nbsp;A, nema izgleda za to! - govorila je sebi i sa uživanjem pomišljala na predstojeći noćni susret. Nek ide Dver u šume i nek se tamo igra lovca. Dok on u Sivim brdima bude gledao da nađe išta za jelo, ja ću živeti bogato i moćno, gore na Delfinovom repu.
<BR>&nbsp;&nbsp;&nbsp;&nbsp;&nbsp;Delfinov rep je bilo sazvežđe sa koga su, pričalo se, doputovali ovi istražitelji. Doduše, onaj mudrac koji je kraba (tako izgleda, bar), a koji se zove 'Uviđanje-oštro-kao-nož', njoj je jednom prilikom pokušao da objasni nešto o galaksijama i 'tačkama za transfer', i napomenuo da je put za povratak u civilizaciju krivudav kao pipak mulk-pauka. To ona ništa nije razumela i smatrala je da matori Geša verovatno laže. Njoj se daleko više sviđala zamisao da odleti do neke određene zvezde koju jasno vidi - a to bi značilo da jedne noći pogleda nazad ka Jijou, iz divnog galaktičkog grada gde će otići da živi. Čak odatle ona će se ispleziti Jesu i Bomu, i celom njihovom smrdljivom plemenu. I Dveru, i mudracima, što se toga tiče; i svakome na celoj ovoj truloj planeti ko je ikada bio zao prema njoj.
<BR>&nbsp;&nbsp;&nbsp;&nbsp;&nbsp;Posle tog razgovora sa Beš, ona je celog dana izbegavala mudrace i njihove sluge. Boravila je na nekim proplancima nekoliko strelometa zapadnije, gde je nekolicina hodočasnika pokušavala da održi bar deo predviđenog svetkovinskog programa Okupljanja. Šatore porušene u prvoj panici oni su sada ponovo razapinjali. Narod je u priličnom broju izlazio iz kojekakvih skloništa i pridruživao im se. Bilo je, dabome, još prilično napeto. Ali neki kao da su bili rešeni da nastave živeti život normalno, pa makar im to i ne potrajalo dugo.
<BR>&nbsp;&nbsp;&nbsp;&nbsp;&nbsp;Posetila je jedan šator gde su zanatlije izlagale svoju robu donetu sa svih delova Nagiba. Ta roba bi ostavila ogroman utisak na Reti još do juče. Ali ova današnja Reti samo se smeškala prezrivo, jer videla je ona kakve blistave mašine imaju ljudi sa neba.
<BR>&nbsp;&nbsp;&nbsp;&nbsp;&nbsp;U jednom šatoru vodila se rasprava. Reti je gledala kako stručnjaci Huniši, G'keki i ljudi razgovaraju o novim, poboljšanim tehnikama za pletenje konopaca. Svi nešto neraspoloženi, a ovi što ih slušaju, ne postavljaju nikakva pitanja.
<BR>&nbsp;&nbsp;&nbsp;&nbsp;&nbsp;U obližnjem šatoru jedan trečki odgajivač prstenova prikazivao je nekoliko mlitavih, živih 'uštipaka' sa po gde kojom vitkom rukom, ili pipcima sa očima na kraju, ili sa zatupastim nogicama ispod. Tri odrasla Trekija stoje blizu ograde i gledaju to unutra, i možda misle da kupe nešto i dodaju prsten ili dva nekom svom novorođenom mladuncu Trekiju koji ih čeka kod kuće. Ili možda i ne misle da kupe nego gledaju robu samo onako.
<BR>&nbsp;&nbsp;&nbsp;&nbsp;&nbsp;Nešto dalje, na proplanku prošaranom senkama drveća, akrobate šimpanze davali su predstavu za gomilu dece, a sekstet sa po jednim članom iz svake rase svirao je neku muziku, blizu izvora ključale vode. Sve je moglo na prvi pogled izgledati baš veselo, ali je Reti osećala da su svi kao pod nekom velikom senkom, svi neraspoloženi. Osim toga, ona je već pre toga očvrsnula svoje srce, rešena da joj se ne dopadne ništa jijoansko.
<BR>&nbsp;&nbsp;&nbsp;&nbsp;&nbsp;Ovi Nagibarčine misle da su mnogo bolji od nas prljavih prerano-došlih, pomisli ona. Dobro; možda i jesu. Ali, svi na Jijou su prerano-došli, zar ne?
<BR>&nbsp;&nbsp;&nbsp;&nbsp;&nbsp;Ja, u svakom slučaju, idem daleko, znači - baš me briga.
<BR>&nbsp;&nbsp;&nbsp;&nbsp;&nbsp;Veliki deo popodneva provela je na proplanku gde je bilo peščano borilište, gledajući borbe ljudskih dečaka i 'srednjih' Urkinja, sport poznat kao Drejkov izazov.
<BR>&nbsp;&nbsp;&nbsp;&nbsp;&nbsp;Borilište je bilo peščana traka, široka nekoliko metara. Sa jedne strane tekao je potok. Duž druge strane borilišta bio je iskopan rov, plitak, ali dugačak. U rov je bila nasuta žar, pa prekrivena slojem sivog pepela. Pramičci vrelog dima dopirali su iz te jame sve do Retinog lica, podsećali je bolno na Jesa i Boma. Njeni ožiljci se zategoše. Morala je da se odmakne od borilišta. Ona ode uzbrdo i sede pod jedno patuljasto garu drvo.
<BR>&nbsp;&nbsp;&nbsp;&nbsp;&nbsp;Na megdan stupiše dva borca. Sa severnog kraja borilišta dolazio je ljudski dečak, sa južnog kraja jedna robusna mlada Urkinja. Oboje su hodali razmetljivo i dobacivali uvrede jedno drugom. Priđoše sredini, gde je čekalo dvoje sudija.
<BR>&nbsp;&nbsp;&nbsp;&nbsp;&nbsp;"Ej kobilo! Kupanje, kupanje!" dobacivao je dečak. Njegovom izazivačkom hodu smetala je činjenica da mu je leva ruka bila jednim širokim platnom čvrsto vezana iza leđa. Druga ruka bila mu je slobodna i gola; noge, takođe; ali mu je celo telo, od prepona do vrata, bilo obavijeno zaštitnom odećom od štavljene kože.
<BR>&nbsp;&nbsp;&nbsp;&nbsp;&nbsp;Mlada Urkinja imala je svoje zaštite i hendikepe, drugačije. Providne, ali tvrde membrane od junura bile su čvrsto razapete preko njenih osetljivih organa - kesa za muževe i mirisnih žlezda. Kad su se sasvim približili, Urkinja pokuša da se propne, ali umalo pritom da padne, na veliku zabavu publike. Reti vide zašto - zadnje noge te Urkinje bile su vezane zajedno.
<BR>&nbsp;&nbsp;&nbsp;&nbsp;&nbsp;"Glupi skirle!" vikala je Urkinja na svog protivnika i skakutanjem mu prilazila još bliže. "Roštilj, roštilj! Pečemo glupe male skirle!"
<BR>&nbsp;&nbsp;&nbsp;&nbsp;&nbsp;Duž obe granice borilišta - s one strane rova sa žarom i s one strane potoka - stajale su gomile mladih gledalaca. Mnogi su nosili na sebi iste takve zaštitne štavljene kože ili providne membrane, ali razmetljivo raskopčane; oni su čekali da na njih, u areni, dođe red. Neki od tih ljudskih boraca (i devojčice, a ne samo dečaci) razmazivali su lekovite masti preko crvenih i modrih opekotina na nogama ili, čak, na licu. Od ovog prizora Reti se veoma 'štrecala'. Nijedna od tih opekotina nije izgledala ni približno onako duboka niti opaka kao one na njenom licu. Nisu oni imali ni plikove, a kamoli jezivo ugljenisana mesta, kao ona. Ali, zar je moguće da neko namerno ide u nešto gde može zadobiti opekotine?
<BR>&nbsp;&nbsp;&nbsp;&nbsp;&nbsp;Od ove misli Reti je pripadala muka, pa ipak, osećala je i blagu opčinjenost.
<BR>&nbsp;&nbsp;&nbsp;&nbsp;&nbsp;Zar je ova borba toliko različita od onog što se desilo njoj? Znala je, svaki put, pre nego što se usprotivila Jesu, kako će da nastrada, pa ipak, protivila se.
<BR>&nbsp;&nbsp;&nbsp;&nbsp;&nbsp;Ponekad čovek naprosto mora da se bori, pomisli ona. Podiže ruku i na trenutak dodirnu ožiljke na licu. Ne kaje se ni zbog čega. Ni zbog čega.
<BR>&nbsp;&nbsp;&nbsp;&nbsp;&nbsp;I među Urkinjama u publici bilo je onih na kojima su se videle posledice nedavnih borbi, naročito na nogama, gde su, zbog dodira sa vodom, veliki delovi krzna počinjali da se linjaju ili da se ljušte. Začudo, gledaoci se nisu jasno podelili na osnovu rase - nije jedan deo publike bio izrazito ljudski i navijao za ljude, a drugi urski i navijao za Urkinje. Naprotiv, gledaoci su bili izmešani, bilo je među njima i mnogo prijateljskih sparingovanja i pokazivanja tehnika zahvatanja i bacanja. Reti vide jednog ljudskog dečaka kako priča vic Urkinji i kako se, posle toga, oboje smeju, a on joj prebacuje ruku preko glatke grive.
<BR>&nbsp;&nbsp;&nbsp;&nbsp;&nbsp;Bila je u publici i velika skupina zukira i šimpanza. Ti drugari su jedni na druge kreštali uzbuđeno i sklapali opklade u piu-grudvice; šakama su udarali po zemlji.
<BR>&nbsp;&nbsp;&nbsp;&nbsp;&nbsp;Daleko iza rova sa ugljevljem Reti vide jedan takođe improvizovan, ali sasvim drugačiji teren, na kome su nastupali mladi Treki sa nedavno 'venčanim' prstenovima. Njihov sport bio je sasvim drugačiji, zasnovan na činjenici da su mladi Treki laki i agilni. Oni su se teturavo vrteli u krug kao čigra koja je izvan ravnoteže; na mahove su čak uspevali da se propnu na zadnje dve nogice i naprave korak-dva tako, kao da su dvonožna bića. U suštini, bio je to turnir u nekom plesu sa puno okretanja i zamahivanja. Reti nije uspevala da shvati u čemu je poenta, ali je znala da to nije ništa onako nasilno kao na ljudsko-urskoj areni, u Drejkovom izazovu.
<BR>&nbsp;&nbsp;&nbsp;&nbsp;&nbsp;Par sudija Gheuena - jedan siv, jedan plav - sačekali su borce na sredini peščane trake. Pažljivo su pregledali da ljudski učesnik nije sakrio neko oružje u 'rukav' kojim mu je leva ruka bila vezana iza leđa. Isto tako pažljivo su pogledali zaštitne kapice kojima su bili prekriveni Urkinjini prednji zubi, oštri poput brijača. Onda je plavi Gheuen uzmakao u potok, a sivi je samo malo više ispružio, ispod sebe, pet nogu zaštićenih oklopom i, na Retino žmirkavo iznenađenje, zakoračio na pepeo i žar! Tu je i ostao, ali je povremeno premeštao težinu na jedne, a podizao druge noge, po dve, po tri, da se ohlade.
<BR>&nbsp;&nbsp;&nbsp;&nbsp;&nbsp;Pošto su se obredno, ali vrlo nepoverljivo, naklonili jedno drugom, dečak i Urkinja počeše da kruže jedno oko drugog, tražeći protivnikovu slabost.
<BR>&nbsp;&nbsp;&nbsp;&nbsp;&nbsp;Najednom se baciše u rvanje. Svako je pokušavao da odgurne, savije ili baci protivnika na onu stranu koja je za ovoga nepovoljna. Pošto su joj zadnje noge bile vezane jedna za drugu, Urkinja nije mogla naprosto da izgazi svog protivnika niti da ga lako odgura. Ali ni dečak nije mogao da obema rukama dočepa vrat protivnice u rvački zahvat kojim bi je sigurno savladao.
<BR>&nbsp;&nbsp;&nbsp;&nbsp;&nbsp;"Drako zov, Drako zov, jo-hov!"
<BR>&nbsp;&nbsp;&nbsp;&nbsp;&nbsp;Glas tanak, malen, ali prodoran. Reti se trže: to kao da je povikao neko sasvim blizu nje - iako je ona znatno uzmakla, i to uzbrdo, od razvikane gomile. Poče se osvrtati, ali oko nje nikog. Najzad je neko povuče za donji rub tunike, i Reti pogleda dole.
<BR>&nbsp;&nbsp;&nbsp;&nbsp;&nbsp;"Kesa? Pa jii priča? Kesa, kesa, pa jii priča tebi?"
<BR>&nbsp;&nbsp;&nbsp;&nbsp;&nbsp;Reti ostade netremice zagledana. Malena Urkinja? Stvorenje ne veće od njenog stopala. Poskakivalo je na četiri noge, plesalo tanano na svojim minijaturnim kopitima, ali nije prestajalo rukama vući njenu tuniku. Taj mali stvor zabaci grivu, uzvi svojim zmijastim vratom i zaokrete glavu da pogleda nervozno na sve strane. "Treba kesa! Treba kesa!"
<BR>&nbsp;&nbsp;&nbsp;&nbsp;&nbsp;Reti se obazre još jednom, primetivši da se ta malecna osoba naročito plaši nečeg na jednoj strani. U žbunju je čučala jedna glatka, crna životinja, blago dahćući; između dva reda oštrih, belih zuba njihao se isplaženi, opušteni jezik. Reti u prvom trenutku oseti šok prepoznavanja, misleći da je to Blatko, zabavni planinski pratilac onog dosadnog, matorog Dvera; ali onda vide da ovaj nur nema smeđe mrlje na šapama. Dakle, to je neki drugi nur.
<BR>&nbsp;&nbsp;&nbsp;&nbsp;&nbsp;Grabljivac podiže glavu i isceri se majušnoj Urkinji, pa se primače za jedan korak, pa za još jedan.
<BR>&nbsp;&nbsp;&nbsp;&nbsp;&nbsp;Bet premišljanja, Reti dohvati oberučke sa zemlje uzdrhtalu lovinu i ćušnu je u svoju torbicu-fišekliju na opasaču.
<BR>&nbsp;&nbsp;&nbsp;&nbsp;&nbsp;Nur joj uputi pogled zbunjenog razočaranja, a onda se okrete i nestade u grmlju.
<BR>&nbsp;&nbsp;&nbsp;&nbsp;&nbsp;Klicanje, povici 'ua' i uzbuđeno frktanje navedoše Reti da se okrene, na vreme da vidi kako se ljudski borac, oboren, tumba kroz oblak pepela. Na Retino iznenađenje, umesto da odmah počne da gori ili nešto slično, dečak ustade, poče da skakuće ravnomerno sa noge na nogu po pepelu i žaru, i smireno da istresa grudvice žara iz kožne odeće. Odmahnu rukom sivom Gheuenu koji mu je zaštitnički priskočio, i ovaj se odmače. Dečak još jednom pređe rukom preko svog okovratnika, a onda odskakuta preko pepela i užarenog ugljevlja nazad na pesak arene.
<BR>&nbsp;&nbsp;&nbsp;&nbsp;&nbsp;Reti je bila zadivljena. Nagibari su, zaključi ona, ipak nešto tvrđi nego što je mislila.
<BR>&nbsp;&nbsp;&nbsp;&nbsp;&nbsp;"Vruće jeste, nije ništa!" oglasi se opet onaj mali stvor, sada iz njene 'kese', koji kao da je bio zadovoljan što se Reti tako iznenadila. Ta malecna Urkinja kao da je već zaboravila da se maločas jedva spasla od gladnog nura. "Dečko progešio, neće opet. Neće ovaj dečko! Pobedi! Vidi kako glupa kobila u vodu!"
<BR>&nbsp;&nbsp;&nbsp;&nbsp;&nbsp;Reti se rvala sa svojim sopstvenim zaprepašćenjem, nesposobna da se odluči šta je više iznenađuje: rvanje dole na borilištu ili komentari ove male osobe sada u njenom, takoreći, džepu.
<BR>&nbsp;&nbsp;&nbsp;&nbsp;&nbsp;Borba je ipak bila zanimljivija. Ljudski dečak se ponovo bacio na svoju protivnicu. Koju god da je grešku načinio prvi put, sada nije. Njihao se i eskivirao, onda je u skoku dočepao Urkinju za grivu, punom šakom. Ona je obema tankim rukama pokušavala da se oslobodi ovog zahvata, ali uzalud, a kad pokuša i zdepastom šapom jedne prednje noge, ništa ne postiže osim što izgubi ravnotežu.
<BR>&nbsp;&nbsp;&nbsp;&nbsp;&nbsp;"Drako zov!" povika malecna Urkinja iz kese, zlobno. "Urhoni je reko Drako, ne ubij samo rve vako!"
<BR>&nbsp;&nbsp;&nbsp;&nbsp;&nbsp;Reti se trže.
<BR>&nbsp;&nbsp;&nbsp;&nbsp;&nbsp;Ah, da, sad se sećam, pomisli ona.
<BR>&nbsp;&nbsp;&nbsp;&nbsp;&nbsp;To predanje čula je samo jednom, dok je bila vrlo mala, kad je jedan njihov 'stari deda' pričao takve stvari oko logorske vatre. Predanje je sa tim starcem i umrlo, zato što su Jes i drugi mladi lovci više voleli da pričaju o svojim poduhvatima, i to preuveličano i sa puno izmišljotina, nego o nekom ranijem životu s one strane planina.
<BR>&nbsp;&nbsp;&nbsp;&nbsp;&nbsp;Po Retinom sećanju, bio je jednom jedan čovek po imenu Drako - ili Drejk - junak jači i hrabriji nego ijedan ranije ili kasnije. U doba kad su ljudi još bili novi na Jijou, jedna Urkinja ogromnog rasta, koja je jednom urskom plemenu bila poglavica, izazvala je Drejka na dvoboj rvanjem. Rvaše se tri dana i rvaše se tri noći, uz udaranja mnogo i grebanja još više, rvaše se tako da se zemlja tresla, reke presušivale, izgaziše zemlju između gorućih planina i mora, ništa se nije videlo od silne pare - ni vulkan, ni okean. Kad su se oblaci konačno razišli, od horizonta do horizonta ostade jedan predeo obojen svim bojama koje mogu nastati mešavinom ljudske krvi i urske.
<BR>&nbsp;&nbsp;&nbsp;&nbsp;&nbsp;Onda iz dima i prašine dvoje junaka iziđoše koracima čvrstim - ali on bez jedne ruke, a ona bez jedne noge. Iziđoše naslonjeni jedno na drugo, i od tog dana niko ih nije mogao razdvojiti.
<BR>&nbsp;&nbsp;&nbsp;&nbsp;&nbsp;I mada je bilo još ratova između ljudi i Ura, od tog dana svi su vođeni časno, u znak sećanja na Drejka i Urhunu.
<BR>&nbsp;&nbsp;&nbsp;&nbsp;&nbsp;"Vidi!" povika malena Urkinja.
<BR>&nbsp;&nbsp;&nbsp;&nbsp;&nbsp;Dečko je izveo fintu nalevo, a onda se upro desnom nogom, povukao protivnicu na sebe i uspeo je prevrnuti, tako da ona, frkćući besno, prelete naglavačke u potok. Šišteći, pokuša tamo da ustane, ali se okliznu u blatu i pade još jednom. Iza nje izroni plavi Gheuen i jednom stisnutom štipaljkom je pogura na najkorisniji način. Sa zahvalnim uzvikom, mlada Urkinja zaroni u pesak, poče se valjati u njemu, dižući oblake prašine.
<BR>&nbsp;&nbsp;&nbsp;&nbsp;&nbsp;"Hiii! Idi valjaj pepeo, glupa kobilo! Pesak spor! Trune dlaka!"
<BR>&nbsp;&nbsp;&nbsp;&nbsp;&nbsp;Reti bolje pogleda maleno ursko biće. To nije bilo mladunče, kao što je ona u prvi mah pomislila. Priseti se da je negde čula da urski mladunci ostaju u kesi na stomaku svoje majke prvih nekoliko meseci života, a onda budu svi prosuti u travu i napušteni, da prežive kako god znaju i umeju. Uostalom, urske bebe ne znaju da govore.
<BR>&nbsp;&nbsp;&nbsp;&nbsp;&nbsp;Pa ovo mora biti mužjak! - uvide Reti. Pogleda njegovo grlo i njušku i vide da nisu kao kod ženke, nije bilo onih upadljivih boja na vratu niti mlitavo opuštene donje usne, zbog čega urski mužjaci umeju da izgovore sve glasove angliskog, a ženke ne.
<BR>&nbsp;&nbsp;&nbsp;&nbsp;&nbsp;Dole, na borilištu, dečak se postavio u pognut, malo čučeći stav, spreman za treću rundu, ali Urkinja pognu glavu i predade meč. Ljudsko biće diže jednu izgrebanu, okrvavljenu ruku u znak pobede, a onda pomože da gubitnicu, koja je hramala, odvedu sa arene. Za to vreme već se razgibalo dvoje novih boraca; pomagači su im uvezivali pojedine udove.
<BR>&nbsp;&nbsp;&nbsp;&nbsp;&nbsp;Reti zavidljivo pogleda ljudsku decu, koja su se šalila sa prijateljima iz drugih rasa. Pitala se kako je dečak postigao da se na onolikom pepelu i žaru opeče samo malo - ali nije mogla naterati sebe da im priđe i počne postavljati pitanja. Oni bi se lako mogli početi smejati njenoj neočešljanoj kosi, primitivnom načinu govora i njenim ožiljcima.
<BR>&nbsp;&nbsp;&nbsp;&nbsp;&nbsp;Ništa, zaboravi ih, pomisli ona gorko. Od suve vreline i dima iz rova sa žarom poče je svrbeti lice. U svakom sučaju, ona ima važan posao noćas. Pre toga mora otići u svoj šator po nešto. Nešto što će poslužiti kao prva uplata za kartu za odlazak odavde, na mesto koje niko od ovih krupnih, zgodnih momaka i devojaka nikad neće ni videti, ma koliko da su gordi i vešti, i ma koliko da se šepure sada. Mesto gde neće moći da je dohvati niko iz njene prošlosti, da je opet zlostavlja. A to je mnogo važnije nego gledanja kako se neki divljaci mlate u svojim nasilnim igrama sa vatrom i vodom.
<BR>&nbsp;&nbsp;&nbsp;&nbsp;&nbsp;"Slušaj, mora da idem", reče ona maleckom urskom muškarcu. Ustade i poče se osvrtati. "Mislim da je onaj gadni matori nur otišo. Znači, sad možeš i ti."
<BR>&nbsp;&nbsp;&nbsp;&nbsp;&nbsp;Malo stvorenje ju je gledalo. Rep i njuška mu postepeno klonuše. Reti pročisti grlo.
<BR>&nbsp;&nbsp;&nbsp;&nbsp;&nbsp;"Hm, je l' mogu da te odbacim do nekog mesta? Zar se neće - hm - tvoja žena brinuti gde si?"
<BR>&nbsp;&nbsp;&nbsp;&nbsp;&nbsp;Tamne oči su svetlucale tugom. "Urohi jii ne potreba. Kesa leva puna ljigavi novi. Izbacili. Desna, puno muževi. Mora nađe nova kesa. Ili rupa u travi pa živi-umre. Ali planina, nema slatka trava! Samo kaaaamenjeeee!"
<BR>&nbsp;&nbsp;&nbsp;&nbsp;&nbsp;Ovo poslednje otpevao je kao tužni napev. Zvučalo je kao užasan postupak prema bespomoćnom, malom drugaru, i Reti već poče da se ljuti na one koji su ga izbacili.
<BR>&nbsp;&nbsp;&nbsp;&nbsp;&nbsp;"Ovo kesa fiiina, oooova kesa." Mališa je pevao neku čudnu vibrirajuću melodiju, glasom iznenađujuće dubokim za stvora tako sitnog. Reti oseti da joj koža treperi i pomalo je pecka na mestima blizu njega.
<BR>&nbsp;&nbsp;&nbsp;&nbsp;&nbsp;"Jii služi novo žena dobro. Radi šta ona kaže."
<BR>&nbsp;&nbsp;&nbsp;&nbsp;&nbsp;Reti se zagleda u njega, ošamućena saznanjem da on nudi to što je upravo čula. Onda prasnu u smeh, pa se nasloni na drvo i iskrivi se od smejurije potpuno. Posle nekog vremena slabine su je zabolele od smeha. Kroz pomućene oči ona vide da se i on slatko smeje, na svoj urski način. Najzad Reti obrisa suze sa lica i široko se isceri. "Znaš šta, jedno si već uradio za mene. Nisam se ovako smejala ne znam od kada.
<BR>&nbsp;&nbsp;&nbsp;&nbsp;&nbsp;I znaš još šta? Kad pomislim, postoji nešto u čemu bi ti mogao biti koristan. Pa da budem još srećnija."
<BR>&nbsp;&nbsp;&nbsp;&nbsp;&nbsp;"Jii sve radi! Nova žena hrani, jii nova žena da bude srećna - sve!"
<BR>&nbsp;&nbsp;&nbsp;&nbsp;&nbsp;Reti odmahnu glavom, još jednom zapanjena zaokretima i preokretima u koje život može baciti neoprezne. Ako se njena nova zamisao ostvari, ovo sa Urom koji se, izgleda, zove 'Jii' moglo bi biti dopuna izuzetno pogodna.
<BR>
<BR>&nbsp;&nbsp;&nbsp;&nbsp;&nbsp;"Imaš nešto za mene?"
<BR>&nbsp;&nbsp;&nbsp;&nbsp;&nbsp;Ran pruža ogromnu šaku. U mutnom polusvetlu, u šumoru žutog bambusa u blizini, Reti zuri u njegovu ručerdu, žuljevite prste, koji su debeli svaki kao njen zglob. Ranovo lice je krševito kao planinski obronak, a torzo masivan - toliko mnogo veći od čak i najkrupnijeg dečaka-rvača na borilištu za Drejkov izazov danas - tako da se ona oseti, naspram njega, kao neiskusno i beznačajno derište.
<BR>&nbsp;&nbsp;&nbsp;&nbsp;&nbsp;Reti se pita: zar su svi muškarci takvi, čak i tamo, među zvezdama?
<BR>&nbsp;&nbsp;&nbsp;&nbsp;&nbsp;Da li bih ikad mogla imati poverenja u nekoga sa ovakvim šakama? I da ima vlast muža nada mnom?
<BR>&nbsp;&nbsp;&nbsp;&nbsp;&nbsp;Oduvek je smatrala da će radije umreti nego se udati.
<BR>&nbsp;&nbsp;&nbsp;&nbsp;&nbsp;Međutim, ona sada ima muža, on upravo prede kao zadovoljni mačor uz njen stomak. Obe je ruke zavukla u kesu, pa ga desnom rukom gladi po svilastom vratu, a on toplim jezikom liže njenu levu ruku.
<BR>&nbsp;&nbsp;&nbsp;&nbsp;&nbsp;Ran kao da primeti ironičan osmeh na njenom licu. Da li ona zbog toga izgleda kao da ima više samopouzdanja?
<BR>&nbsp;&nbsp;&nbsp;&nbsp;&nbsp;Pruži desnu dublje u kesu, pored njega, 'Jia', izvuče nešto tanano i vito, na jednom kraju mekano i savitljivo, na drugom kraju ubodno i oštro. Pero, koje ona sad položi Ranu na dlan. On, zbunjen, izvadi odmah jedan instrument i poče osvetljavati pero sa raznih strana. Za to vreme njen um se nastavio njihati kroz današnje događaje koji su je doveli dovde. Do nade velike, ali neizvesne.
<BR>&nbsp;&nbsp;&nbsp;&nbsp;&nbsp;Dok je dolazila ovamo, Reti je prošla pored nekoliko drugih pripadnika raznih jijoanskih rasa. Svaki je stajao i čekao, sam (ili sama) na nekoj istaknutoj tački terena, zgodnoj za susrete, baš na onoj putanji kojom se Ran šeta svako veče. Kao što su im uputstva nalagala, svi su ćutali, nisu se hteli ni pogledati u oči. Ali je zato Reti primetila da iz prikrajka, poizdalje, vrebaju četvorica posmatrača - jedan G'kek, dva Huniša i jedan čovek - i da nešto pišu u svoje beležnice.
<BR>&nbsp;&nbsp;&nbsp;&nbsp;&nbsp;Reti zaključi da je baš briga da li će oni javiti Lesteru Kembelu o njenoj 'izdaji'. Posle ovoga noćas, mudraci više neće praviti nikakve planove za nju.
<BR>&nbsp;&nbsp;&nbsp;&nbsp;&nbsp;Kad je stigla do žutog 'bua', čekala je nervozno, mazila Jia i grickala nokte. Nekoliko dura pre nego što je Ran naišao, tiho, visoko zujanje najavi dolazak jednoga od moćnih robota - dolete osmougaono čudovište, zastrašujuće - što njoj donese groznu uspomenu na drugo leteće čudovište, ono koje je divljačkom paljbom zasipalo mulk-paukovo leglo... i uspomenu na Dverove snažne ruke koje su je u poslednjem trenu sklonile sa puta kojim je nailazio ognjeni zrak, i držale je da ne padne; i setila se još kako ju je Dver svojim telom zaklanjao.
<BR>&nbsp;&nbsp;&nbsp;&nbsp;&nbsp;Reti se ugrizla za usnu, da suzbije sve uspomene i misli koje bi mogle pokolebati njenu odlučnost. Pomislila je da nije čas da se bude mekana i kolebljiva. To bi išlo na ruku mudracima.
<BR>&nbsp;&nbsp;&nbsp;&nbsp;&nbsp;Kao što je uradila nebrojeno puta kod kuće - protivila se Jesu i svaki put bila užasno kažnjena - tako se i tom prilikom Reti isprsila i suočila sa nailazećim osmougaonim robotom. Digla je nos, isturila donju vilicu.
<BR>&nbsp;&nbsp;&nbsp;&nbsp;&nbsp;Ne možeš ti meni ništa, poče ona prkosno projektovati ka njemu. Ne smeš.
<BR>&nbsp;&nbsp;&nbsp;&nbsp;&nbsp;Ali dve nedobrodošle misli dozujale su iz dubina njene svesti.
<BR>&nbsp;&nbsp;&nbsp;&nbsp;&nbsp;Jedan ovakav robot ubio je onu pticu.
<BR>&nbsp;&nbsp;&nbsp;&nbsp;&nbsp;Ptica se borila protiv njega i poginula.
<BR>&nbsp;&nbsp;&nbsp;&nbsp;&nbsp;Talas osećanja krivice obuze je tako jako da je sasvim malo nedostajalo da se okrene i pobegne. Ali upravo tada leteći robot promeni putanju i nestade u noći, a namesto njega iskrsnu Ran i pruži šaketinu ka njoj.
<BR>&nbsp;&nbsp;&nbsp;&nbsp;&nbsp;"Imaš nešto za mene?" glasilo je Ranovo pitanje. Reti se smeškala i predala mu vito pero.
<BR>&nbsp;&nbsp;&nbsp;&nbsp;&nbsp;Sad je gledala kako Ran sa sve više uzbuđenja pregleda taj suvenir, jednim po jednim instrumentom; pero koje je do maločas bilo njena veoma draga imovina. Ona stisnu usne, nastojeći da učvrsti svoju odlučnost.
<BR>&nbsp;&nbsp;&nbsp;&nbsp;&nbsp;Do vraga, dabome da imam nešto za tebe, gospodine čoveče sa zvezda. Nešto što ti, kladim se, veoma želiš.
<BR>&nbsp;&nbsp;&nbsp;&nbsp;&nbsp;Ali bitno je ovo: potrudi se da imaš i ti nešto za mene!
</P></TD></TR></TABLE>
<P class="next">
<A HREF=p67.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
