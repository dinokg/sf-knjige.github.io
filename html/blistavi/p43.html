<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H2>Deseti deo: KNJIGA NAGIBA
<P>&nbsp;&nbsp;&nbsp;&nbsp;&nbsp;Predanje
<BR>&nbsp;&nbsp;&nbsp;&nbsp;&nbsp;Među Gheuenima se kaže da bekstvo na Jijo nije bilo toliko stvar opstanka, koliko kulture.
<BR>&nbsp;&nbsp;&nbsp;&nbsp;&nbsp;Ne slažu se različita predanja koja su čuvali naši oklopni susedi, ovih poslednjih hiljadu i više godina od kad su sleteli na Jijo. Različite verzije pričaju sivi, plavi i crveni Gheueni o događajima pre i posle sletanja njihovog šunjalačkog broda.
<BR>&nbsp;&nbsp;&nbsp;&nbsp;&nbsp;Ali se svi slažu da su nevolje počele u Prvoj galaksiji, i to sa gheuenskim koalicionim partnerima.
<BR>
<BR>&nbsp;&nbsp;&nbsp;&nbsp;&nbsp;Prema našem jedinom očuvanom primerku knjige Osnovi galaktičke socio-politike, čiji je autor Smelt, većina rasa sposobnih za letenje među zvezdama udružene su u klanove. Klanski odnos zasniva se na velikom lancu Uzdizanja. Primer je zemaljski klan, koji je jedan od najmanjih i najjednostavnijih, jer se sastoji samo od ljudske rase i dve rase kojima su ljudi bili mentori, a to su neo-šimpanze i neo-delfini. Ako se ikada nađu mentori koji su, navodno, uzdigli homo sapiensa, to bi moglo povezati Zemljane sa jednom ogromnom porodicom koja se pruža eonima u prošlost, možda čak do samih Praroditelja, koji su pre milijardu godina pokrenuli ciklus Uzdizanja. Učlanjeni u takav klan, Zemljani bi mogli postati mnogo jači. Ali mogli bi, takođe, postati krivi i dužni za nebrojene prastare obaveze i neraščišćene račune.
<BR>&nbsp;&nbsp;&nbsp;&nbsp;&nbsp;Druga, sasvim zasebna mreža vernosti zasnovana je, reklo bi se, na filozofiji. Mnogi ogorčeni sukobi i mnogi kitnjasti 'ratovi za čast' koji su razdirali galaktičku kulturu nastali su zbog različitih mišljenja o nekim temama koje sada među šest naroda na Jijou niko ne razume niti pamti. Velike koalicije ratovale su zbog mutnih teoloških pitanja kao što je, na primer, pitanje kakva je bila priroda davno iščezlih Praroditelja.
<BR>
<BR>&nbsp;&nbsp;&nbsp;&nbsp;&nbsp;Priča se da su Gheueni, kad su bili među zvezdama, navodno bili članovi Alijanse čekača, jedne organizacije u kojoj su se našli zato što su u njoj bili i njihovi pokrovitelji, Žoši, koji su pronašli i uzeli pod svoju zaštitu primitivne Gheuene, koji su tada bili nastanjeni u 'košnicama' u liticama na obali jednog mora i slušali naređenja svojih ratobornih sivih kraljica.
<BR>&nbsp;&nbsp;&nbsp;&nbsp;&nbsp;Stvari su mogle biti jednostavnije da su Žoši uzdigli samo sive Gheuene, ali oni su omogućili podjednako širenje pameti i uma i preostalim, sluganskim kastama. I još više su učinili, upravljajući se svojom filozofijom čekanja, koja je egalitarna i pragmatična; videći korisne nadarenosti upravo kod crvenih i plavih Gheuena, insistirali su da se za te dve vrste olabave okovi pokornosti.
<BR>&nbsp;&nbsp;&nbsp;&nbsp;&nbsp;Neki Gheueni su pobegli od ovog mešanja, potražili mesta gde će moći neuznemiravano da nastave svojim 'prirodnim putem'.
<BR>&nbsp;&nbsp;&nbsp;&nbsp;&nbsp;To je, u najkraćem prepričano, razlog što su došli na Jijo.
<BR>&nbsp;&nbsp;&nbsp;&nbsp;&nbsp;Tu sada žive sva tri tipa, sivi, crveni i plavi, i ni danas nisu saglasni ko je prvi izdao koga. Sivi tvrde da je gheuenska naseobina živela u slozi, redu i ljubavi sve dok nisu Uri, a zatim i ljudi nahuškali plave Gheuene na nezadovoljstvo. Pojedini istoričari, kao što su Rečni Nož i Seče-Koral energično opovrgavaju to gledište.
<BR>&nbsp;&nbsp;&nbsp;&nbsp;&nbsp;Kako god da je bilo, svi su saglasni da je današnja gheuenska kultura još udaljenija od tradicionalne nego što je to bilo na svetovima pod intervencijom Žoša, sa kojih su pobegli.
<BR>&nbsp;&nbsp;&nbsp;&nbsp;&nbsp;Takve ironije nastaju kad deca prenebregnu želje svojih roditelja i počnu da misle svojom glavom.
<BR>
<BR>&nbsp;&nbsp;&nbsp;&nbsp;&nbsp;Sabrane priče sedam naroda Jijoa, treće izdanje, Odeljenje za folklor i jezik, Biblos, leta izgnaničkog 1867.
</P></TD></TR></TABLE>
<P class="next">
<A HREF=p44.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
