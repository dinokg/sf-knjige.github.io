<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>SARA
<P>&nbsp;&nbsp;&nbsp;&nbsp;&nbsp;Mudrac Tein želeo je da porazgovara sa njom pre nego što ona otputuje prema Kandu pristaništu. To isto je htela Arijana Fu. To dvoje kao da su se nadali da će se ona zadržati u Biblosu još neko vreme. Ali ona je rešila da krene što pre.
<BR>&nbsp;&nbsp;&nbsp;&nbsp;&nbsp;Samo još midura je ostala do trenutka kad će 'Goufer' razviti jedra. Ona odluči, impulsivno, da obiđe svoju staru kancelariju, visoko u kuli nalik na katedralu, gde je smeštena Biblioteka materijalnih nauka.
<BR>&nbsp;&nbsp;&nbsp;&nbsp;&nbsp;Zapadno od velikog stepeništa, uspon je vodi prvo pored ogromnih, u daljinu pruženih polica sa tekstovima iz fizike i hemije, gde je ova sadašnja evakuacija odnela primetnu količinu knjiga. U lavirintu polica, na mnogo mesta već su zjapile praznine. Na mesto odnetih knjiga ostavljene su cedulje sa naslovima, da bi osoblje moglo, ako ova kriza prođe, staviti sve opet na isto mesto. Na mnogim mestima drvo je izgledalo maltene sasvim novo, nagoveštaj da su neke knjige sada pomaknute prvi put od kad su nastale, u epohi Velikog štampanja.
<BR>&nbsp;&nbsp;&nbsp;&nbsp;&nbsp;Bacajući pogled niz jedan krivudavi prolaz između redova polica, Sara primeti mladog Jomaha koji je posrtao pod teškim teretom knjiga na leđima i stupao uporno za svojim ujakom; zaputili su se na kitnjasti 'obred pozajmljivanja'. I morali su, već, ako su mislili stići na 'Goufera' na vreme. Ova dvojica eksplozera, ali i mnogi drugi, nameravali su da putuju jednako kao Sara, prvo brodom, a zatim magarećim karavanom sve do Livade okupljanja.
<BR>&nbsp;&nbsp;&nbsp;&nbsp;&nbsp;Ovaj krivudavi lavirint budio je u Sari složena osećanja. U svojim prvim studentskim danima ona je ovde nekoliko puta zalutala, ali se zbog toga nije nimalo zabrinula; naprotiv, bila je presrećna što se nalazi na ovako divnom mestu, u hramu znanja, pa makar se u njemu i izgubila.
<BR>&nbsp;&nbsp;&nbsp;&nbsp;&nbsp;Ova duga godina njenog odsustva jedva da je malo izmenila njenu kancelariju, sa čijeg uzanog prozora se vidi reka Bibur i njeni zeleni bokovi. Sve je izgledalo otprilike isto kao kad je odlazila. Samo se nakupila prašina.
<BR>&nbsp;&nbsp;&nbsp;&nbsp;&nbsp;Pa, nisam znala da ću ovoliko dugo biti odsutna, pomisli ona.
<BR>&nbsp;&nbsp;&nbsp;&nbsp;&nbsp;Mnogi su se takmičili za malobrojna ljudska mesta u ovoj zgradi, željni ovakvog života, za koji troškove pokriva rasa seljaka i sakupljača hrane. Narod ljudski, čija jedina velika krivica i gordost danas jesu ove knjige.
<BR>&nbsp;&nbsp;&nbsp;&nbsp;&nbsp;Na suprotni zid bila je, i ostala, prikačena velika karta koja pokazuje 'devoluciju' raznih dijalekata koji se govore na Nagibu. Kao korenje koje se pruža nadole i usput razgranava, pružalo se po ovoj karti mnogo linija koje su naznačavale svaki galaktički jezik i njegove današnje varijante i podvarijante. Ovaj stariji prikaz te oblasti odražavao je uverenja stručnjaka na katedri za lingvistiku, a zasnivao se na jednoj neospornoj činjenici: galaktički jezici, milijardu godina stari, nekada su bili savršeni, besprekorno dobri kodovi za opštenje. Sva kasnija odstupanja od njih sada su sagledana kao deo opšteg, predviđenog spuštanja ka nevinosti životinjskog mumlanja, ka Stazi iskupljenja kojom su već, slavno, otišli glaveri. Te sudbine neki su se užasavali, a neki je žarko želeli i molili se za nju, zavisno od toga ko je koliko religiozan.
<BR>&nbsp;&nbsp;&nbsp;&nbsp;&nbsp;Jedan korenčić pokazivao je razgranavanje ljudskih jezika tokom poslednjih ne milijardu nego samo deset hiljada godina. Zemaljski autoriteti kao što su Čajld, Šreder i Renfru pomno su rekonstruisali jezike iz davnina, i pokazalo se da su mnoge od tih gramatika bile čvršće ustrojene, uspešnije u ispravljanju grešaka nego kasniji, 'iskvareni' govori. Zar bi moglo biti boljih dokaza o tome da je ljudska devolucija počela mnogo pre spuštanja na Jijo? Zar nisu u svim zemaljskim kulturama postojale legende o izgubljenom Zlatnom dobu?
<BR>&nbsp;&nbsp;&nbsp;&nbsp;&nbsp;Jedan zaključak - nedostajući pokrovitelji Zemlje svakako su nečim prekinuti u svom radu, prisiljeni da ljudski rod ostave u nedovršenom stanju. Zato je pad počeo odmah. Doduše, maskiran je nekim blistavim trikovima prerano sazrele tehnologije. Mnogi učenjaci su zaključili da će ljudski rod doživeti stvarni veliki uspeh tak kad nađe svog novog usvojitelja - dakle, kad bude dobio novu priliku. Uostalom, smatralo se da je tim putem već i krenuo.
<BR>&nbsp;&nbsp;&nbsp;&nbsp;&nbsp;To je vladajuće gledište, pomisli Sara. Moj model polazi od istih podataka, ali projektuje sasvim drugačiju sliku.
<BR>&nbsp;&nbsp;&nbsp;&nbsp;&nbsp;Njena najnovija lingvistička karta ličila je znatno na ovu - ali okrenutu naopačke. Umesto da korenje silazi u mrak, stabla su se na toj karti razgranavala uvis, prema svetlosti, pokazujući da šest naroda Jijoa idu u novom pravcu.
<BR>&nbsp;&nbsp;&nbsp;&nbsp;&nbsp;Idu u mnogo pravaca, i stići će, ako ih niko ne omete, pomisli ona.
<BR>&nbsp;&nbsp;&nbsp;&nbsp;&nbsp;Juče je pokazala svoj najnoviji rad mudracu Boneru, čiji polet je probudio u njoj ono staro zadovoljstvo, dobijanje pohvala od kolega.
<BR>&nbsp;&nbsp;&nbsp;&nbsp;&nbsp;"Dobro, draga moja", rekao je najstariji matematičar Jijoa, gladeći se šakom po ćelavom temenu. "Čini se da zaista ima argumenata na tvojoj strani. Zakažimo, dakle, seminar! Interdisciplinarni, naravno."
<BR>&nbsp;&nbsp;&nbsp;&nbsp;&nbsp;On naglasi svoj polet jednim neuredno izvedenim emocionalnim zviždukom iščekivanja na gal-sedmom.
<BR>&nbsp;&nbsp;&nbsp;&nbsp;&nbsp;"Pozvaćemo one prašnjave pedante sa lingvistike. Pa da vidimo jesu li sposobni da prihvate jednu novu i smelu zamisao, za promenu. He-he. I he na kub!"
<BR>&nbsp;&nbsp;&nbsp;&nbsp;&nbsp;Boner verovatno nije osobito uspešno pratio njenu raspravu o redundantnom kodiranju i o haosu u teoriji informacija. Taj postariji topolog naprosto je priželjkivao žustru raspravu o nečemu, raspravu u kojoj bi neka ušančena stara verovanja mogla biti oborena.
<BR>&nbsp;&nbsp;&nbsp;&nbsp;&nbsp;Kad bi ti samo znao kako si ti dobar primer za moju tezu, pomislila je Sara tada, sa naklonošću. Sa velikim žaljenjem, morala ga je razočarati.
<BR>&nbsp;&nbsp;&nbsp;&nbsp;&nbsp;"Možemo to održati kad se ja, ako bude sreće, vratim sa Okupljanja."
<BR>&nbsp;&nbsp;&nbsp;&nbsp;&nbsp;Tako je završen njihov razgovor juče.
<BR>&nbsp;&nbsp;&nbsp;&nbsp;&nbsp;Moglo bi, avaj, biti i nesreće, razmišljala je Sara sada. Moglo bi se desiti da se niko ne vrati sa Okupljanja. Ili bi se, po povratku, moglo ispostaviti da su ovde eksplozeri konačno obavili svoj posao i da je kameni krov srušen, a ljudska vrsta zakoračila, samim tim, mnogo dublje ka mraku i čistoti uma.
<BR>&nbsp;&nbsp;&nbsp;&nbsp;&nbsp;Okrete se da pođe, kad nešto blago tupnu o njen radni sto: lopta sa porukom. Iznad korpe sa natpisom 'IN' njihala se mesnata cev iz koje je lopta upravo ispala. Ta cev bila je samo jedan mali deo lavirinta sličnih, kojima je sav Biblos bio komunikacijski povezan.
<BR>&nbsp;&nbsp;&nbsp;&nbsp;&nbsp;Oh, ne, pomisli Sara. Požele da ode pre nego što se živa lopta razmota. Ako glasnik ustanovi da u kancelariji nema nikog, naprosto će se opet uvući u komunikacijsku cev, sklupčati u loptu, otkotrljati da to javi pošiljaocu poruke.
<BR>&nbsp;&nbsp;&nbsp;&nbsp;&nbsp;Međutim, ova lopta se odmota vrlo hitro, i malo stvorenje nalik na miša ispentra se uz jednu stranu kutije, vide Saru i zacijuka zadovoljno što je ispunilo svoju želju - koju su drevni Bujuri ugradili toj živoj vrsti: želju da prenosi kratke poruke kroz sistem povezanih živih cevi i puzavica. Sara uzdahnu i pruži dlan pod usta tog malog stvora, koji ispljunu toplu grudvicu. Ne veća od neke pilule, ta živa stvar se migoljila na Sarinom dlanu.
<BR>&nbsp;&nbsp;&nbsp;&nbsp;&nbsp;Suzbijajući gađenje, Sara podiže tog malog simbiota - krupnijeg rođaka papagaj-krpelja - i dopusti mu da joj upuzi u uho.
<BR>&nbsp;&nbsp;&nbsp;&nbsp;&nbsp;Uskoro, kao što se i plašila, simbiot progovori glasom mudraca Teina.
<BR>&nbsp;&nbsp;&nbsp;&nbsp;&nbsp;"Sara, ako ovo stigne do tebe, želeo bih popričati s tobom pre nego što odeš. Od suštinskog je značaja da uklonimo nesporazum između nas."
<BR>&nbsp;&nbsp;&nbsp;&nbsp;&nbsp;Onda duga pauza. Zatim glas žurno nastavi.
<BR>&nbsp;&nbsp;&nbsp;&nbsp;&nbsp;"Razmišljao sam o tome u poslednje vreme i zaključio da je ova situacija nastala pretežno mojom kri..."
<BR>&nbsp;&nbsp;&nbsp;&nbsp;&nbsp;Poruka se tu prekide. U memoriji te glasnik-bubice nije bilo mesta za više. Ali zato bubica poče ponavljati proruku iz početka.
<BR>&nbsp;&nbsp;&nbsp;&nbsp;&nbsp;Krivica? - pomisli ona. Tu je trebalo da bude reč 'krivica', to si hteo da kažeš, je li?
<BR>&nbsp;&nbsp;&nbsp;&nbsp;&nbsp;Sara nagnu glavu na jednu stranu i ostade tako. Posle nekog vremena buba shvati da njene usluge u uhu više nisu potrebne, pa ispuzi napolje. Teinov glas postade dalek i tanak, žalostivan, jer buba je opet počela poruku. Sara je, međutim, dobaci malom krznatom glasniku, koji je stavi u usta i malo prignječi, da bi postala prijemčiva za Sarin odgovor.
<BR>&nbsp;&nbsp;&nbsp;&nbsp;&nbsp;A Sara umalo da kaže: žao mi je.
<BR>&nbsp;&nbsp;&nbsp;&nbsp;&nbsp;Trebalo je da uzmem u obzir neke tvoje slabosti. Bio si netaktičan, ali dobronameran, na svoj nadmeni način.
<BR>&nbsp;&nbsp;&nbsp;&nbsp;&nbsp;Zamalo da kaže i to.
<BR>&nbsp;&nbsp;&nbsp;&nbsp;&nbsp;Trebalo je da mi čini čast što si me zaprosio, iako si to učinio, bar u početku, samo iz osećanja dužnosti.
<BR>&nbsp;&nbsp;&nbsp;&nbsp;&nbsp;Rđavo sam reagovala kad si, na Jošuinoj sahrani, ponovio svoju ponudu.
<BR>&nbsp;&nbsp;&nbsp;&nbsp;&nbsp;Pre mesec dana, pomišljala sam da konačno ipak kažem 'da'. Živi se na Nagibu i životom mnogo gorim od onoga koji ti meni nudiš.
<BR>&nbsp;&nbsp;&nbsp;&nbsp;&nbsp;Ne rekavši ništa od svega toga, Sara pomisli: ali sve to se sada promenilo. Zbog ovih pridošlica iz svemira. Sada Dver ima one odlike koje su potrebne da se opstane u novoj eri. On će dobro živeti, on će imati mnogo dece, od njega će poteći čitavo jedno pokolenje odličnih lovaca i skupljača, ako nam zaista neposredno predstoji epoha nevinosti.
<BR>&nbsp;&nbsp;&nbsp;&nbsp;&nbsp;A ako predstoji genocid? Ako tuđini pokušaju da nas zatru, Dver će i njih nadmudriti. Preživeće.
<BR>&nbsp;&nbsp;&nbsp;&nbsp;&nbsp;Ova misao donese Sari neko tužno zadovoljstvo.
<BR>&nbsp;&nbsp;&nbsp;&nbsp;&nbsp;U oba ta slučaja, Teine, Jijou će biti nepotrebni intelektualci kao što smo mi.
<BR>&nbsp;&nbsp;&nbsp;&nbsp;&nbsp;Nas dvoje ćemo uskoro biti savršeno jednaki u društvu - naime, savršeno beskorisni i zastareli, a onda i mrtvi, pomisli ona.
<BR>&nbsp;&nbsp;&nbsp;&nbsp;&nbsp;Ali ni sad ne reče ništa. Mali mišoliki glasnik zacijuka razočarano. Ubaci bubu sebi u jedan obraz, uvuče se u cev, sklupča se i nestade, kao da ga je neki krvotok poneo kroz taj bibloski sistem arterija i vena.
<BR>&nbsp;&nbsp;&nbsp;&nbsp;&nbsp;Nisi ti jedini razočaran, pomisli Sara, isprativši ga pogledom; ima danas ovde razočaranja u izobilju, za sve nas.
<BR>
<BR>&nbsp;&nbsp;&nbsp;&nbsp;&nbsp;'Goufer' je već pojačavao paru u kotlovima kad Sara žurno stiže na dok. U neposrednoj blizini čekala je Arijana Fu. Suton je tako zaogrnuo njena invalidska kolica, da je izgledala kao neki hibrid između ljudskog i g'kekijevskog bića.
<BR>&nbsp;&nbsp;&nbsp;&nbsp;&nbsp;"Kamo sreće kad bih mogla provesti još nekoliko dana s njim", reče ona i dohvati Saru za šaku.
<BR>&nbsp;&nbsp;&nbsp;&nbsp;&nbsp;"Već si postigla čudo. Ali nema više vremena, mora se krenuti."
<BR>&nbsp;&nbsp;&nbsp;&nbsp;&nbsp;"Već sledeći poštar-kajakaš mogao bi doneti vesti od kapitalnog značaja..."
<BR>&nbsp;&nbsp;&nbsp;&nbsp;&nbsp;"Znam. A ja bih sve dala samo da dobijem pismo od Larka. Ali takvo rezonovanje samo bi nas vrtelo u krug. Ako iskrsne nešto hitno, možeš poslati galopera za nama. Ali utisak je moj da... da bi trebalo krenuti što pre."
<BR>&nbsp;&nbsp;&nbsp;&nbsp;&nbsp;"Opet snovi?"
<BR>&nbsp;&nbsp;&nbsp;&nbsp;&nbsp;Sara klimnu glavom. Već nekoliko noći njen san su uznemiravali nejasni utisci o požaru na planinama, i davljenju u vodi, posle toga. Mogao je to biti naprosto povratak one njene klaustrofobije od pre nekoliko godina, kad je kao mlada studentkinja prvi put boravila pod kamenim svodovima biblioteke Biblosa. Ali bi ti košmari mogli biti i odraz nečeg stvarnog, neke kulminacije koja se primakla.
<BR>&nbsp;&nbsp;&nbsp;&nbsp;&nbsp;Majka je verovala u snove, priseti se ona. Iako je uvežbavala Larka i mene da volimo knjige i nauku, slušala je Dvera, kad god se on probudio sa nekom od onih njegovih snažnih vizija, još kao malo dete. Pa onda, one nedelje uoči majčine smrti.
<BR>&nbsp;&nbsp;&nbsp;&nbsp;&nbsp;Parna mašina je, napetih kotlova, šištala. Dve dvanaestine magaraca su njakale i tupkale kopitima. Te životinje bile su privezane na zadnjem delu palube, blizu krme, sa obe strane dugačkog niza naslaganih zapečaćenih sanduka punih knjiga.
<BR>&nbsp;&nbsp;&nbsp;&nbsp;&nbsp;Čudan kontrast svim tim zvucima dolazio je sa pramca broda. Tanana, melodična muzika, sačinjena od uporednih lanaca nota koje su se, ne bez zastajkivanja, nizale; primećivalo se da nastaju trzanjem žica. Sara oslušnu na tu stranu.
<BR>&nbsp;&nbsp;&nbsp;&nbsp;&nbsp;"Brzo napreduje."
<BR>&nbsp;&nbsp;&nbsp;&nbsp;&nbsp;"Ima jaku motivaciju", odgovori mudrica. "Očekivala sam da će se opredeliti za neki jednostavniji instrument, kao što je frula ili violus. Međutim, on je iz muzejske kutije uzeo dulcimer, a to ti je starojevrejska harfa. Prebrojavao je žice, i to kao da mu se posebno dopalo. Jednostavno je na dulcimeru svirati, on čak i peva uz tu muziku kad mu se neka pesma pojavi u pamćenju. U svakom slučaju, sposoban je za putovanje, pa zato..." Arijana duboko udahnu; izgledala je umorna i stara. "...pozdravi Lestera i ostale najviše petljaroše tamo, hoćeš li? I reci im da se ponašaju lepo."
<BR>&nbsp;&nbsp;&nbsp;&nbsp;&nbsp;Sara se sagnu da poljubi Arijanu u obraz. "Reći ću im."
<BR>&nbsp;&nbsp;&nbsp;&nbsp;&nbsp;Penzionisana, bivša članica vrhovnog saveta mudraca steže Saru šakom oko mišice ruke, neočekivano snažno. "Bezbedan put, dete. Neka ti Ifni iskotrlja šestice."
<BR>&nbsp;&nbsp;&nbsp;&nbsp;&nbsp;"Bezbedna kuća", uzvrati Sara blagoslov. "Tebi neka iskotrlja dug život."
<BR>&nbsp;&nbsp;&nbsp;&nbsp;&nbsp;Arijanu njen šimpi-pomoćnik poče gurati uzbrdo, u grad, prema udobnosti večernje vatre.
<BR>&nbsp;&nbsp;&nbsp;&nbsp;&nbsp;Sari je već prelazilo u naviku da se, pri rastanku od bilo koga, pita da li će tu osobu opet videti.
<BR>&nbsp;&nbsp;&nbsp;&nbsp;&nbsp;Kapetan dade naređenje za polazak i izvede svoj dragoceni brod obazrivo ispod kamuflažnog zaklona. Jop i Ulgor stadoše pored Sare, uz ogradu, a do njih nekoliko bibliotekara snuždenih lica kojima je bilo naređeno da prate dragocene knjige do divljine i da ih tamo smeste koliko god je moguće bezbednije. Uskoro se brektanje mašine i pljuskanje vode pod obrtnim točkovima sa leve i desne strane ustališe u smirujući ritam, radeći zajedno sa maticom reke Bibur na tome da brod brzo putuje nizvodno.
<BR>&nbsp;&nbsp;&nbsp;&nbsp;&nbsp;Čovek koji je pao iz svemira nastavio je, sa monomanijačkom upornošću, da svira. Poguren iznad omalenog instrumenta klinastog oblika, trzao je žice pomoću dve male povijene trzalice, često grešio, ali strastveno nastavljao. Muzika je, za Saru, bila prožeta gorkoslatkim uspomenama, jer pored lađe je klizila moćna tvrđava sa mnogo prozora iza kojih je mnogo soba i dvorana. A ogromni kameni svod iznad svega toga, kao strpljiva Božja šaka.
<BR>&nbsp;&nbsp;&nbsp;&nbsp;&nbsp;Pitam se hoću li se ikad vratiti, pomisli ona.
<BR>&nbsp;&nbsp;&nbsp;&nbsp;&nbsp;Uskoro su prošli pored najzapadnije ivice laserski sečenog kamena. Tu je bio teren za obradu leševa umrlih pre stavljanja u sanduke koji će posle biti odneti do mora i tamo bačeni. Nijedne zastave danas, nigde ožalošćene rodbine; nijedan od onih malih, obično vrlo zauzetih pod-trekija nije bio tu da proždire meso, a ostavlja samo čiste bele kosti za dubine Midena. Ali na tom mestu, u vlažnom sumraku koji se zgušnjavao, ona primeti jednu usamljenu priliku nad rekom. Visoki čovek, vrlo uspravan, sa glatkom grivom srebrnosive kose, ali ipak oslonjen na štap za šetnju, mada se nije primećivalo da je nejak ili krhkog zdravlja. Sari zastade dah. 'Goufer' je već prolazio, vrlo brzo, pored tog čoveka.
<BR>&nbsp;&nbsp;&nbsp;&nbsp;&nbsp;Mudrac Tein. On joj klimnu glavom; gest prijateljski - čak bi se, za tako uzdržanog čoveka, moglo reći i 'strastven'. Onda, na Sarino iznenađenje, on podiže jednu ruku: pozdrav, dobra volja bez ikakvih ukrasa.
<BR>&nbsp;&nbsp;&nbsp;&nbsp;&nbsp;U poslednjem trenutku ona popusti i podiže, takođe, ruku.
<BR>&nbsp;&nbsp;&nbsp;&nbsp;&nbsp;Mir, pomisli ona.
<BR>&nbsp;&nbsp;&nbsp;&nbsp;&nbsp;Biblos zamače iza parobroda i začas nestade: proguta ga noć koja se naglo zgušnjavala. U blizini se začu glas Neznanca, koji je 'pronašao' neku pesmu o putovanju bez povratka, pa i reči njene. Sara je znala da te reči izražavaju njegovo osećanje gubitka i dirljivog prelaza, ali one su slatko i bolno progovorile i o sukobima u njenom srcu.
<BR>
<BR>&nbsp;&nbsp;&nbsp;&nbsp;&nbsp;Pod mračnim ne-bom
<BR>&nbsp;&nbsp;&nbsp;&nbsp;&nbsp;idem na da-lek put.
<BR>&nbsp;&nbsp;&nbsp;&nbsp;&nbsp;A ime tvo-je
<BR>&nbsp;&nbsp;&nbsp;&nbsp;&nbsp;zaborav nosi već.
</P></TD></TR></TABLE>
<P class="next">
<A HREF=p96.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
