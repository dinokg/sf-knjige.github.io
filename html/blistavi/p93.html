<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>DVER
<P>&nbsp;&nbsp;&nbsp;&nbsp;&nbsp;Jednu miduru posle pada noći, komadić žara preleteo je celim nebeskim svodom i nestao u pravcu jugoistoka, postajući samo malo sjajniji dok je nadletao njihov deo sveta. Dver je znao da to nije nikakav meteor, jer taj 'žar' je leteo sve vreme putanjom ispod oblaka.
<BR>&nbsp;&nbsp;&nbsp;&nbsp;&nbsp;Tek kad je ta pojava otišla, zašavši za horizont šumovitih brda, čuo se i zvuk, tiho brundanje koje je nadjačalo šumor vetra u krošnjama.
<BR>&nbsp;&nbsp;&nbsp;&nbsp;&nbsp;Dver možda ne bi ništa primetio da mu je večera dobro 'legla' u stomak. Ali njegov stomak se bunio i mučio ga još od dana kad su njih četvoro počeli dopunjavati hranu iz svoje škrte zalihe raznom drugom, usput nađenom ili ulovljenom. Zato je Dver u taj noćni čas sedeo na improvizovanom poljskom WC-u, u jednoj udubini između dva brega, čekajući da mu utroba odluči hoće li svariti mukotrpno dobavljenu večeru ili neće.
<BR>&nbsp;&nbsp;&nbsp;&nbsp;&nbsp;Ni drugima danas nije bilo bolje. Danel i Jenin se nisu žalili, ali oni se ionako nikad nisu ni na šta žalili. Međutim, Lena se žalila, i u jednom trenutku bacila krivicu za krčanje u stomaku na Dvera.
<BR>&nbsp;&nbsp;&nbsp;&nbsp;&nbsp;"E, jesi mi ti neki lovac. Desetinama puta si prelazio planine i spuštao se u ove predele, a još nisi naučio šta je otrovno, a šta nije?"
<BR>&nbsp;&nbsp;&nbsp;&nbsp;&nbsp;"Lena, molim te", rekla joj je Jenin na to. "Znaš da Dver nikada nije prelazio Otrovnu ravnicu. On samo može tragati za hranom koja liči na onu koja je njemu poznata."
<BR>&nbsp;&nbsp;&nbsp;&nbsp;&nbsp;Danel se onda oprobao kao mirotvorac. "Bilo bi normalno da jedemo jednog po jednog magarca, kako se njihov tovar smanjuje. Ali oni su nešto slabi u poslednje vreme, naročito posle prelaženja onih potoka i rečica, tako da ne možemo uzeti jednog, a njegov teret preraspodeliti na ostale. Moramo preneti sve one dodatne materijale."
<BR>&nbsp;&nbsp;&nbsp;&nbsp;&nbsp;Mislio je na knjige, alate i naročitu opremu namenjenu da omogući da ljudski život s ove, istočne strane Rimerskih gora bude ipak na nešto malo višem nivou, a ne čisto divljaštvo. To, pod pretpostavkom da se donese odluka o trajnom ostanku. Dver se još nadao da se to neće dogoditi.
<BR>&nbsp;&nbsp;&nbsp;&nbsp;&nbsp;"Jednu stvar pouzdano znamo", nastavio je Danel. "Ljudska bića mogu opstajati ovde, u Sivim brdima, i to bez svih onih buradi za vrenje na koje smo navikli kod kuće. Verujem da se mi sada prilagođavamo na neke ovdašnje mikrobe. Kad je ta banda prerano došlih uspela da se prilagodi na njih, uspećemo i mi."
<BR>&nbsp;&nbsp;&nbsp;&nbsp;&nbsp;Tako je prošao današnji razgovor o stomačnim tegobama.
<BR>&nbsp;&nbsp;&nbsp;&nbsp;&nbsp;Da, pomisli Dver sada, u noći. Ali opstanak i prijatno življenje nije isto. Ako je suditi po Reti, ovi prerano došli su teški namćori i zlovoljnici.
<BR>&nbsp;&nbsp;&nbsp;&nbsp;&nbsp;Možda mi sada osećamo, pomisli on, kako je bilo njima dok su postajali takvi mrgudi.
<BR>&nbsp;&nbsp;&nbsp;&nbsp;&nbsp;Možda će biti bolje kad Danel sagradi burad za vrenje, tu negde, i kad počne da gaji razne kulture nalik na kvasac, koje obezbeđuju da jijoanska hrana postane ukusna ljudskim bićima. Ali ništa neće moći zameniti enzime trečke proizvodnje koji preobraćaju gorko ping-voće i blaj-jogurt u ukusnu i prijatnu hranu. Dver i ostale pridošlice morali bi, zapravo, da se u veoma velikoj meri oslone na savete ovdašnjih prerano došlih, koji bi jedini mogli objasniti koje vrste lokalne hrane mogu slobodno da se jedu, a koje treba izbegavati.
<BR>&nbsp;&nbsp;&nbsp;&nbsp;&nbsp;Pod pretpostavkom da oni to hoće, pomisli Dver. Retini rođaci možda neće želeti da slušaju objašnjenja o novom 'svetskom poretku' koji navodno mora i njih da obuhvati.
<BR>&nbsp;&nbsp;&nbsp;&nbsp;&nbsp;Ne bih ni ja slušao, da sam na njihovom mestu, reče Dver sebi.
<BR>&nbsp;&nbsp;&nbsp;&nbsp;&nbsp;Predvideli su šta će ko da radi: Danel je vešt pregovarač i ubeđivač, a Dverova uloga biće da fizičkom silom podrži Danelove reči, da im da snagu zakona.
<BR>&nbsp;&nbsp;&nbsp;&nbsp;&nbsp;Po Retinom svedočenju činilo se da njeno pleme ima ukupno četrdeset odraslih, ne više. Društveno ustrojstvo zvučalo je kao tipična lovačka banda pod vlašću 'mačo' muškaraca. Bio je to standardni ljudski obrazac devolucije; još je stari Falon učio Dvera da odmah prepoznaje takve pojave. Koji je muškarac koliko važan, i ko je glavni, odlučivalo se silom, batinama, zastrašivanjem, ali se situacija u tom pogledu stalno menjala, ostajala je fluidna.
<BR>&nbsp;&nbsp;&nbsp;&nbsp;&nbsp;Najomiljeniji nagibarski pristup za prikupljanje i pridobijanje takvih skupina, razrađen od strane Dverovih prethodnika, bio je: brzi kontakt, zatim zaseniti ih poklonima, i sagledati, pre nego što se njihov šok pretvori u neprijateljstvo, ko je kome šta u mreži ličnih veza i odnosa u bandi. Posle toga odabrati nekoliko muškaraca na osrednjim društvenim položajima i pomoći im da izvedu puč, 'državni udar' - to jest, da sruše sa vlasti najjače siledžije čiji bi interes bio da sve ostane kao što jeste. Po uspostavljanju novih lidera, bilo je srazmerno lako ubediti ih da se 'vrate kući'.
<BR>&nbsp;&nbsp;&nbsp;&nbsp;&nbsp;Ta je tehnika već mnogo puta bila primenjena uspešno. Mnogi odmetnuti ljudski 'tabori' vraćeni su na taj način na Nagib. U idealnom slučaju, ne mora niko biti ubijen.
<BR>&nbsp;&nbsp;&nbsp;&nbsp;&nbsp;U idealnom.
<BR>&nbsp;&nbsp;&nbsp;&nbsp;&nbsp;U ovom, stvarnom slučaju, Dver je mrzeo taj deo svog posla.
<BR>&nbsp;&nbsp;&nbsp;&nbsp;&nbsp;Znao si da bi moglo doći do toga, pomisli on. Sada plaćaš za svu svoju dosadašnju slobodu.
<BR>&nbsp;&nbsp;&nbsp;&nbsp;&nbsp;Ako ni to ne bi pomoglo, sledeći korak bio bi da se pozovu odredi ljudske milicije da pohvataju i pobiju sve, celu bandu, pa i svakog ko pokuša da se izvuče. Na ovu istu gorku cenu mira pristali su svi narodi Jijoa, smatrajući da je to alternativa ratu i ukletosti.
<BR>&nbsp;&nbsp;&nbsp;&nbsp;&nbsp;Ali ovog puta stvari su drugačije, pomisli Dver.
<BR>&nbsp;&nbsp;&nbsp;&nbsp;&nbsp;Ovog puta na našoj strani nije nikakva sila zakona - osim jednog, a to je zakon opstanka, reče on sebi.
<BR>&nbsp;&nbsp;&nbsp;&nbsp;&nbsp;Ozava nije ni nameravao da vodi ove ilegalce nazad, na Nagib. Plan mu je bio da preuzme vlast, ali da svi zajedno ostanu u Sivim brdima. Da povede prerano došle ka jednom načinu života koji će biti bolji, ali ipak skriven.
<BR>&nbsp;&nbsp;&nbsp;&nbsp;&nbsp;To će imati smisla, pomisli Dver, samo ako se dogodi najgore od najgoreg. Ako ostanemo poslednja živa ljudska bića na Jijou.
<BR>&nbsp;&nbsp;&nbsp;&nbsp;&nbsp;Dverov um odbijao je da se suoči sa tako stravičnom perspektivom, jednako kao što je njegov stomak odbijao da do kraja svari ovdašnju hranu.
<BR>&nbsp;&nbsp;&nbsp;&nbsp;&nbsp;Ako se ovako nastavi, pomisli on, neću imati snage da pobedim u rvanju, ili kako već taj Jes i Bom rešavaju ko je 'glavni' u plemenu. Možda će ipak Lena morati da upotrebi svoje alate.
<BR>&nbsp;&nbsp;&nbsp;&nbsp;&nbsp;Od samog početka putovanja, ta zdepasto građena plavuša posebno je pazila na jednog magarca, onog koji je nosio opremu za njen 'hobi' - jednu ljudsku tehnologiju sačuvanu još od dana sletanja ljudskog šunjalačkog broda na Jijo, tehnologiju toliko okrutnu da je retko kad upotrebljavana, čak i u razdobljima urskih ratova. "To su moji donosioci jednakosti", govorila je Lena o tim drvenim sanducima zapečaćenim voskom. Time je htela kazati da ono što je u sanducima daje njoj jednaku moć sprovođenja Danelovih presuda kao što je Dver ima, iako je Dver mnogo jači i fizički spremniji.
<BR>&nbsp;&nbsp;&nbsp;&nbsp;&nbsp;Neće doći do toga! - zareče se on i zapovedi svom telu da se sredi. Poče opipavati vrhove prstiju oštećene promrzlinama, gde je šteta lako mogla biti mnogo veća.
<BR>&nbsp;&nbsp;&nbsp;&nbsp;&nbsp;Oduvek sam imao mnogo više sreće nego što sam zasluživao, reče Dver sebi.
<BR>&nbsp;&nbsp;&nbsp;&nbsp;&nbsp;Ali je Sara, koja je obimno čitala o prošlosti Zemlje, tvrdila da se isto to može reći o celom ljudskom rodu.
<BR>&nbsp;&nbsp;&nbsp;&nbsp;&nbsp;Tada je, usred tih razmišljanja, 'žar' proleteo noćnim nebom, upravo dok je Dver sedeo na sklepanom WC-u. Da je samo bio okrenut na neku drugu stranu, ili da je radio nešto što zahteva veću usredsređenost, ne bi video tu pojavu. Ali video ju je, i ispratio sumornim pogledom. Ubzro posle toga, tiho brujanje razleže se preko celog predela. Još neko vreme odjeci toga, sa brda i sa obližnjih litica, dozivali su se kao prigušeno gunđanje u noći.
<BR>
<BR>&nbsp;&nbsp;&nbsp;&nbsp;&nbsp;Sledećeg dana morali su još nekoliko puta gaziti vodu.
<BR>&nbsp;&nbsp;&nbsp;&nbsp;&nbsp;Bio je to teško prohodan teren, a preci današnjih prerano došlih verovatno su upravo zato izabrali da se tu nastane. Siva brda imala su dve linije odbrane: prvo, Otrovnu ravnicu, i drugo, mnogobrojne jaruge, litice i bujice 'bele vode'. Zato su nadzornici odlazili tamo samo po jednom u svakom pokolenju. Bilo je lako zamisliti kako su Falon i raniji lovci prevideli postojanje tog jednog malenog plemena u ovim namučenim i negostoljubivim predelima kroz koje je sad Dver vodio svoju skupinu. Bio je to vilajet gejzira vrele vode koja veoma smrdi na sumpor i drveća koje se sve više zapliće što dalje zalaziš u brda. Niski oblaci kao da su ih gledali zlovoljno i tmurno, dopuštajući da se sunčev sjaj probije samo ponekad. Kratke 'brade' zelene mahovine visile su iz pukotina u stenama; sa njih je curila uljasta voda i kapala u bare zagušene žabokrečinom. Životinje su plaho bežale od ljudi i magaraca, ostavljajući samo slabe tragove svojih mirisa i smradova; a Dver je njuškao i čudio se.
<BR>&nbsp;&nbsp;&nbsp;&nbsp;&nbsp;Prilikom sledećeg prelaska vode, izgubili su nekoliko magaraca. Rečica je bila brza, ledena i silovita. Iako je sa jedne obale na drugu bilo zategnuto uže, a i Lena i Dver stajali do pojasa u ledenoj bujici i pomagali magarcima, tri umorne životinje okliznule su se na podvodnom kamenju. Jedan magarac se zapleo u to uže, sručio se u vodu, a tu se bacakao vrišteći, i najzad se udavio pre nego što su mogli da ga izbave. Dva druga magarca voda je odnela. Kad su prešli, sledećih nekoliko sati izgubili su gacajući po plićacima da bi prikupili teret koji je voda tu i tamo izbacila. Za sve to vreme, Dverovi prsti ruku i nogu kao da su goreli nekom čudnom ledeno-vrućom otupelošću.
<BR>&nbsp;&nbsp;&nbsp;&nbsp;&nbsp;Naposletku, sušeći se pored vatre na drugoj obali, razmotriše obim štete.
<BR>&nbsp;&nbsp;&nbsp;&nbsp;&nbsp;"Četiri knjige, jedan čekić i trinaest paketa baruta nedostaju", reče Danel, odmahujući glavom zbog tolikih gubitaka. "Ali i jedan deo spasene robe je oštećen, zbog prodora vode kroz vodonepropusne omote."
<BR>&nbsp;&nbsp;&nbsp;&nbsp;&nbsp;"A da i ne pominjemo poslednji ostatak hrane za magarce", dodade Jenin. "Od sad moraju da pasu, sviđalo im se to ili ne."
<BR>&nbsp;&nbsp;&nbsp;&nbsp;&nbsp;"Pa, da, ali mi smo praktično već stigli, zar ne?" upita Lena Strong, najzad vesela, u velikom poslu - kasapila je tog magarca koji im se udavio. "Hajde da pogledamo veseliju stranu stvari: sad će neko vreme moći bolje da se jede."
<BR>&nbsp;&nbsp;&nbsp;&nbsp;&nbsp;Te noći su se odmarali. Svima je bilo bolje, zbog promene ishrane, mada su s tim u vezi imali, u maloj meri, i osećanje krivice.
<BR>&nbsp;&nbsp;&nbsp;&nbsp;&nbsp;Sledeće jutro donese im vrlo kratak marš na istok: samo jedan strelomet. Toliko se imalo putovati do ogromne jaruge sasvim strmih strana, kroz koju je derala strahovita bujica.
<BR>
<BR>&nbsp;&nbsp;&nbsp;&nbsp;&nbsp;Dver je krenuo uzvodno, a Lena nizvodno, ka jugu. Jenin i Danel su ostali uz iscrpljene magarce. Dogovor je bio: najviše dva dana udaljavanja, zatim, obavezno, povratak oba izviđača. Ako ni Dver ni Lena ne nađu pogodan 'brod' - u značenju: gaz, plićak, gde se voda može pregaziti - moraće se praviti splav i pokušati na taj način prelazak preko ovih brzaka. Mogućnost koja se Dveru nije ni najmanje sviđala.
<BR>&nbsp;&nbsp;&nbsp;&nbsp;&nbsp;Zar nisam rekao Danelu da je bolje pričekati da nas Reti sustigne? - pomisli Dver. Ja jesam tragač i lovac, ali ona je ta koja je kroz sve ovo uspela da se probije sama.
<BR>&nbsp;&nbsp;&nbsp;&nbsp;&nbsp;Sad je, više nego ikad, bio impresioniran devojčinom nepopustljivom istrajnošću.
<BR>&nbsp;&nbsp;&nbsp;&nbsp;&nbsp;Ako je pošao drugi pohod, pomisli on, i ako je Reti sa njima, onda se ona sad sigurno smeje meni što sam upao u ovu zamku. Možda zna neku tajnu prečicu, kojom će oni stići pre nas do tog njenog plemena. Kako će to pokvariti Danelove planove!
<BR>&nbsp;&nbsp;&nbsp;&nbsp;&nbsp;Čak i kretanje uporedno sa rekom bilo je nezgodno i opasno jer se stalno morao pentrati uz nešto ili silaziti u korito nekog od mnogobrojnih ledenih potoka koji su bujici pridonosili vodu. Na Dverovo iznenađenje, Blatko je pošao s njim, lišavajući se ne samo topline Danelove logorske vatre nego i Jenininog maženja i paženja. Staza je bila toliko naporna da je nur odustao od svojih uobičajenih dosetki, kao što su zasede ili pokušaji da Dvera saplete. Posle nekog vremena počeše čak pomagati jedan drugom. Dver je nosio nura preko izdajničkih zapenušenih voda. U drugim prilikama Blatko je jurcao napred, ispitivao dve moguće staze i onda cičanjem i drhtanjem naznačavao koja je bolja.
<BR>&nbsp;&nbsp;&nbsp;&nbsp;&nbsp;Ta reka i njen kanjon grdno ih namučiše. Mnogo puta se činilo da će naići na bolje, ravnije mesto, ali uzalud, iskrsavale su uvek nove, još gore strmine i gromadine. U podne drugog dana Dver je već ogorčeno mrmljao sam sa sobom o 'zadrtoj' ili 'tvrdoglavoj' neprohodnosti ovog terena.
<BR>&nbsp;&nbsp;&nbsp;&nbsp;&nbsp;Upozoravao me je Falon o Sivim brdima, razmišljao je on. Ali ja sam uvek računao da ću imati prilike da prvo pregledam sve njegove mape i beleške, pa tek onda da krenem na ovaj teren. Da odaberem najbolju stazu koju su raniji lovci našli.
<BR>&nbsp;&nbsp;&nbsp;&nbsp;&nbsp;Ali niko od tih ranijih lovaca nije ni naslutio postojanje Retinog plemena. Prema tome, moguće je da su se oni i previše oslanjali svako na savete onih ranijih, i probijali se kroz ove zabiti svi istom stazom, onom koja je prerano došlima dobro znana, tako da se i drže podalje od nje. Možda upravo srljanjem u najneprohodniji deo Sivih brda može najpre biti pronađeno Retino pleme.
<BR>&nbsp;&nbsp;&nbsp;&nbsp;&nbsp;Tako je, dečko, reče on sebi. Nastavi tako da razmišljaš, ako ćeš se od toga osećati bolje.
<BR>&nbsp;&nbsp;&nbsp;&nbsp;&nbsp;A kako bi tek 'divno' bilo lomatati se dva dana ovako, i dva dana nazad, i onda saznati da je Lena već našla odličan prelaz preko reke, i to samo malo nizvodno? Ta misao ponajviše je mučila Dvera dok je delio sa Blatkom hranu. Činilo se da nema svrhe ići dalje, pogotovo što, po dogovoru, mora kroz nekoliko sati u svakom slučaju odustati i priznati da je bilo uzaludno. Boleli su ga prsti i ruku i nogu; kao i mišići nogu i leđa. Pa ipak, fizički ga je ponajviše zamarala uporna huka i buka bujice, kao da ptičica-časovnik kljuca u njegovoj glavi već danima bez prestanka.
<BR>&nbsp;&nbsp;&nbsp;&nbsp;&nbsp;"Šta ti misliš, je l' da se vratimo?" upita on nura.
<BR>&nbsp;&nbsp;&nbsp;&nbsp;&nbsp;Blatko je nagnuo glatku glavu na jednu stranu i pogledao Dvera sa onim varljivo inteligentnim izrazom koji podseća čoveka na drevne priče da te životinje mogu ispunjavati želje, ali samo pod uslovom da nešto želiš toliko jako da ne pitaš za cenu. Radnici su ponekad govorili "Pitaj nura!" kad su hteli reći da je problem nerešiv i da se nema šta učiniti osim otići i popiti po jedno žestoko piće da bi time nezadovoljstvo bilo bar ublaženo.
<BR>&nbsp;&nbsp;&nbsp;&nbsp;&nbsp;"Pa, dobro", uzdahnu Dver i nabaci ranac i luk na leđa. "Valjda neće biti štete ako zapnemo još malo. Osećao bih se kao budala ako bih se sad okrenuo i propustio neki dobar prelaz koji bi mogao biti, recimo, iza one sledeće uzvisine."
<BR>&nbsp;&nbsp;&nbsp;&nbsp;&nbsp;Trideset dura kasnije, Dver je ispuzio na vrh te uzvisine, kroz grmlje i trnje, po zemlji klizavoj od vode, psujući, priželjkujući da negde blizu bude vruć ručak i toplo ćebe. Nađe mesto gde se mogao pridići na noge. Stade uspravno i poče sisati raskrvarenu ogrebotinu na nadlanici jedne ruke.
<BR>&nbsp;&nbsp;&nbsp;&nbsp;&nbsp;I pogleda kroz izmaglicu napred.
<BR>&nbsp;&nbsp;&nbsp;&nbsp;&nbsp;Moćan vodopad, čiju tutnjavu je sve dosad priktivala huka bližih delova reke, prostirao se u ogromnoj širini ispred njega: daleko levo, i svuda ispred, i daleko desno. Široka zavesa pene i vodenog praha.
<BR>&nbsp;&nbsp;&nbsp;&nbsp;&nbsp;Ali on se nije zablenuo u to.
<BR>&nbsp;&nbsp;&nbsp;&nbsp;&nbsp;Odmah ispod vodopada, samo koji korak nizvodno, od obale do obale, širilo se prostranstvo plićaka i sitnog kamenja. Već prvim pogledom videlo se da voda nigde nije dublja nego do članaka.
<BR>&nbsp;&nbsp;&nbsp;&nbsp;&nbsp;"Mislim da je ovim rešeno pitanje da li ići dalje", uzdahnu on.
<BR>&nbsp;&nbsp;&nbsp;&nbsp;&nbsp;Uskoro su on i Blatko stajali na drugoj obali reke. Pregazili su je, bez ikakvog napora, samo da bi sebi dokazali da je ovaj 'brod' bezbedan. Odatle se nastavljala staza, široka i lako vidljiva, koju su ugazile životinje odlazeći ka istočnim dolinama.
<BR>&nbsp;&nbsp;&nbsp;&nbsp;&nbsp;Kad se budemo vraćali, pomisli on, tražiću neki lakši put kojim bi svi ostali mogli stići dovde.
<BR>&nbsp;&nbsp;&nbsp;&nbsp;&nbsp;Uspeh kao da je naglo ublažio njegove bolove od ogrebotina i prenaprezanja.
<BR>&nbsp;&nbsp;&nbsp;&nbsp;&nbsp;Možda je Lena ipak bila uspešnija od mene, pomisli on. Nije bitno: ja jesam našao ovaj gaz. Možda sam prvi! Kad sve ove gluposti sa tuđinima prođu, i kad se svi lepo vratimo kući, proveriću Falonove mape, da vidim da li mu je, od odlaska Bujura pa do danas, iko dao ime.
<BR>&nbsp;&nbsp;&nbsp;&nbsp;&nbsp;Ovaj široki vodopad podsetio ga je na prelivno polje na brani u selu Dolo; misao slatka, ali ujedno i gorka jer ga je podsetila na to zašto su ovde, tako daleko od Sare i od svih koje je on ikada voleo.
<BR>&nbsp;&nbsp;&nbsp;&nbsp;&nbsp;Došao sam ovde da ostanem živ, pomisli on. Moj je posao da se prikrijem, da me niko ne vidi, i da imam decu sa ženama koje jedva poznajem, dok oni na Nagibu stradaju i umiru.
<BR>&nbsp;&nbsp;&nbsp;&nbsp;&nbsp;Zadovoljstvo otkrića iščeze. Stid... ali on ga potisnu krutom rešenošću da uradi posao koji mu je naređeno da uradi. Zađe opet u plitku vodu, rešen da je pregazi... ali stade u pola koraka. Nešto ga je nepodnošljivo golicalo po sredini leđa.
<BR>&nbsp;&nbsp;&nbsp;&nbsp;&nbsp;Nešto nije bilo u redu.
<BR>&nbsp;&nbsp;&nbsp;&nbsp;&nbsp;Namršti se, smače luk sa ramena i namesti polugu za zatezanje. Zatim namesti zadnji kraj jedne strele na kanap. Tek onda raširi nozdrve da bolje onjuši vlažni vazduh. Teško je bilo namirisati išta kroz toliko prisustvo vode u vazduhu. Ali i Blatko je izvijao leđa: osetio je i on nešto.
<BR>&nbsp;&nbsp;&nbsp;&nbsp;&nbsp;Neko je ovde, ili je nedavno bio ovde, pomisli on i hitro zađe u kopno, nastojeći da se domogne najbližeg reda drveća.
<BR>&nbsp;&nbsp;&nbsp;&nbsp;&nbsp;Na izvesnoj udaljenosti od obale ovaj predeo je naprosto smrdeo, toliko se svakojakih i kojekakvih mirisa izmešalo. To je i bilo prirodno na jedinom gazu na mnogo milja reke. Životinje dolaze da piju, a onda obeležavaju teritoriju pomoću svojih izlučevina. Ali Dver namirisa još nešto, što se kroz ostale mirise provlačilo kao pretnja.
<BR>&nbsp;&nbsp;&nbsp;&nbsp;&nbsp;Bolno svestan da iza leđa ima ogroman otvoren prostor vode, on se zavuče dublje u šumu.
<BR>&nbsp;&nbsp;&nbsp;&nbsp;&nbsp;Osećam miris... izgorelog drveta, reče on sebi. Neko je ovde ložio vatru. Nedavno.
<BR>&nbsp;&nbsp;&nbsp;&nbsp;&nbsp;Ispitivao je svaku pojedinost prizora. Njuškao, zavirivao.
<BR>&nbsp;&nbsp;&nbsp;&nbsp;&nbsp;Taj neko bio je... tamo.
<BR>&nbsp;&nbsp;&nbsp;&nbsp;&nbsp;Među senkama, pedesetak koraka daleko, vide ostatke vatre, na jednom skromnom proplanku. Ostatke velike vatre, prostranu jamu punu crnog pepela.
<BR>&nbsp;&nbsp;&nbsp;&nbsp;&nbsp;Neko iz Retine bande? - pomisli Dver zabrinuto. Šta ako ga Jes i Bom ovoga trenutka gledaju i zatežu lukove, odmeravaju kako najbolje da ustrele uljeza sa tog zastrašujućeg Zapada?
<BR>&nbsp;&nbsp;&nbsp;&nbsp;&nbsp;Nagoveštaji se kriju u načinu na koji vetar šumi kroz grančice i kako se ptice i insekti kreću: slobodno ili kradomice. Ali ovo nije bio njegov teren nego tuđ, nepoznat, a buka vodopada mogla bi da pokrije trampanje cele čete milicije na manevrima.
<BR>&nbsp;&nbsp;&nbsp;&nbsp;&nbsp;Blatko je potmulo režao i njuškao sasvim blizu tla, a Dver je pomno proučavao složene slojeve polumraka iza sledećeg reda drveća. "Šta je?" upita i čučnu na mesto gde je Blatko razgrebao jedan sloj nedavno napadalog lišća.
<BR>&nbsp;&nbsp;&nbsp;&nbsp;&nbsp;Dobro poznati smrad tresnu ga pravo u nos.
<BR>&nbsp;&nbsp;&nbsp;&nbsp;&nbsp;"Magareći izmet?" upita on glasno.
<BR>&nbsp;&nbsp;&nbsp;&nbsp;&nbsp;Pogleda dole... bio je dovoljan samo tren da se to prepozna bez greške.
<BR>&nbsp;&nbsp;&nbsp;&nbsp;&nbsp;Magarci? - pomisli on. A Reti mi je rekla da prerano došli nemaju nijednog.
<BR>&nbsp;&nbsp;&nbsp;&nbsp;&nbsp;Njegove oči već su se znatno prilagodile na polumrak. Sad je video tragove tovarnih životinja svuda, po celom proplanku. Otiske kopita i balegu barem dvanaest životinja. Poboden kolac za koji su životinje vezivane. Ugnječena mesta gde su magarci verovatno i ležali.
<BR>&nbsp;&nbsp;&nbsp;&nbsp;&nbsp;On spusti luk. Dakle, drugi pohod je krenuo, itekako, i prestigao je prvi, zato što se kretao boljom putanjom, nesumnjivo pod vođstvom same Reti.
<BR>&nbsp;&nbsp;&nbsp;&nbsp;&nbsp;Pa, dobro, pomisli on, bar će brojčana nadmoć prerano došlih biti smanjena. Ali se 'prvi kontakt' sa njima neće odvijati onim redom kako je to Danel planirao.
<BR>&nbsp;&nbsp;&nbsp;&nbsp;&nbsp;Jedan element olakšanja bio je ličniji, mada ne mnogo galantan.
<BR>&nbsp;&nbsp;&nbsp;&nbsp;&nbsp;Kad budem birao žene za sebe, pomisli on, imaću još nekoliko mogućnosti, a ne samo Jenin, Lenu ili neku Retinu zlovoljnu rođaku.
<BR>&nbsp;&nbsp;&nbsp;&nbsp;&nbsp;Nešto mu, ipak, ni sad nije dalo mira. Nikako da spusti luk. Poče brojati ta ulegnuta mesta na šumskoj zemlji i u rastinju - gde su ležali magarci - i shvati da ih ima, naprosto, previše. Tačnije, ima ih dve vrste. Bliže vatri, ulegnuća su manja, ali jedno drugome primaknutija...
<BR>&nbsp;&nbsp;&nbsp;&nbsp;&nbsp;Ne, pomisli on, ovo ne može biti.
<BR>&nbsp;&nbsp;&nbsp;&nbsp;&nbsp;Na bilo kom drugom mestu, Dver bi prepoznao ovaj trag još odavno. Ovde, tek sad: sad kad mu je oštar, dobro znan miris prodro pravo u sinuse. Sagnuvši se, on dohvati grudvicu krzna nalik na kanap, uvaljanu u pepeo. Vlasnik je očigledno žurio da se osuši, posle neprijatno mokrog prelaska preko reke.
<BR>&nbsp;&nbsp;&nbsp;&nbsp;&nbsp;Malo dalje, sjajna, svilenasta vlakna, pramen iz urske grive.
<BR>&nbsp;&nbsp;&nbsp;&nbsp;&nbsp;Poslednji rat bio je pre nekoliko pokolenja. Pa ipak, talas nagonskog straha uzdiže se u Dverovim grudima - srce poče jako da udara.
<BR>&nbsp;&nbsp;&nbsp;&nbsp;&nbsp;Urski karavan, u ovim predelima, ne može značiti ništa dobro.
<BR>&nbsp;&nbsp;&nbsp;&nbsp;&nbsp;Ovde, u divljini, daleko od onih ograničenja koja nameću mudraci i Zajednica, pa još uz mogućnost da su svih šest naroda već istrebljeni na Nagibu, važenje svih starih pravila očigledno je dovedeno u pitanje. Dver je znao kako je opasno imati ova bića za neprijatelje; bilo bi kao u danima pre Velikog mira.
<BR>&nbsp;&nbsp;&nbsp;&nbsp;&nbsp;Nečujan kao duh, on se izvuče odatle, onda pretrča preko gaza, i to krivudavo, povremeno se skrivajući iza neke veće stene i motreći na istočnu obalu, dok je Blatko pretrčavao očigledno jednako željan da se udalji odatle.
<BR>&nbsp;&nbsp;&nbsp;&nbsp;&nbsp;Posle je Dver motrio još celu jednu miduru, sve dok mu se puls nije smirio, i još dugo posle toga.
<BR>&nbsp;&nbsp;&nbsp;&nbsp;&nbsp;Konačno, kad je stekao utisak da se može bezbedno vratiti, on okači luk na rame i pođe nizvodno, trčeći na onim deonicama gde je to bilo moguće, hitajući ka jugu, sa vestima.
</P></TD></TR></TABLE>
<P class="next">
<A HREF=p94.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
