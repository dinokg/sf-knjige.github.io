<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>DVER
<P>&nbsp;&nbsp;&nbsp;&nbsp;&nbsp;Taj ludi nur ga je i sad pratio i povremeno virio iz krošnji drveća ka njemu; pravo pravcijato smetalo.
<BR>&nbsp;&nbsp;&nbsp;&nbsp;&nbsp;Ponekad je to stvorenje glatkog crnog krzna nestajalo i neko vreme se nije pojavljivalo; tada bi se Dver ponadao. Možda se nur konačno zamorio od prašnjavog planinskog vazduha, tako udaljenog od močvara u kojima većina nura živi.
<BR>&nbsp;&nbsp;&nbsp;&nbsp;&nbsp;Onda se nur opet pojavljivao, sa iscerenim osmehom na zatupastoj njuški; čučao bi na nekoj grani i samo gledao kako Dver krči sebi put mačetom kroz grmlje i trnje i kako se pentra preko ispreturanih ploča drevnog trotoara. Dver je morao često zastajati da proveri otiske stopala odbeglog glavera.
<BR>&nbsp;&nbsp;&nbsp;&nbsp;&nbsp;Miris je već bio hladan kad je Dver prvi put primetio taj trag. Bilo je to nadomak Livade okupljanja. Njegov brat i ostali hodočasnici produžili su u pravcu iz koga je dopirala gala muzika, koja je plovila iz svetkovinskih paviljona. Ali Dver je, na svoju žalost veliku, imao dužnost da zaustavi one glavere kojima padne na pamet da iz udobnih nizija pokušaju pobeći u opasnu slobodu. Svetkovina može da pričeka.
<BR>&nbsp;&nbsp;&nbsp;&nbsp;&nbsp;Nur se ponekad oglašavao ciktavim lavežom, glumeći da mu nešto, kao, pomaže u lovu; njegovo vito telo jurilo je po granama dok je Dver morao da se probija i da savladava mnogobrojne uspone i udubine. Ipak, posle nekog vremena Dver je bio siguran da su počeli sustizati lovinu. Otisci stopala glavera pokazivali su umor, bili su jedni drugima blizu i oslonjeni velikim delom težine na pete. Prilikom jedne promene vetra, Dver oseti i miris. Već je bilo i vreme, pomisli on. Znao je kako malo planine još ostaje do jednog prevoja posle koga počinje sasvim drugi rečni sliv - zapravo, drugi svet.
<BR>&nbsp;&nbsp;&nbsp;&nbsp;&nbsp;Zašto glaveri ovo rade tako uporno? - upita se on. Na ovoj strani ih svi vole, i život im nije tako loš. U onom drugom slivu postoje otrovne ravnice, gde ne može opstati niko osim najžešćih lovaca.
<BR>&nbsp;&nbsp;&nbsp;&nbsp;&nbsp;Ili turisti, pomisli on. Priseti se kako mu je Lena Strong nudila novac da on povede jednu skupinu na putovanje ka istoku. Putovanje sa jednim jedinim ciljem, a to je da se razgledaju lepote predela, a to je pomisao za koju je Dver čuo samo u pričama sa Stare Zemlje.
<BR>&nbsp;&nbsp;&nbsp;&nbsp;&nbsp;Luda su ovo vremena, pomisli on. Ali ti navodni 'organizatori turneje' tvrdili su da su od mudraca ovdašnjih dobili - uz određene uslove - odobrenje. Dver odmahnu glavom. Ne treba sad baš da mu zamagljuju um razne takve budalaštine, sad kad je lovina pred njim, nadomak.
<BR>&nbsp;&nbsp;&nbsp;&nbsp;&nbsp;I nur je pokazivao znake zamora, sad kad je sišao sa drveća na tlo. Ipak, nastavljao je da njuši tragove, zatim da se diže na zadnje noge i osmatra crnim očima okrenutim napred. Najednom poče da prede duboko u grlu, a onda pojuri kroz planinski gustiš. Nekoliko trenutaka potom Dver začu nepogrešivo prepoznatljivi cik glavera, pa topot nogu u bekstvu.
<BR>&nbsp;&nbsp;&nbsp;&nbsp;&nbsp;Idiot, uplašio mi je glavera! - pomisli Dver. Iskorači konačno iz grmlja i trnja na jedan očuvan deo prastarog bujurskog autoputa i otisnu se trkom po ispucalom kolovozu. Zavuče mačetu u kanije, a zatim, ne prekidajući trčanje, zateže luk od kompozitnog materijala i namesti strelu.
<BR>&nbsp;&nbsp;&nbsp;&nbsp;&nbsp;Iz jedne pobočne jaruge dopirali su šištavi zvuci dvaju suočenih stvorenja. Dver je morao poći tamo. On siđe sa starog druma i poče se provlačiti između drveća gusto obraslog u puzavice. Najzad vide to dvoje, iza nekog žbunja: crno krzno naspram svetlucavog bledog.
<BR>&nbsp;&nbsp;&nbsp;&nbsp;&nbsp;Lovina je bila ženka, glaverka, to se jasno videlo; možda trudna. Posle tako dugotrajnog uspona, bila je veoma zadihana. Njene loptaste oči kolutale su zasebno: jedno tamo, drugo onamo. Jednim je pazila šta radi nur, a drugim je pokušavala da otkrije moguće dodatne opasnosti.
<BR>&nbsp;&nbsp;&nbsp;&nbsp;&nbsp;Dver u sebi prokune oba ova bića. Glaverku što ga je primorala na beskorisnu jurnjavu i time odvojila od svetkovine. Dosadnog nura što se trpa u tuđa posla.
<BR>&nbsp;&nbsp;&nbsp;&nbsp;&nbsp;I još jednom prokune dosadnog nura jer je sad postao, zapravo, dužnik njegov. Da je glaverka uspela da se dohvati ravnica onostran planinskog lanca Rimer, tek tad bi nastupile nevolje bez kraja.
<BR>&nbsp;&nbsp;&nbsp;&nbsp;&nbsp;Ni jedna ni druga životinja kao da nije primećivala Dvera, mada je on podozrevao da nurova oštra čula ipak beleže njegovo približavanje. Šta taj mali đavo radi ovde? - zapita se Dver. Šta li pokušava dokazati?
<BR>&nbsp;&nbsp;&nbsp;&nbsp;&nbsp;Dver je u mislima nadenuo nuru ime 'Blatko' zato što je imao šape smeđe boje, kao da je gazio kroz nekakvo blato, iako mu je svo ostalo krzno, od vrha pljosnatog repa pa sve do zatupaste njuške sa brcima koji su se trzali na sve strane, bilo crno kao ebonovo drvo. Blatko je stajao nepomično i gledao netremice u glaverku pobegulju, ali Dver ne dopusti da ga to zavara.
<BR>&nbsp;&nbsp;&nbsp;&nbsp;&nbsp;Znaš ti dobro da ja tebe gledam. Glumac si ti veliki, pomisli Dver. Od svih živih vrsta koje su preostale na Jijou posle odlaska drevnih Bujura, nuri su, po Dverovom mišljenju, bili ponajmanje shvatljivi, obdareni najvećom dubinom uma; a umetnost lovca je upravo u tome da shvati ono što se dešava u dubini uma drugog stvorenja.
<BR>&nbsp;&nbsp;&nbsp;&nbsp;&nbsp;On tiho spusti luk i otkopča sa sebe jedan kaiš od jelenske kože, namotan kao laso. Poče se prikradati plenu strpljivo i pažljivo.
<BR>&nbsp;&nbsp;&nbsp;&nbsp;&nbsp;Blatko je, isceren, pokazivao zupčaste, uglaste zube. Uspravljen na stražnje noge, bio je visok gotovo isto kao glaverka - približno, dakle, do visine Dverove butine. Glaverka se, režeći, bila povukla sve do stenovitog zida na koji se oslonila svojim koštanim leđnim pločama. Zato se odozgo odronila na nju čitava kiša sitnog šljunka. U svome račvastom repu držala je štap i njime mahala, nekakvu podebelu granu očišćenu od svih manjih grančica. To je bilo oruđe veoma usavršeno, s obzirom na sadašnji intelektualni nivo glaverstva.
<BR>&nbsp;&nbsp;&nbsp;&nbsp;&nbsp;Dver zakorači dalje. Ovog puta neizbežno je morao zgaziti neko lišće. Iza nurovih šiljatih ušiju iskočiše, iz krzna, sive bodlje, koje počeše da mašu svaka za sebe. Blatko je nastavio da gleda glaverku licem u lice, ali nešto u njegovom držanju kao da je sad govorilo: tiše, ti glupi čoveče!
<BR>&nbsp;&nbsp;&nbsp;&nbsp;&nbsp;Dver nije voleo da mu iko govori šta da radi. Posebno ne nur. Svejedno, lov se vrednuje prema ostvarenom učinku, a Dver je u ovom slučaju želeo da uhvati plen čisto i jasno. Ubiti glaverku sada, bilo bi priznanje neuspeha.
<BR>&nbsp;&nbsp;&nbsp;&nbsp;&nbsp;Njena labava koža izgubila je nešto od svog opalnog sjaja od vremena kad je glaverka napustila svoja uobičajena boravišta. Njen je dotadašnji običaj bio da traži otpatke hrane blizu nekog sela, kod bilo kod od šest naroda, kao što glaveri rade već vekovima, od kad su se vratili u stanje nevinosti.
<BR>&nbsp;&nbsp;&nbsp;&nbsp;&nbsp;Zašto oni ovo rade? Zašto svake godine po nekoliko njih pokuša da se dočepa nekog planinskog prevoja? - upita se Dver.
<BR>&nbsp;&nbsp;&nbsp;&nbsp;&nbsp;Zaludno pitanje; jednako bi korisno bilo da nagađa o pobudama nura. Od šest naroda, jedino su strpljivi Huniši imali dovoljno strpljenja i veštine da uspostave neku saradnju sa neposlušnim i nestašnim nurima.
<BR>&nbsp;&nbsp;&nbsp;&nbsp;&nbsp;Možda su Bujuri bili nezadovoljni što moraju napustiti Jijo, pa su ostavili za sobom nure kao šalu na račun sledećeg naroda koji se doseli, pomisli on.
<BR>&nbsp;&nbsp;&nbsp;&nbsp;&nbsp;Poče proletati, uz jako zujanje, lavlja muva. Njena prozirna krila kao da su se vrtela u krug. Zadihana glaverka pratila ju je samo jednim okom, a drugim pazila na nura koji se počeo njihati sa noge na nogu. Glaverka poče uviđati da je nur suviše mali da je napadne i ubije. Zato kod nje poče preovladavati glad. A nur, kao da je hteo pojačati taj utisak, sede na sapi i poče nonšalantno lizati jedno rame.
<BR>&nbsp;&nbsp;&nbsp;&nbsp;&nbsp;Ovo ti je vrlo pametno, pomisli Dver. Sad je glaverka uperila oba oka prema svom obroku koji je letucao kojekuda.
<BR>&nbsp;&nbsp;&nbsp;&nbsp;&nbsp;Mlaz pljuvačke izlete iz njenih usta i pogodi muvu u rep.
<BR>&nbsp;&nbsp;&nbsp;&nbsp;&nbsp;Blatko se, brz kao munja, baci ulevo. Glaverka ciknu, razmahnu motkom da ga udari, pa pojuri da beži desno. Dver opsova i iskoči iz zaklona, ali se njegove mokasine okliznuše na ispucalom granitu i on pade. Razmahnuta motka prolete tik iznad njega. Dver očajno hitnu lariat - koji se zateže tako naglo i silovito da on udari donjom vilicom o tlo. Iako izgladnela i slaba, glaverka je, u panici, ipak imala dovoljno snage da vuče Dvera po tlu još desetak metara. Onda njena volja konačno popusti.
<BR>&nbsp;&nbsp;&nbsp;&nbsp;&nbsp;Sva je ceptala. Talasi raznih boja prolazili su ispod njene blede kože. Ona ispusti motku i klonu na sva četiri kolena. Dver podozrivo ustade i poče namotavati kožni laso.
<BR>&nbsp;&nbsp;&nbsp;&nbsp;&nbsp;"Polako mala. Niko ti neće ništa."
<BR>&nbsp;&nbsp;&nbsp;&nbsp;&nbsp;Glaverka ga osmotri jednim otupelim okom i progovori. "Bol postoji. Sporedan", reče otegnuto kao da peva, rečima osmog galaktičkog jezika, ali izgovorenim veoma zamrljano, nerazgovetno.
<BR>&nbsp;&nbsp;&nbsp;&nbsp;&nbsp;Dver se zatetura unazad. Samo jednom ranijom prilikom od kad se bavio ovim poslom dogodilo se da mu lovljeni glaver nešto kaže. Obično su glaveri zadržavali svoju pozu odsustva razuma sve do kraja. On ovlaži usne i pokuša joj odgovoriti na istom opskurnom dijalektu.
<BR>&nbsp;&nbsp;&nbsp;&nbsp;&nbsp;"Žalim. Strpljenje predlažem. Bolje nego smrt."
<BR>&nbsp;&nbsp;&nbsp;&nbsp;&nbsp;"Bolje?" Umorno oko žmirnu kao da je malo zbunjeno i ne baš sigurno šta je bolje.
<BR>&nbsp;&nbsp;&nbsp;&nbsp;&nbsp;Dver slegnu ramenima. "Žao za bol."
<BR>&nbsp;&nbsp;&nbsp;&nbsp;&nbsp;Bleda svetlost se poče rasplinjavati, gubiti žižu.
<BR>&nbsp;&nbsp;&nbsp;&nbsp;&nbsp;"Nisi kriv. Zlovoljna melodija. Sad može jede."
<BR>&nbsp;&nbsp;&nbsp;&nbsp;&nbsp;Treptaj intelekta opet nestade kao da je glaverka progutala pilulu za životinjsku glupost.
<BR>&nbsp;&nbsp;&nbsp;&nbsp;&nbsp;Zapanjen i umoran, Dver priveza to stvorenje za obližnje drvo. Tek tad osmotri svoje bolne ogrebotine i uboje. Blatko je ležao na jednoj steni, uživajući u poslednjim zracima zalazećeg sunca.
<BR>&nbsp;&nbsp;&nbsp;&nbsp;&nbsp;Nuri nikada nisu progovorili. Za razliku od glaverke, ovaj nur nije među svojim precima imao nikoga sa tom sposobnošću. Ipak, nurova poluotvorena, široko osmehnuta usta kao da su govorila: ovo je bilo zabavno, hajde da to neki put ponovimo!
<BR>
<BR>&nbsp;&nbsp;&nbsp;&nbsp;&nbsp;Dver je uzeo luk koji mu beše ispao. Potom je založio vatru. Poslednjih pola midure tog dana proveo je hraneći zarobljenicu iz svoje skromne zalihe hrane. Sutra će joj naći neki truli panj ispod koga će ona moći da rije i traži crve - a to je omiljen, mada ne mnogo dostojanstven, način provođenja vremena za pripadnike jedne rase koja je nekada bila moćna i letela između zvezda.
<BR>&nbsp;&nbsp;&nbsp;&nbsp;&nbsp;Kad je Dver razmotao zavežljaj sa skromnom količinom tvrdog hleba i sušenog goveđeg mesa izrezanog u trake, Blatko se poče postrance primicati. Dver uzdahnu i dobaci nuru malo, a ovaj uhvati dobačene komade još u vazduhu i poče ih jesti pažljivo, natenane. Onda poče njuškati Dverovu čuturicu napravljenu od tikve.
<BR>&nbsp;&nbsp;&nbsp;&nbsp;&nbsp;Dver je viđao da ove životinje piju iz čuturica. Bilo je to na rečnim brodovima sa huniškom posadom. Zato, ne bez dvoumljenja, izvuče iz čuturice čep i dade je nuru koji je prihvati sa obe šestoprste šape - spretne maltene koliko i ljudske šake - i poče sipati sebi vodu u usta. Pljuskala je i slivala se preko Blatkovog jezika, a on je bučno coktao.
<BR>&nbsp;&nbsp;&nbsp;&nbsp;&nbsp;Onda je sipao ostatak sebi na glavu.
<BR>&nbsp;&nbsp;&nbsp;&nbsp;&nbsp;Dver skoči na noge, psujući. Blatko, međutim, spokojno odbaci praznu čuturicu u stranu. Mlazići vode krivudali su niz njegova sjajna leđa i stvarali tamne mrlje u prašini. Nur poče da brblja veselo i da čisti krzno.
<BR>&nbsp;&nbsp;&nbsp;&nbsp;&nbsp;Dver istrese čuturu i popi preostalih nekoliko kapi. "Sebičnjaku jedan nezahvalni..." reče.
<BR>&nbsp;&nbsp;&nbsp;&nbsp;&nbsp;Već je bilo prekasno za pešačenje do najbližeg potoka, do koga bi se moglo stići jedino nizbrdo, stazom uzanom i opasnom. Na drugoj strani postojao je i vodopad, dovoljno bučan da se čuje, ali udaljen, zapravo, celu miduru pešačenja. Nije ovo bila kriza; Dveru se i ranije dešavalo da celu noć provede bez vode. Ali od zvuka vode biće mu suva usta, iz sata u sat.
<BR>&nbsp;&nbsp;&nbsp;&nbsp;&nbsp;Čovek nikad ne prestaje da uči, govorio je mudrac Ur-Ruhols. Dver je ove večeri naučio još nešto o nurima. Nauk je, sve u svemu, bio prilično jeftin.
<BR>
<BR>&nbsp;&nbsp;&nbsp;&nbsp;&nbsp;Odlučio se za rano buđenje. To je trebalo i pripremiti. Zato mu je bio potreban tit-časovnik.
<BR>&nbsp;&nbsp;&nbsp;&nbsp;&nbsp;Bilo je dobrih razloga da se krene rano. Mogao bi ipak stići na Okupljanje šest naroda, pre nego što svi ljudski mladići i devojke koji se ranije nisu nikome obećali odaberu partnere za jubilarnu igranku. Trebalo je i da podnese godišnji izveštaj Danelu Ozavi, a trebalo se i usprotiviti smešnoj zamisli Lene Strong o nekakvom 'turizmu'. Osim toga, ako bi on poveo glaverku pre zore, mogao bi ostaviti Blatka da hrče pored ugaraka ove vatre. Nuri vole da spavaju, maltene jednako onoliko koliko vole da remete ustaljene običaje seljaka; a ovaj nur je imao dug dan.
<BR>&nbsp;&nbsp;&nbsp;&nbsp;&nbsp;Zato je posle večere Dver izvukao svežanj zamotuljaka načinjenih od hartije. To je bila njegova zaliha korisnih, praktičnih predmeta. Hartiju je uglavnom nabavljao iz koša za otpatke u radnoj sobi svog brata Larka i iz onog drugog koša, kod Sare.
<BR>&nbsp;&nbsp;&nbsp;&nbsp;&nbsp;Larkov rukopis, elegantan i kontrolisan, obično se odnosio na neku živu vrstu na planeti Jijo; pratio je njeno kretanje kroz zamršeni živi svet Jijoa. U Larkove odbačene beleške Dver je zamotavao semenke, trave i ptičja pera - stvari korisne u lovu.
<BR>&nbsp;&nbsp;&nbsp;&nbsp;&nbsp;Rukopis Dverove sestre Sare bio je razmahnut, ali napet, tako da su mašta i urednost morali da se bore i uzajamno kontrolišu. Po njenim odbačenim papirima rojila se zbunjujuća matematika. (Neke neuspele jednačine nisu bile samo precrtane, bile su na smrt izbodene, u Sarinim napadima osećanja uskraćenosti.) U ovu hartiju Dver je zamotavao lekarije, začine i praškove zahvaljujući kojima su mnoge vrste jijoanske hrane postajale jestive za ljude.
<BR>&nbsp;&nbsp;&nbsp;&nbsp;&nbsp;Iz jedne takve svijene stranice izvukao je šest semenki tobara, tvrdih, oblih, veoma mirisnih. Poređao ih je na jednu stenu nedaleko od njihovog logorišta, ali niz vetar. Nožem rascepi jednu semenku, a onda pobeže od oblačića prodornog, snažnog mirisa koji se odatle počeo dizati. Glaverka je počela da bleji nesrećno, a nur ga je samo besno gledao sve dok vetar nije odneo glavninu mirisa.
<BR>&nbsp;&nbsp;&nbsp;&nbsp;&nbsp;Vratio se i uvukao u svoju vreću za spavanje. Sačekao je da vidi izlazak zvezda. Jedno sazvežđe bilo je iskeženo lice Sargona, nemilosrdnog sprovoditelja zakona; jedna vrela crvenkasta tačkica u tom licu bila je zvezda Kalunuti. Uskoro su se pojavile i druge skupine zvezda raspoređenih na prepoznatljive načine: orao, konj, zmaj... i delfinka, voljena rođaka, osmehnuta, sa vilicom uperenom u pravcu koji, po nekim pričama, možda vodi ka Zemlji.
<BR>&nbsp;&nbsp;&nbsp;&nbsp;&nbsp;Ako mi, izgnanici, ikada budemo uhvaćeni, zapita se Dver, da li će Velika galaktička biblioteka sačiniti barem jedan fajl o našoj kulturi? Našim mitovima? Da li će tuđini čitati naša predanja o sazvežđima i smejati se?
<BR>&nbsp;&nbsp;&nbsp;&nbsp;&nbsp;Valjda neće. Ako se planovi izgnanika ostvare, niko nikad neće čuti za ovu usamljenu koloniju niti se prisetiti njenih priča. A naši potomci, pomisli Dver - ako ih uopšte bude, biće kao glaveri, jednostavne i nevine životinje u livadama.
<BR>&nbsp;&nbsp;&nbsp;&nbsp;&nbsp;Lepet krila okrznu svetlost vatre. Jedno zdepasto biće slete pored šest semenki tobara. Imalo je krila sačinjena od sivkastih ploča koje su se jedna preko druge preklapale kao latice cveta. Žuti kljun ove ptice začas pojede prvi orah, onaj koji je Dver otvorio.
<BR>&nbsp;&nbsp;&nbsp;&nbsp;&nbsp;Blatko se pridiže u sedeći položaj. Oči su mu sjajile.
<BR>&nbsp;&nbsp;&nbsp;&nbsp;&nbsp;Dver sanjivo upozori nura: "Samo je pipni, pa ću od tvoje kože napraviti šešir."
<BR>&nbsp;&nbsp;&nbsp;&nbsp;&nbsp;Blatko šmrknu i opet leže. Uskoro se začu ritmično kuckanje. Ptica tit počela je da radi na otvaranju sledećeg oraha. Neće žuriti; poješće približno po jedan na svaku miduru, dakle, približno na svakih sedamdeset minuta. Kad pojede i poslednji orah, odleteće, ali sa kricima i pištanjem. Čoveku je i bez izveštaja iz Velike biblioteke bilo jasno za koju svrhu su Bujuri napravili ovu vrstu ptice. Služila je kao živi budilnik, uspešno i u doba Bujura i sad.
<BR>&nbsp;&nbsp;&nbsp;&nbsp;&nbsp;Lark pogrešno shvata našu ulogu na ovom svetu, pomisli Dver, tonući u san. Uspavljivalo ga je titino ravnomerno kuckanje. Korisni smo mi, pomisli on. Ova planeta bila bi tužno mesto kad ne bi postojali na njoj ljudi da koriste njene darove.
<BR>
<BR>&nbsp;&nbsp;&nbsp;&nbsp;&nbsp;Snovi su došli. Dver je uvek sanjao.
<BR>&nbsp;&nbsp;&nbsp;&nbsp;&nbsp;Bezoblični neprijatelji vrebali su izvan vidika, a on je lutao kroz neku zemlju prekrivenu bojama koje su izgledale kao rastopljena duga koja je neko vreme tekla po tlu, a onda se zaustavila. Boje su bile drečave, oštre, i smetale su njegovim očima. Još gore: grlo mu je bilo užasno suvo. Najgore od svega: bio je bez oružja.
<BR>&nbsp;&nbsp;&nbsp;&nbsp;&nbsp;San se pomače u neki drugi prostor. Dver se najednom nađe sam u šumi čija su stabla bila toliko visoka da su se pružala, činilo se, pored jijanskih meseca, daleko u svemir. Iz nekog razloga ovo drveće kao da mu je donosilo još veću pretnju nego onaj obojeni predeo. Dver je bežao, ali nije nalazio izlaz iz šume, a stabla su počinjala da se žare, pa da bukte, zatim i da eksplodiraju.
<BR>&nbsp;&nbsp;&nbsp;&nbsp;&nbsp;Besomučna žestina ovog košmara trže Dvera koji se probudi. Pridiže se u sedeći položaj. Srce mu je tuklo kao ludo. Zurio je svud oko sebe očima veoma raširenim, i bilo mu je drago što vidi prave šume nedirnute, mada mračne i 'prošivene' vrlo hladnim povetarcem. Nikakvog šumskog požara nije bilo. Sve to je samo sanjao.
<BR>&nbsp;&nbsp;&nbsp;&nbsp;&nbsp;Pa ipak, neka nelagodnost nastavi da ga grize. Imao je osećaj da nešto nije u redu.
<BR>&nbsp;&nbsp;&nbsp;&nbsp;&nbsp;On protrlja oči. Gusti rojevi zvezda, raspoređeni u različita sazvežđa, prekrivali su nebesa. Na istoku su zvezde već bledele; ispirali su ih talasići osvitnog sivila. Najveći od Jijovih meseca, Loocen, lebdeo je iznad obrisa planinskih vrhova; suncem obasjano lice njegovo bilo je posuto blistavim tačkicama - kupolama ispod kojih leže gradovi davno napušteni.
<BR>&nbsp;&nbsp;&nbsp;&nbsp;&nbsp;Pa, onda, šta nije u redu? - upita se on.
<BR>&nbsp;&nbsp;&nbsp;&nbsp;&nbsp;Nije to bila samo intuicija. Živi tit-časovnik prestao je kuckati. Svakako ga je nešto uznemirilo, inače on ne bi prestao pre trenutka kad bi trebalo da se razgalami i time probudi Dvera. On proveri okolinu. Nađe nura gde hrče spokojno. Glaverka je Dverovo kretanje pratila tupo, samo jednim nemislećim okom. Drugo joj je ostalo zatvoreno.
<BR>&nbsp;&nbsp;&nbsp;&nbsp;&nbsp;Najednom je Dver znao u čemu je problem.
<BR>&nbsp;&nbsp;&nbsp;&nbsp;&nbsp;Moj luk!
<BR>&nbsp;&nbsp;&nbsp;&nbsp;&nbsp;Ukraden.
<BR>&nbsp;&nbsp;&nbsp;&nbsp;&nbsp;Gnev potopi sumračno praskozorje zaslepljujućim sevanjem adrenalina. Desetine stvorenja govorilo je, u prošlosti, sa zavišću o njegovom luku, remek-delu od laminiranog drveta i kosti, nastalom u gheuenskoj majstorskoj radionici u gradu Ovoomu. Ali ko...?
<BR>&nbsp;&nbsp;&nbsp;&nbsp;&nbsp;Smiri se, razmisli! - reče on sebi.
<BR>&nbsp;&nbsp;&nbsp;&nbsp;&nbsp;Možda Jeni Šen? Ona se često šalila kako će ga namamiti da igra poker, a da taj luk bude ulog. Ili možda...
<BR>&nbsp;&nbsp;&nbsp;&nbsp;&nbsp;Prestani!
<BR>&nbsp;&nbsp;&nbsp;&nbsp;&nbsp;Duboko je udahnuo. Nije bilo lako disciplinovati njegovo mlado telo prepuno potrebe za delanjem.
<BR>&nbsp;&nbsp;&nbsp;&nbsp;&nbsp;Prestani i oslušni ono što svet ima da kaže.
<BR>&nbsp;&nbsp;&nbsp;&nbsp;&nbsp;Prvo je morao utišati besno prelivanje sopstvenih uskipelih misli. Dver odgurnu u stranu sve bučne. Zatim natera sebe da zanemari šuštave, parajuće zvuke svog disanja i pulsa.
<BR>&nbsp;&nbsp;&nbsp;&nbsp;&nbsp;Daleko gunđanje vodopada bilo je sada zvuk dobro znan, lak za izostavljanje iz svesti. Šuštanje vetra, manje pravilno, uskoro takođe nestade.
<BR>&nbsp;&nbsp;&nbsp;&nbsp;&nbsp;Jedan zvuk lebdi u blizini: to bi mogla biti ptičica tit, obuzeta nadom da će dobiti još semenja tobara. Jedno lepršanje krila javlja da je u blizini medojedni slepi miš - ne, nego dvoje njih, mužjak i ženka. Ostavio je i taj zvuk po strani. Izbrisao je i hrkanje nura i tiho krckanje između kutnjaka glaverke koja je preživala.
<BR>&nbsp;&nbsp;&nbsp;&nbsp;&nbsp;Aha! Dver okrete glavu. Da li je tamo nešto zaparalo po šljunku? Možda su dva-tri oblutka pala u jarugu. Neko ili nešto... sa dve noge? Otprilike veličine čoveka, ili malo manje, zaključi on. Pohita na tu stranu, za zvukom.
<BR>&nbsp;&nbsp;&nbsp;&nbsp;&nbsp;Klizio je, u mokasinama, kao avet, i pretrčao izvesnu razdaljinu, pa tek tad primetio da lopov beži na pogrešnu stranu, ne prema obali i nagnutoj zemlji, nego uzbrdo, ka planinskom lancu Rimer.
<BR>&nbsp;&nbsp;&nbsp;&nbsp;&nbsp;Ka prevoju.
<BR>
<BR>&nbsp;&nbsp;&nbsp;&nbsp;&nbsp;Dok se uspinjao kamenitom stazom, Dver je iz ljutite raspaljenosti prešao u obazrivu kadencu gonjenja - u jednu napetu, maltene ekstatičnu usredsređenost na svako pružanje pete i nožnih prstiju, na ekonomičnost kretanja, neophodnu da bi se postigla nečujnost; na željno hvatanje bilo kakvog spoljašnjeg znaka da bi se gonjenom ušlo u trag. Oseti da mu je glava sad bistra, nezatrovana gnevom. Uprkos razlogu zbog koga se ova potera dogodila, Dver je, i nehotice, nalazio i neko uživanje u njoj: to je njegova umetnost, to je ono što on najviše voli.
<BR>&nbsp;&nbsp;&nbsp;&nbsp;&nbsp;Bio je već blizu jednog zupca sive svetlosti koja se pomaljala između dva senovita vrhunca, kad mu nešto drugo pade na um.
<BR>&nbsp;&nbsp;&nbsp;&nbsp;&nbsp;Čekaj malo, reče on sebi.
<BR>&nbsp;&nbsp;&nbsp;&nbsp;&nbsp;Zatim uspori do laganog trka, pa do hoda.
<BR>&nbsp;&nbsp;&nbsp;&nbsp;&nbsp;Ovo mi je glupo, jurim za jednim zvukom iako nisam stvarno siguran da sam ga čuo, možda je to bio samo mamurluk od sna, a odgovor je bio blizu mene još na početku.
<BR>&nbsp;&nbsp;&nbsp;&nbsp;&nbsp;Nur.
<BR>&nbsp;&nbsp;&nbsp;&nbsp;&nbsp;On stade i poče se udarati pesnicom po butini. Osećao se kao idiot.
<BR>&nbsp;&nbsp;&nbsp;&nbsp;&nbsp;Tačno tako bi postupio nur, pomisli on. Nuri su lopovčine. Ukrašće neko bogatstvo i podmetnuće ga u kuću nekog seljaka od koga će u isti mah ukrasti jednu olupanu limenu šolju. Ili obratno. To je nurima trampa.
<BR>&nbsp;&nbsp;&nbsp;&nbsp;&nbsp;Kad se vratim, da li će hrpica ligerskog izmeta stajati tamo gde je stajao luk? Ili dijamant iščupan iz krune nekog odavno mrtvog bujurskog kralja? Ili naprosto neće biti nikoga i ničega - ni nura, ni luka, ni glaverke? Majstorski je glumio Blatko, tako kraj vatre, da hrče. Da li se onda počeo cerekati, kad je Dver odjurio u planinu, za utvarama svoje mašte i svog besa?
<BR>&nbsp;&nbsp;&nbsp;&nbsp;&nbsp;Pokraj besa u Dveru se uzdiže i nevoljno divljenje.
<BR>&nbsp;&nbsp;&nbsp;&nbsp;&nbsp;Majstor, zaista. Sredio me je.
<BR>&nbsp;&nbsp;&nbsp;&nbsp;&nbsp;Nego, moglo bi tog nura sustići jedno malo, maleno iznenađenje. Od svih ljudskih bića na Jijou možda je samo Dver vičan da stvarno pronađe tu životinju i vrati joj milo za drago.
<BR>&nbsp;&nbsp;&nbsp;&nbsp;&nbsp;Biće to teška potera. Možda nemoguća.
<BR>&nbsp;&nbsp;&nbsp;&nbsp;&nbsp;A mogao bi ispasti i Dverov najbolji lov u životu.
<BR>&nbsp;&nbsp;&nbsp;&nbsp;&nbsp;Iznenadno uviđanje ispuni Dvera divljenjem. Zar je to nurov poklon, u zamenu za luk? Mogućnost, pružena na ovaj način, da Dver...
<BR>&nbsp;&nbsp;&nbsp;&nbsp;&nbsp;Ispred njega, u mutnoj polutami, pomače se ugao jedne senke.
<BR>&nbsp;&nbsp;&nbsp;&nbsp;&nbsp;Dverove oči izvan žiže mirovale su do ovog trenutka, otvorene i za pobočno gledanje, i privikavale se na statični prizor. Trik kojim se lovci naviknuto služe, jer onda čulo vida postaje naročito osetljivo na svaku kretnju... kao na ovu sad: jedna 'stena' se malo pomakla ulevo, a onda je krenula napred, ka planinskom prevoju.
<BR>&nbsp;&nbsp;&nbsp;&nbsp;&nbsp;Uši uhvatiše daleke grebucave šumove, tiše od povetarca. Dver učvori obrve i pođe kradomice napred, postepeno hvatajući brzinu.
<BR>&nbsp;&nbsp;&nbsp;&nbsp;&nbsp;Čim se mutna senka zaustavila, stao je i on, a obe ruke je raširio i počeo balansirati da ne bi izgubio ravnotežu.
<BR>&nbsp;&nbsp;&nbsp;&nbsp;&nbsp;Ocrtan naspram predzornog neba, obris je čekao još nekoliko dura, vidljiv u profilu; onda se okrenuo i nastavio svojim putem.
<BR>&nbsp;&nbsp;&nbsp;&nbsp;&nbsp;'Osloni se na svoje nagone', govorio je svojevremeno Falon Tragač. Taj stari učitelj lova znao je šta govori.
<BR>&nbsp;&nbsp;&nbsp;&nbsp;&nbsp;Blatko je zaista bio očigledno najsumnjiviji, i možda upravo zato Dver, dok je još bio pokraj vatre, nije razmišljao o njemu. Bacati sumnju na onoga ko je, po prirodi stvari, već najsumnjiviji, bilo bi gubljenje vremena. Prvi Dverov poriv ipak je bio ispravan. Da, trebalo je poći za prvim nagoveštajem, jer taj je i bio pravi.
<BR>&nbsp;&nbsp;&nbsp;&nbsp;&nbsp;Senka se opet okrete. Dver sagleda ljudski oblik, osobu koja je sada uplašena i koja beži, a u ruci drži njegov luk. On polete trkom, odustajući od nečujnosti da bi dobio na brzini. Ispod nogu poče prštati šljunak, odjeci zazveketaše kroz planinsko sedlo. Gonjena osoba poskoči i takođe potrča, bežeći kao prugasti gusul.
<BR>&nbsp;&nbsp;&nbsp;&nbsp;&nbsp;Samo tri ljudska bića na planeti Jijo mogla su trčati brže nego Dver, ali na ravnom terenu. Po ovakvom kamenjaru - niko.
<BR>&nbsp;&nbsp;&nbsp;&nbsp;&nbsp;Završetak igre, pomisli on. Stuštio se ka lopovu. Bilo je to pravo obrušavanje.
<BR>&nbsp;&nbsp;&nbsp;&nbsp;&nbsp;Kad se lovina okrenula, Dver je bio spreman. Kad je lovljena osoba potegla nož, Dver je znao da nikakve šale nije bilo. On se baci na plen, da ga svojom težinom i zamahom obori. Bio je pripravan da čuje besnu i zbrkanu dernjavu.
<BR>&nbsp;&nbsp;&nbsp;&nbsp;&nbsp;Neočekivano je, u svemu, bilo samo lice lopova, koje mu se naglo približavalo dok je leteo ka njemu.
<BR>&nbsp;&nbsp;&nbsp;&nbsp;&nbsp;Ljudsko.
<BR>&nbsp;&nbsp;&nbsp;&nbsp;&nbsp;Žensko.
<BR>&nbsp;&nbsp;&nbsp;&nbsp;&nbsp;Strašno mlado.
<BR>&nbsp;&nbsp;&nbsp;&nbsp;&nbsp;A nadasve - lice osobe koju nikada ranije nije video. Osobe sasvim nepoznate.
</P></TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
