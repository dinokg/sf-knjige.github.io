<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>SARA
<P>&nbsp;&nbsp;&nbsp;&nbsp;&nbsp;Koncert! Nekoliko putnika i članova posade dogovorilo se da sačine muzičku skupinu i da održe improvizovani koncert na proširenju zadnje palube 'Haupt-voa', da bismo na taj način proslavili povratak Neznanca među žive.
<BR>&nbsp;&nbsp;&nbsp;&nbsp;&nbsp;Ulgor je prihvatila da svira violus, žičani instrument zasnovan na zemaljskoj violini, ali prilagođen spretnim urskim prstima. Ulgor je davala melodiju, a Blejd je pogurio plavozeleni oklop 'krabe' nad mirliton-bubanj i gladio napetu membranu bubnja masivnim, složenim jezikom, usled čega je bubanj potmulo bučao i odzvanjao. U isto vreme, pomoću svake od pet nogu držao je po jedan ćup više ili manje napunjen vodom. Iz svakog od ventila za govor ispuštao je povremeno mlazeve vazduha tačno iznad grlića svakog ćupa, stvarajući tonove različitih visina.
<BR>&nbsp;&nbsp;&nbsp;&nbsp;&nbsp;Trečki apotekar Pzora priznavao je bez oklevanja da nema muzičkog dara nimalo, ali je ipak pristao da daje ritam zvani 'zvon' pomoću metalnih i keramičkih udaraljki. Pevanje je povereno huniškom krmanošu, a jedan G'kek, profesionalni plesač skrajvena, učinio je čast ovoj skupini time što je pristao da ih prati na svoj način; plesao je, njegovi pipci sa očima njihali su se graciozno, kao i slavne g'kečke plesne ruke koje su svojim kretnjama dočaravale povijanje drveća, ili kišu gonjenu vetrom, ili let jata ptica.
<BR>&nbsp;&nbsp;&nbsp;&nbsp;&nbsp;Pitali su Saru da im se pridruži da bi orkestar imao i šestog, ljudskog člana, i time bio potpun, ali ona je odbila. Nikada nije svirala ni na jednom instrumentu osim na klaviru svog oca, a to je bilo u onoj Neloovoj kući pored velike brane; ali i u tom sviranju njene sposobnosti bile su vrlo skromne. Toliko o mnogo hvaljenoj vezi između muzike i matematike, pomisli ona ironično. U svakom slučaju, htela je da bude blizu neznanca i da pazi na njega za slučaj da ga opet obuzme histerija. Izgledao je, za sada, smiren. Gledao je tamnim očima koje kao da su pokazivale da ga prijatno iznenađuje maltene sve što oko sebe vidi.
<BR>&nbsp;&nbsp;&nbsp;&nbsp;&nbsp;Da li je to simptom? Povrede glave ponekad dovedu do gubitka pamćenja, ili čak do gubitka sposobnosti da se bilo šta novo zapamti, tako da je pacijentu sve večito 'novo'.
<BR>&nbsp;&nbsp;&nbsp;&nbsp;&nbsp;Pa, bar nek se obraduje, pomisli ona. Eto, recimo, sav se ozari kad god mu ona prilazi. Čudno je i slatko to osećanje, mogućnost da se pouzda da će neko biti uvek srećan kad vidi nju. Kad bi bila malo lepša, možda je ovo ne bi toliko iznenađivalo. Ali ovaj zgodni, mrki stranac je bolestan, podseti ona sebe; čovek nije sasvim pri čistoj svesti.
<BR>&nbsp;&nbsp;&nbsp;&nbsp;&nbsp;Pa ipak, razmišljala je ona dalje, šta je prošlost, ako ne jedna uobrazilja koju ljudski um izmišlja da bi mogao gurati dalje? Ona, Sara, evo već godinu dana beži od jedne uspomene, iz razloga koji su u ono doba izgledali važni.
<BR>&nbsp;&nbsp;&nbsp;&nbsp;&nbsp;A sad ne osobito.
<BR>&nbsp;&nbsp;&nbsp;&nbsp;&nbsp;Kudikamo je važnija briga o onome što se događa gore, u planinama Rimer. Tamo su oba njena brata.
<BR>&nbsp;&nbsp;&nbsp;&nbsp;&nbsp;Da si prihvatila Teinov prvi bračni predlog, mogla si već da imaš dečicu, pa sad da se brineš i oko njihove budućnosti.
<BR>&nbsp;&nbsp;&nbsp;&nbsp;&nbsp;Kad je odbila ponudu veličanstvenog, sedokosog mudraca, to je izazvalo popriličnu uzbunu. Koliko će još ljudi zaprositi stidljivu kćer jednog zanatlije, proizvođača hartije, devojku koja se strastvenije zanima za simbole na stranici nego za ples ili druge zavodničke veštine? Ubrzo posle tog odbijanja Teinove ponude, učinilo joj se da veza sa Jošuom opravdava njen stav, jer, eto, još neko je hoće; ali onda, razočarenje. Shvatila je da da taj mladi knjigovezac nju možda koristi samo za razonodu, da mu ne bude dosadno dok odrađuje svoj kalfenski staž u Biblosu, ništa više.
<BR>&nbsp;&nbsp;&nbsp;&nbsp;&nbsp;Ironično, zar ne? - upita se ona. Lark je mogao imati koju god hoće devojku na Nagibu, ali on se opredelio za celibat zato što njegova filozofija tako zahteva. Moji zaključci o Jijou i o Šest naroda su suprotni njegovim. Pa ipak, i ja sam sama.
<BR>&nbsp;&nbsp;&nbsp;&nbsp;&nbsp;Različiti drumovi, a vode do iste usamljeničke slepe ulice.
<BR>&nbsp;&nbsp;&nbsp;&nbsp;&nbsp;A sad su došli i ovi bogovi iz vasione, i poveli sve nas nekim novim drumom, čije oznake ne vidimo.
<BR>
<BR>&nbsp;&nbsp;&nbsp;&nbsp;&nbsp;I sad im je nedostajao šesti član za koncert. Iako su upravo oni doneli žičane instrumente na Jijo, ljudi su u mešovitom sekstetu obično svirali flautu. Seljak Jop bio je vičan flauti - fruli, zapravo - ali je odbio da svira sada, na brodu. Više je voleo da zuri u svoju staru knjigu. Naposletku, mladi Jomah pristade da sedi u orkestru, tek onako, za dobru sreću, i da svira pomoću dve kašike.
<BR>&nbsp;&nbsp;&nbsp;&nbsp;&nbsp;Na taj način se pokazalo koliko je veliki doprinos ljudskog roda muzičkom životu na Jijou.
<BR>&nbsp;&nbsp;&nbsp;&nbsp;&nbsp;Skriven ispod teške ljušture Blejdove, mirliton-bubanj brujao je i stenjao, a tim zvucima ubrzo se priključio tužan uzdah iz jednog ćupa, i to onog pod Blejdovom prednjom levom nogom. Gheuenova traka za gledanje namignu Ulgori, koja na taj znak podiže violus, prisloni dvostruki luk na strune i izvuče prve dve drhtave note, koje zaigraše oko potmulog ječanja mirlitona. Krenuo je akord na više nivoa. I nastavio se...
<BR>&nbsp;&nbsp;&nbsp;&nbsp;&nbsp;Trenutak ove harmonije dueta kao da se nastavljao bez kraja. Sara je zaustavila dah da ne bi ni slučajno narušila to izuzetno sazvučje. Čak se i Fakun pomače na svojim telesnim točkovima napred, primetno dirnut.
<BR>&nbsp;&nbsp;&nbsp;&nbsp;&nbsp;Sara pomisli: ako nastavak muzike bude ovako dobar...
<BR>&nbsp;&nbsp;&nbsp;&nbsp;&nbsp;Pzora se ubacio sledećeg trenutka, narušavajući bolnu slatkoću žustrim zvucima svojih udaraljki, zvona i cimbala. Taj apotekar iz sela Dolo kao da pojma nije imao kako ozbiljnu stvar kvari; ubrzavao je sam ispred sopstvenog ritma, pa usporavao, zvoncao veselo dalje. Posle nekoliko trenutaka neverice, Huniši u posadi prasnuše u opšti smeh. Počeše i nuri da se smeju sa jarbola. Ulgor i Blejd razmeniše poglede koje i bez reuga nije bilo teško protumačiti - ekvivalente jednog sleganja ramanima i jednog namigivanja. Navališe svi da sviraju poneti Pzorinim oduševljenjem, uklapajući se u nekakav četvorodelni ritam.
<BR>&nbsp;&nbsp;&nbsp;&nbsp;&nbsp;Sara se sećala da ju je otac učio kako se svira klavir, i to na osnovu nota koje su bile zapisane - umetnost sada manje-više zaboravljena. Jijoanski seksteti tkaju svoje harmonije uglavnom nasumce, improvizuju, putanje kojima idu instrumenti prepliću se i raspliću nizom povoljnih podudarnosti. Ljudska muzika je, pre Kontakta, dejstvovala otprilike na takav način kod većine ljudskih kultura, sve dok evro-zapadni muzičari nisu izmislili simfonije i druge stroge oblike. Tako je, bar, Sara negde pročitala.
<BR>&nbsp;&nbsp;&nbsp;&nbsp;&nbsp;Jomah savlada stidljivost i poče da tandrče kašikama. U isto vreme, Blejd je duvao celu kaliopu nota u kojima se jasno čuo dah. Huniški krmanoš naduvao je svoju kesu za vazduh i počeo odgovarati potmulome mirlitonu, pevajući neku improvizaciju koja nije sadržala reči ni na jednom poznatom jeziku.
<BR>&nbsp;&nbsp;&nbsp;&nbsp;&nbsp;Onda se Fakun zakotrlja još bliže, tanano ljuljajući ruke; podsetio je Saru na dim koji se diže.
<BR>&nbsp;&nbsp;&nbsp;&nbsp;&nbsp;Ono što je počelo kao izvrsno, a nastavilo se kao smejurija, sad poprimi jednu još dragoceniju osobinu.
<BR>&nbsp;&nbsp;&nbsp;&nbsp;&nbsp;Jedinstvo.
<BR>&nbsp;&nbsp;&nbsp;&nbsp;&nbsp;Sara baci pogled na Neznanca, na čijem se licu videlo da su ga osećanja ponela; oduševljeno je gledao početak plesa tog G'kekija. Levom šakom tupkao je po ćebetu, u ritmu.
<BR>&nbsp;&nbsp;&nbsp;&nbsp;&nbsp;Jasno se vidi kakav je čovek bio, razmišljala je ona. Čak i sada, jezivo unakažen, pod velikim bolovima, on kad god je budan ispoljava naklonost ka dobrim stvarima.
<BR>&nbsp;&nbsp;&nbsp;&nbsp;&nbsp;Ova misao kao da joj zastade u grlu. Iznenađena, Sara se okrete i uguši talas tuge od koga se i slika pred njenim očima iznenada zamutila.
<BR>
<BR>&nbsp;&nbsp;&nbsp;&nbsp;&nbsp;Uskoro potom pojavi se grad Tarek, nadnet nad ušće reka Roni i Bibur.
<BR>&nbsp;&nbsp;&nbsp;&nbsp;&nbsp;Izdaleka je izgledao samo kao uzvisina obrasla zelenilom, brdo kao i svako drugo. Ipak, videla su se neka sivkasta obličja tu i tamo na brdu, kao razbacane stene. Ali kad je 'Hauf-voa' savladao i poslednju okuku reke Roni i sasvim se primakao gradu, pokazalo se da to zelenilo, koje je, izdaleka gledano, bilo solidno, zapravo stoji razapeto po mrežama i konopcima. 'Stene' su bile samo masivni vrhovi zdepastih kula, koji su malo virili iznad kamuflažnih mreža. Kule su bile, ispod mreža, dodatno spletene mnoštvom kablova, cevi, konopčanih mostova, rampi, manjih mreža, i kosih merdevina, što je sve takođe bilo obraslo rastinjem, bogatim i bujnim.
<BR>&nbsp;&nbsp;&nbsp;&nbsp;&nbsp;Vazduh je bio gust i vlažan, prepun mirisa nebrojenih cvetova.
<BR>&nbsp;&nbsp;&nbsp;&nbsp;&nbsp;Sara je volela da žmirka i zamišlja kako je Tarek izgledao u nekim drugim danima, kad je sa stanovišta moćnih Bujura bio samo seoce, ali kad je, zapravo, bio uporište prave civilizacije; kad je sav brujao od rada vernih mašina, podrhtavao od koraka posetilaca sa dalekih zvezdanih sistema, kad je nebo iznad grada bilo zakrčeno od letelica koje su se spuštale na krovove istih ovih kula. Grad koji je imao neke svoje ambicije, možda nezamislive jednoj primitivnoj žiteljki šuma, kao što je ona, Sara.
<BR>&nbsp;&nbsp;&nbsp;&nbsp;&nbsp;Huniška posada otiskivala je motkama brodić sve bliže skrivenom doku. Sada se više nikakvim žmirkanjem nije moglo prikriti koliko je Tarek propao od tih vremena do danas. Mnoštvo prozora, ali gotovo svi razbijeni i popravljani, samo na nekoliko još stoji celo ono sjajno, glatko staklo koje je izdržalo milione godina. Kroz mnoge prozore vire kojekakvi odžaci, naročito od kuhinjskih štednjaka; zato su pročelja, nekada čista, sad zacrnjena debelim slojevima čađi. Na širokim ispustima, gde su svojevremeno sletali lebdeći vazduhoplovi, sada su minijaturni voćnjaci ili bučni kokošinjci. Umesto da ulicama prolaze samohodne mašine, posvuda su zaprežna kola i kojekakvi petljaroši i preprodavci.
<BR>&nbsp;&nbsp;&nbsp;&nbsp;&nbsp;Na jednoj od obližnjih kula videše neke mlade G'keke kako jurcaju spiralnom rampom koja je bila omotana oko cele kule, ali koja nije imala ogradu. Kao da nisu svesni kolika je provalija u koju bi mogli pasti, mladi G'keki su se vozili svom snagom, tako da su se paoci njihovih organskih točkova zamućivali od brzine. Urbani život odgovarao je rasi čije telo ima točkove. Malobrojni u drugim delovima Nagiba, G'keki su u Tareku bili najbrojniji od šest naroda.
<BR>&nbsp;&nbsp;&nbsp;&nbsp;&nbsp;Na severu, preprečena preko terena koji spaja Tarek sa zaleđem, ležala je jedna 'nedavna' ruševina: gradski zid od kamenih blokova, hiljadu godina star, podignut po zapovesti sivih gheuenskih kraljica koje su ovde dugo vladale, a koje su srušene s vlasti tek u jednoj velikoj opsadi, u doba kad je papirna radionica u Dolou bila nova. Nagorela i provaljena mesta u zidu podsećala su i sad na nasilno rođenje Zajednice šest naroda.
<BR>&nbsp;&nbsp;&nbsp;&nbsp;&nbsp;Koliko god puta da je Sara prošla kroz ovaj grad, on je za nju ostajao čudo. Tarek, najkosmopolitskiji od svih jijoanskih gradova, mesto gde se svih šest rasa mešaju kao jednake.
<BR>&nbsp;&nbsp;&nbsp;&nbsp;&nbsp;Ispod lučnih, čipkasto konstruisanih mostova prolazile su ne samo lađice sa huniškom posadom, nego i manji brodovi, pa i čamci, u kojima su sedeli i veslali ljudski traperi i trgovci; donosili su, na prodaju, životinjske kože i drugu robu. Rečni Treki, oni čiji najniži segmenti imaju amfibijsku sposobnost, plovili su i bez čamaca rekom i uskim kanalima, mnogo brže nego što mogu da se kreću njihovi sunarodnici vezani za kopno.
<BR>&nbsp;&nbsp;&nbsp;&nbsp;&nbsp;Kod samog ušća jedna naročita luka štitila je dva šištava parobroda-trajekta, koji su služili za povezivanje šumskih naselja i imanja na severnoj obali reke sa južnim pašnjačkim predelima gde galopiraju horde Ura. Sara vide i jedan sasvim drugačiji prelazak preko reke: na obalu je, iz vode, izišlo nekoliko plavih Gheuenki. Da ne bi platile kartu za vožnju trajektom, one su išle pešice po dnu reke. Ta sposobnost kretanja ispod vode dobro je došla u onoj davnoj borbi kad su plavi ustanici srušili tiraniju kraljica - srušili je uz pomoć vojske ljudi, Trekija i Huniša.
<BR>&nbsp;&nbsp;&nbsp;&nbsp;&nbsp;Toliko priča postoji o tom ustanku, pomisli ona, a nijedna ne pominje da je na strani pobunjenika bilo i ono oružje koje ja smatram presudnim: jezik.
<BR>&nbsp;&nbsp;&nbsp;&nbsp;&nbsp;Bilo je potrebno dosta vremena da se 'Hauf-voa' provuče kroz gomilu drugih plovila i priveže uz prepuni dok. Ovolika gužva u luci objašnjavala je zašto nisu sreli maltene nijedno drugo plovilo na celom toku reke Roni. Čim je brodić bio privezan, svi nuri sa 'Hauf-voa' pojurili su, sa cikom, na palubu, tražeći da im se plati. Brodski kuvar, zadovoljno mrmljajući i zujkajući neku melodiju, pođe duž reda tih stvorova sa crnim krznom, deleći im komade tvrdih slatkiša. Svaki nur stavio je po jedan komad u usta, a ostale u vodozaštićenu kesu, i bacio se preko ograde da pliva i luduje između brodskih korita koja su se njihala i sudarala preteći da svakog trenutka zgnječe nekoga od njih.
<BR>&nbsp;&nbsp;&nbsp;&nbsp;&nbsp;Kao i obično, Neznanac je sve oko sebe gledao sa složenim izrazom iznenađenja, radosti i tuge. Odbio je da ga ponesu na nosilima; krenuo je samostalno niz drveni mostić, oslanjajući se na štap za šetnju. Pzora je sav huktao od ponosa: uspeo je da pacijenta vrati sa kapije smrti i dovede ga do stručnjaka-iscelitelja u Tareku. Šimpanzica Priti otišla je da dovede rikšu. Za to vreme, gledali su kako huniška posada podiže, pomoću čekrka i koturača, velike sanduke iz broda. Mnogi od tih sanduka pošli su iz Neloove radionice, a bili su namenjeni raznim štamparima, pisarima i učenjacima. Novi teret ukrcavan je, obazrivo, u lađu, za novo odredište. Paketi trakama zavezani. Poreklo: Tarek.
<BR>&nbsp;&nbsp;&nbsp;&nbsp;&nbsp;- Polupani lonci i šljaka iz urskih peći za topljenje rude.
<BR>&nbsp;&nbsp;&nbsp;&nbsp;&nbsp;- Istrošene, neupotrebljive keramičke testere iz gheuenskih pilana.
<BR>&nbsp;&nbsp;&nbsp;&nbsp;&nbsp;- Pohabana štamparska slova i pokidane violinske strune.
<BR>&nbsp;&nbsp;&nbsp;&nbsp;&nbsp;- Svi oni delovi tela umrlih, za koje se nije moglo računati da će truljenjem nestati: kosti kremiranih ljudi i Ur-ra, huniški kičmeni pršljenovi, osovine G'keka, trečki voštani kristali, svetlucava prašina samlevenih oklopa Gheuena.
<BR>&nbsp;&nbsp;&nbsp;&nbsp;&nbsp;- I uvek velika količina prastarog bujurskog smeća.
<BR>&nbsp;&nbsp;&nbsp;&nbsp;&nbsp;Sve to je završavalo u dubinama velikog Midena, da bude pročišćeno vodom, vatrom i vremenom.
<BR>&nbsp;&nbsp;&nbsp;&nbsp;&nbsp;Jedna Urkinja, koja je došla svojom rikšom, pomogla im je da ukrcaju ranjenika. Rikša je bila niska i imala četiri točka. Pzora je stao u zadnji deo rikše; držao je Neznančeva pleća dvema svojim pipak-rukama. "Siguran si da nije potrebno da pođem i ja?" upita Sara koja se premišljala.
<BR>&nbsp;&nbsp;&nbsp;&nbsp;&nbsp;Pzora joj blagim mahanjem pokaza da se skloni. "Kratak je put do klinike, zar nije? Zar nemaš ti neka hitna posla? Zar nemamo ja naše hitne poslove da obavim/o? Svi vi srešćete sve mene/nas opet, noćas. A naš pacijent koji sreće je imao videće sva vaša jestva ujutro."
<BR>&nbsp;&nbsp;&nbsp;&nbsp;&nbsp;Neznanac je pogleda u oči svojim tamnim očima, osmehnu se i potapša je po ruci. Nije se primećivao onaj njegov raniji strah od Trekija.
<BR>&nbsp;&nbsp;&nbsp;&nbsp;&nbsp;Ipak. on pamti nove događaje, pomisli ona. Nije se potvrdila moja pretpostavka da je tu sposobnost izgubio.
<BR>&nbsp;&nbsp;&nbsp;&nbsp;&nbsp;Možda ćemo u Tareku saznati ko je, pomisli Sara. Ako budu pronađeni njegovi prijatelji ili rođaci, oni će moći da mu pomognu mnogo više nego ja.
<BR>&nbsp;&nbsp;&nbsp;&nbsp;&nbsp;Ova misao pobudi bol, ali Sara podseti sebe da više nije dete i da ovo nije lečenje ranjene čipving ptičice. Važno je jedino da on dobije dobru negu, pomisli ona. U tom smislu Pzora je u pravu. A i ja, stvarno, imam neka druga posla.
<BR>
<BR>&nbsp;&nbsp;&nbsp;&nbsp;&nbsp;Anarhični stil Tarek-grada značio je da u luci nijedno 'službeno lice' nije dočekalo 'Hauf-vou'. Zato su pohitali trgovci željni da otkupe robu. Došli su i neki građani željni vesti. Letele su glasine o stravičnim događajima na severu i na istoku. Da, navodno, dolaze brodovi Zanga, prekriveni kristalićima mraza, i sleću na kopno; da titanski zraci spaljuju cele gradove. O racijama: dolaze, navodno, insektoidne sudije iz Galaktičkog instituta za migraciju i gone celokupno stanovništvo pojedinih gradova na masovna suđenja. Jedan lakoverni pripadnik ljudske rase čak se počeo raspravljati sa Jopom, tvrdeći da 'sigurno zna' da je selo Dolo uništeno.
<BR>&nbsp;&nbsp;&nbsp;&nbsp;&nbsp;Zato oni ne isplovljavaju uzvodno, pomisli Sara. Iz Tareka su videli sletanje broda sa ljudskim istražiteljima, mlaz vatre preko neba koji je, odatle posmatran, sigurno ostavio utisak da se sručio pravo u Sarin zavičaj.
<BR>&nbsp;&nbsp;&nbsp;&nbsp;&nbsp;Glasine su glavna roba u svakoj luci, ali na drugim mestima valjda će prevagu imati hladnije glave?
<BR>&nbsp;&nbsp;&nbsp;&nbsp;&nbsp;Priti je dala signal da su potpisani prijemni listovi za sve sanduke Neloovog papira, osim za jedan sanduk, onaj koji će ona sama odvući, na kolicima sa dva točka, kod Engril kopirkinje. Sara se oprosti od svih ostalih izaslanika iz Doloa, uz saglasnost da se uveče sastanu i uporede beleške.
<BR>&nbsp;&nbsp;&nbsp;&nbsp;&nbsp;"Hajdemo, Jomaše", reče ona Henrikovom sinu, koji je zurio u huku i buku gradskog života. "Vodimo te prvo kod tvog ujaka."
<BR>
<BR>&nbsp;&nbsp;&nbsp;&nbsp;&nbsp;Na pijaci u blizini luke glasovi su bili nekako pritihnuti; cenkanje neraspoloženo, tek koliko da se odradi. Većina kupaca i prodavaca nije čak ni nosila reuge dok se pogađala sa pripadnicima drugih rasa: siguran znak bezvoljnog trgovanja.
<BR>&nbsp;&nbsp;&nbsp;&nbsp;&nbsp;Jedna piljarica, elegantna, siva Gheuenka ukrašena zamršenim dekoracijama od školjki sa zlatnim tačkicama, podiže dve 'ruke' završene štipaljkama za hvatanje, i pomoću jedne pokaza na drugoj devet bodlji redom; nagibom svog leđnog oklopa pokazivala je da to odbrojavanje 'devet' znači njenu poslednju ponudu. Ponuđač je bila takođe Gheuenka, ali neke seljačke crvene boje. Roba na tezgi bila je so u finim kristalima, doneta sa dalekog mora. Sara, koja je samo na trenutak svratila u tu prodavnicu, vide i začu kako donositeljka soli nezadovoljno gestikulira jednom hvataljkom u pravcu te soli i šišti. I začu odgovor sive piljarice:
<BR>&nbsp;&nbsp;&nbsp;&nbsp;&nbsp;"Kvalitet ili količina, zar je to važno? Cena, zašto bi bila važna tebi ili meni?"
<BR>&nbsp;&nbsp;&nbsp;&nbsp;&nbsp;Ovaj odgovor šokirao je Saru. Gradska siva trgovkinja da bude ravnodušna u jednoj komercijalnoj transakciji? Ovi Tarečani su, izgleda, izvan sebe.
<BR>&nbsp;&nbsp;&nbsp;&nbsp;&nbsp;A zar mi u Dolou nismo? - upita se ona.
<BR>&nbsp;&nbsp;&nbsp;&nbsp;&nbsp;Građani su se na ulicama okupljali u skupinice i razgovarali raznim narečjima svojih jezika. Mnogi Huniši nosili su šetačke štapove okovane gvožđem na oba kraja - što je obično simbol kapetanskog statusa - dok su urske zanatlije, stočari i trgovci stajali uvek nadomak svojih dragocenih tovarnih životinja. Svaka Urkinja nosila je mačetu ili sekiru u kaniji, uz bok; oruđa korisna u suvim šumama i ravnicama gde ta rasa živi.
<BR>&nbsp;&nbsp;&nbsp;&nbsp;&nbsp;Pa šta u tome ima što me čini nervoznom? - upita se Sara.
<BR>&nbsp;&nbsp;&nbsp;&nbsp;&nbsp;Kad pomisliš - pa, i mnoga ljudska bića kreću se po gradu, danas, nekako u skupinama i nose uz sebe nekakve alate pogodne za sečenje, kopanje, lov... ili... za neke druge upotrebe, o kojima Sara nije želela da misli. A G'keke nigde videti, pozavlačili se svako u svoj stan ili studio.
<BR>&nbsp;&nbsp;&nbsp;&nbsp;&nbsp;Moraću ja da vidim šta se to tu dešava, i to uskoro, pomisli Sara.
<BR>&nbsp;&nbsp;&nbsp;&nbsp;&nbsp;Laknulo joj je kad su iz tog napetog pijačnog dela grada prešli u veoma osunčani Džumbus.
<BR>&nbsp;&nbsp;&nbsp;&nbsp;&nbsp;Na tom mestu su tri-četiri kule ležale prelomljene; njihove uredne geometrije bile su pokidane; sve nabacano jedno preko drugog, otud i ime tog dela grada. Sara vide žabokrečinu na svetlucavoj uljastoj vodi između rascepljenih blokova kamena. Masni mehurovi stvarali su se i rasprskavali, ostaci iz jednog doba kad je ovo mesto bilo ispunjeno kiselinama i otrovima, ali ipak na putu ka svom konačnom ozdravljenju.
<BR>&nbsp;&nbsp;&nbsp;&nbsp;&nbsp;Jomah zakloni šakom oči od jakog sunca. "Ne vidim ga", požali se on.
<BR>&nbsp;&nbsp;&nbsp;&nbsp;&nbsp;Sara se odupre nagonu koji joj je govorio da treba dečaka brzo skloniti sa sunca. "Koga ne vidiš?"
<BR>&nbsp;&nbsp;&nbsp;&nbsp;&nbsp;"Pauka. On bi treb'o da je tu, u sredini, zar ne?"
<BR>&nbsp;&nbsp;&nbsp;&nbsp;&nbsp;"Taj pauk je mrtav, Jomaše. Umro je kad je njegov posao bio tek na početku. Zato danas Tarek nije samo još jedna močvara puna izgrizenih stena, poput onih koje mi imamo istočno od Doloa."
<BR>&nbsp;&nbsp;&nbsp;&nbsp;&nbsp;"Znam ja to. Ali moj otac kaže da je on ipak i sad tu."
<BR>&nbsp;&nbsp;&nbsp;&nbsp;&nbsp;"Pa, jeste", složi se ona. "Mi ispod njega šetamo još od kad smo pristali u luku. Vidiš sve one kablove iznad nas? Čak su i mnoge rampe i merdevine ispletene od starih pipaka tog mulk-pauka. Mnogi od njih još su i danas živi, na neki način."
<BR>&nbsp;&nbsp;&nbsp;&nbsp;&nbsp;"Ali gde je pauk?"
<BR>&nbsp;&nbsp;&nbsp;&nbsp;&nbsp;"Pauk je bio u tim kablovima, Jomaše." Ona pokaza prstom ka izukrštenim kablovima koji su, razapeti, služili kao oslonac za kamuflažne mreže između kula. "Dok su bili ujedinjeni, bili su jedno živo biće, koje je imalo zadatak da sasvim uništi ovaj stari bujurski grad. Ali jednog dana, mnogo pre nego što su čak i G'keki došli na Jijo, ovaj pauk se razboleo. Njegovi kraci su zaboravili kako da sarađuju jedni sa drugima. Kad su podivljali, tada pauka više nije bilo."
<BR>&nbsp;&nbsp;&nbsp;&nbsp;&nbsp;"Aha." Dečko je neko vreme razmišljao o ovome, onda se okrenuo. "Dobro, ali ima nešto drugo što znam da je ovde..."
<BR>&nbsp;&nbsp;&nbsp;&nbsp;&nbsp;"Jomaše", poče Sara, razmišljajući kako da prekine razgovor, a da ne suzbija zanimanje ovog deteta koje je toliko ličilo na Dvera kad je bio mali. "Moramo stići..."
<BR>&nbsp;&nbsp;&nbsp;&nbsp;&nbsp;"Čuo sam da je u blizini Džumbusa. Hoću da vidim konja."
<BR>&nbsp;&nbsp;&nbsp;&nbsp;&nbsp;"Ko..." poče Sara, pa uzdahnu. "Pa, dobro. Zašto ne. Ako obećaš da posle toga idemo pravo kod tvoj ujaka. Važi?"
<BR>&nbsp;&nbsp;&nbsp;&nbsp;&nbsp;Dečak žustro zaklima glavom i opet nabaci putnički džak na leđa. Sara podiže sa zemlje putničku vreću, otežalu od istraživačkih beležaka. Priti nastavi da gura kolica sa dva točka iza njih.
<BR>&nbsp;&nbsp;&nbsp;&nbsp;&nbsp;Sara pokaza prstom. "Konj je onamo, blizu ulaza u Zemaljsku četvrt."
<BR>&nbsp;&nbsp;&nbsp;&nbsp;&nbsp;Još od dana kad su opaki katapulti sivih Kraljica spaljeni, grad Tarek bio je otvoren grad za sve rase. Pa ipak, svaka rasa imala je neku svoju, omiljenu gradsku četvrt. Ljudska bića zauzela su otmeni južni kvart, a to su i mogla zahvaljujući svom prestižnom poslu - naime, trgovini knjigama. Ovo troje pođoše u tu gradsku četvrt, držeći se stalno ispod jedne senovite lođe koja je okruživala Džumbus. Svodovi od izukrštanih letvica bili su prepuni mirisnog cveća, ali neki drugi mirisi postadoše primetno jači u blizini ograda u kojima su urske trgovkinje držale stada. Neke nevenčane mlade Urkinje vrzmale su se i dokoličile oko ulaza u jednu takvu ogradu. Jedna pognu glavu i dobaci Sari zlovoljno režanje.
<BR>&nbsp;&nbsp;&nbsp;&nbsp;&nbsp;Najednom sve Urkinje ispružiše dugačke vratove na istu stranu; njihove kratke, krznate uši načuljile su se prema nekoj dubokoj tutnjavi koja je dolazila sa juga, iz velike daljine. Sarina prva, refleksna misao bila je: grmljavina. Onda jedan drhtaj zabrinutosti prođe njenom kičmom, i ona se okrete da osmotri nebo.
<BR>&nbsp;&nbsp;&nbsp;&nbsp;&nbsp;Neće, valjda, opet? - upita se ona.
<BR>&nbsp;&nbsp;&nbsp;&nbsp;&nbsp;Jomah je osluškivao taj potmuli zvuk. Na njegovom licu bio je izraz profesionalnog zanimanja. On dohvati Saru za mišicu ruke i odrečno zavrte glavom. "To je proba. Poznajem ja te stvari. Nije prigušeno, nije u rupi niti u masivnom predmetu. To neki eksplozer isprobava kako rade njegovi naboji."
<BR>&nbsp;&nbsp;&nbsp;&nbsp;&nbsp;"To me mnogo umiruje", promrmlja ona. Stvarno, pojava mnogo manje zastrašujuća nego da su brodovi nebeskih bogova opet rasporili nebesa.
<BR>&nbsp;&nbsp;&nbsp;&nbsp;&nbsp;Mlade Urkinje opet su ih gledale na način koji se Sari nije dopadao.
<BR>&nbsp;&nbsp;&nbsp;&nbsp;&nbsp;"Dobro, Jomaše, idemo da vidimo konja."
<BR>
<BR>&nbsp;&nbsp;&nbsp;&nbsp;&nbsp;Vrt kipova ležao je u južnom kraju Džumbusa. Glavnina 'umetničkih dela' u njemu bili su ovlašno urezani grafiti, kao i grube karikature ugrebucane u dugim vekovima kad je pismenost bila retka na Nagibu. Ali u pojedine stene bili su urezani i reljefi, apstraktni, složeni i zadivljujući - na primer, skupina lopti, nalik na grozd, ili koplja, pregršt njih, sa vrhovima širokim i pljosnatim poput noževa, ratoborno uperena na mnogo raznih strana. Te slike u reljefu urezale su svojim veoma tvrdim zubima sive gheuenke, i to one koje su u starim vremenima, u njihovom dugotrajnom matrijarhatu, u raznim dinastičkim borbama sa sebi sličnim suparnicama, pretrpele poraz, pa su bačene u lance, da provode ostatak svog života pod plamtećim suncem.
<BR>&nbsp;&nbsp;&nbsp;&nbsp;&nbsp;Prođoše pored jednog stuba u koji je nekad bio urezan oštar, realističan, dubok reljef iz jedne od najranijih era. Iako većim delom izjeden zbog tonjenja u korozivno blato, reljef se nekim svojim delovima mogao i sad videti; i tu su bila lica. Ogromne izbuljene oči na loptastim glavama koje su postavljene na tela što se uzdižu, sa razmahanim, gipkim, prednjim nogama, kao da se upinju protiv presude sudbine same. Čak i posle toliko vremena, te oči kao da su blistale oštrom inteligencijom. Niko na Jijou nije video toliko prefinjenosti niti tuge na glaverskim licima već veoma dugo.
<BR>&nbsp;&nbsp;&nbsp;&nbsp;&nbsp;U novijim godinama, zeleni svod Tareka proširen je nad ovaj deo Džumbusa, tako da su ovi kamenorezački umetnički radovi ostali većinom u senci; to nije zadovoljilo pojedine ortodoksne vernike koji su zahtevali da sva ta dela budu uništena. Većina građana ipak je smatrala da je posao uništavanja već uspeo dovoljno dobro. Prastaro jezero koje je ostalo iza umrlog mulk-pauka nastavljalo je da izjeda kamen, makar i veoma sporo. Ova umetnička dela neće potrajati duže nego ovih šest naroda ovde.
<BR>&nbsp;&nbsp;&nbsp;&nbsp;&nbsp;Tako smo bar donedavno mislili, reče Sara sebi. Uvek se činilo da imamo obilje vremena.
<BR>&nbsp;&nbsp;&nbsp;&nbsp;&nbsp;"Eno ga!" povika Jonah uzbuđeno i potrča ka masivnom kipu čiji su glatki bokovi bili prošarani mrljama sunčeve svetlosti profiltrirane kroz kamuflažnu mrežu u visini. Ova skulptura imala je naslov koji je glasio: 'Ono što je ljudski rod žrtvovao'. Bila je izvajana u spomen na nešto što su ljudski muškarci i žene doneli sa sobom na Jijo i cenili više nego išta drugo, čak više nego svoje dragocene knjige.
<BR>&nbsp;&nbsp;&nbsp;&nbsp;&nbsp;Nešto čega su se odrekli zato što je to bila cena koja se morala platiti da bi zavladao mir.
<BR>&nbsp;&nbsp;&nbsp;&nbsp;&nbsp;Izvajano stvorenje kao da se upravo nalazilo u skoku napred; njegova plemenita glava bila je uzvinuta, a grivu kao da je razbarušio vetar. Bilo je dovoljno da čovek samo malo prižmiri, pa da mu se slika ukaže u pokretu, u punom galopu, stvorenje graciozno, ali moćno. Pominjano sa ljubavlju u nebrojenim ljudskim pričama iz starina; jedno od velikih legendarnih čuda stare Zemlje. Ovaj memorijal Sara je oduvek doživljavala kao dirljiv.
<BR>&nbsp;&nbsp;&nbsp;&nbsp;&nbsp;"Uopšte nije kao magarac!" povika Jomah. "Da li su konji zaista bili toliko veliki?"
<BR>&nbsp;&nbsp;&nbsp;&nbsp;&nbsp;Sara svojevremeno ni sama nije verovala, sve dok nije potražila informacije i uverila se. "Jesu, konji su nekad rasli i do te veličine. Nemoj preterivati, naravno da liči na magarca, donekle. Konji i magarci su, najzad, bili srodnici."
<BR>&nbsp;&nbsp;&nbsp;&nbsp;&nbsp;Aha, a garu drvo je srodnik grikl žbunu, pomisli dečak. Prigušenim glasom upita:
<BR>&nbsp;&nbsp;&nbsp;&nbsp;&nbsp;"Mogu da se popnem na njega?"
<BR>&nbsp;&nbsp;&nbsp;&nbsp;&nbsp;"Ne govori to!" Hitro se obazrela. Na vidiku nije bilo nijedno ursko lice; sada nešto spokojnija, ona odmahnu glavom. "Pitaj tvog ujaka. Možda će te dovesti noću, pa..."
<BR>&nbsp;&nbsp;&nbsp;&nbsp;&nbsp;Jomah je izgledao razočaran. "Kladim se da si ti bila gore, a?"
<BR>&nbsp;&nbsp;&nbsp;&nbsp;&nbsp;Sara umalo da se osmehne. Ona i Dver su, zaista, obavili taj obred kad su bili u pubertetu, pozno jedne vrlo hladne zimske večeri, kad su Uri gotovo svi udobno smešteni u svoja legla, gde se valjaju sa sebi jednakima. Nije ih, dakle, bilo te večeri nigde u blizini, tako da trostruke oči nisu mogle videti taj prizor za njih toliko razbešnjujući, prizor koji ih je toliko ljutio tokom prvog stoleća ljudskog prisustva na Jijou: čoveka uvećanog simbiozom sa jednom velikom životinjom koja trči brže nego ijedna Urkinja. Dva stvorenja pojačana u nešto novo, što je veće od jednog, ali veće i od drugog.
<BR>&nbsp;&nbsp;&nbsp;&nbsp;&nbsp;Pa su izračunali, posle drugog rata, da će moći zauvek da nas pokore ako zatraže da svi konji budu predati njima i ako ih onda sve pobiju, pomisli Sara.
<BR>&nbsp;&nbsp;&nbsp;&nbsp;&nbsp;Rekla bih da su u međuvremenu uvideli da su se prevarili.
<BR>&nbsp;&nbsp;&nbsp;&nbsp;&nbsp;Sara otrese sa sebe ovu ogorčenu i nedostojnu misao. Sve se to desilo tako davno, pre Velikog mira i pre pojave Jajeta. Ona pogleda pored kamenog kipa, prema kosturu drevnog bujurskog grada sad pod draperijama cveća, i prema nebu prošaranom oblacima. Kaže se, pomisli ona, da kad jednog dana bude sa neba padao otrov, njegov najopakiji oblik biće podozrenje.
<BR>
<BR>&nbsp;&nbsp;&nbsp;&nbsp;&nbsp;Esnaf eksplozera bio je smešten u jednu zgradu čije je formalni naziv glasio 'Kula hemije', ali koju su Tarečani zvali, najčešće, 'Smrdljara'. Cevi od hemijski tretiranog 'bua' uspinjale su se po bokovima ove kule kao neke parazitne puzavice, huktale su i ispuštale svakojaka isparenja, tako da je kula donekle ličila na Pzoru posle napornog dana u apoteci. Uistinu, Treki su, posle ljudi, bili najbrojniji među onima koji su prolazili kroz ulaznu kapiju te zgrade ili se vozili spoljašnjim liftovima sa protivtegovima do viših spratova, gde su radili na proizvodnji robe veoma cenjene širom celog Nagiba - na proizvodnji, na primer, šibica za paljenje vatre u kuhinjskim štednjacima, ulja koje sprečava pojavu svrabnog ljuštenja oklopa Gheuena, i sapuna pomoću koga se pere odeća ljudska i huniška, i maziva koje je neophodno da bi i ostareli Treki mogli da se kreću kad ih napadne bolest poznata kao 'suvoća osovine'; pa onda tečnog parafina za fenjere za čitanje; mastila za pisanje; i mnogih drugih proizvoda, a sve sa potvrdom da neće ostaviti nikakve trajne posledice na tlu Jijoa. Ništa što bi pogoršalo kaznu kad dođe neizbežni Dan svih dana.
<BR>&nbsp;&nbsp;&nbsp;&nbsp;&nbsp;Kad su ušli u kulu, Sara oseti da joj je lakše na duši, bez obzira na mirise zbog kojih Priti poče nezadovoljno da hukće. Sve rase mešale su se u holu, bez imalo onog, u gradu primetnog, razdvajanja u 'etnički čiste' skupine. Trgovalo se u ovoj zgradi, žustro, ali se i razgovaralo čistim i oštrim jezikom nauke; videlo se da ima onih koji ne dozvoljavaju da ih ova kriza otera u sumornost ili u međusobno neprijateljstvo. Ne dozvoljavaju, jer znaju da ima da se radi, ima toliko posla.
<BR>&nbsp;&nbsp;&nbsp;&nbsp;&nbsp;Tri sprata iznad, u Dvorani eksplozera, vladao je, činilo se, opšti metež. Muškarci i dečaci ljudske vrste vikali su i hitali tamo-amo; žene, članice istog esnafa, držale su beležnice u rukama i pokazivale huniškim pomoćnicima gde treba odgurati burad sa sastojcima. U jednom uglu, sedokose ljudske starešine bile su nagnute nad dugačke tabele ili su stajale i razgovarale sa kolegama Trekijima čiji su prstenovi za sintetizovanje radili punom snagom tako da su svuda po njima visili bokali u koje su se, kap po kap, slivala sintetizovana jedinjenja. Ono što je izgledalo kao haos, postepeno se razjasnilo, i Sara vide da se u toj dvorani sve radi planski i tačno.
<BR>&nbsp;&nbsp;&nbsp;&nbsp;&nbsp;Ova kriza je možda zbunila neke druge, pomisli ona, ali ne eksplozere, koji su ceo život proveli razmišljajući upravo o ovakvoj situaciji.
<BR>&nbsp;&nbsp;&nbsp;&nbsp;&nbsp;U ovoj dvorani preovlađujuće raspoloženje bila je, naravno, žestoka odanost dužnosti. Za Saru, to je bio prvi današnji dobar razlog za optimizam.
<BR>&nbsp;&nbsp;&nbsp;&nbsp;&nbsp;Jonah zagrli Saru hitro, a onda ode korakom svečanim i čvrstim do jednog čoveka sa bradom boje soli i bibera, koji je stajao nagnut nad neke dijagrame. Sara prepoznade vrstu hartije na kojoj su dijagrami bili nacrtani; Nelo je proizvodio naročite 'tranše' takvog papira, jednom godišnje, za slikare i za eksplozere.
<BR>&nbsp;&nbsp;&nbsp;&nbsp;&nbsp;Porodična sličnost obuhvatala je ne samo crte lica i držanje tela, nego i izraz na licu tog čoveka kad je video Jomaha. Samo uzvijanjem jedne obrve reagovao je Kurt eksplozer kad se Jomah pojavio pred njim i položio mu na žuljeviti dlan jednu dugačku cev od štavljene kože.
<BR>&nbsp;&nbsp;&nbsp;&nbsp;&nbsp;Zar je to sve? - upita se ona. Pa mogla sam i ja to doneti, nije morao Henrik da šalje dečaka u jednu potencijalno tako opasnu misiju.
<BR>&nbsp;&nbsp;&nbsp;&nbsp;&nbsp;Ako je iko dobro obavešten o događajima u planinama Rimer, obavešteni su ovi u ovoj dvorani. Ali Sara se uzdrža. Izgledaju zauzeti. Osim toga, ona ima i svoj lični izvor informacija, u blizini. Čas je kucnuo da ona krene tamo.
<BR>
<BR>&nbsp;&nbsp;&nbsp;&nbsp;&nbsp;Engril Kopirkinja napuni ponovo šolje čajem. Za to vreme Sara je čitala tanki svežanj stranica - hronologiju događaja i nagađanja, pristiglu sa Livade okupljanja, jutros, posredstvom jedne Urkinje, 'tatarke', koja je to galopom donela. Sarino prvo osećanje bila je poplava olakšanja. Do ovog časa nije znala u koju od mnogobrojnih glasina da veruje. Sada je znala da je sletanje svemirskog broda u planine prošlo bez žrtava. Oni na Okupljanju su bezbedni - dakle, i njen brat. Bezbedni za sada.
<BR>&nbsp;&nbsp;&nbsp;&nbsp;&nbsp;U susednoj sobi videli su se Engrilini pomoćnici kako umnožavaju na fotostatu ilustracije iz ovih izveštaja, urađene prvobitno perom i mastilom. U istoj sobi, jedna ofsetna štamparska mašina izbacivala je štampane primerke teksta tih istih izveštaja. Uskoro će se primerci naći zabodeni na oglasnim tablama u Tarek-gradu, a zatim u okolnim leglima, selima i krdima.
<BR>&nbsp;&nbsp;&nbsp;&nbsp;&nbsp;"Kriminalci!" uzdahnu Sara, ostavljajući prvu stranicu na sto. Nije mogla da veruje. "Kriminalci iz svemira. Od svih mogućnosti..."
<BR>&nbsp;&nbsp;&nbsp;&nbsp;&nbsp;"Ta jedna je uvek izgledala ponajmanje verovatna", saglasi se Engril, žena zdepasto građena, crvenokosa, obično šaljivog i materinskog držanja, ali sada neraspoloženija nego što ju je Sara ikad videla. "Možda se o tome nije mnogo raspravljalo zato što se nismo usuđivali da mislimo na posledice."
<BR>&nbsp;&nbsp;&nbsp;&nbsp;&nbsp;"Ali ako su došli ilegalno, nije li to bolje nego da je sišla policija Instituta i sve nas pohapsila? Prestupnici nas ne mogu prijaviti, a da time ne prijave i svoje sopstveno krivično delo."
<BR>&nbsp;&nbsp;&nbsp;&nbsp;&nbsp;Engril klimnu glavom. "Na nesreću, ta logika se izvija i na drugu stranu. Prestupnici ne smeju dopustiti da mi prijavimo njih."
<BR>&nbsp;&nbsp;&nbsp;&nbsp;&nbsp;"Koliko bi razuman bio takav strah? G'keki su došli ovde pre nekoliko hiljada godina, i za sve to vreme dogodio se samo jedan neposredan kontakt sa galaktičkom kulturom. Naši drevni su izračunali da će proći pola miliona godina do nailaska sledećeg galaktičkog nadzornog broda koji će nas osmotriti sa orbite; i dva miliona godina do sledeće temeljite inspekcije."
<BR>&nbsp;&nbsp;&nbsp;&nbsp;&nbsp;"Nije to tako dugo."
<BR>&nbsp;&nbsp;&nbsp;&nbsp;&nbsp;Sara žmirnu. "Ne razumem."
<BR>&nbsp;&nbsp;&nbsp;&nbsp;&nbsp;Starija žena podiže čajnik iz koga se izvijala vodena para. "Još čaja? Evo, vidiš, ovako to ide. Vuben podozreva da su to pljačkaši gena. Ako je tako, njihov zločin nema - kako se ono govorilo u stara vremena? - 'rok starenja'? Ne postoji rok do kad je moguće zakonski kazniti krivce. Jedinke iz ove pljačkaške skupine mogu umreti, i još veoma mnogo vremena može proći, a zatim kazna može da sustigne njihovu rasu, pa čak i ceo galaktički klan kome ta rasa pripada, od najstarije, po starešinstvu, pokroviteljske rase, pa do najmlađe rase štićenika. Milion godina je kratko vreme sa stanovišta Velike biblioteke, koja pamti šta je ko radio i pre hiljadu puta dužeg vremena."
<BR>&nbsp;&nbsp;&nbsp;&nbsp;&nbsp;"Ali naši mudraci smatraju da mi kroz milion godina nećemo ni postojati! Plan koji su smislili naši drevni - u Spisima..."
<BR>&nbsp;&nbsp;&nbsp;&nbsp;&nbsp;"Pljačkaši gena ne mogu se osloniti na tako nešto, Sara. Previše je ozbiljan njihov zločin."
<BR>&nbsp;&nbsp;&nbsp;&nbsp;&nbsp;Sara odmahnu glavom. "Dobro, hajde da pretpostavimo da će kroz pola miliona godina još postojati neki daleki potomci ovih šest naroda, i da će pričati neka mutna predanja o stvarima koje su se desile tako davno. Ko će im poverovati?"
<BR>&nbsp;&nbsp;&nbsp;&nbsp;&nbsp;Engril uzdiže ramena. "Ne znam. Izveštaji pokazuju da postoji mnogo zavisti, pa čak i sukoba, između klanova koji dišu kiseonik u svih Pet galaksija. Možda bi bio dovoljan i samo jedan trag, samo nagoveštaj, pa da im suparnici uđu u trag, da dođu na Jijo i temeljito pretraže celu biosferu, i da nađu prave dokaze. Tada bi ceo zločin mogao biti otkriven, do tančina."
<BR>&nbsp;&nbsp;&nbsp;&nbsp;&nbsp;Zavlada ćutanje. Sara se zadubila u razmišljanje. U galaktičkom društvu najveća bogatstva su biološka - a najdragocenije su one retke žive vrste koje se pokatkad uzdignu, prirodnim putem, na svetovima ostavljenim na ugar. Vrste koje imaju u sebi onu retku iskru zvanu Potencijal. A to znači, potencijal za Uzdizanje. Mogućnost da, ako ih usvoji neka pokroviteljska rasa i ako ubrza njihov razvoj - poučavanjem i genetskom manipulacijom - pređu onu presudnu razdaljinu koja deli pametne životinje od građana galaksije sposobnih za zvezdani let. Granicu koju niko ne uspeva da pređe samostalno, osim ako je verovati zemaljskim predanjima o samostalnom Uzdizanju. Ali ko u svih pet galaksija veruje u tu zemaljsku glupost?
<BR>&nbsp;&nbsp;&nbsp;&nbsp;&nbsp;I divljina i civilizacija imaju određene uloge u procesu kojim se inteligentni život obnavlja. Proces se ne može održati samo pomoću divljine, niti samo pomoću civilizacije. Složeni, drakonski strogi galaktički zakoni o migracijama - koji predviđaju prinudno iseljenje sa pojedinih planeta, sistema, pa čak i iz celih galaksija - smišljeni su upravo zato da bi biosfere imale vremena da se oporave i da iznedre nove divlje Potencijale. A kad se takve nove rase pojave, donesu se odluke ko će koju rasu imati pravo da uzme pod svoje okrilje; odluke u skladu sa kodeksima koji su, tokom eona, provereni u praksi.
<BR>&nbsp;&nbsp;&nbsp;&nbsp;&nbsp;Ovi pljačkaši, 'istražitelji', nadaju se da mimoiđu to zakonodavstvo. Da nađu nešto dragoceno ovde na Jijou, planeti zabranjenoj za sletanje, planeti gde sada nije dozvoljeno ni počinjati takvo traganje. Ali ako budu srećne ruke i ako nešto nađu, šta mogu učiniti sa takvim 'ulovom'?
<BR>&nbsp;&nbsp;&nbsp;&nbsp;&nbsp;Mogu da odvedu izvestan broj parova, pomisli ona; da ih nasele na neku planetu koja je već pod njihovom kontrolom; tamo da im omoguće tiho razmnožavanje, uz samo malo podsticanja pomoću genetskih infuzija sa ciljem da se ta vrsta uklopi u nišu koja će izgledati prirodna. Onda da čekaju strpljivo, nekoliko milenijuma ili mnogo duže, sve dok im se ne učini da je nastupio pravi trenutak da to blago 'otkriju' tačno ispod svog nosa. Eureka!
<BR>&nbsp;&nbsp;&nbsp;&nbsp;&nbsp;"Znači, ti kažeš", nastavi ona, "da ovi pljačkaši možda neće želeti da ostave nikakve tragove. Ali ako je tako, zašto su sleteli pravo na Nagib? Zašto ne s one strane Pustinje sunčevog izlaska, ili čak na onaj mali kontinent koji postoji na suprotnoj strani Jijoa? Zašto tako da ulete među nas!"
<BR>&nbsp;&nbsp;&nbsp;&nbsp;&nbsp;Engril odmahnu glavom. "Ko zna? Upadači tvrde da žele naše ekspertno znanje i da su spremni da plaćaju za njega. Ali je najverovatnije da ćemo na kraju da platimo mi."
<BR>&nbsp;&nbsp;&nbsp;&nbsp;&nbsp;Sara oseti da joj je srce preskočilo, grunulo. "Oni... moraju sve da nas pobiju."
<BR>&nbsp;&nbsp;&nbsp;&nbsp;&nbsp;"Možda postoje i manje drastična rešenja. Ali mudraci smatraju da je to rešenje najpraktičnije."
<BR>&nbsp;&nbsp;&nbsp;&nbsp;&nbsp;"Najpraktičnije!"
<BR>&nbsp;&nbsp;&nbsp;&nbsp;&nbsp;"Sa tačke gledanja napadača, naravno."
<BR>&nbsp;&nbsp;&nbsp;&nbsp;&nbsp;Sara je ovo primila u tišini. Neverovatno, a jedan deo mene je priželjkivao da susretne stanovnike galaksije, pomisli ona, i da ih možda zamoli za dopuštenje da zavirim u njihove prenosive biblioteke.
<BR>&nbsp;&nbsp;&nbsp;&nbsp;&nbsp;Kroz vrata Engriline radionice posmatrala je kopirkine pomagače kako rade; a radili su naporno. Jedna devojka navodila je celestostat, napravu sa velikim ogledalom na dugačkoj mehaničkoj 'ruci' koja je pratila kretanje sunca, tako da je blistav, jak zrak svetlosti padao na dokument koji treba da se kopira. Jedan pokretni zastor sa uzanim prorezom dopuštao je da uvek samo po jedna 'kriška' svetlosti odbijene od dokumenta pada na bubanj od dragocenih metala, koji se lagano vrteo. Dvojica snažnih muškaraca okretali su poluge pomoću kojih se bubanj pokretao. Ugljenični prah podizao se iz jednog širokog poslužavnika i lepio na mesta koja ne prime dovoljno svetlosti. Bubanj tako prošaran prahom okretao se dalje i pritiskao se na list hartije, kojom prilikom je nastajala fotokopija raznih crteža, umetničkih slika, planova. Jedino tekstovi nisu kopirani na ovaj način, jer je bilo jeftinije štampati ih pomoću štamparske mašine.
<BR>&nbsp;&nbsp;&nbsp;&nbsp;&nbsp;Od kad je ova tehnologija stigla na Jijo, nijedno saopštenje tako opako i užasno po svojoj sadržini nije umnoženo.
<BR>&nbsp;&nbsp;&nbsp;&nbsp;&nbsp;"Jezive vesti", promrmlja Sara.
<BR>&nbsp;&nbsp;&nbsp;&nbsp;&nbsp;Engril se saglasi. "Avaj, dete moje, to nisu i najgore. Nisu ni približno najgore." Ona pokretom ruke pokaza izveštaj. "Čitaj dalje."
<BR>&nbsp;&nbsp;&nbsp;&nbsp;&nbsp;Sara nastavi da čita. Drhtavim rukama okretala je jedan po jedan list. Ona je zapamtila taj zvezdani brod kao mutnu ravnu ploču, kamenog izgleda, koja je prohujala visinama i srušila mirni život sela Dolo. Sada su skice pokazivale da je to bio valjak, savršeno jednostavan; ali nepomičan i uspravan na njihovoj zemlji izgledao je još više zastrašujući nego kad je bio u pokretu. Izmerili su ga majstori arkanskog znanja 'triangulacije' i saopštili razmere njegove, u koje je bilo teško poverovati.
<BR>&nbsp;&nbsp;&nbsp;&nbsp;&nbsp;Onda ona okrete još jednu stranicu i vide crtež dvoje pljačkaša.
<BR>&nbsp;&nbsp;&nbsp;&nbsp;&nbsp;Zurila je, užasnuta, u njih.
<BR>&nbsp;&nbsp;&nbsp;&nbsp;&nbsp;"Oh, Bože."
<BR>&nbsp;&nbsp;&nbsp;&nbsp;&nbsp;Engril klimnu glavom. "Zaista. Sad vidiš zašto smo odložili štampanje novog broja 'Depeše'. Već su se pojavile pojedine usijane glave među Gheuenima i Urima, pa čak i među Trekima i Hunišima, koje počinju da gunđaju o 'ljudskom saučesništvu'. Čak pominju i mogućnost da se Veliki mir prekine.
<BR>&nbsp;&nbsp;&nbsp;&nbsp;&nbsp;"Naravno, moguće je da nikad neće doći do toga. Ako ovi uskoci nađu, dovoljno brzo, to za čime tragaju, možda neće biti ni vremena da počne ikakav novi rat između šest naroda. Mi ljudski izgnanici možda ćemo dokazati svoju odanost ostalima na najkonačniji način - tako što ćemo biti poubijani zajedno sa svima njima."
<BR>&nbsp;&nbsp;&nbsp;&nbsp;&nbsp;Engrilina stravična projekcija imala je neku svoju sumornu logiku. Ali Sara pogleda stariju ženu i zavrte glavom. "Nisi u pravu. Ima nešto još gore i od toga."
<BR>&nbsp;&nbsp;&nbsp;&nbsp;&nbsp;Glas joj beše hrapav od brige.
<BR>&nbsp;&nbsp;&nbsp;&nbsp;&nbsp;Engril je pogleda, ne razumevajući. "Šta bi moglo biti gore od uništenja svakog razumnog bića na celom Nagibu?"
<BR>&nbsp;&nbsp;&nbsp;&nbsp;&nbsp;Sara podiže crtež koji je prikazivao ljude, jednog muškarca i jednu ženu. Oboje je 'skinuo' neki skriveni umetnik, kad nisu znali da ih on posmatra; jasno je dočarao kako oni prezrivo, sa visine, gledaju divljake Jijoa. "Naši životi ne znače ništa", reče ona, osećajući gorki ukus tih reči. "Mi smo bili osuđeni na propast još od trenutka kad su naši preci posejali svoje vanzakonito seme na ovom svetu. Ali ove budale" - ona ljutito protrese taj list hatrije - "ulaze u jednu prastaru igru u kojoj se nijedno ljudsko biće ne može naročito dobro pokazati.
<BR>&nbsp;&nbsp;&nbsp;&nbsp;&nbsp;Obaviće oni krađu i poubijaće nas da ne bi ostao nijedan svedok, ali će onda, ipak, biti uhvaćeni.
<BR>&nbsp;&nbsp;&nbsp;&nbsp;&nbsp;A kad se to desi, prava žrtva biće Zemlja."
</P></TD></TR></TABLE>
<P class="next">
<A HREF=p46.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
