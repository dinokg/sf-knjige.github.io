<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>NEZNANAC
<P>&nbsp;&nbsp;&nbsp;&nbsp;&nbsp;On je bez svesti i nema snage da ovlada mračnim slikama koje se mutljaju po zatvorenoj vaseljeni njegovog uma.
<BR>&nbsp;&nbsp;&nbsp;&nbsp;&nbsp;Uzana je to vaseljena - mala, odasvud zaključana - a ipak prepuna zvezda i zabune. Galaksija i kajanja. Maglina i bola.
<BR>&nbsp;&nbsp;&nbsp;&nbsp;&nbsp;I vode. Uvek vode - od zbijenih polja crnog leda, pa sve do kosmičkih oblaka koji su toliko razređeni da ne možeš ni primetiti da su u njima prisutna mnogobrojna živa bića od kojih je svako veliko kao planeta. Bića spora, razređena poput isparenja, a ipak sposobna da plivaju kroz okeane gotovo vakuuma.
<BR>&nbsp;&nbsp;&nbsp;&nbsp;&nbsp;Ponekad on pomišlja da ga voda nikad neće ostaviti na miru. Niti će mu dopustiti da naprosto umre.
<BR>&nbsp;&nbsp;&nbsp;&nbsp;&nbsp;On čuje vodu, evo, i sad. Uporna muzika vode probija se kroz njegov delirijum. Ovog puta dolazi do njega kao blago pljuskanje, kao da se neke drvene ploče probijaju kroz meku tečnost, kao da ga neki brod nosi sa mesta koje se on ne može setiti ka drugom mestu, onom čije ime nikad neće znati. Zvuči smirujuće, ta melodija, a ne kao ona močvara koja usisava i grabi, gde je mislio da će se konačno ipak udaviti...
<BR>&nbsp;&nbsp;&nbsp;&nbsp;&nbsp;...kao što se umalo udavio jednom, u davnoj prošlosti, kad se opirao vrišteći, a Stari ga prisiljavali da uđe u kristalnu kuglu koju su onda punili tečnošću koja rastvara sve što dodirne.
<BR>&nbsp;&nbsp;&nbsp;&nbsp;&nbsp;...ili kao što se jednom prilikom borio za samo dah vazduha na onom zelenom-zelenom-zelenom svetu gde je atmosfera gusta, ali ne daje plućima ono što treba; tamo se teturao dugo i uporno, poluslep, ka zastrašujućoj, svetlucavoj kuli Jofura.
<BR>&nbsp;&nbsp;&nbsp;&nbsp;&nbsp;...ili ona druga prilika, kad mu se činilo da je sav stisnut i zgnječen, i telom i dušom, nemoćan da čak i jekne, i kad su ga protiskivali kroz uzani prostor u kome kao da je morao ostaviti kičmu svoju... posle čega je naglo izbačen u jedan sasvim drugi svet, prepun blistave svetlosti, koji se prostirao u daljine, daljine, daljine...
<BR>
<BR>&nbsp;&nbsp;&nbsp;&nbsp;&nbsp;Njegov um hoće da se pobuni, uzdrhtao od ovih kratkotrajnih, nepovezanih slika. On, u groznici, pojma nema šta od toga jesu slike zapamćene stvarno, šta su slike zapamćene i kasnije preuveličane, a šta je njegov ozleđeni mozak naprosto izmislio, iskrojio od građe noćne more crne poput katrana...
<BR>&nbsp;&nbsp;&nbsp;&nbsp;&nbsp;Kao ono kad se zvezdani brod zariva u atmosferu i ostavlja za sobom trag od kondenzovane vodene pare (opet voda!) na plavom nebu, rascepljenom, koje ga podseća na nebo doma njegovog.
<BR>&nbsp;&nbsp;&nbsp;&nbsp;&nbsp;...ili prizor drugih bića sličnih njemu (zasnovanih na vodi) koja žive na jednom svetu gde očigledno ne bi trebalo da budu.
<BR>&nbsp;&nbsp;&nbsp;&nbsp;&nbsp;Haos grozničavih halucinacija, ali jedan utisak se probija. Na neki način on je svestan da taj utisak dolazi iz nekog drugog prostora, s one strane njegovih priviđenja - sa nekog stvarnog mesta. Kao da ga nešto dodiruje. Nešto mekano prelazi preko njegovog čela. Neko mu je protrljao čelo. Čuje se neki mrmor kao glas koji hoće da ga umiri. Nijednu reč on ne razume, ali mu prija osećaj, iako zna da ne bi trebalo da to postoji ovde. Ne ovde, ne sada.
<BR>&nbsp;&nbsp;&nbsp;&nbsp;&nbsp;Utešan je taj dodir jer mu kaže: nisi sam.
<BR>&nbsp;&nbsp;&nbsp;&nbsp;&nbsp;Malo-pomalo, dodir potiskuje čak i užasavajuće slike, uspomene i snove, i on klizi iz delirijuma u mir sna.
</P></TD></TR></TABLE>
<P class="next">
<A HREF=p22.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
