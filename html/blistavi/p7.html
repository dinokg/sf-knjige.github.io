<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>PORODICA NELO
<P>&nbsp;&nbsp;&nbsp;&nbsp;&nbsp;Proizvođač hartije imao je troje dece - broj doličan za onoga ko se bavi tim uzvišenim zanatom. I njegov otac, i otac njegovog oca, imali su po troje dece. Nelo je oduvek pretpostavljao da će se porodična loza nastaviti kroz njegova dva sina i jednu kćer.
<BR>&nbsp;&nbsp;&nbsp;&nbsp;&nbsp;Zato mu je vrlo teško palo kad su njih troje, deca uporna i svojeglava, napustili vodenicu, jaz koji vodu donosi do točka i drvenu mašineriju unutra. Niko od to troje nije se odazvao primamljivoj lupnjavi čekiča za pulpovanje, pod kojim su se krpe prikupljene od svih šest rasa raspadale na vlakna; niti se odazvaše slatkoj izmaglici koju šire filtri za proceđivanje; niti ih privuče klanjanje trgovaca, puno poštovanja, trgovaca koji su dolazili iz daljine da kupe Neloove glatke, bele stranice.
<BR>&nbsp;&nbsp;&nbsp;&nbsp;&nbsp;Ali su Sara, Lark i Dver voleli da koriste hartiju, itekako!
<BR>&nbsp;&nbsp;&nbsp;&nbsp;&nbsp;Najmlađi od njih, Dver, zamotavao je u hartiju vrhove strela, a i mamce za lov. Ponekad je plaćao ocu za hartiju, tako što mu je donosio piu-grudvice ili zube grvona; onda se opet stapao u jedno sa šumama, kao što je činio neprestano još od svoje devete godine. Postao je šegrt Falonu Tragaču, a uskoro i legenda širom Nagiba. Nijedna životinja za kojom bi Dver krenuo u potragu nije mogla izmaći njegovom luku i strelama, osim ako je bila zaštićena zakonom. Ali se govorkalo da taj dečak žestokih očiju i kose crne kao gar ubija i jede šta god mu se prohte, tamo gde zakon ne vidi šta on radi.
<BR>&nbsp;&nbsp;&nbsp;&nbsp;&nbsp;Za razliku od neobuzdanog Dvera, Lark je bio sav usredsrešen ka jednom cilju. Koristio je hartiju da bi crtao i na zid svoje radne sobe kačio ogromne grafičke sheme koje su na pojedinim mestima bile gotovo crne od dodatnih beležaka i dijagrama. Na drugim mestima bile su gotovo prazne, bele, što je bilo svojevrsno traćenje Neloovog majstorskog proizvoda.
<BR>&nbsp;&nbsp;&nbsp;&nbsp;&nbsp;"Ali tu se ništa ne može učiniti, ne mogu ih popuniti", objašnjavao je Lark ocu, stojeći pored drvenih polica ispunjenih fosilima. "Nismo otkrili koje su žive vrste popunjavale te praznine. Ova planeta je do te mere složena, da ja mislim da čak ni Bujuri nisu mogli u celosti shvatiti njen ekosistem."
<BR>&nbsp;&nbsp;&nbsp;&nbsp;&nbsp;Nelo je smatrao da je ta Larkova tvrdnja o Bujurima sasvim besmislena. Kad su Bujuri uzeli planetu Jijo u zakup, bili su već punopravni građani Zajednice pet galaksija, pa su imali i pristup do slavne Velike biblioteke, u poređenju sa kojom su sve papirne knjige u gradu Biblosu samo trunčica! Bujuri su mogli pomoću samo jedne reči da dozovu podatke o bilo čemu pod ovim suncem. O bilo čemu pod milijardu sunaca, ako se pričama o prošlosti može verovati.
<BR>&nbsp;&nbsp;&nbsp;&nbsp;&nbsp;Mudraci su odobravali Larkov rad. Ali Sara? Ona je Nelu oduvek bila najdraža, ona je nekad volela mirise, ritmove i teksture proizvodnje hartije - sve do svoje četrnaeste godine, kad je pukim slučajem naišla na dar.
<BR>&nbsp;&nbsp;&nbsp;&nbsp;&nbsp;Krivicu za taj događaj Nelo je bacao na svoju pokojnu ženu, koja je u njegov život ušla na tako neobičan način, tako davno, i koja je punila dečje glave svakojakim čudnim pričama i ambicijama.
<BR>&nbsp;&nbsp;&nbsp;&nbsp;&nbsp;Tako je, zaključi Nelo. Za sve je kriva Melina...
<BR>
<BR>&nbsp;&nbsp;&nbsp;&nbsp;&nbsp;Tihi kašalj prenuo je Nela iz ovog nezadovoljstva kome se pomalo dremljivo bio predao. On žmirnu. Preko ivice njegovog izrovašenog radnog stola virio je par tamnosmeđih očiju. Lice utonulo u tamno krzno, pa ipak toliko blisko ljudskom da su pojedini nepažljivi Treki u pojedinim slučajevima postupali prema ovakvim bićima, šimpanzama, sa jednakim poštovanjem kao da su to punopravni članovi Zajednice.
<BR>&nbsp;&nbsp;&nbsp;&nbsp;&nbsp;"Još si tu?" upita Nelo oštro.
<BR>&nbsp;&nbsp;&nbsp;&nbsp;&nbsp;To majmunsko lice malo se trglo od nelagodnosti, a onda je klimnulo ka levoj strani, ka sobi koja je služila kao magacin hartije. Tamo je jedan od Neloovih pomoćnika polako prikupljao iscepane listove hartije iz koša za otpatke.
<BR>&nbsp;&nbsp;&nbsp;&nbsp;&nbsp;Nelo opsova. "Ne to smeće, Joko!"
<BR>&nbsp;&nbsp;&nbsp;&nbsp;&nbsp;"Ali, Majstore, rekao si da prikupimo sve odbačene komadiće koje ne možemo prodati..."
<BR>&nbsp;&nbsp;&nbsp;&nbsp;&nbsp;Nelo pođe tamo, sagnuvši se usput da bi se provukao ispod Velike osovine. Bila je napravljena od jednog jedinog ogromnog stabla tvrdog drveta; obrtala se polako i prenosila mehaničku silu od seoske vodenice do nekoliko obližnjih radionica. Nelo pogura Jokoa sa tog mesta. "Ne brini se ti oko toga. Vrati se do naših kotlova - i reci Kalebu da pušta manje vode kroz jaz! Još četiri meseca ima do kišne sezone. Ako ovako nastavi, ostaćemo bez vode kroz dva!"
<BR>&nbsp;&nbsp;&nbsp;&nbsp;&nbsp;Nelo poče osmatrati police. Najzad odabra dva paketa hartije zamotana u trake od puzavica. Bila je to hartija sa manjim oštećenjima. Nije baš sasvim za bacanje, neko bi je mogao kupiti, možda. Ali čemu štednja? Zar nisu mudraci upozorili na to da u sutrašnjicu ne treba ulagati mnogo ponosa niti brige?
<BR>&nbsp;&nbsp;&nbsp;&nbsp;&nbsp;"Jer sav naš trud biće na suđenju preispitan, i malo za koga će se lepa reč naći..."
<BR>&nbsp;&nbsp;&nbsp;&nbsp;&nbsp;Nelo frknu. Nije on religiozan. On proizvodi hartiju. A to je zanimanje koja podrazumeva da se čovek, barem malo, pouzdaje u suštinsku dobrotu vremena.
<BR>&nbsp;&nbsp;&nbsp;&nbsp;&nbsp;"Ova hartija biće dobra za tvoju gazdaricu, Priti", reče on maloj ženki šimpanzi. Ova obiđe oko radnog stola i pruži ruke. Nema kao reug, ova ženka je služila Neloovoj kćerki bolje nego što bi ijedno drugo biće na Jijou moglo. Služila je na načine koji bi većini drugih bića bili nerazumljivi. On dade majmunici jedan od tih teških 'risova'.
<BR>&nbsp;&nbsp;&nbsp;&nbsp;&nbsp;"Ja ću nositi drugi. Vreme je, ionako, da ja malo svratim kod Sare, da vidim da li dobija dovoljno za jelo."
<BR>&nbsp;&nbsp;&nbsp;&nbsp;&nbsp;Mutava ili ne, šimpanzica se umela izražavati prevrtanjem očiju. Znala je da Nelo to o hrani koristi samo kao izgovor da bi video kakav to tajanstveni gost sada stanuje kod Sare.
<BR>&nbsp;&nbsp;&nbsp;&nbsp;&nbsp;Nelo zareža. "Odmah da si pošla, bez odugovlačenja. Neki od nas zarađuju za život svojim radom, znaš."
<BR>
<BR>&nbsp;&nbsp;&nbsp;&nbsp;&nbsp;Pokrivena pešačka staza povezivala je branu/fabriku sa šumom, u kojoj je većina seljaka obitavala. Žestoki sjaj sunca filtrirao se kroz svod žive kamuflaže. U podne je samo optimista mogao misliti da će takav lisnati zastor zaista moći da sakrije građevine ako neko počne da ih traži odlučnim skeniranjem iz kosmosa. A među Šest naroda, optimizam je smatran za blagi oblik jeresi.
<BR>&nbsp;&nbsp;&nbsp;&nbsp;&nbsp;Neloov najstariji sin je, na nesreću, upražnjavao drugu vrstu jeresi.
<BR>&nbsp;&nbsp;&nbsp;&nbsp;&nbsp;Prikrivanje je bilo još neubedljivije nad samom velikom branom. Za razliku od veštačkih jezera koja su pravili naseljenici Gheueni, malenih, bara takoreći, zaprečenih branama koje su izgledale, odozgo, samo kao odroni zemlje ili slučajne gomile nanetih panjeva i stabala, ovde je bilo veštačko jezero čiji je prečnik iznosio bar pola dometa strele. Rubovi brane bili su kamuflirani lažnim stenama i slapovima puzavica. Ipak, mnogi naseljenici su govorili da je to najdrastičniji primer loše kamuflaže na celom Nagibu... posle, naravno, pojedinih bujurskih ruševina, koje su još upadljivije. Svake godine su, na Dan odricanja, radikali pokretali harange da se to sruši.
<BR>&nbsp;&nbsp;&nbsp;&nbsp;&nbsp;I sad im se Lark pridružio, pomisli Nelo, i odmah baci uobičajenu žalbu u pravcu duha svoje pokojne supruge. Čuješ li, Melina? Ti si tog dečka dovela sa sobom, kad si došla sa dalekog juga. Nas ubeđuju da geni nisu toliko važni kao vaspitanje, ali zar sam ja vaspitao sina da se dernja pred gomilama naseljenika i pali ih za rušenje i razaranje? Nikad!
<BR>&nbsp;&nbsp;&nbsp;&nbsp;&nbsp;Nelo se nije uzdao toliko u kamuflažu, koliko u obećanje koje su dali preci, osnivači, koji su posejali svoje zabušantsko seme na Jijou: obećali su da niko neće doći da naročito odlučno pogleda iz svemira. Bar prvih pola miliona godina.
<BR>&nbsp;&nbsp;&nbsp;&nbsp;&nbsp;Jednom je, u raspravi sa Larkom (ime koje bi na angliskom značilo jednu pticu, ševu), pomenuo ovaj argument. Na njegovo iznenađenje, momak se saglasio, a odmah zatim izjavio da to nema veze. "Zalažem se za drastične mere ne zato što se plašim da će nas uhvatiti nego zato što tako treba."
<BR>&nbsp;&nbsp;&nbsp;&nbsp;&nbsp;Treba? Šta znači treba? Šta je ispravno ili neispravno? Oblak apstrakcija od kojih se Nelou vrti u glavi. Lark i Sara, međutim, vole da se bave takvim neopipljivim pričama: satima se raspravljaju o sudbini i predodređenosti. Ponekad je Nelou bilo ponajlakše da shvati Dvera, svog divljeg sina u šumi.
<BR>&nbsp;&nbsp;&nbsp;&nbsp;&nbsp;Iz radnje seoskog drvodelje ispadala je i letucala piljevina. Tamo se prave drvene cevi koje će Jobi, debeljušni seoski vodoinstalater, upotrebiti za dve svrhe: za dovođenje sveže vode u kuće i za odvođenje otpadnih materija u septičke jame. A to su udobnosti civilizovanog života.
<BR>&nbsp;&nbsp;&nbsp;&nbsp;&nbsp;"Duboku senku, Nelo", reče Jobi, razvlačeći reči na način koji poziva srodnu dušu da zastane da malo popričaju.
<BR>&nbsp;&nbsp;&nbsp;&nbsp;&nbsp;"I oblačno nebo", uzvrati Nelo učtivo, klimnu glavom, ali produži da hoda. Ništa mu, doduše, ne bi nedostajalo da provede nekoliko dura u dokonom ćaskanju. Ali ako ovaj Jobi sazna da idem Sari u posetu, posle će obići pola grada samo da bi dokonao šta sam ja saznao o njenom novom kućnom ljubimcu... o neznancu sa rupom u glavi.
<BR>&nbsp;&nbsp;&nbsp;&nbsp;&nbsp;U nekim ranijim godinama čuvala je tako po kući čip ptičicu koja je pala i kojoj je slomljeno repno 'kormilo', ili neko ranjeno tojo kučence. Sve to bolesno ili ranjeno na kraju bi se našlo u njegovom magacinu, u kutiji obloženoj Neloovom najfinijom čojom, pod Sarinom brigom i negom. Nedavno je Nelo pomislio da je to razdoblje u Sarinom razvoju već prošao, da je odrasla dovoljno da se time više ne bavi... ali pre nekoliko dana vratila se sa jednog rutinskog putovanja, na kome su učesnici tragali za raznim vrednim sitnicama, i donela ranjenog čoveka koji se bacakao na nosilima.
<BR>&nbsp;&nbsp;&nbsp;&nbsp;&nbsp;U onim ranijim godinama Nelo bi se protivio prisustvu ma kog stranca, pa makar i ranjenog, u kući koju je, na drvetu, imala njegova kćerka. Ali sad je bio zadovoljan što je na bilo koji način izišla iz razdoblja napornog rada i usamljivanja koji je potrajao godinu dana. Jedan od Sarinih starešina u Esnafu nedavno mu je pisao, žaleći se da ona izbegava onu glavnu dužnost žene u njenoj kasti; prekorevao ju je zbog toga i tražio da mu Nelo pismeno odgovori. Znači, sad se Sara zainteresovala za jednog čoveka... pa, dobro, možda je to osnov za neku uzdržanu nadu.
<BR>&nbsp;&nbsp;&nbsp;&nbsp;&nbsp;Sa natkriljene pešačke staze Nelo vide gradskog eksplozera i njegovog mladog sina kako proveravaju jedan sidrišni dok velike brane. Uozbiljen, čak natmuren, sa duboko urezanim crtama lica, Henrik je posegnuo u jednu duboko zavučenu udubinu i izvadio glinenu cev koja se završavala navojem kao sijalica. Pregledao je naboj unutra, a onda ga dao sinu da pomiriše.
<BR>&nbsp;&nbsp;&nbsp;&nbsp;&nbsp;Nelo najednom postade napadno svestan moćnog jezera koje vreba iza brane, spremno da provali i odnese sve ustave i fabrike ako u jednom trenutku Henriku stigne signal da obavi svoj posao. Oseti i bolnu zavist što ovaj eksplozer može tako uhodano da sarađuje sa svojim sinom. Tako je i on, Nelo, nekada sa svojim ocem sarađivao. I nadao se da će moći tako nastaviti sa nekim svojim detetom koje bi volelo hartiju jednako kao on.
<BR>&nbsp;&nbsp;&nbsp;&nbsp;&nbsp;Kad bi mi bar jedno od to troje dece rodilo naslednika.
<BR>&nbsp;&nbsp;&nbsp;&nbsp;&nbsp;Imaću ja naslednika, svečano reče Nelo, u sebi. Pa makar morao da podmitim mudrace da tako zapovede!
<BR>&nbsp;&nbsp;&nbsp;&nbsp;&nbsp;Henrik je vratio cev u duboki otvor, a onda ga zapušio glinom.
<BR>&nbsp;&nbsp;&nbsp;&nbsp;&nbsp;Tihi uzdah zašišta levo od Neloa. Tamo je neka druga osoba takođe gledala eksplozere. Drvogriza, matica-predvodnica ovdašnjeg gheuenskog naroda. Čučala je pored jednog panja; svih pet nogu je podvukla pod sebe. Frktala je, i od tih mlazića vazduha prašina se kovitlala ispod njene plave ljušture. Preko trake za gledanje nosila je reuga, kao da bi joj on mogao nešto reći o Henriku i sinu.
<BR>&nbsp;&nbsp;&nbsp;&nbsp;&nbsp;Zbog čega li ona ima da se brine? Pa, valjda Henrik samo obavlja rutinski pregled eksploziva. Selo Dolo ima i stanovnike koji su ljudi - štaviše, oni su većina. Oni nikad ne bi žrtvovali branu, koja je izvor njihovog bogatstva i prestiža. Samo nekoliko pravovernih zanesenjaka želi tu eksploziju.
<BR>&nbsp;&nbsp;&nbsp;&nbsp;&nbsp;Neloov najstariji sin je jedan od takvih ljudi.
<BR>&nbsp;&nbsp;&nbsp;&nbsp;&nbsp;Svi smo nešto nervozni, pomisli on. Okrete se od tog prizora. Prvo jedna nenormalna zima, onda Ulkounov predlog, pa Larkova jeres. A sad još taj tajanstveni stranac koga je Sara dovela kući.
<BR>&nbsp;&nbsp;&nbsp;&nbsp;&nbsp;Zar je ikakvo čudo što teško uspevam da zaspim?
<BR>&nbsp;&nbsp;&nbsp;&nbsp;&nbsp;Kuće većine seljaka smeštene su bezbedno. Iako je nebo jedna preteća, zloslutna stvar, oni su se baš ka njemu popeli. Visoko u stablima i krošnjama moćnog garu drveća izgradili su sebi gnezda. Na okolnim granama, čije su površine ravne i široke, imaju čitave plantaže sa raznim jestivim vrstama mahovine. To priroda kao da je spremila nišu pogodnu za Zemljane, koji vole takvo životno okruženje, baš kao što Gheueni vole jezera, a urska plemena suve ravnice.
<BR>&nbsp;&nbsp;&nbsp;&nbsp;&nbsp;Nelo i šimpanzica Priti morali su nakratko da zastanu, dok su neka deca terala jato žbunskih ćuraka (a kako su one blejale!) po šumskom zemljištu, preko staze kojom su hteli proći njih dvoje. U blizini su se našla dva Glavera, čije su kože imale izgled opala. Riškali su po tlu, tražeći crve. Uznemireni u tom poslu, podigli su okrugle glave i počeli nadmeno šmrktati. Deca su im se smejala. U izbuljenim očima Glavera svetlost gneva ubrzo se ugasila, zato što je bilo previše naporno održavati je.
<BR>&nbsp;&nbsp;&nbsp;&nbsp;&nbsp;Sve je to bio dobro znani seoski ritam života. Nelo ne bi imao ništa protiv da tako zauvek ostane. Verovao je da će tako i biti, sve do onog uznemirujućeg razgovora u kome mu je Lark, neposredno pre odlaska na Okupljanje, objasnio razloge za svoju jeres.
<BR>&nbsp;&nbsp;&nbsp;&nbsp;&nbsp;"Priroda opet preuzima vlast na ovom svetu, oče. Gazi obrasce koje su nametnuli raniji stanovnici i ide dalje."
<BR>&nbsp;&nbsp;&nbsp;&nbsp;&nbsp;Nelo je to čuo, ali nije poverovao. Kako mogu nerazumna živa bića da 'preuzmu vlast' posle samo milion godina? Valjda je upravljanje planetom moguće samo ako postoji neka rukovodeća rasa, kao što je i za upravljanje jednom baštom potreban farmer?
<BR>&nbsp;&nbsp;&nbsp;&nbsp;&nbsp;"To je smisao proglasa da planeta ima biti ostavljena 'na ugaru', neobrađena, neko vreme", nastavio je tog dana Lark. "Planetu treba pustiti da se odmori i oporavi, bez ičijeg uplitanja sa strane."
<BR>&nbsp;&nbsp;&nbsp;&nbsp;&nbsp;"Misliš, bez prisustva ovakvih kao što smo mi."
<BR>&nbsp;&nbsp;&nbsp;&nbsp;&nbsp;"Tako je. Ne bi trebalo da budemo na Jijou. Nanosimo štetu naprosto time što boravimo ovde."
<BR>&nbsp;&nbsp;&nbsp;&nbsp;&nbsp;Bila je to stara moralna nedoumica šest naroda, šest rasa. Preci svih šest smatrali su da imaju dovoljno jake razloge da se spuste svojim šunjalačkim brodovima i da njihovo potomstvo uhvati koren ovde, na zabranjenoj planeti. Stari Spisi davali su utisak da je to bio zločin pomešan sa nadom. Neloov sin, međutim, samo je govorio o kršenju zakona. Štaviše, Lark i njegovi drugari imali su plan da najzad nešto i učine po tom pitanju. Da izvedu jedan veličanstveni gest na ovogodišnjem Okupljanju, gest odanosti, kojim bi iskupili krivicu nebrojenih dosadašnjih pokolenja. Smislili su da urade nešto svetačko, ali užasno.
<BR>&nbsp;&nbsp;&nbsp;&nbsp;&nbsp;"Hajde, ne pričaj gluposti!" bunio se tog dana Nelo. "Kad dođe dan da se civilizacija konačno vrati u ovu galaksiju, neće se naći ni najmanji trag da smo mi ikad živeli ovde. Ne, ako živimo kako valja i treba, prema Jajetu i Zakletvi. To što vi planirate sasvim je svejedno!"
<BR>&nbsp;&nbsp;&nbsp;&nbsp;&nbsp;Da se o tome ili o bilo čemu drugom raspravljao sa Dverom, razgovor bi se pretvorio u svađu i prkosnu dernjavu. Sa Larkom je razgovor bio drugačiji, ali je Neloa mnogo više nervirao; naime, Lark je ispoljavao jednu tvrdoglavu učtivost iza koje je skrivao najčistiju jeres. Ma, od majke je on to sve nasledio, mora biti.
<BR>&nbsp;&nbsp;&nbsp;&nbsp;&nbsp;"Nije bitno da li će naš zločin ikada biti otkriven, oče, ili neće. Bitno je da smo ovde. Mi, naprosto, ne bi trebalo da postojimo!"
<BR>&nbsp;&nbsp;&nbsp;&nbsp;&nbsp;Dok su Nelo i Priti prolazili kroz selo, seljani su salutiranjem pozdravljali svog majstora hartijaša. Ali on im je danas uzvraćao samo natmurenim pogledima, pomišljajući ljuto da bi mnogo bolje bilo kad ga njegova sopstvena deca ne bi toliko jedila - prvo zanemarivanjem njegovih želja, a drugo, širenjem nekih svojih uznemirujućih zamisli.
<BR>
<BR>&nbsp;&nbsp;&nbsp;&nbsp;&nbsp;Nekoliko brodića ležalo je na vodi. Bili su privezani uz gradski dok. Hitre, nur životinje, glatkog krzna, pentrale su se po jarbolima i konopima; popravljale su, pritezale, navlačile kamuflažne pokrivke. Već vekovima njihova rasa uči da radi upravo to; a učitelji su im Huniši, visoka bića sa izduženim njuškama. Posada jednog brodića pomagala je nekim meštanima da utovare izvesnu količinu stakla i metala; to su skupljači otpadnog materijala doneli sa nekih bujurskih ruševina koje leže uzvodno od grada. Jedan deo biće iskorišćen kao sirovina u kovačnicama grada Ur-Tandža, a ostatak će biti izručen u duboke jame za šljaku koje postoje na dnu mora, daleko od obale.
<BR>&nbsp;&nbsp;&nbsp;&nbsp;&nbsp;Nelo bi normalno zastao da gleda ovaj posao, ali Priti ga je povukla za rukav, pozivajući ga da pođe gore, ka plavosivim granama šume.
<BR>&nbsp;&nbsp;&nbsp;&nbsp;&nbsp;Dok su se okretali da krenu tamo, odasvud se digoše povici naroda. Ljudi su bacali teret iz ruku, huniški mornari su čučali i širili nožne prste koji su, kao peraja, bili povezani kožicama za plivanje. Ogromna stabla počela su se njihati, uz škripu; brodski konopi su se kidali, voda je najednom bila sva izrešetana uspravnim bućkanjem talasa. Iz šume naiđoše oblaci lišća koji su se klobučali, zavojito uvijali i punili vazduh. Nalo prepoznade potmuli, duboki glas zemljotresa! Strah od koga mu je kičma trnula mešao se sa čudnim prijatnim uzbuđenjem. Nelo je razmišljao vredi li potrčati ka nekoj čistini.
<BR>&nbsp;&nbsp;&nbsp;&nbsp;&nbsp;Pre nego što se mogao odlučiti, uzbuna je prošla. Krošnje su se još komešale, ali su pešačke staze prestale da se njišu, a izukrštana talasanja jezerske vode obustavila su se su kao snovi. Mornari počeše frktati sa olakšanjem. Seljaci su rukama pravili pobožne pokrete, jer pomeranja Jijoa smatrana su svetim predznacima. Verovalo se da zemljotresi pokazuju da planeta ima snagu da se izleči; smatrani su za dobre čak i kad su nanosili najveću štetu. Pre jednog veka u jednom zemljotresu probilo se na svetlost dana, iz dubina zemlje, Sveto Jaje, a ono se pokazalo kao blagoslov zbog koga je itekako vredelo pretrpeti bol kojim je njegovo rođenje bilo propraćeno.
<BR>&nbsp;&nbsp;&nbsp;&nbsp;&nbsp;"Jijo, majko naša", poče se Nelo moliti u sebi, dok su poslednja smirivanja tla prestajala. "Daj da sve dobro bude na Okupljanju. Daj da mudraci ubede Larka i njegove drugare da odustanu od tih glupih planova."
<BR>&nbsp;&nbsp;&nbsp;&nbsp;&nbsp;Usudio se da u molitvu unese još nešto. "Možda bi Dver mogao sresti neku devojku iz dobre porodice i smiriti se?"
<BR>&nbsp;&nbsp;&nbsp;&nbsp;&nbsp;Znao je da ne sme dodati i onu treću želju. Sara ne bi odobrila da on priziva božanstvo i govori nešto njoj u korist. Izuzev ako bi to božanstvo bila Ifni, nepristrasna, ali i ćudljiva boginja brojeva i sudbine.
<BR>&nbsp;&nbsp;&nbsp;&nbsp;&nbsp;Kad mu se puls vratio na normalu, Nelo dade znak šimpanzici da ga vodi dalje. Sad je njihov put išao uz masivno stablo garu drveta, pa po gornjim površinama grana, gde si se mogao usput držati za ograde načinjene od konopca. Neloove noge išle su naviknuto. Nije ni razmišljao o visini na koju treba da se popne. Ipak, paket hartije u njegovim rukama postao je težak.
<BR>&nbsp;&nbsp;&nbsp;&nbsp;&nbsp;Sarina kuća na drvetu, do koje su se najzad popeli, bila je na takvoj visini da je svakoga dana njoj sunce sijalo znatno duže nego drugima, prožimajući zidove ispletene od pruća. Prilazeći kući, Nelo se uhvati za konopce koji su se pružali levo i desno od staze. Golo sunce drečalo je takoreći pravo u njega, i to ga je toliko uznemiravalo da u prvi mah nije ni primetio kockasti kavez napravljen od drvenih rešetaka koji je visio sa čekrka nadomak Sarinog trema na nebu.
<BR>&nbsp;&nbsp;&nbsp;&nbsp;&nbsp;Lift! - pomisli Nelo. Zašto je lift pridodat uz kuću moje kćerke?
<BR>&nbsp;&nbsp;&nbsp;&nbsp;&nbsp;Onda se priseti. Zbog Neznanca, naravno.
<BR>&nbsp;&nbsp;&nbsp;&nbsp;&nbsp;Prodorni mirisi dopirali su iz kuće - oštri, plesnivi i slatkasto ljigavi. Nelo zaviri unutra i vide mnoge zrake sunca koji su se zabijali kroz žaluzine na prozorima i koso zalazili u prostor sobe. Čuo je Sarin glas; gunđala je nešto, nezadovoljna, u susednoj sobi. On podiže ruku da pokuca na ragastov vrata, ali zastade videći, unutra, dve velike senke. Jedno je bilo kupasto telo sačinjeno od nekoliko cevastih, debelih prstenova koji su bili naslagani jedan na drugi, sve manjeg i manjeg prečnika. Ta osoba bila je viša od Neloa. Najdonja u krug savijena debela cev bila je opremljena i stopalima. Ta čvornovata stopala sad su hodala, pomerajući celo to biće. Pri svakom koraku stvarala su gnjecave zvuke.
<BR>&nbsp;&nbsp;&nbsp;&nbsp;&nbsp;Drugo, manje biće imalo je vitko telo sa dva obruča za kotrljanje po tlu; sa dva točka, zapravo. Takođe je imalo par gracioznih ruku i četiri pipka na glavi, a svaki od tih pipaka završavao se po jednim okom. Ta osoba gledala je na sve četiri strane odjednom. Uz škriputanje jednog svog točka, ova osoba se pokrenula malo napred. Sad se mogla videti koštana čaura, mrljama prekrivena, u kojoj je bio mozak tog stvorenja. Takođe se videlo da su očne stabljike donekle posustale, klonule. Tipičan stariji G'keki.
<BR>&nbsp;&nbsp;&nbsp;&nbsp;&nbsp;Upravo ovaj par osoba mogao je, više nego ijedan drugi u selu, uliti Nelou, u ovim godinama, osećanje mladosti i snage; jer on se sam popeo dovde, a oni su izvučeni liftom. Nikada u istoriji te dve rase nijedan Treki i nijedan G'keki nije se samostalno popeo na drvo.
<BR>&nbsp;&nbsp;&nbsp;&nbsp;&nbsp;"Oblačno nebo ti želim, hartijašu", reče točkasta osoba.
<BR>&nbsp;&nbsp;&nbsp;&nbsp;&nbsp;"Duboku senku, doktore Lorek. Tebi takođe, apotekaru", reče Nelo, klanjajući se dvaput. "Kako je vašem pacijentu?"
<BR>&nbsp;&nbsp;&nbsp;&nbsp;&nbsp;Lorekov angliski jezik bio je odličan, zato što je Lorek godinama radio u Dolou, selu gde većinu stanovništva čine ljudska bića.
<BR>&nbsp;&nbsp;&nbsp;&nbsp;&nbsp;"Zapanjujuće. Ranjenik, čovek, dobija snagu. Njegove nevolje blaže Pzorini naročiti melemi" - lekar pokaza, savijanjem jedne očne stabljike, prema Trekiju čiji deveti torus kao da se nešto zarumeneo od velikog medicinskog truda - "a pomaže mu i nega koju on ovde dobija, kao i ovaj čist vazduh."
<BR>&nbsp;&nbsp;&nbsp;&nbsp;&nbsp;To je zaista bilo iznenađujuće. Kad se taj nepoznati čovek strmeknuo na Jijo, izgledao je zaista kao neko ko će brzo u grob.
<BR>&nbsp;&nbsp;&nbsp;&nbsp;&nbsp;"Ali onolike rane! Ona rupa u njegovoj glavi?"
<BR>&nbsp;&nbsp;&nbsp;&nbsp;&nbsp;Svojevremeno su ljudi bili jedini koji su slegali ramenima. Sad su to radili i G'keki, i to mnogo otmenije nego ljudi.
<BR>&nbsp;&nbsp;&nbsp;&nbsp;&nbsp;"Smrtnonosno osakaćenje, bojao sam se ja. Očigledno je da stranac duguje život Pzorinim sekretima i hitrom delovanju tvoje kćerke koja ga je izvukla iz onih kužnih močvara."
<BR>&nbsp;&nbsp;&nbsp;&nbsp;&nbsp;Onda je progovorio i trekijevski apotekar. Okrenuo je na Nelou svoje organe čula koji su izgledali kao dragulji. Glas mu je bio kao razdešena metalna harfa.
<BR>&nbsp;&nbsp;&nbsp;&nbsp;&nbsp;"Ja/mi pomažem/mo zaista rado, mada naši sintezni prstenovi zamalo nesvest od napor. Melemi retke moći bili potrebni. Ipak izgleda teško da drugi zadovoljni."
<BR>&nbsp;&nbsp;&nbsp;&nbsp;&nbsp;"Kako to misliš?"
<BR>&nbsp;&nbsp;&nbsp;&nbsp;&nbsp;"Gospođica Sara žali se veoma! Ipak ne da pacijenta nikom drugom. Samo ovde gore, gde klica malo, može se ovaj izlečiti. Kuća gospođice Sare idealna. Ali ona ljuta. Sa čežnjom govori: kad će, kad će kraj poremećaja u njenom radu. I mi da prestanemo da idemo po njenim nervima."
<BR>&nbsp;&nbsp;&nbsp;&nbsp;&nbsp;"Ma to je samo metafora", objasni mu Lorek.
<BR>&nbsp;&nbsp;&nbsp;&nbsp;&nbsp;"Kao što sam ja/mi i pretpostavio/li. To je paradoksna disonanca koju ja/mi cenim/mo visoko. Neka njena cenjena jastva razumeju to."
<BR>&nbsp;&nbsp;&nbsp;&nbsp;&nbsp;"Potrudiću se da tako bude", reče Nelo Pzori, osmehujući se.
<BR>&nbsp;&nbsp;&nbsp;&nbsp;&nbsp;"Hvala vam svima, izvrsni Neloi", odgovori mladi Treki, nehotice prelazeći na množinu. "Ja/mi se nadam/mo vedro smiren rad, kad se vratimo večeras."
<BR>&nbsp;&nbsp;&nbsp;&nbsp;&nbsp;Lorek uplete svoje očne stabljike jednu oko druge. Nelou nije bio potreban reug da mu rastumači da se to stari G'keki smeje u sebi. "Vedrina i smirenost, to su dobre stvari", reče G'keki suvo, i malo se nakašlja iza jedne ruke.
<BR>&nbsp;&nbsp;&nbsp;&nbsp;&nbsp;On pridrža kavez lifta. Prvo se teški Treki premestio, svojim sporim i sitnim koračanjem, u lift. Zatim se ukotrljao Lorek, čiji se levi točak klimatao zbog neizlečivog degenerativnog oboljenja osovine. Nelo povuče signalni konopčić, što je bio znak operatoru, daleko dole na tlu, da pokrene rad mehanizma sa čekrkom i točkom.
<BR>&nbsp;&nbsp;&nbsp;&nbsp;&nbsp;Dok su čekali da lift pođe nadole, Lorek zapita: "Da li se išta doznalo o identitetu Stranca?"
<BR>&nbsp;&nbsp;&nbsp;&nbsp;&nbsp;"Koliko ja znam, ništa. Ali saznaće se ranije ili kasnije, valjda."
<BR>&nbsp;&nbsp;&nbsp;&nbsp;&nbsp;Do danas niko, pa čak ni putujući trgovci, nije uspeo da prepozna onesvešćenog čoveka. To je moralo značiti da je došao iz velikih daljina, možda iz obalskih naselja ili čak iz Doline. Nelo pomisli: ni Melinu nije poznavao niko u Dolou, kad se prvi put pojavila, pre mnogo godina, noseći pismenu preporuku u ruci, a bebu na jednom kuku. Ova naša nagnuta domovina veća je nego što smo navikli da mislimo.
<BR>&nbsp;&nbsp;&nbsp;&nbsp;&nbsp;G'keki uzdahnu. "Moraćemo uskoro odlučiti da li je za pacijenta bolje da bude upućen na drugo mesto, sad kad je stabilizovan, i to na pregled u..."
<BR>&nbsp;&nbsp;&nbsp;&nbsp;&nbsp;Kavez se zatresao, a onda je naglo počeo tonuti, prekidajući Lorekovu rečenicu.
<BR>&nbsp;&nbsp;&nbsp;&nbsp;&nbsp;Pa, dobro, pomisli Nelo, prateći pogledom lift koji je brzo ponirao kroz krošnju, ka tlu. Sad znam zašto Sara galami. Iako se žali da joj ovaj novi kućni ljubimac smeta u njenom radu, ipak - ne želi da on bude poslat u grad Tarek.
<BR>&nbsp;&nbsp;&nbsp;&nbsp;&nbsp;Da li će ona ikad naučiti nešto iz svojih grešaka? Poslednji slučaj kad su njeni negovateljski nagoni upravljali njenim ponašanjem bio je onaj sa knjigovescem koji se oporavljao od neke bolesti, u Biblosu. Pretvorilo se to u ljubavnu vezu, u skandal i tragediju, a kao posledica svega došlo je Sarino otuđenje od njene staleške organizacije, esnafa. Nelo se nadao da se neće isti ciklus ponoviti i sada.
<BR>&nbsp;&nbsp;&nbsp;&nbsp;&nbsp;Čak i sad bi ona mogla vratiti sve izgubljeno, pomisli Nelo. Mogla bi se vratiti na svoj položaj u društvu i udati za nekog uglednog mudraca. Doduše, nikad mi se nije dopadao onaj kiseli, gnojavi Tein, ali on joj može dati više sigurnosti u životu nego što bi ikad imala sa onim njenim nejakim ljubavnikom.
<BR>&nbsp;&nbsp;&nbsp;&nbsp;&nbsp;Uostalom, pomisli on, neka ona nastavi da se bavi matematikom, samo neka mi rodi i nekoliko unučadi.
<BR>&nbsp;&nbsp;&nbsp;&nbsp;&nbsp;U kuću je ovog puta prvo ušla ženka šimpanze. Ispred šimpanze su bile senke, iz kojih se začu Sarin glas: "Ti si to, Priti? Smetaju mi razni pojedinci ceo dan, ali mislim da sam ipak, najzad, sredila onaj integral. Dođi da pogl..."
<BR>&nbsp;&nbsp;&nbsp;&nbsp;&nbsp;Tup, jak zvuk. Veliki paket spušten na sto.
<BR>&nbsp;&nbsp;&nbsp;&nbsp;&nbsp;"A, hartija, divno. Da vidimo šta nam je matori poslao ovog puta."
<BR>&nbsp;&nbsp;&nbsp;&nbsp;&nbsp;"Šta god da matori šalje, dovoljno je dobro za osobu koja uzima, a ne plaća", reče Nelo zlovoljno. Vukao se sitnim koracima napred. Njegove oči polako su se privikavale na polumrak. Vide svoju kćerku koja je ustajala od radnog stola prekrivenog sveskama i opskurnim simbolima. Po Sarinom okruglom licu poče se širiti osmeh koji je, po Neloovom uverenju, oduvek bio divan, mada je mogao još divniji biti da je ona više ličila na svoju majku.
<BR>&nbsp;&nbsp;&nbsp;&nbsp;&nbsp;Ali, pomisli on, ispalo je da ona liči na mene, a u glavi ima Melininu ludu pamet. To nije kombinacija koju bih poželeo ijednoj slatkoj devojci.
<BR>&nbsp;&nbsp;&nbsp;&nbsp;&nbsp;"Oče!" Pohitala mu je u susret i zagrlila ga. "Baš si iznenadan."
<BR>&nbsp;&nbsp;&nbsp;&nbsp;&nbsp;Kosa joj je bila crna, ošišana dečački, prožeta mirisom praha od olovaka i Pzorinih melema.
<BR>&nbsp;&nbsp;&nbsp;&nbsp;&nbsp;"Ali koristan", reče on. Namršteno je osmatrao nered u njenoj kući, koji je postao još gori od kad je pored radnog stola opružila i madrac. Ispreturana gomila stručnih tekstova, od kojih su neki bili obeleženi amblemom velike knjižnice u Biblosu, ležala je izmešana sa beleškama o 'novom pravcu' u kome je njeno istraživanje, navodno, krenulo, a u kome su se spajali, između ostalog, matematika i lingvistika. (Gde nađe baš lingvistiku.)
<BR>&nbsp;&nbsp;&nbsp;&nbsp;&nbsp;Priti je dohvatila jedan od tih Sarinih tekstova i popela se na stolicu, na kojoj ostade da čuči. Šimpanzica je proučavala jedan po jedan red teksta, prstima malo potežući donju usnu; ćutljiva saradnica u jednoj tajnovitoj umetnosti koja Nelou nikad neće biti jasna.
<BR>&nbsp;&nbsp;&nbsp;&nbsp;&nbsp;Bacio je pogled ka tremu za spavanje, gde se sunce rasprostiralo preko jednog ćebeta čije su izbočine ocrtavale dva velika stopala.
<BR>&nbsp;&nbsp;&nbsp;&nbsp;&nbsp;"Pošto su momci otišli, obojica, pomislio sam da dođem i pogledam kako ti guraš."
<BR>&nbsp;&nbsp;&nbsp;&nbsp;&nbsp;"Pa nije mi loše, kao što vidiš", reče ona. Mahnula je rukom kao da je ova njena požarna zamka navrh drveta nekakav uzoran stan. "Tu je i Priti da se brine o meni. Čak se i setim da jedem, skoro svaki dan!"
<BR>&nbsp;&nbsp;&nbsp;&nbsp;&nbsp;"Mmm-daa..." progunđa on. Sara ga je u međuvremenu dohvatila za ruku i već ga počela blago voditi ka izlaznim vratima. "Doći ću ti u posetu sutra", obeća ona, "kad Lorek i stari Smrdljivko zatraže da im se sklonim s puta. Idemo kod Belone na dobru klopu, važi? Čak ću obući čisto odelo."
<BR>&nbsp;&nbsp;&nbsp;&nbsp;&nbsp;"Ahm. To bi... dobro bilo." Zastao je. "Imaj na umu, starešine će ti dodeliti nekoga da ti pomaže, ako bude suviše posla i nerviranja oko svega ovoga."
<BR>&nbsp;&nbsp;&nbsp;&nbsp;&nbsp;Klimnula je glavom. "Znam ja kako sve ovo tebi izgleda, oče. Ti misliš: 'Saru je opet uhvatila ona njena opsednutost'. A? Ali ne brini se. Ovog puta nije tako. Samo mislim da je ovo mesto idealno za sprečavanje infekcije na groznim ranama koje..."
<BR>&nbsp;&nbsp;&nbsp;&nbsp;&nbsp;Prigušeno ječanje doplovi iz zadnjeg dela kuće. Sara, posle jednog trenutka oklevanja, podiže šaku. "Sačekaj, odmah ću."
<BR>&nbsp;&nbsp;&nbsp;&nbsp;&nbsp;Nelo je otpratio pogledom njen žurni odlazak prema tremu koji je bio zaklonjen roletnama. Onda, vođen radoznalošću, pođe za njom.
<BR>&nbsp;&nbsp;&nbsp;&nbsp;&nbsp;Priti je otirala znoj sa čela nepoznatog čoveka, a njegove tamne šake u trzajima su odmahivale kao da pokušavaju oterati nešto. Ruke su mu, celom dužinom, bile izbrazdane velikim ožiljcima, a iz zavoja pokrivenog gazom, pored levog uha, curila je žućkasta tečnost. Kad ga je Nelo poslednji put video, koža ovog nesrećnika bila je iste boje kao pepeo, jasno je nagoveštavala primicanje smrti. A sada su pacijentove oči, širom otvorene, sa dužicama gotovo sasvim crnim, plamtele kao da ih obuzima neka groza ili strast.
<BR>&nbsp;&nbsp;&nbsp;&nbsp;&nbsp;Sara dohvati pacijenta za ruke i poče mu nešto govoriti, nastojeći da smiri ovaj neočekivani napad. Ali pacijent je dočepa za zglavkove i tako steže da Sara jauknu. Nelo žurno priđe i poče vući njegove prste, ne bi li je oslobodio, ali uzalud; neznančev stisak bio je jači.
<BR>&nbsp;&nbsp;&nbsp;&nbsp;&nbsp;"Ge... ge... ge... dau", mucao je nepoznati i vukao Saru bliže sebi, ka podu.
<BR>&nbsp;&nbsp;&nbsp;&nbsp;&nbsp;U tom trenu rascepi se nebo celo.
<BR>&nbsp;&nbsp;&nbsp;&nbsp;&nbsp;Strahoviti urlik odvali roletne sa prozora i poobara posuđe sa polica u kuhinji. Celo ogromno stablo garua nagnulo se, povilo se toliko na jednu stranu da Nelo i njegova kćerka popadaše. U ušima im je sve zvonilo. Hvatali su se za daske poda, da ne bi ispali napolje. Drvo se toliko nagnulo da Nelo kroz širom razvaljeni prozor ugleda šumsko tlo... Padalo je i razbijalo se još posuđa. Okružena olujom uskomešanog papira, šimpanza Priti je cičala, a pacijent joj se svojim kricima pridruživao. Njegove oči bile su panično izbuljene.
<BR>&nbsp;&nbsp;&nbsp;&nbsp;&nbsp;Nelo uspe da domisli jednu celu misao, do kraja. Da li bi ovo mogao biti još jedan zemljotres?
<BR>&nbsp;&nbsp;&nbsp;&nbsp;&nbsp;Garu stablo se sad vratilo u uspravan položaj, a onda nagnulo daleko na suprotnu stranu, i tako nekoliko puta tamo-amo, šibajući, tresući ih kao zrnca u zvečki. Nelou se činilo da ova strahota traje večno. Potrajala je, možda, ceo minut.
<BR>&nbsp;&nbsp;&nbsp;&nbsp;&nbsp;Na njihovo zaprepašćenje, kuća uglavljena u račvu dveju divovskih grana održala se, nije pala sa drveta. Drhtaji su se još prostirali kroz ogromno, namučeno stablo, ali se rika i tutnjava smirivala. U Neloovoj lobanji poče se opet uspostavljati tišina, ali ošamućena, otupela. Sara mu pomože da ustane. Zajedno priđoše strancu, koji se pridigao do prozora i tu uhvatio za ragastov prstima pobelelim od stezanja.
<BR>&nbsp;&nbsp;&nbsp;&nbsp;&nbsp;Kroz žumu se klobučala oluja prašine i lišća. Na Neloovo iznenađenje, nijedno stablo nije bilo oboreno. On potraži pogledom veliku branu i nađe da je odolela. Bogu hvala, pomisli on. I radionica za hartiju izgledala je neoštećena.
<BR>&nbsp;&nbsp;&nbsp;&nbsp;&nbsp;"Vidi!" uzviknu Sara, pokazujući nešto iznad šume, nešto na jugoistočnom nebu.
<BR>&nbsp;&nbsp;&nbsp;&nbsp;&nbsp;Tamo se video razređeni beli trag, daleko u visinama, gde je nešto divovsko, nešto nepojamno brzo, maločas raseklo atmosferu; učini im se da vide sjaj toga kako preleće lanac planina Rimer i nestaje iza njih. Tako brzo je proletelo, a tako visoko, tako nadmeno i nebojažljivo, da Nelo nije morao ni kazati glasno svoju pomisao. Isti strah svetlucao je i u očima njegove kćerke.
<BR>&nbsp;&nbsp;&nbsp;&nbsp;&nbsp;I neznanac izmučenog lica pogledom je ispratio taj sjaj koji se već ugasio iza planinskih vrhova. Uzdahnuo je. Činilo se da je i on, kao i njih troje, obuzet brigom i zlim slutnjama, ali da iznenađen nije nimalo.
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
