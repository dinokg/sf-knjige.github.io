<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5.
<P>&nbsp;&nbsp;&nbsp;&nbsp;&nbsp;Iz daljine, Đoto je ličio na golemu piramidu čija je osnova lebdela u vazduhu više od jednog kilometra iznad tla, sličan kakvom raslojenom oblaku na kome su se zagasite plaže prošarane treperavim tačkama odizale stepenasto kao geološke naslage u podnožju neke široke planine. Korsonu zastade dah pred tim prizorom. A onda piramida kao da poče da se rastvara. Oblak postade lavirint. Zgrade ili mehanizmi od kojih se grad sastojao stajali su prilično razmaknuti. Dvostruka reka izbijala je iz tla, okomito, i proticala kroz grad kao kakav stub zatočen u nekoj nevidljivoj cevi. Mehanizmi su leteli tamo-amo duž trodimenzionalnih magistrala grada. U trenutku kada je brod u kome je bio Korson stigao do predgrađa, dva velika zdanja kockastog oblika podigoše se u vazduh i izmakoše u pravcu okeana.
<BR>&nbsp;&nbsp;&nbsp;&nbsp;&nbsp;Đoto je, pomisli Korson, lep primer urbanizma zasnovanog na antigravitaciji, u čijem je zaleđu stajalo pomalo anarhično shvatanje društva. Prema njegovom iskustvu, antigravitaciji je bilo mesto samo na ratnim brodovima. Što se anarhije tiče, ona je bila samo istorijska kategorija, pošto je rat nju sasvim isključivao. Svaki čovek i svaka stvar imali su neko mesto. Ali za deset vekova, a možda i više milenijuma, stvari su imale vremena da se promene. Antigravitacija je na prvi pogled bila postala isto tako obična kao i fusiona energija. Možda je čak služila i kao izvor energije? Korson je čuo da se prenose glasine o projektima te vrste. Na ratnim brodovima, antigravitacioni uređaji trošili su užasnu količinu energije, ali to nije ništa značilo. Sila kojom mase deluju jedna na drugu predstavlja takođe potencijalnu energiju vrednu pomena.
<BR>&nbsp;&nbsp;&nbsp;&nbsp;&nbsp;Ovakav jedan grad, nasuprot onima koje je on znao, nije predstavljao skup više ili manje utvrđenih zgrada. Bio je to agregat koji se mogao menjati. Po želji se moglo baciti ili podići sidro. Opstala je jedino prvobitna funkcija grada, da se okupe bića kako bi mogla razmenjivati dobra i misli.
<BR>&nbsp;&nbsp;&nbsp;&nbsp;&nbsp;Florijin brod lagano se peo duž jedne od strana piramide. Razmeštaj zgrada bio je takav, zapazi Korson, da su čak i donji slojevi grada primali zamašnu količinu sunčeve svetlosti. To je ukazivalo da postoji centralna uprava zadužena za regulaciju prometa i dodelu mesta novopridošlima.
<BR>&nbsp;&nbsp;&nbsp;&nbsp;&nbsp;"Stigli smo", reče Floria Van Nel iznenada. "Šta nameravate sada?"
<BR>&nbsp;&nbsp;&nbsp;&nbsp;&nbsp;"Imao sam utisak da ste hteli da me predate policiji."
<BR>&nbsp;&nbsp;&nbsp;&nbsp;&nbsp;Na licu joj se pojavi izraz čuđenja.
<BR>&nbsp;&nbsp;&nbsp;&nbsp;&nbsp;"To bi se dogodilo u vaše vreme? Žace će vas same naći ako im je do toga, mada sumnjam da još umeju da hapse. Poslednji put su to izveli pre desetak godina."
<BR>&nbsp;&nbsp;&nbsp;&nbsp;&nbsp;"Ja sam vas napao."
<BR>&nbsp;&nbsp;&nbsp;&nbsp;&nbsp;Ona prasnu u smeh.
<BR>&nbsp;&nbsp;&nbsp;&nbsp;&nbsp;"Recimo da sam vas izazvala. Bilo je to veoma zanimljivo iskustvo provesti neko vreme kraj čoveka koji ne može da predvidi ni minutu unapred šta će uraditi ili kazati."
<BR>&nbsp;&nbsp;&nbsp;&nbsp;&nbsp;Ona krenu pravo ka njemu i poljubi ga u usta, zatim se ukloni pre no što je on dospeo da je zagrli. Korson ostade otvorenih usta, shvativši da je ozbiljno mislila. Susret sa Korsonom delovao je na nju izazovno. Ona nije poznavala taj tip muškarca, ali je zato on znao takvu vrstu žena. Video je dopadanje u njenim očima kada je protiv nje upotrebio silu. Osnovne crte ljudske naravi ne mogu se promeniti za dvanaest vekova, čak i ako neke površinske karakteristike evoluiraju.
<BR>&nbsp;&nbsp;&nbsp;&nbsp;&nbsp;Mogao je da iskoristi tu okolnost.
<BR>&nbsp;&nbsp;&nbsp;&nbsp;&nbsp;Ali nešto u njemu ustuknu. Najednom mu se javi želja da pobegne. Taj nagon je nalazio čvrst oslonac u onome što je pretpostavljao o budućnosti. Ljudski rod je tokom deset vekova (ili više) možda dovoljno napredovao da se bez po muke oslobodi osamnaest hiljada Čudovišta, ali on je u to sumnjao. A veze koje bi se uspostavile između Florie Van Nel i njega ozbiljno bi mu sputavale slobodu.
<BR>&nbsp;&nbsp;&nbsp;&nbsp;&nbsp;"Hvala za sve", reče on. "Ako nekada budem mogao da vam učinim uslugu..."
<BR>&nbsp;&nbsp;&nbsp;&nbsp;&nbsp;"Veoma ste sigurni u sebe", uzvrati ona. "A kuda nameravate da idete?"
<BR>&nbsp;&nbsp;&nbsp;&nbsp;&nbsp;"Na neki drugi svet, nadam se. Ja... ovaj, ja mnogo putujem. Na ovoj planeti sam već predugo ostao."
<BR>&nbsp;&nbsp;&nbsp;&nbsp;&nbsp;Ona malo iskolači oči.
<BR>&nbsp;&nbsp;&nbsp;&nbsp;&nbsp;"Ne pitam vas zašto lažete, Korsone. Ali se pitam zašto lažete tako loše."
<BR>&nbsp;&nbsp;&nbsp;&nbsp;&nbsp;"Iz zadovoljstva", reče on.
<BR>&nbsp;&nbsp;&nbsp;&nbsp;&nbsp;"Ne izgleda mi da se mnogo zabavljate."
<BR>&nbsp;&nbsp;&nbsp;&nbsp;&nbsp;"Pokušavam."
<BR>&nbsp;&nbsp;&nbsp;&nbsp;&nbsp;Goreo je od želje da joj postavi sijaset pitanja, ali se uzdrža. Moraće sam da otkriva ovaj novi svet. Osim toga, nipošto nije želeo da oda svoju tajnu. Morao je da se zadovolji s ono malo stvari koje je uspeo da izvuče iz njihovog jutrošnjeg razgovora.
<BR>&nbsp;&nbsp;&nbsp;&nbsp;&nbsp;"Očekivala sam nešto drugo", reče ona. "Ali, naravno, vi ste slobodni."
<BR>&nbsp;&nbsp;&nbsp;&nbsp;&nbsp;"Mogu ipak da vam učinim jednu uslugu. Napustiću ovaj svet. Učinite i vi tako. Kroz koji mesec život će na njemu verovatno postati nemoguć."
<BR>&nbsp;&nbsp;&nbsp;&nbsp;&nbsp;"Sa vama?" upita ona ironično. "Niste u stanju da predvidite ono što će se dogoditi minutu kasnije, a igrate se proroka. I ja ću vama dati jedan savet. Presvucite se, inače ćete biti smešni."
<BR>&nbsp;&nbsp;&nbsp;&nbsp;&nbsp;Zbunjen, on u prvi mah zavuče ruke u džepove uniforme. No, ubrzo ih je izvadio i prihvatio neku vrstu tunike koju mu je ona pružila. Na Marsu, diši kao Marsovac... Brod je plovio duž nekakvog keja. Korson se osećao prilično smešno u novoj odeći. Brod se zaustavi.
<BR>&nbsp;&nbsp;&nbsp;&nbsp;&nbsp;"Imate li ensinerator?"
<BR>&nbsp;&nbsp;&nbsp;&nbsp;&nbsp;Ona nabra veđe.
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;Korson se ugrize za usne.
<BR>&nbsp;&nbsp;&nbsp;&nbsp;&nbsp;"Uređaj u kom se uništavaju otpaci."
<BR>&nbsp;&nbsp;&nbsp;&nbsp;&nbsp;"Brisač? Naravno!"
<BR>&nbsp;&nbsp;&nbsp;&nbsp;&nbsp;Pokazala mu je kako brisač radi. On smota uniformu i baci je u uređaj. Široka odeća koju je obukao dobro mu je skrivala pištolj pod levim pazuhom. Bio je gotovo siguran da je ona primetila oružje, ali izgleda da nije znala ništa o njegovoj primeni. Uniforma mu nestade pred očima.
<BR>&nbsp;&nbsp;&nbsp;&nbsp;&nbsp;On krenu pravo ka vratima koja se otvoriše. U trenutku kada je izlazio, požele da nešto kaže ali nije našao prave reči i zato samo nesigurno mahnu rukom. Um mu je tog časa bio zaokupljen jednom jedinom brigom.
<BR>&nbsp;&nbsp;&nbsp;&nbsp;&nbsp;Da nađe neko mirno mesto za razmišljanje.
<BR>&nbsp;&nbsp;&nbsp;&nbsp;&nbsp;I da napusti Uriju što brže može.
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
