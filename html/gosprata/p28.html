<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>28.
<P>&nbsp;&nbsp;&nbsp;&nbsp;&nbsp;Ovoga puta uvlačili su se u kulise vremena. Posredstvom hipronovog nervnog sistema, Korson je gledao vreme. Vlakna životinje obavijala su mu se oko zglavka i milovala mu slepoočnice. S vremena na vreme, morao je da savlađuje izvesnu mučninu. Veran, koji je bio okačen s druge strane hiprona i koji ga je vodio, zahtevao je da Korson gleda vreme pravo u lice. Nadao se da bi Korson mogao da ga vodi kroz zbrku hodnika podzemnog grada i kroz lavirint života Ngal R'nde.
<BR>&nbsp;&nbsp;&nbsp;&nbsp;&nbsp;Oni su se verali po kanjonima stvarnosti, po jednako novoj sadašnjosti. Neko biće veoma prodornog pogleda moglo je da razabere pokret senke, možda izbledelih boja, ili još, uz mnogo sreće, kakvu golemu i stravičnu utvaru. Čak i pre nego što bi trepnulo očima, odagnalo prividnu prašinu, one bi nestale, ishlapile bi u zrak ili u kakvu pukotinu koja je zjapila u zidu. A da je svetlost bila dovoljno jarka da optoči neku pojedinost, ugledao bi samo plitke, prozirne obrise. Hipron je ostajao sinhronizovan sa stvarnošću samo jedan delić sekunde, taman dovoljno da Veran i Korson mogu da se orijentišu. Zidovi, stubovi, nameštaj, bili su za njih samo izmaglica. Živa bića i pokretni predmeti ostajali su nevidljivi. To je bilo naličje medalje. Čovek ne može da uhodi, ne reskirajući pri tom da ga vide, niti da se sakrije, ne postavši slep.
<BR>&nbsp;&nbsp;&nbsp;&nbsp;&nbsp;"Šteta što temeljito ne poznajete ovu bazu", reče Veran.
<BR>&nbsp;&nbsp;&nbsp;&nbsp;&nbsp;"Tražio sam vam jednu do dve nedelje", pobuni se Korson.
<BR>&nbsp;&nbsp;&nbsp;&nbsp;&nbsp;Veran slegnu ramenima.
<BR>&nbsp;&nbsp;&nbsp;&nbsp;&nbsp;"Ima rizika u koje se upuštam, drugih koje odbacujem. Neću valjda da čekam nedelju dana da vi i vaše ptice postavite zamke na mom putu."
<BR>&nbsp;&nbsp;&nbsp;&nbsp;&nbsp;"A šta će biti ako nas opaze?"
<BR>&nbsp;&nbsp;&nbsp;&nbsp;&nbsp;"Teško je reći. Možda se neće ništa dogoditi. Ili će možda nastati zbrka. Ngal R'nda vam možda neće ukazati ponovo poverenje kada ga opet sretnete. Ili će rešiti da ubrza stvari i počne s napadom mnogo ranije. Ne smemo dozvoliti da budemo opaženi. Ne smemo da unesemo u tok ove istorije promene koje mogu da nas dosegnu. Ići ćemo sami. Bez pratnje. Bez teškog naoružanja. Upotreba bilo kakvog oružja u prošlosti od koje zavisimo bila bi ravna samoubistu. Nadam se da ste toga svesni."
<BR>&nbsp;&nbsp;&nbsp;&nbsp;&nbsp;"Znači nemoguće je uhvatiti prošlost u zamku."
<BR>&nbsp;&nbsp;&nbsp;&nbsp;&nbsp;Veran se široko osmehnuo, otkrivajući oštru šipku koja mu je zamenjivala zube.
<BR>&nbsp;&nbsp;&nbsp;&nbsp;&nbsp;"Zadovoljiću se time da unesem jednu malu izmenu. Izmenu koja će se postaviti ispod praga, koja će proći neopažena ali koju ću moći da upotrebim kada za to dođe vreme. Vi ste dragocen čovek, Korsone. Ukazali ste mi na slabu tačku Ngal R'nde."
<BR>&nbsp;&nbsp;&nbsp;&nbsp;&nbsp;"I ja moram da vas pratim?"
<BR>&nbsp;&nbsp;&nbsp;&nbsp;&nbsp;"Mislite da sam toliko lud da vas ostavim iza sebe? Ta vi poznajete ta bića."
<BR>&nbsp;&nbsp;&nbsp;&nbsp;&nbsp;"Urijci će primetiti moje odsustvo. Neće više ništa čekati."
<BR>&nbsp;&nbsp;&nbsp;&nbsp;&nbsp;"Mogli bismo da se usudimo i otkačimo odašiljač, ali pretpostavljam da bi on odmah emitovao signal. Ne, nećemo ništa preduzimati. Bićemo odsutni iz ove stvarnosti samo nekoliko sekundi. Koliko je stara, po vama, ta ptica?"
<BR>&nbsp;&nbsp;&nbsp;&nbsp;&nbsp;"Ne znam", odgovori Korson posle kraćeg oklevanja. "On je star za svoju vrstu. A Urijci su živeli duže od ljudi, u moje vreme. Mora da ima bar dve stotine zemaljskih godina, možda dve stotine pedeset, ako je gerijatrija napredovala."
<BR>&nbsp;&nbsp;&nbsp;&nbsp;&nbsp;"Zaronićemo u odsudnom trenutku", reče Veran, zadovoljno. "Oni neće moći da primaju poruke sa vaše spravice pre nego što su vam je stavili na vrat."
<BR>&nbsp;&nbsp;&nbsp;&nbsp;&nbsp;I tako, otisnuli su se u hodnike vremena. Uvukli su se u podzemni grad, prošavši kroz kilometre stena, koje su bile samo magla, a potom su, nalik na utvare, prodrli u same hodnike.
<BR>&nbsp;&nbsp;&nbsp;&nbsp;&nbsp;Veranov glas šapnu Korsonu u uvo:
<BR>&nbsp;&nbsp;&nbsp;&nbsp;&nbsp;"Kako da ga prepoznam?"
<BR>&nbsp;&nbsp;&nbsp;&nbsp;&nbsp;"Po plavoj tunici", odgovori Korson. "Ali pretpostavljam da on ovde provodi samo deo svoga vremena."
<BR>&nbsp;&nbsp;&nbsp;&nbsp;&nbsp;"Nije važno. Kada ga hipron bude otkrio, ići će mu po tragu sve do časa rođenja. Ili možda treba reći do časa izleganja?"
<BR>&nbsp;&nbsp;&nbsp;&nbsp;&nbsp;Neka plava senka, iz potaje. Više se nisu odvajali od nje, sem tokom sasvim kratkih trenutaka za koje je Korson jedva mogao poverovati da sadrže mesece i godine u kojima je Ngal R'nda glumio na površini miroljubivog i otmenog Urijca. Vraćali su se kroz život jednog bića, kao što se losos vraća uz potok. Senka promeni boju. Ngal R'nda bio je mlad i tunika prinčeva Urije nije još pala na njegova pleća. Možda tada još nije mozgao o svom osvajačkom planu? Ali Korson je u to sumnjao.
<BR>&nbsp;&nbsp;&nbsp;&nbsp;&nbsp;Druge plave senke stale su da naviru iz vremenskog toka. Drugi prinčevi, izišli iz plavog jajeta, koji su celog života sanjali o osveti. Ngal R'nda je govorio istinu: bio je poslednji. Blizina kraja gonila ga je u boj. Pre njega, pokoljenja prinčeva mogla su o tome samo da sanjare.
<BR>&nbsp;&nbsp;&nbsp;&nbsp;&nbsp;Ngal R'nda iščeze na duže vreme.
<BR>&nbsp;&nbsp;&nbsp;&nbsp;&nbsp;"Je li sigurno rođen ovde?" upita Veran, zabrinuto.
<BR>&nbsp;&nbsp;&nbsp;&nbsp;&nbsp;"Nemam pojma", uzvrati Korson, razljućen tonom plaćenika. "Ali verujem da jeste. Ngal R'nda je suviše važan da bi bio rođen daleko od svetilišta svoje rase."
<BR>&nbsp;&nbsp;&nbsp;&nbsp;&nbsp;I začas, senka koja je bila Ngal R'nda pojavi se ponovo. Korson nije mogao da je prepozna, ali je počinjao da saznaje kako da odgoneta reakcije hiprona.
<BR>&nbsp;&nbsp;&nbsp;&nbsp;&nbsp;"A kakva je to klopka?" upita Korson.
<BR>&nbsp;&nbsp;&nbsp;&nbsp;&nbsp;"Videćete."
<BR>&nbsp;&nbsp;&nbsp;&nbsp;&nbsp;Veran je i dalje odbijao da kaže nešto više o tome.
<BR>&nbsp;&nbsp;&nbsp;&nbsp;&nbsp;Išli su ka ispiljenju poslednjeg princa od Urije.
<BR>&nbsp;&nbsp;&nbsp;&nbsp;&nbsp;Hoće li mu, pomisli Korson, čim se rodi ubrizgati neki genetski senzibilizator, koji će početi da deluje tek posle mnogo godina, u Veranovom prisustvu? Ili će mu ugraditi sondu koja će omogućiti da ga uhode tokom čitavog života, odašiljač ne veći od ćelije, na mestu koje skalpel nema nikakvog izgleda da dosegne. No, ove metode nisu baš oštroumne. One mogu da unesu odveć duboke poremećaje u potku vremena.
<BR>&nbsp;&nbsp;&nbsp;&nbsp;&nbsp;Hipron se zaustavi i umiri se. Izgledalo je kao da se svi delići Korsonovog tela udaljavaju jedni od drugih, kao da hoće da se odbiju, svaki na svoju stranu. On proguta pljuvačku. Mučnina se postepeno smiri.
<BR>&nbsp;&nbsp;&nbsp;&nbsp;&nbsp;"Još se nije rodio", reče Veran.
<BR>&nbsp;&nbsp;&nbsp;&nbsp;&nbsp;Koristeći se hipronovim čulima, Korson je opazio veliku eliptičnu dvoranu, neobično trošnu, koja je ličila na onu za predstavljanje. Samo je nekoliko vlakana životinje izvirivalo iz zida, a njena dva jahača ostala su skrivena u kamenu, zaštićena od pogleda.
<BR>&nbsp;&nbsp;&nbsp;&nbsp;&nbsp;Malo svetlosti. Caklile su se niše u uglačanom zidu, a u svakoj je počivalo jedno jaje. Na samom dnu sale, u jednoj malo većoj niši, ležalo je purpurno jaje. Korson izvrši svesnu ispravku. Za čoveka ili Urijca jaje je bilo plavo čak i ako je hipronu izgledalo purpurno.
<BR>&nbsp;&nbsp;&nbsp;&nbsp;&nbsp;Jaje iz kog se izlegao Ngal R'nda. Niše su bile istovremeno i kvočke. Niko neće ući u dvoranu pre nego što se izleganje okonča.
<BR>&nbsp;&nbsp;&nbsp;&nbsp;&nbsp;"Moraćemo da čekamo", reče Korson. "Vratili smo se malo dalje."
<BR>&nbsp;&nbsp;&nbsp;&nbsp;&nbsp;Tihi šum. Hiljadu rudara koji udaraju po nekoj dalekoj žili. Korson u magnevenju shvati. Mladi Urijci, probuđeni, lomili su svoje ljuske. Vremensko isključenje i nervni sitem hiprona menjali su i pojačavali zvuk.
<BR>&nbsp;&nbsp;&nbsp;&nbsp;&nbsp;Hipron kliznu put plavog jajeta. Korson je napredovao u dokučavanju hipronovih opažaja. Gotovo da je učestvovao, sada, u bočnom viđenju životinje. Mogao je da prati Veranove pokrete. Plaćenik je uperio neki instrument put plavog jajeta.
<BR>&nbsp;&nbsp;&nbsp;&nbsp;&nbsp;Korson nagonski uzviknu.
<BR>&nbsp;&nbsp;&nbsp;&nbsp;&nbsp;"Ne uništavajte ga!"
<BR>&nbsp;&nbsp;&nbsp;&nbsp;&nbsp;"Budalo", odgovori suvo Veran. "Samo ga merim."
<BR>&nbsp;&nbsp;&nbsp;&nbsp;&nbsp;Plaćenikova reakcija otkrila je svu napetost situacije. U tom presudnom trenutku u Ngal R'ndinom životu i najmanji potres mogao je da unese veliku istorijsku promenu. Kapi znoja orosiše čelo Korsona; osećao je kako mu klize niz strane nosa, slivajući se sa čela. Veran se igrao vatrom. Šta će se dogoditi ako bude počinio neku grešku? Hoće li obojica nestati iz kontinuuma? Ili će izroniti u nekom drugom odsečku vremenskog toka?
<BR>&nbsp;&nbsp;&nbsp;&nbsp;&nbsp;Plavo jaje prožeše potresi i ono se otvori. Poklopac nepravilnog oblika, na njegovom vrhu, lagano se odiže i napolje poteče nekakva tečnost. Poklopac pade, a onda, puče neka opna. Vrh lobanje mladog Urijca se pojavi. Bio je ogroman. Činilo se da je krupan koliko i jaje. Zatim se ljuska pocepa. Ptić otvori kljun, pripravivši se da oglasi svoj prvi pijuk. Znak koji su čekale dadilje, napolju.
<BR>&nbsp;&nbsp;&nbsp;&nbsp;&nbsp;Ljuska se rasprsnu. Na Korsonovo iznenađenje, glava ptića nije bila veća od malo krupnije ljudske pesnice. Ali on je znao da je rast nervnog sistema Ngal R'nde bio daleko od završetka. Urijci su se rađali u još nedozrelijem stanju nego ljudska deca.
<BR>&nbsp;&nbsp;&nbsp;&nbsp;&nbsp;Hipron iziđe iz zida i sinhronizova se sa sadašnjošću. Veran iskoči iz sedla, sa plastičnom kesom u ruci, baci u nju ostatak jajeta i vrati se na hiprona. Ne gubeći vreme čak ni na zatezanje ulara, on potera životinju u zaklon zida. I desinhronizacije.
<BR>&nbsp;&nbsp;&nbsp;&nbsp;&nbsp;"Kraj prve faze", procedi kroz zube.
<BR>&nbsp;&nbsp;&nbsp;&nbsp;&nbsp;U eliptičnoj dvorani ptići su puštali svoje prve krike. Jedna vrata se otvoriše.
<BR>&nbsp;&nbsp;&nbsp;&nbsp;&nbsp;"Opaziće nestanak ljuske", reče Korson.
<BR>&nbsp;&nbsp;&nbsp;&nbsp;&nbsp;"Vi ništa niste shvatili", promrmlja Veran. "Nabaviću im drugu. Ako je ono što ste mi kazali tačno, samo se plava jaja čuvaju. Ostala se odbacuju."
<BR>&nbsp;&nbsp;&nbsp;&nbsp;&nbsp;Oni skočiše ka površini. U jednom pustom predelu - jaruzi punoj šljunka - Veran sinhronizova hiprona. Korson skliznu na zemlju, obuzet vrtoglavicom.
<BR>&nbsp;&nbsp;&nbsp;&nbsp;&nbsp;"Pazite na noge", reče Veran. "U našoj smo stvarnoj prošlosti. Nikad se ne zna neće li lom neke grančice pokrenuti kakav veći poremećaj."
<BR>&nbsp;&nbsp;&nbsp;&nbsp;&nbsp;On otvori kesu i pažljivo pregleda ostatke plavog jajeta.
<BR>&nbsp;&nbsp;&nbsp;&nbsp;&nbsp;"Nisu obična jaja", prošaputa. "Pre izgledaju kao ploče spojene poput kostiju lobanje kod čoveka. Pogledajte linije šavova. Jasne su kao ivice kakvog statičkog zatvarača."
<BR>&nbsp;&nbsp;&nbsp;&nbsp;&nbsp;On izdvoji maleni deo ljuske i stavi ga u neki instrument, a zatim priljubi oko uz okular.
<BR>&nbsp;&nbsp;&nbsp;&nbsp;&nbsp;"Pigmentacija u masi", reče posle nekoliko trenutaka. "Genetička fantazija. Možda proizvod odveć sistematskih ukrštanja unutar jednog istog roda. Ali to je malo važno. Neće biti suviše teško pronaći pigment iste vrste, samo nešto manje postojan."
<BR>&nbsp;&nbsp;&nbsp;&nbsp;&nbsp;"Obojićete jaje?" upita Korson.
<BR>&nbsp;&nbsp;&nbsp;&nbsp;&nbsp;Veran se zacereka.
<BR>&nbsp;&nbsp;&nbsp;&nbsp;&nbsp;"Dragi moj Korsone, vaša glupost je nepopravljiva. Zameniću ovu ljusku jednom drugom, običnijeg modela, ali ovako obojenom. Sredstvom koje ću umeti da neutrališem ako bude potrebno. Sva moć Ngal R'nde potiče od osobine boje njegovog jajeta. Zato on smatra da je dobro da ga pokazuje s vremena na vreme. To je takođe nesumnjivo razlog zbog čega niko ne ostaje u dvorani u trenutku izleganja. Zamena je nemoguća. Osim ako se ne raspolaže hipronom. Mislim da ova zamena neće nikada biti primećena, niti će izazvati veći poremećaj. Da bih bio sasvim siguran, uzeću ljusku jednog jajeta izlegnutog u isto vreme kad i ono Ngal R'nde i iste veličine. Najteže će biti da je postavim za samo jednu sekundu, pre nego što neko uspe da uđe i vidi nas."
<BR>&nbsp;&nbsp;&nbsp;&nbsp;&nbsp;"Nemoguće", reče Korson.
<BR>&nbsp;&nbsp;&nbsp;&nbsp;&nbsp;"Postoje droge koje za više od deset puta povećavaju brzinu ljudskih reakcija. Čuli ste za njih, pretpostavljam. Upotrebljavaju se za vreme borbe na svemirskim brodovima."
<BR>&nbsp;&nbsp;&nbsp;&nbsp;&nbsp;"One su opasne", reče Korson.
<BR>&nbsp;&nbsp;&nbsp;&nbsp;&nbsp;"Ne tražim od vas da ih uzmete."
<BR>&nbsp;&nbsp;&nbsp;&nbsp;&nbsp;Veran stade da vraća delove ljuske u kesu. Zatim se predomisli.
<BR>&nbsp;&nbsp;&nbsp;&nbsp;&nbsp;"Bolje da mu skinem boju i stavim ga na mesto kasnije dodatog. Nikad se ne zna."
<BR>&nbsp;&nbsp;&nbsp;&nbsp;&nbsp;On napravi nekoliko proba, a onda poprska delove sprejom. Oni promeniše boju u nijansu slonovače za samo nekoliko sekundi.
<BR>&nbsp;&nbsp;&nbsp;&nbsp;&nbsp;"U sedlo", reče Veran, zadovoljno.
<BR>&nbsp;&nbsp;&nbsp;&nbsp;&nbsp;Ponovo uroniše u reku vremena. Prilično su brzo otkrili jednu dvoranu u kojoj je ležalo desetine praznih ljuski. Veran sinhronizova hiprona, podesi nekoliko ostataka i zadrža jednu celu ljusku. Ona dobi savršenu plavu boju pod mlazom spreja i u kesi zameni ljusku promenjene boje. Veran proguta pilulu.
<BR>&nbsp;&nbsp;&nbsp;&nbsp;&nbsp;"Droga će početi da deluje kroz tri minuta. Dobiću oko deset sekundi povećane brzine, dakle više od minut i po subjektivnog vremena. Više nego što je potrebno."
<BR>&nbsp;&nbsp;&nbsp;&nbsp;&nbsp;On se okrete prema Korsonu i široko se osmehnu.
<BR>&nbsp;&nbsp;&nbsp;&nbsp;&nbsp;"Lepota stvari je u tome što vi, ako mi se desi neki nesrećan slučaj, ne biste znali da se vratite. Pitam se kakvo bi lice napravili Urijci kad bi u svojoj dvorani za izleganje otkrili jednog mrtvog i jednog živog čoveka. I jedno pripitomljeno Čudovište koje oni znaju samo kao divlje. Morali biste da im ispričate nešto uverljivo."
<BR>&nbsp;&nbsp;&nbsp;&nbsp;&nbsp;"Nestali bismo odmah", reče Korson. "Poremećaj bi bio veliki. Čitava istorija ovog dela kontinuuma bila bi dovedena u pitanje."
<BR>&nbsp;&nbsp;&nbsp;&nbsp;&nbsp;"Brzo učite", uzvrati Veran, dobro raspoložen. "Ali najteže će biti da se vratimo tačno posle našeg odlaska. Ne žudim da sretnem samoga sebe. A svakako ni da narušim zakon nepovratne informacije."
<BR>&nbsp;&nbsp;&nbsp;&nbsp;&nbsp;Korson se ne pomeri.
<BR>&nbsp;&nbsp;&nbsp;&nbsp;&nbsp;"U svakom slučaju", nastavi Veran, "za tim ne žudi ni hipron. Najmučnije će biti da ga navedem da očeše samoga sebe u vremenu. On to mrzi."
<BR>&nbsp;&nbsp;&nbsp;&nbsp;&nbsp;Ipak, ja sam to uradio, pomisli Korson. Bolje reći, učiniću. Zakon nepovratne informacije, kao i sva fizička pravila, samo je relativan. Neko ko ga sasvim razume može i da ga prekrši. To znači da ću jednog dana shvatiti mehanizme vremena. Da ću izići odavde. Da će se mir vratiti i da ću ponovo naći Antonelu.
<BR>&nbsp;&nbsp;&nbsp;&nbsp;&nbsp;Sve se dogodilo tako brzo da je Korson o tome sačuvao samo mutno sećanje. Kaleidoskopska senka Verana, koji se kretao tako brzo da se činilo da ocrtava izvesnu zapreminu u prostoru, plavi blesak delova jajeta, šupljine ispunjene pijukavim obrisima mladih Urijaca, vrata koja se okreću i možda škripe, iznenadni miris hlora, iako je bilo sigurno da vazduh iz dvorane nije mogao da prodre u njegov kombinezon, zanošenje kroz vreme, Veranov glas, oštar, isprekidan, tako brz da su mu reči gotovo izmicale, pirueta kroz prostor, mučnina, pad ka svim rubovima svemira.
<BR>&nbsp;&nbsp;&nbsp;&nbsp;&nbsp;"Kraj druge faze", bučno objavi Veran.
<BR>&nbsp;&nbsp;&nbsp;&nbsp;&nbsp;Zamka je bila postavljena. Dva veka, možda dva i po, nestaće u prahu pre nego što on gurne Ngal R'ndu, poslednjeg princa od Urije, gospodara rata, koji se izlegao iz plavog jajeta, ka neumitnom udesu.
<BR>&nbsp;&nbsp;&nbsp;&nbsp;&nbsp;Vreme je, pomisli Korson, dok su ga čvrste ruke izvlačile iz sedla, vreme je najstrpljiviji od bogova.
</P></TD></TR></TABLE>
<P class="next">
<A HREF=p29.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
