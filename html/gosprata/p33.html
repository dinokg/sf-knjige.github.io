<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>33.
<P>&nbsp;&nbsp;&nbsp;&nbsp;&nbsp;Kada Korson priđe, muškarac se pokrenu. Oslonio se na lakat i osmotrio pridošlicu. Smeškao se, kao da nije mnogo propatio.
<BR>&nbsp;&nbsp;&nbsp;&nbsp;&nbsp;"Oh", reče on. "Vi ste sa Eržistala. Očekivao sam vas."
<BR>&nbsp;&nbsp;&nbsp;&nbsp;&nbsp;Korson samo zausti.
<BR>&nbsp;&nbsp;&nbsp;&nbsp;&nbsp;"Savet..."
<BR>&nbsp;&nbsp;&nbsp;&nbsp;&nbsp;"Ovde je, čoveče. Savet Urije za hiljadu godina."
<BR>&nbsp;&nbsp;&nbsp;&nbsp;&nbsp;Korson se naže nad njim.
<BR>&nbsp;&nbsp;&nbsp;&nbsp;&nbsp;"Je li vam potrebna pomoć?"
<BR>&nbsp;&nbsp;&nbsp;&nbsp;&nbsp;"Mislim da nije. Sedite."
<BR>&nbsp;&nbsp;&nbsp;&nbsp;&nbsp;"Ove žene..." poče Korson, spustivši se na pesak.
<BR>&nbsp;&nbsp;&nbsp;&nbsp;&nbsp;"One su u vezi. Ne uznemiravajte ih."
<BR>&nbsp;&nbsp;&nbsp;&nbsp;&nbsp;"U vezi?"
<BR>&nbsp;&nbsp;&nbsp;&nbsp;&nbsp;"Nama se nigde ne žuri. Večeras je zaista lepo, zar vam se ne čini?"
<BR>&nbsp;&nbsp;&nbsp;&nbsp;&nbsp;On stade da kopa po pesku i otkri kristalnu bocu koju pruži Korsonu pošto ju je otčepio.
<BR>&nbsp;&nbsp;&nbsp;&nbsp;&nbsp;"Popijte malo, stari moj, čudno se ponašate."
<BR>&nbsp;&nbsp;&nbsp;&nbsp;&nbsp;Korson zausti, da nešto kaže pa se predomisli. Ako je brodolomnik mislio da im se nigde ne žuri, zašto mu protivurečiti? On otpi gutljaj. Vino je bilo hladno. Iznenađen, on, svojski nategnu i zagrcnu se.
<BR>&nbsp;&nbsp;&nbsp;&nbsp;&nbsp;"Ne dopada vam se?" upita brodolomnik.
<BR>&nbsp;&nbsp;&nbsp;&nbsp;&nbsp;"To je najbolje vino koje sam ikada pio."
<BR>&nbsp;&nbsp;&nbsp;&nbsp;&nbsp;"E pa onda, dragi moj, ispraznite bocu. Ima ih još."
<BR>&nbsp;&nbsp;&nbsp;&nbsp;&nbsp;Korson skide rukavice da bi na miru još pio. Drugi gutljaj ga zagreja. Zatim se seti mesta i okolnosti.
<BR>&nbsp;&nbsp;&nbsp;&nbsp;&nbsp;"Jeste li gladni?" upita on. "Imam pri sebi nekoliko sledovanja."
<BR>&nbsp;&nbsp;&nbsp;&nbsp;&nbsp;"Zahvaljujem vam", uzvrati čovek. "Ali više volim pile, kavijar, ili teletinu na žaru. Baš glupo od mene što vam to nisam ranije predložio. Mora da ste gladni posle tolikog puta."
<BR>&nbsp;&nbsp;&nbsp;&nbsp;&nbsp;On kleče, odbaci žustro nekoliko šaka peska i otkri veliku posudu od kovanog srebra. Odiže poklopac i omirisa sadržaj sa uživanjem.
<BR>&nbsp;&nbsp;&nbsp;&nbsp;&nbsp;"Poslužite se i jedite prstima. Mi smo ovde za jednostavnost."
<BR>&nbsp;&nbsp;&nbsp;&nbsp;&nbsp;"Video sam Ęoto", poče Korson.
<BR>&nbsp;&nbsp;&nbsp;&nbsp;&nbsp;"Lep grad", reče čovek. "Malo starinski."
<BR>&nbsp;&nbsp;&nbsp;&nbsp;&nbsp;"Bio je na dnu jezera. Rat ga je potpuno uništio."
<BR>&nbsp;&nbsp;&nbsp;&nbsp;&nbsp;Iznenađen, čovek se ispravi na laktove, pa sede.
<BR>&nbsp;&nbsp;&nbsp;&nbsp;&nbsp;"Koji rat?"
<BR>&nbsp;&nbsp;&nbsp;&nbsp;&nbsp;Zatim poče da se smeje, polako, oprezno.
<BR>&nbsp;&nbsp;&nbsp;&nbsp;&nbsp;"Tako je. Vi dolazite iz burnog razdoblja. Mora da ste preživeli šok. Niste znali."
<BR>&nbsp;&nbsp;&nbsp;&nbsp;&nbsp;"Šta nisam znao?" upita Korson nasrtljivo.
<BR>&nbsp;&nbsp;&nbsp;&nbsp;&nbsp;"Ęoto je bio napušten. Jednostavno napušten. Ne razoren. Nije odgovarao više našem načinu života."
<BR>&nbsp;&nbsp;&nbsp;&nbsp;&nbsp;Korson se napreže da shvati novi podatak koji je doznao.
<BR>&nbsp;&nbsp;&nbsp;&nbsp;&nbsp;"Pa kako živite?"
<BR>&nbsp;&nbsp;&nbsp;&nbsp;&nbsp;"Kao što vidite. Jednostavno. Treba da razmišljamo. Pripremamo se za..."
<BR>&nbsp;&nbsp;&nbsp;&nbsp;&nbsp;On zastade za trenutak, a onda dodade:
<BR>&nbsp;&nbsp;&nbsp;&nbsp;&nbsp;"Za budućnost."
<BR>&nbsp;&nbsp;&nbsp;&nbsp;&nbsp;"Sigurni ste da vam nije potrebna pomoć?" upita Korson trljajući ruke peskom da bi obrisao tragove masti koje je ostavila sočna polutka pileta koju je upravo pojeo.
<BR>&nbsp;&nbsp;&nbsp;&nbsp;&nbsp;"Vi ste nam potrebni Korsone. Ali ne sada, ne ovde."
<BR>&nbsp;&nbsp;&nbsp;&nbsp;&nbsp;"Sigurni ste da vam ništa ne nedostaje?" reče Korson nepoverljiv.
<BR>&nbsp;&nbsp;&nbsp;&nbsp;&nbsp;"Zar izgleda kao da mi nešto nedostaje? Odeća možda? Mi je više uopšte ne nosimo."
<BR>&nbsp;&nbsp;&nbsp;&nbsp;&nbsp;"Hrana, lekovi. Pretpostavljam da nije čitava plaža krcata bocama vina i zdelama sa hranom. Šta ćete raditi kad vam zalihe prestanu?"
<BR>&nbsp;&nbsp;&nbsp;&nbsp;&nbsp;Čovek zamišljeno osmotri more.
<BR>&nbsp;&nbsp;&nbsp;&nbsp;&nbsp;"Stvarno", reče on, "takva misao nikad mi nije pala na pamet. Mislim da..."
<BR>&nbsp;&nbsp;&nbsp;&nbsp;&nbsp;Korson ga vatreno prekide.
<BR>&nbsp;&nbsp;&nbsp;&nbsp;&nbsp;"Razmrdajte se. Jeste li ludi? Ili bolesni? Mora da postoji način da se peca u tom moru, da se lovi u tim šumama. Nećete valjda dopustiti da umrete od gladi?"
<BR>&nbsp;&nbsp;&nbsp;&nbsp;&nbsp;"Ne verujem", uzvrati čovek.
<BR>&nbsp;&nbsp;&nbsp;&nbsp;&nbsp;On pogleda Korsona u oči i ustade, jednim jedinim pokretom. Bio je dobro građen, mišićav, veći od Korsona. Duga kosa okruživala mu je lice.
<BR>&nbsp;&nbsp;&nbsp;&nbsp;&nbsp;"Šta mislite odakle potiče ova boca?"
<BR>&nbsp;&nbsp;&nbsp;&nbsp;&nbsp;Sada ustade i Korson i, zbunjen, nacrta nešto u pesku vrhom čizme.
<BR>&nbsp;&nbsp;&nbsp;&nbsp;&nbsp;"Ne znam."
<BR>&nbsp;&nbsp;&nbsp;&nbsp;&nbsp;"Kada nam ponestane vina, ponovo ćemo zatražiti."
<BR>&nbsp;&nbsp;&nbsp;&nbsp;&nbsp;"Ah", reče Korson, čije se lice ozari. "Vi živite u peščanim dinama i došli ste da večerate na plaži. Tamo imate sluge ili robote."
<BR>&nbsp;&nbsp;&nbsp;&nbsp;&nbsp;Čovek odmahnu glavom.
<BR>&nbsp;&nbsp;&nbsp;&nbsp;&nbsp;"U dinama nećete naći ni palate, ni kuće, ni sluge, ni robote. Mislim da nema ni žive duše u krugu od četrdeset kilometara. Vidim da niste shvatili naš način života. Nama je jedini krov nebeski svod, postelja pesak, a posteljina lahor. Mislite li da je previše toplo ili previše hladno? Mogu to da sredim."
<BR>&nbsp;&nbsp;&nbsp;&nbsp;&nbsp;"A otkud ovo potiče?" upita Korson, razljućen, odgurnuvši nogom praznu bocu.
<BR>&nbsp;&nbsp;&nbsp;&nbsp;&nbsp;"Iz jedne druge epohe. Iz nekog veka u budućnosti ili prošlosti, ko bi to znao. Odlučili smo da zaparložimo ovih nekoliko decenija. Ovo je veoma prijatno mesto za odmor i razmišljanje. Mi kontrolišemo klimu, naravno. Ali nećete naći nikakvu mašinu na čitavoj planeti, u ovoj epohi. One koje su nam potrebne ostaju skrivene u kulisama vremena. Kada nam nešto zatreba, jedno od nas stupi vezu i to zatraži. I predmet se ovde pošalje."
<BR>&nbsp;&nbsp;&nbsp;&nbsp;&nbsp;"A Ęoto?"
<BR>&nbsp;&nbsp;&nbsp;&nbsp;&nbsp;"Pre izvesnog vremena, uvideli smo da smo krenuli pogrešnim putem. Odlučili smo da pokušamo nešto drugo."
<BR>&nbsp;&nbsp;&nbsp;&nbsp;&nbsp;"Ovo?" upita Korson.
<BR>&nbsp;&nbsp;&nbsp;&nbsp;&nbsp;"Tačno", uzvrati čovek.
<BR>&nbsp;&nbsp;&nbsp;&nbsp;&nbsp;Korson pogleda more. Pred očima mu je stajao klasičan zalazak sunca, ali se nešto uznemiri u njemu, nešto što je tražilo da se razveseli. Mirno more šljapkalo je o neku stenu, na nekoliko hvatova od obale, kao neka konačno pripitomljena životinja. Nevidljivo sunce grlilo je oblake. On nagonski potraži mesec na nebu, ali nije uspeo da ga vidi. Zvezde, čija je sazvežđa sada poznavao, bile su, međutim, dovoljno brojne da bi na ovaj svet bacale bledu svetlost.
<BR>&nbsp;&nbsp;&nbsp;&nbsp;&nbsp;"Lepo je, zar ne?" reče čovek.
<BR>&nbsp;&nbsp;&nbsp;&nbsp;&nbsp;"Lepo je", složi se Korson.
<BR>&nbsp;&nbsp;&nbsp;&nbsp;&nbsp;Uputio je neodlučan pogled u pravcu žena utonulih u komu ili možda, san. Njihov stav odavao je sklonost ka samoći. A onda mu se učini da prepoznaje smeđu kosu, liniju leđa i načini korak prema ženi za koju je pomislio da je Antonela. Čovek ga zaustavi jednim pokretom ruke.
<BR>&nbsp;&nbsp;&nbsp;&nbsp;&nbsp;"Ne uznemiravajte ih. One većaju. Reč je o vama. U vezi su sa onima s Eržistala."
<BR>&nbsp;&nbsp;&nbsp;&nbsp;&nbsp;"Antonela", pozva Korson.
<BR>&nbsp;&nbsp;&nbsp;&nbsp;&nbsp;Čovek odmahnu glavom.
<BR>&nbsp;&nbsp;&nbsp;&nbsp;&nbsp;"Antonela nije ovde. Videćete je. Kasnije."
<BR>&nbsp;&nbsp;&nbsp;&nbsp;&nbsp;"Ona me još ne poznaje", reče Korson.
<BR>&nbsp;&nbsp;&nbsp;&nbsp;&nbsp;"Znam." Glas je bio nežan i tih kao da je čoveku bilo žao što se dotakao te teme. "Mora da nauči da vas poznaje."
<BR>&nbsp;&nbsp;&nbsp;&nbsp;&nbsp;On zaćuta.
<BR>&nbsp;&nbsp;&nbsp;&nbsp;&nbsp;"Ne treba da se ljutite na nas."
<BR>&nbsp;&nbsp;&nbsp;&nbsp;&nbsp;Zatim brzo nastavi:
<BR>&nbsp;&nbsp;&nbsp;&nbsp;&nbsp;"Hoćete li da spavate ili više volite da sada razgovaramo o zajedničkim poslovima?"
<BR>&nbsp;&nbsp;&nbsp;&nbsp;&nbsp;"Ne spava mi se", reče Korson, "ali bih hteo malo da razmislim."
<BR>&nbsp;&nbsp;&nbsp;&nbsp;&nbsp;"Kako god hoćete", reče čovek.
<BR>&nbsp;&nbsp;&nbsp;&nbsp;&nbsp;Korson je dugo ostao miran, sedeći na pesku, sa laktovima oslonjenim na kolena. Sunce je sasvim zašlo. Zvezde su poigravale po moru. Vazduh je bio mlak kao i koža. Posle nekog vremena, Korson svuče kombinezon i čizme. Još se nije usuđivao da se skine go ali je osećao da želja za tim raste u njemu, baš kao i poziv da skoči u talase, zapliva i zaboravi gospodare rata. Plime bi morale da budu slabe, ovde. Nema meseca. Samo je daleko sunce izazivalo treperenje mora.
<BR>&nbsp;&nbsp;&nbsp;&nbsp;&nbsp;Korson uzdrhta i prekide ćutanje. Govorio je najpre nesigurnim glasom, kao da je sam, kao da se plašio da poremeti tananu ravnotežu noći ili da ne probudi kakvog neprijatelja. Zatim mu ton ojača.
<BR>&nbsp;&nbsp;&nbsp;&nbsp;&nbsp;"Ja sam ambasador", reče on, "osobite vrste. Bio sam vojnik. Putovao sam kroz vreme. Čuo sam bogove Eržistala. Saznao sam da su tri opasnosti ugrožavale mir Urije. Prva je bila životinja kao ova koja me je dovela, ali divlja, zver. Druga opasnost ležala je u zaveri koju su protiv ljudi skovali prvobitni stanovnici ove planete. Treća je nosila ime plaćenika koji je iskrsao niotkuda i koga ću, prema njegovoj izjavi, ja sam pozvati na ovaj svet. Ja ga ovde predstavljam. I na kraju, ja sam svoj sopstveni ambasador. Želim da oslobodim Uriju od svih tih opasnosti, ali mi nedostaju sredstva. Nadao sam se da ću ovde naći pomoć, iako su mi oni sa Eržistala kazali da računam samo na sebe. Po cenu uspeha, prema njima, steći ću slobodu, a možda i više. Ali vidim da je to nemoguć zadatak."
<BR>&nbsp;&nbsp;&nbsp;&nbsp;&nbsp;"Znam ja sve to", uzvrati čovek. "Zadatak je već napola izvršen. Ne snalazite se loše, Korsone, za čoveka iz davnih vremena."
<BR>&nbsp;&nbsp;&nbsp;&nbsp;&nbsp;"Čudovište je u kavezu", reče Korson. "a zavera osujećena. Ne znam jesam li sposoban za više. Ostaje Veran, gospodar rata, čiji sam ja ovde, na nesreću, izaslanik."
<BR>&nbsp;&nbsp;&nbsp;&nbsp;&nbsp;Čovek razgrnu pesak.
<BR>&nbsp;&nbsp;&nbsp;&nbsp;&nbsp;"Hoćete li malo ovog vina?" upita on uljudno.
<BR>&nbsp;&nbsp;&nbsp;&nbsp;&nbsp;"Taj Veran želi da osvoji svemir", nastavi Korson, otpivši nekoliko gutljaja. "Traži oružja i vojnike ili robote. U zamenu, obećava da će ostaviti ovaj svet na miru. Ali ja nemam poverenja u njega. Osim toga, služba bezbednosti neće ga pustiti da to uradi, pa će doći do rata. On će se odvijati na ovom svetu, jer Veran neće pustiti da ga lako oteraju."
<BR>&nbsp;&nbsp;&nbsp;&nbsp;&nbsp;"Vi ste služba bezbednosti", reče tiho čovek, "a u našoj prošlosti nije bilo rata."
<BR>&nbsp;&nbsp;&nbsp;&nbsp;&nbsp;"Mislite da sam ja..." zamuca Korson.
<BR>&nbsp;&nbsp;&nbsp;&nbsp;&nbsp;"Predstavnik Službe u našem sektoru. Na vama je da sprečite taj rat."
<BR>&nbsp;&nbsp;&nbsp;&nbsp;&nbsp;"Do njega nije došlo", reče lagano Korson, "pošto ste vi tu. To znači da sam uspeo. Ali to protivureči zakonu o nepovratnoj informaciji."
<BR>&nbsp;&nbsp;&nbsp;&nbsp;&nbsp;Čovek stade da presipa pesak sa dlana na dlan.
<BR>&nbsp;&nbsp;&nbsp;&nbsp;&nbsp;"Da i ne. To nije jednostavno. Zakon o nepovratnoj informaciji uređuje samo jedan poseban slučaj."
<BR>&nbsp;&nbsp;&nbsp;&nbsp;&nbsp;"Dakle", reče Korson, "budućnost može da interveniše u prošlosti?"
<BR>&nbsp;&nbsp;&nbsp;&nbsp;&nbsp;Čovek pusti da mu pesak iscuri kroz prste.
<BR>&nbsp;&nbsp;&nbsp;&nbsp;&nbsp;"Neke intervencije imaju samo beznačajne posledice, druge su opasne, izvesne su konačno korisne, barem sa stanovišta nekog povlašćenog posmatrača. Vas. Ili mene. Ili Verana. Kontrola nad vremenom liči malo na ekologiju. Zamislite neki svet nastanjen insektima, pticama i biljojedima. Insekti mrve zemlju i pomažu rast trave. Ptice jedu insekte i osiguravaju oplođavanje biljaka. Biljojedi pasu travu. Njihov izmet i leševi služe kao hrana insektima i đubre zemlju. Posredi je najjednostavnije moguće ekološko kolo. Možete da zdrobite na desetine insekata, a da se ništa ne dogodi. Možete da ubijete jato ptica, ili da se kljukate mesom biljojeda, uopšte ne poremetivši pri tom ravnotežu. Ali ako uništite sve insekte na nekom velikom području, ptice će ga ili napustiti ili će umreti od gladi. Trava će propasti za nekoliko godina. Zatim će nestati i biljojedi. Dobićete pustinju. Isto će se dogoditi i ako ozbiljno oslabite bilo koju kariku lanca. Postoji prag za svaku tačku. Ali zamislite da na ovaj svet uvedemo hordu mesojeda dovoljno brzih i jakih da napadaju biljojede. U početku, oni će biti izgubljeni u beskraju ove planete. Možete je pretraživati godinama, a da im ni traga ne nađete. Ali s vremenom, ne sukobivši se ni sa jednim protivnikom, oni će se namnožiti do te mere da će smanjiti broj biljojeda. To će pogoditi insekte, zatim ptice, pa vegetaciju. Biljojedi će biti ugroženi sa dve strane istovremeno. I sami mesojedi će početi da umiru od gladi. Ali ako su okolnosti povoljne, uspostaviće se nova ravnoteža, veoma različita od one koja je postojala u početku, možda nestabilna. I prva i druga vrsta naizmenice će prolaziti kroz cikluse izobilja i izgladnelosti. Kritični prag spustiće se, međutim, znatno niže nego u prvoj pretpostavci. Uvođenje samo jednog para mesojeda bilo bi možda dovoljno da se pokrene razvoj nepredvidljivih posledica. Za dinamičku ekologiju, pojedinačno biće nije nikada samo elemenat lanca, već skup tih elemenata. A proces ne može da se opozove sam od sebe. On začinje suptilne, ali odsudne promene. Pod pretnjom mesojeda, biljojedi će usavršiti brzinu. Najduže noge olakšaće opstanak.
<BR>&nbsp;&nbsp;&nbsp;&nbsp;&nbsp;Uz izvesne razlike isto važi i kada je u pitanju vreme. Ali ekološki problemi smešno su jednostavni u poređenju sa vremenskim. Možete obrisati planinu sa površine neke planete ili čak ugasiti zvezdu na nebu, a da se ne dogodi ništa ozbiljno u vašoj budućnosti. Možda čak možete, tu i tamo, uništiti čitavu jednu civilizaciju, a da to nema neugodne posledice, sa vašeg stanovišta. Ali, s druge strane, biće dovoljno da zgazite nogu nekom čoveku, pa da vaše nebo i vaša zemlja budu uzdrmani. Svaka tačka u svemiru ima svoj vlastiti ekološki svet. Nema apsolutne istorije."
<BR>&nbsp;&nbsp;&nbsp;&nbsp;&nbsp;"Kako predvideti?" upita Korson.
<BR>&nbsp;&nbsp;&nbsp;&nbsp;&nbsp;"To se oceni. Čovek se mora osloniti na intuiciju i iskustvo. A bolje je videti stvari s visine, što je dalje moguće u budućnosti. Uvek je lakše posmatrati razne staze koje su mogle voditi u sadašnjost, nego konstruisati one koje će stvoriti budućnost. Upravo zbog toga oni sa Eržistala stupaju u vezu s nama."
<BR>&nbsp;&nbsp;&nbsp;&nbsp;&nbsp;On pokaza na dve žene.
<BR>&nbsp;&nbsp;&nbsp;&nbsp;&nbsp;"Ali oni ne mogu sve da nam kažu. Nisu u prilici da uvedu u istoriju poremećaje koji bi ih pokretali. Nalaze se sasvim na kraju vremena i ka njima vode svi putevi. Za njih, istorija je gotovo apsolutna i gotovo dovršena. Mi, međutim, moramo da ispunimo naše sudbine sami, čak i ako one treba da se uklope u neku opsežniju svrhu."
<BR>&nbsp;&nbsp;&nbsp;&nbsp;&nbsp;"Shvatam", uzvrati Korson. "I ja imam utisak da sam pion na šahovskoj ploči. Verovao sam, u početku, da se slobodno krećem. Ali što sam više sagledavao igru, uvidao sam da me zapravo, guraju sa polja na polje."
<BR>&nbsp;&nbsp;&nbsp;&nbsp;&nbsp;Oklevao je jedan tren:
<BR>&nbsp;&nbsp;&nbsp;&nbsp;&nbsp;"Čak sam mislio da vi vodite igru. Da je plan vaš."
<BR>&nbsp;&nbsp;&nbsp;&nbsp;&nbsp;Čovek odmahnu glavom.
<BR>&nbsp;&nbsp;&nbsp;&nbsp;&nbsp;"Grešite. Mi nismo tvorci tog plana."
<BR>&nbsp;&nbsp;&nbsp;&nbsp;&nbsp;"Ali vi znate šta se dogodilo."
<BR>&nbsp;&nbsp;&nbsp;&nbsp;&nbsp;"U izvesnoj meri. Za nas, vi ste nepoznati činilac. Pojavili ste se u datom trenutku da rešite jednu krizu. Oduvek smo mislili da ste vi sami tvorac plana."
<BR>&nbsp;&nbsp;&nbsp;&nbsp;&nbsp;"Ja?" upita Korson.
<BR>&nbsp;&nbsp;&nbsp;&nbsp;&nbsp;"Vi. Niko drugi."
<BR>&nbsp;&nbsp;&nbsp;&nbsp;&nbsp;"Ja čak nisam uspeo ni da shvatim svoj plan", reče Korson.
<BR>&nbsp;&nbsp;&nbsp;&nbsp;&nbsp;"Vreme je pred vama", uzvrati čovek.
<BR>&nbsp;&nbsp;&nbsp;&nbsp;&nbsp;"Ali ostvarenje je otpočelo."
<BR>&nbsp;&nbsp;&nbsp;&nbsp;&nbsp;"Znači da će postojati", reče čovek.
<BR>&nbsp;&nbsp;&nbsp;&nbsp;&nbsp;"A ako ne uspem?" upita Korson.
<BR>&nbsp;&nbsp;&nbsp;&nbsp;&nbsp;"Nećete o tome ništa znati, baš kao ni mi."
<BR>&nbsp;&nbsp;&nbsp;&nbsp;&nbsp;Jedna od žena se pomeri kraj njih. Zatim se okrenu, ustade, pogleda Korsona i nasmeši se. Mogla je imati trideset godina. Njene crte lica bile su Korsonu nepoznate. Pogled joj je ostao nesiguran, zato što je suviše dugo gledala u unutrašnjost svog bića.
<BR>&nbsp;&nbsp;&nbsp;&nbsp;&nbsp;"Jedva mogu da poverujem", reče ona. "Slavni Korson među nama."
<BR>&nbsp;&nbsp;&nbsp;&nbsp;&nbsp;"Nemam još nikakvog razloga da budem slavan", uzvrati suvo Korson. (Do poslednjeg trenutka, nadao se da je to ipak Antonela.)
<BR>&nbsp;&nbsp;&nbsp;&nbsp;&nbsp;"Nemojte ga požurivati, Selma", umeša se čovek. "Ima još puta da prevali, a malo je uzrujan."
<BR>&nbsp;&nbsp;&nbsp;&nbsp;&nbsp;"Neću ga pojesti", reče Selma.
<BR>&nbsp;&nbsp;&nbsp;&nbsp;&nbsp;"Svima nam je potreban", zaključi čovek.
<BR>&nbsp;&nbsp;&nbsp;&nbsp;&nbsp;"Dokle ste stigli?" upita Selma Korsona.
<BR>&nbsp;&nbsp;&nbsp;&nbsp;&nbsp;"Došao sam kao ambasador", poče Korson, ali ga ona prekide.
<BR>&nbsp;&nbsp;&nbsp;&nbsp;&nbsp;"Znam. Čula sam vaš razgovor sa Sidom. Ali gde ste stali u vašim mislima?"
<BR>&nbsp;&nbsp;&nbsp;&nbsp;&nbsp;"Mogu da uništim Verana tako što mu neću poslati poruku, pošto svi tvrde da sam ja za to odgovoran. Ali istini za volju, ja čak ne bih umeo ni da je napišem, a još manje da mu je dostavim."
<BR>&nbsp;&nbsp;&nbsp;&nbsp;&nbsp;"To uopšte nije problem", reče Selma. "Srediću taj kreod kad budete hteli. A mislim da će Eržistal prihvatiti slanje te poruke."
<BR>&nbsp;&nbsp;&nbsp;&nbsp;&nbsp;"Uzmimo da je vi ne pošaljete", reče čovek koga je Selma oslovila sa Sid. "Ko će se pobrinuti za Čudovište i princa od Urije? Nije to pravo rešenje. Veran je deo plana. Ne možete ga tako lako ukloniti."
<BR>&nbsp;&nbsp;&nbsp;&nbsp;&nbsp;"I ja se toga bojim", primeti Korson. "Čak mislim da sam došao na pomisao da se njim poslužim zato što sam ga sreo na Eržistalu. Ali u to još nisam siguran. Ta će mi ideja zaista pasti na pamet tek kasnije."
<BR>&nbsp;&nbsp;&nbsp;&nbsp;&nbsp;"Brzo napreduje za jednog primitivca", reče Selma.
<BR>&nbsp;&nbsp;&nbsp;&nbsp;&nbsp;Sid nabra obrve.
<BR>&nbsp;&nbsp;&nbsp;&nbsp;&nbsp;"Korson nije primitivac. A bio je i na Eržistalu. Osim toga, nije se zadovoljio vezom."
<BR>&nbsp;&nbsp;&nbsp;&nbsp;&nbsp;"Istina je", reče Selma. "Smetnula sam s uma."
<BR>&nbsp;&nbsp;&nbsp;&nbsp;&nbsp;Uvređena, ona ustade i potrča prema talasima.
<BR>&nbsp;&nbsp;&nbsp;&nbsp;&nbsp;Korson stade glasno da razmišlja:
<BR>&nbsp;&nbsp;&nbsp;&nbsp;&nbsp;"Ali ko će se postarati za Verana?"
<BR>&nbsp;&nbsp;&nbsp;&nbsp;&nbsp;"Vi", uzvrati Sid.
<BR>&nbsp;&nbsp;&nbsp;&nbsp;&nbsp;"Ne mogu da ga napadnem. Ne mogu čak ni da organizujem borbu protiv njega."
<BR>&nbsp;&nbsp;&nbsp;&nbsp;&nbsp;"Ogrlica!"
<BR>&nbsp;&nbsp;&nbsp;&nbsp;&nbsp;Krhka nada rodi se u Korsonovoj svesti.
<BR>&nbsp;&nbsp;&nbsp;&nbsp;&nbsp;"Možete li me vi osloboditi?"
<BR>&nbsp;&nbsp;&nbsp;&nbsp;&nbsp;"Ne", reče Sid. "Ne mi. Veran je rođen u našoj budućnosti. Njegova tehnologija prevazilazi našu."
<BR>&nbsp;&nbsp;&nbsp;&nbsp;&nbsp;"Dakle", uzvrati Korson, "nema izlaza."
<BR>&nbsp;&nbsp;&nbsp;&nbsp;&nbsp;"Postoji neko rešenje. U protivnom ne biste bili ovde. Mora da postoji bar jedan red verovatnoće - kreoda - prema kome ste vi doveli plan do kraja. Ne znam da li shvatate sve protivurečnosti situacije, ali vaša budućnost zavisi od vas, Korsone, u bukvalnom smislu te reči."
<BR>&nbsp;&nbsp;&nbsp;&nbsp;&nbsp;"Meni se pre čini da ja od nje zavisim."
<BR>&nbsp;&nbsp;&nbsp;&nbsp;&nbsp;"To je drugi način da se kaže isto. Vidite, dugo vremena ljudi su sebi postavljali pitanje o trajnosti bića. Da li je čovek koji se probudio bio isti onaj koji je prethodnog dana zaspao? I zašto su neke misli, neke uspomene, bile potpuno potiskivane iz svesti, da bi se posle ponovo javile? Postoji li neko jedinstvo, neko slaganje bića? A onda, jednoga dana, neko je otkrio istinu. Čovek nikada nije upoznao najveći deo samoga sebe. Mi danas sebi postavljamo gotovo ista pitanja, na bezmalo isti način. Kako su razne mogućnosti međusobno vezane? Šta spaja prošlost, sadašnjost i budućnost nekog bića? Da li detinjstvo uzrokuje zrelo doba, ili zrelo doba kuje detinjstvo? Ne znamo suštinu onog što jesmo, Korsone, i nećemo je još dugo znati, ali ipak moramo živeti s onim što znamo."
<BR>&nbsp;&nbsp;&nbsp;&nbsp;&nbsp;Selma se vratila do njih, sva blistava od vode.
<BR>&nbsp;&nbsp;&nbsp;&nbsp;&nbsp;"Morate da spavate, Korsone", reče Sid. "Umorni ste."
<BR>&nbsp;&nbsp;&nbsp;&nbsp;&nbsp;"Možda biste mogli da doživite svoju budućnost u snovima."
<BR>&nbsp;&nbsp;&nbsp;&nbsp;&nbsp;"Pokušaću", uzvrati Korson. "Obećavam vam da ću pokušati." I on se ispruži na pesku.
</P></TD></TR></TABLE>
<P class="next">
<A HREF=p34.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
