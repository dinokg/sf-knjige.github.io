<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>18.
<P>&nbsp;&nbsp;&nbsp;&nbsp;&nbsp;Nadleteli su jednu grupu drakara, koji su besno pokušavali da ubrzaju, ali ih je sputavao slab vetar, pa su sporo napredovali, veslajući. Nešto dalje, primetili su saćaste strukture, koje su pokušavali da osvoje orahnoidi. Na Eržistalu se nisu nalazili samo ljudi, mada se u oblastima koje su istražili činilo da su ljudi u većini. Jednom ili dva puta zapazili su velike senke pod morem.
<BR>&nbsp;&nbsp;&nbsp;&nbsp;&nbsp;Balon se postepeno udaljavao od obale, ali ona se još videla.
<BR>&nbsp;&nbsp;&nbsp;&nbsp;&nbsp;"Nema potrebe da se morimo glađu", reče Ture, veselo otvarajući pleteni sanduk koji je zauzimao jedan deo korpe.
<BR>&nbsp;&nbsp;&nbsp;&nbsp;&nbsp;Nesvesno, Korson potraži na ramenu remen od torbe sa hranom. Nije ga našao. Torbu je bio izgubio, boreći se sa regrutatorom.
<BR>&nbsp;&nbsp;&nbsp;&nbsp;&nbsp;"Evo salame, hleba koji je još prilično svež i crnog vina", reče crnac.
<BR>&nbsp;&nbsp;&nbsp;&nbsp;&nbsp;Iz jednog džepa širokih pantalona on izvadi golemi perorez i stade da seče hleb na kriške i salamu na kolutiće. Zatim otčepi bocu i pruži je Antoneli. Korson ga je sa zanimanjem gledao kako posluje.
<BR>&nbsp;&nbsp;&nbsp;&nbsp;&nbsp;"Nikada nešto slično niste videli, a?" upita Ture, uočivši njegovo čuđenje. "Pretpostavljam da se u vaše vreme hranilo pilulama i drugim hemijskim smesama. Ali ni ovo nije loše. Tako ti je to u ratu!"
<BR>&nbsp;&nbsp;&nbsp;&nbsp;&nbsp;Vino ugreja Korsona. On zagrize krišku hleba i reši se da postavi nekoliko pitanja. Imao je pred sobom, konačno, čoveka koji je raspolagao mnogo većim iskustvom od njega o ovom čudnom svetu.
<BR>&nbsp;&nbsp;&nbsp;&nbsp;&nbsp;"Ono što me čudi", poče on oprezno, "jeste činjenica da je nebo prazno. Vazdušni rat morao bi da besni svuda unaokolo."
<BR>&nbsp;&nbsp;&nbsp;&nbsp;&nbsp;"Postoje pravila", uzvrati Ture. "Bar ja tako mislim. Nema aviona, ni raketa, ni helikoptera u ovom sektoru. Ali to ne znači da se u nekom drugom području Eržistala ne vode vazdušne borbe. Prilično bi me začudilo da nije tako."
<BR>&nbsp;&nbsp;&nbsp;&nbsp;&nbsp;"Pravila?"
<BR>&nbsp;&nbsp;&nbsp;&nbsp;&nbsp;Korson prestade da žvaće.
<BR>&nbsp;&nbsp;&nbsp;&nbsp;&nbsp;"Možda ste primetili jednu stvar", nastavi Ture. "Ovde niko ne upotrebljava nuklearno oružje. To vas je sigurno iznenadilo, ako se ono još koristilo u vaše vreme. Ali s druge strane planina, atomske bombe povremeno eksplodiraju. I to velike."
<BR>&nbsp;&nbsp;&nbsp;&nbsp;&nbsp;Korson se seti stubova vatre i pečurki dima, koje je video poviše planina, i klimnu glavom.
<BR>&nbsp;&nbsp;&nbsp;&nbsp;&nbsp;"A ko vodi računa da se pravila poštuju?"
<BR>&nbsp;&nbsp;&nbsp;&nbsp;&nbsp;"Kada bih to znao, išao bih ljubazno da ga zamolim da me izvuče odavde. Neki bog ili demon, verovatno!"
<BR>&nbsp;&nbsp;&nbsp;&nbsp;&nbsp;"Mislite li doista da smo u paklu?"
<BR>&nbsp;&nbsp;&nbsp;&nbsp;&nbsp;Reč pako nije imala velikog smisla za Korsona. On ju je upotrebio pozivajući se na mitologije gotovo zaboravljene u njegovo doba, kojim je gospodario hladan i utilitaristički pozivitizam. U galaktičkom jeziku, pakao je bio još samo neko izuzetno nemilo mesto.
<BR>&nbsp;&nbsp;&nbsp;&nbsp;&nbsp;"Ja sam prilično razmišljao o tom metafizičkom pitanju", priznade Ture, "ali ovaj pakao mi izgleda jako materijalan. Nebo, na primer, zakleo bih se da je tvrdo kao staklena ploča. Obavio sam neke trigonometrijske proračune penjući se i spuštajući ovim balonom i imam osećaj da se... tavanica... nalazi na visini između deset i dvanaest kilometara. To me navodi na logičan zaključak da ovo mesto uopšte nije prirodno. Odsustvo obzorja, ravan svet, ne - to nije površina planete. Jer na planeti koja bi se odlikovala takvim prečnikom, gravitacija bi morala da bude kolosalna. Svi bismo bili u trenu spljeskani."
<BR>&nbsp;&nbsp;&nbsp;&nbsp;&nbsp;Korson klimnu glavom, pomislivši kako taj čovek iz minulih vremena pokazuje iznenađujuće znanje.
<BR>&nbsp;&nbsp;&nbsp;&nbsp;&nbsp;"Nismo u normalnom svemiru", primeti Antonela. "Ništa ne mogu da predvidim o budućnosti. Ne osećam više ništa. U početku nisam brinula, zato što naša moć predviđanja ponekad zataji. Ali ne ovako potpuno. Ovde, kao da sam... kao da sam slepa."
<BR>&nbsp;&nbsp;&nbsp;&nbsp;&nbsp;Korson je radoznalo osmotri.
<BR>&nbsp;&nbsp;&nbsp;&nbsp;&nbsp;"Pod kojim okolnostima vaša moć nestaje?"
<BR>&nbsp;&nbsp;&nbsp;&nbsp;&nbsp;Antonela pocrvene.
<BR>&nbsp;&nbsp;&nbsp;&nbsp;&nbsp;"Nekoliko dana u mesecu... Ali... to sada nije slučaj. I kada putujem svemirom, što mi se nije često događalo. Takođe kada napravim skok kroz vreme, no to ne traje dugo. Na kraju, kada se verovatnoće u prilog više događaja gotovo potpuno izjednače. Uvek mi, međutim, ostaje neka slutnja... predosećanje... Ovde, ništa."
<BR>&nbsp;&nbsp;&nbsp;&nbsp;&nbsp;"O kakvoj to moći ona govori?" upita Ture.
<BR>&nbsp;&nbsp;&nbsp;&nbsp;&nbsp;"Pripadnici njenog naroda raspolažu izvesnom sposobnošću predviđanja. Mogu da predvide događaje pre nego se dogode, otprilike dva minuta unapred."
<BR>&nbsp;&nbsp;&nbsp;&nbsp;&nbsp;"Shvatam. Kao da raspolažu periskopom sposobnim da probije površinu sadašnjosti. Kratkovidim periskopom. Dva minuta, to nije puno."
<BR>&nbsp;&nbsp;&nbsp;&nbsp;&nbsp;Korson pokuša da rastumači obaveštenja koja mu je dala Antonela. Moć predviđanja bila je povezana, u određenoj meri, sa kosmogonijskim načelom Maha, sa jedinstvenošću svake tačke u svemiru u odnosu na njegovu celinu. Da li je to značilo da se više ne nalaze u svemiru sa kojim se nervni sistem Antonele slagao? Jesu li bili mrtvi, iako se on nije sećao trenutka prelaska?
<BR>&nbsp;&nbsp;&nbsp;&nbsp;&nbsp;"Čudno, zar ne?" reče Ture. "U Africi, mnogo pre mog rođenja, vračevi su tvrdili za sebe da su sposobni da predvide budućnost. Niko u to više nije verovao, u moje vreme. Konačno, to je bilo u budućnosti, ne u prošlosti."
<BR>&nbsp;&nbsp;&nbsp;&nbsp;&nbsp;"Odakle ovaj hleb?" upita Korson mahnuvši svojim sendvičom.
<BR>&nbsp;&nbsp;&nbsp;&nbsp;&nbsp;"Oh, iz intendature. Sada kada ste mi postavili to pitanje, pade mi na pamet da nigde nisam video obrađena polja, ni fabrike ni pekare. Ali tako je uvek u ratu, zar ne? Oružje, odeća, lekovi, hrana, dolaze izdaleka, iz neke bajoslovne zemlje. Ako rat malo duže potraje, vi sebi to pitanje čak više i ne postavljate. Sva polja koja vidite obavezno spaljujete zato što pripadaju neprijatelju."
<BR>&nbsp;&nbsp;&nbsp;&nbsp;&nbsp;"A vođe, gde su oni? Zašto oni vode te besmislene bitke?"
<BR>&nbsp;&nbsp;&nbsp;&nbsp;&nbsp;"Iznad vas, suviše iznad vas. Naravno, vi ih nikada ne vidite."
<BR>&nbsp;&nbsp;&nbsp;&nbsp;&nbsp;"A ako bivaju ubijeni?"
<BR>&nbsp;&nbsp;&nbsp;&nbsp;&nbsp;"Zamenjuju ih", uzvrati Ture. "Onima koji dolaze odmah za njima. Vidite, u stvarno beznadežnom ratu nastavljamo da se borimo zato što postoji protivnik i zato što nemamo izbora. Ili možda zato što vođe imaju neki svoj zapovednički razlog."
<BR>&nbsp;&nbsp;&nbsp;&nbsp;&nbsp;Korson duboko udahnu.
<BR>&nbsp;&nbsp;&nbsp;&nbsp;&nbsp;"Ali gde smo mi?" povika on van sebe od besa.
<BR>&nbsp;&nbsp;&nbsp;&nbsp;&nbsp;Ture ga mirno odmeri.
<BR>&nbsp;&nbsp;&nbsp;&nbsp;&nbsp;"Mogao bih da vam odgovorim da se nalazimo u balonu, iznad ravnog okeana. Ali to bi bila očiglednost. Dosta sam razmišljao o tom pitanju. Mogu da zamislim samo tri mogućnosti. Na vama je da izaberete, ili da predložite neku novu."
<BR>&nbsp;&nbsp;&nbsp;&nbsp;&nbsp;"Koje mogućnosti?"
<BR>&nbsp;&nbsp;&nbsp;&nbsp;&nbsp;"Kao prvo, mi smo naprosto mrtvi i nalazimo se u nekom metafizičkom paklu ili čistilištu na neodređeno vreme, možda i za večita vremena, bez nade da iz njega izidemo, čak ni umirući. Primirja služe za to."
<BR>&nbsp;&nbsp;&nbsp;&nbsp;&nbsp;"Primirja?"
<BR>&nbsp;&nbsp;&nbsp;&nbsp;&nbsp;"Još niste prošli kroz njih? Istina, vi ste ovde tek odskora. Govoriću vam o njima kasnije. Moja druga pretpostavka jeste da mi stvarno ne postojimo. Imamo utisak da postojimo, ali to je samo privid. Mi smo samo informacije, perforacije, iverje ili hrpe elektrona u nekoj džinovskoj mašini, a neko se bavi ogromnom Kriegspiel, War Game, ili ako više volite Ratnom Igrom. Koliko da se vidi šta bi se dogodilo u nekom ratu. Ili, bolje, ako bi se svi ratovi u vasioni odigrali na istom mestu. Mi bismo onda bili svojevrsne figurine na maketi, ako shvatate šta hoću da kažem."
<BR>&nbsp;&nbsp;&nbsp;&nbsp;&nbsp;"Shvatam" reče suvo Korson.
<BR>&nbsp;&nbsp;&nbsp;&nbsp;&nbsp;"Ima jedna varijanta ove pretpostavke. Mi doista postojimo, ali ne na ovom svetu. Možda smo položeni u neku grobnicu, vezani za neku mašinu mnoštvom elektroda i verujemo da preživljavamo sve ovo. Možda je reč o nekoj psihološkoj obradi čiji je cilj da nam se ogadi rat? Ili je možda posredi neki eksperimenat! Moja treća pretpostavka jeste da je ovaj svet sasvim stvaran. Čudan sa našeg stanovišta, ali istinit. Napravila su ga neka bića, možda ljudi, ali ja u to sumnjam, da bi se ispunila izvesna funkcija o kojoj nemam nikakvu predstavu. To je pretpostavka koja mi se najviše dopada. Zato što možda postoji način da se iziđe iz ovog sveta bez ikakvih trajnih posledica."
<BR>&nbsp;&nbsp;&nbsp;&nbsp;&nbsp;"Vaše tri pretpostavke imaju jedno zajedničko mesto", reče Korson. "Mogu se primeniti isto tako dobro i na onaj svet iz koga mi dolazimo."
<BR>&nbsp;&nbsp;&nbsp;&nbsp;&nbsp;"Onaj koga se sećamo", uzvrati Ture. "To nije nužno ista stvar. Jeste li sigurni da dolazimo iz istog? Postoji još jedno zajedničko mesto sa tim drugim... svetom. Imamo istu predstavu o slobodi i svi smo podjednako nesposobni da po sopstvenoj volji upravljamo vlastitim životima."
<BR>&nbsp;&nbsp;&nbsp;&nbsp;&nbsp;Oni ućutaše na trenutak.
<BR>&nbsp;&nbsp;&nbsp;&nbsp;&nbsp;"Kako ste došli ovamo?" upita konačno Korson.
<BR>&nbsp;&nbsp;&nbsp;&nbsp;&nbsp;"Mogao sam da vam uzvratim istim pitanjem. Zar ne mislite da suviše pričam?"
<BR>&nbsp;&nbsp;&nbsp;&nbsp;&nbsp;"Ne znam hoćete li mi poverovati?"
<BR>&nbsp;&nbsp;&nbsp;&nbsp;&nbsp;"Znam za lakovernost", reče crnac prostodušno.
<BR>&nbsp;&nbsp;&nbsp;&nbsp;&nbsp;Korson mu ukratko ispripoveda njihovu odiseju od Veranovog logora. Prećutao je samo epizodu sa planetom mauzolejem.
<BR>&nbsp;&nbsp;&nbsp;&nbsp;&nbsp;"Neko se postarao da vas ovamo dovede", zaključi Ture. "Jedan od njih, verovatno. To se lepo slaže sa mojom trećom pretpostavkom."
<BR>&nbsp;&nbsp;&nbsp;&nbsp;&nbsp;On zastade za trenutak, a onda nastavi.
<BR>&nbsp;&nbsp;&nbsp;&nbsp;&nbsp;"Prvi put čujem o tim hipronima, životinjama sposobnim da se premeštaju kroz vreme. Ali slutio sam da oni mogu putovati kroz vekove."
<BR>&nbsp;&nbsp;&nbsp;&nbsp;&nbsp;"A vi?"
<BR>&nbsp;&nbsp;&nbsp;&nbsp;&nbsp;Crnac zažmirka, naže se preko ograde korpe i pljunu u more.
<BR>&nbsp;&nbsp;&nbsp;&nbsp;&nbsp;"Istinu govoreći, ne sećam se sasvim dobro. Ima od toga četiri, pet ili deset Primirja. (Naglasio je slovo 'p' kao da hoće da naznači veliko slovo.) Mitraljirao sam koliko god sam mogao, sa mog Taona 5. A onda je nešto blesnulo i osetio sam silnu vrelinu. Istog trena obreo sam se ovde, na istoj lestvici i iznad gotovo istovetnog pejsaža. Nisam odmah postao svestan razlike. Imao sam samo utisak da ne poznajem nikog oko sebe. To sam i kazao. Bio sam odveden vojnom lekaru. On je govorio o potresu dao mi inekciju i vratio me nazad. Posle izvesnog vremena, više ni u šta nisam bio siguran. Odabrao sam naprosto da preživim."
<BR>&nbsp;&nbsp;&nbsp;&nbsp;&nbsp;"Jedno me čudi", reče Korson. "U tim ratovima smrtnost mora da je užasna. Zašto borbe ne prestanu usled nedostatka boraca? Ili je možda priliv vojnika iz svih epoha i sa svih strana vasione dovoljan da nadoknaduje izgubljene?"
<BR>&nbsp;&nbsp;&nbsp;&nbsp;&nbsp;Ture odmahnu glavom.
<BR>&nbsp;&nbsp;&nbsp;&nbsp;&nbsp;"Postoje Primirja. Mrtvi ponovo zauzimaju svoja mesta."
<BR>&nbsp;&nbsp;&nbsp;&nbsp;&nbsp;"Vaskrsavaju?"
<BR>&nbsp;&nbsp;&nbsp;&nbsp;&nbsp;"Ne. Kada se Primirje približi, nebo se zamrači. Zatim, sve utrne, vreme se ukoči, veštačka svetla, električne baterije, plameni zgasnu. Osetimo kao da se skamenjujemo. Ostanemo svesni jednu sekundu, možda dve, u strahovitoj tišini. Zatim sve ponovo počne. Ponekad se nađemo u istoj situaciji kao i pre Primirja, ali samo izuzetno. Najčešće se obremo u drugoj vojsci, na drugom položaju. Ne sećamo se više sasvim dobro onoga što se dogodilo pre Primirja. Kao da započinje neka druga priča, kao da je jedan zapis bio zamenjen drugim. Otuda druga pretpostavka. I mrtvi ponovo zauzmu svoja mesta, igraju novu ulogu. Ali se nikada ne sete da su bili ubijeni. Za njih, Primirje je možda isključivo lična nesreća. Ali ne verujem. Imate utisak da se to proteže na čitav svemir, kada vam se dogodi. Verujem da su oni koji su uredili ovaj svet, ili koji ga nadgledaju, zagospodarili vremenom, pa odlaze da pokupe one koji će umreti trenutak pre no što stradaju. Ništa natprirodno, vidite."
<BR>&nbsp;&nbsp;&nbsp;&nbsp;&nbsp;"Zaista", reče Korson.
<BR>&nbsp;&nbsp;&nbsp;&nbsp;&nbsp;Čupkao je dlake brade koja je počinjala da mu raste, zapanjen lakoćom s kojom je taj čovek - taj primitivac koji je došao iz veka koji je jedva znao za međuplanetarno putovanje - prihvatao zamisao o kretanju kroz vreme. Zatim se seti lakoće s kojom se on sam prilagodio na novu Uriju.
<BR>&nbsp;&nbsp;&nbsp;&nbsp;&nbsp;Taman je hteo da upita nešto o Primirjima, kada mu strahovit prasak zapara bubne opne, žešći i suroviji od bilo kakvog udara groma, bilo kakve eksplozije, dva udarca nožem koja su rastrgla krhke opne, prekopavajući sitne kosti, ispunjujući skrovite zavoje kohlearne spirale. Činilo se da se i sam svemir pocepao nadvoje.
<BR>&nbsp;&nbsp;&nbsp;&nbsp;&nbsp;Balon se zanosio na nevidljivim šinama poviše okeana, glatkog kao ogledalo, i pod neverovatnim, ali spokojnim nebom. Lahor je bio prohladan, ali sasvim slab. Ali prasak se nastavljao, pojačavao, preobraćao u zaglušnu tutnjavu, u vibraciju koja je žestoko potresala konope balona, da bi se potom rasparala nadvoje, kao što se cepa drvo, na jedan ton koji se peo do piska, uspinjao uz tonsku lestvicu do hiljadu, dve hiljade, pet hiljada, deset hiljada herca, nečujan na kraju, ali ipak dovoljno osetan da prodre i u najzabitije kutke lobanje, i drugi dubok najpre kao pesnica diva, pa mukli bat, pa šum iz pluća kakvog umirućeg boga.
<BR>&nbsp;&nbsp;&nbsp;&nbsp;&nbsp;Na okeanu su se stvarale brazde. Ture viknu nešto, ali su njegovi očajnički pokreti usana pripadali nemom čoveku. Antonela je pokrila uši rukama. Bila je silno zaplašena i trpela bol. Korson oseti da mu suze izbijaju iz očiju; lobanja mu je bila zarobljena u mengelama dveju vibracija.
<BR>&nbsp;&nbsp;&nbsp;&nbsp;&nbsp;Iznenadni vihor zahvati balon, koji se brzo pope više stotina metara a pritisak žestoko pade. Korson zgrabi Antonelu i pribi je uz konope balona koje je uhvatio punim šakama. Pruće je pucketalo. Silina vetra bila je takva da je krivila površinu balona, kao da ga je neka nevidljiva, divovska ruka gurala napred.
<BR>&nbsp;&nbsp;&nbsp;&nbsp;&nbsp;Ture zgrabi kraj jednog konopa i priveza se što je bolje mogao. Previvši se nadvoje, pođe mu za rukom da doturi drugi kraj Korsonu koji učvrsti svoj i Antonelin položaj.
<BR>&nbsp;&nbsp;&nbsp;&nbsp;&nbsp;Korson zaurla iznad oluje:
<BR>&nbsp;&nbsp;&nbsp;&nbsp;&nbsp;"Je li to početak Primirja?"
<BR>&nbsp;&nbsp;&nbsp;&nbsp;&nbsp;Ture odmahnu glavom. Njegovo lice, boje pepela, izražavalo je smetenost.
<BR>&nbsp;&nbsp;&nbsp;&nbsp;&nbsp;"Nikad... video... slično..."
<BR>&nbsp;&nbsp;&nbsp;&nbsp;&nbsp;Vihori stadoše, ali se vetar nije stišao. Duvao je pravilno, ali sve jače i jače. Korson se nadvi nad Antonelu koja je dahtala. On je i sam disao brže i dublje nego obično. Nedostajalo je vazduha. Atmosferski pritisak i dalje je opadao.
<BR>&nbsp;&nbsp;&nbsp;&nbsp;&nbsp;On dade Tureu znak i pokaza mu balon, a zatim okean. Vazduhoplovac shvati i odvrnu slavine. Balon se spusti nekoliko stotina metara, ali vazduh nije postao osetno gušći. Ispod, duge bele kreste krasile su rubove vodenih planina, koje su valjale olupine. Jedan uljani oreol pružen po moru ocrtavao je nesigurnu oazu mira.
<BR>&nbsp;&nbsp;&nbsp;&nbsp;&nbsp;Časovi su prolazili. Balon je leteo istom brzinom, za koju su Korson i Ture smatrali, uzimajući za orijentire mrlje na nebu, da iznosi blizu hiljadu kilometara na sat. Zbijeni na dnu korpe, Antonela, Korson i Ture su dremuckali, napola ugušeni.
<BR>&nbsp;&nbsp;&nbsp;&nbsp;&nbsp;Korson je pretpostavljao da su već prevalili više od četvrtine obima planete kao što je Zemlja, a vetar se nije smirivao. Sada je gurao pred sobom planine vode tako visoke i tako postojane da bi se moglo pomisliti da su izvajane u staklu. To je bilo besmisleno. Isto tako i sve što je prethodilo. Oni su mogli da lete beskrajno dugo nad tim neizmernim okeanom. Mogli su i da umru od gladi, žeđi ili iscrpljenosti u korpi njihova tela bi sledila taj besmisleni put, osim ako konopi ne popuste i korpa se ne sunovrati u more, odnosno ako se balon, gubeći vodonik ili helijum, ne spusti postepeno i ne priljubi kao kakva siva bradavica na hrbat vodene dine.
<BR>&nbsp;&nbsp;&nbsp;&nbsp;&nbsp;Iznenadni trzaj korpe - neko uže je upravo popustilo - prekide Korsonova razmišljanja, odbacivši ga gotovo preko ivice. Konop ga zadrža. On dobi u vremenu da osmotri obzorje a onda kriknu tako strašno da je, na trenutak, zaglušio huku vetra.
<BR>&nbsp;&nbsp;&nbsp;&nbsp;&nbsp;Obzorje je bilo naglašeno jednom crnom crtom koja se brzo proširila u traku, u bedem. Crnilo je bilo potpuno. Tmina ništavila. Ali uporedne ivice tog bedema mraka, umesto da budu savijene i da slede krivulju obzorja planete, bile su sasvim prave, koliko je bar ljudsko oko moglo to da primeti.
</P></TD></TR></TABLE>
<P class="next">
<A HREF=p19.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
