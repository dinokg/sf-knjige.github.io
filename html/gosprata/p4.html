<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4.
<P>&nbsp;&nbsp;&nbsp;&nbsp;&nbsp;Bilo se razdanilo pre više od jednog sata i oni su nadletali okean daleko od svih kontinenata. Korson je počinjao da se pita šta je čekala urijanska flota da bi se umešala, kada je mlada žena došla k svesti.
<BR>&nbsp;&nbsp;&nbsp;&nbsp;&nbsp;"Vi ste grubijan, Korsone", kazala je. "Takav podlac dostojan prezira nije viđen još od varvarskih vremena snega Sunčevog sistema. Napasti ženu koja vas je prihvatila."
<BR>&nbsp;&nbsp;&nbsp;&nbsp;&nbsp;On je pažljivo osmotri. Mada se uvijala u vezama, na njenom licu nije pročitao nikakvu strepnju, samo bes. Dakle, znala je da joj on trenutno neće naneti nikakvo zlo. Tanane crte njenog lica se opustiše i bes ustupi mesto hladnoj odlučnosti.
<BR>&nbsp;&nbsp;&nbsp;&nbsp;&nbsp;Bila je suviše lepo odgojena da bi mu pljunula u lice, ali, moralno, ona mu je upravo to i radila.
<BR>&nbsp;&nbsp;&nbsp;&nbsp;&nbsp;"Nemam izbora", reče on. "Rat je."
<BR>&nbsp;&nbsp;&nbsp;&nbsp;&nbsp;Ona se upilji u njega, zaprepašćena.
<BR>&nbsp;&nbsp;&nbsp;&nbsp;&nbsp;"O kakvom ratu govorite? Vi ste ludi, Korsone."
<BR>&nbsp;&nbsp;&nbsp;&nbsp;&nbsp;"Žorž", reče on. "Žorž Korson."
<BR>&nbsp;&nbsp;&nbsp;&nbsp;&nbsp;Barem to nije predvidela, ta dva sloga od kojih mu se sastojalo ime, ili još nije marila da ih upotrebi. Polako je počeo da je odvezuje. Shvatio je da je to bio razlog što joj se lice snuždilo. Pustila ga je da radi, ne rekavši ni reči. Potom ustade jednim pokretom, protrlja zglavke ruku, stade ispred njega i, pre nego je dospeo i da se makne, ošamari ga dva puta. On ništa ne učini.
<BR>&nbsp;&nbsp;&nbsp;&nbsp;&nbsp;"Baš onako kako sam i mislila", reče ona prezrivo. "Vi čak niste u stanju ni da predviđate. Pitam se samo kako možete biti toliko primitivni. I čemu biste mogli valjati. Samo se meni takve stvari događaju."
<BR>&nbsp;&nbsp;&nbsp;&nbsp;&nbsp;Ona slegnu ramenima i okrete se, klizeći svojim sivim očima po moru koje je brod tiho nadletao.
<BR>&nbsp;&nbsp;&nbsp;&nbsp;&nbsp;Tačno kao kakva junakinja iz drevnih filmova, pomisli Korson. Predratnih filmova. One su skupljale tipove kraj puta i njima su se događale više ili manje neverovatne stvari. Mahom su se u njih zaljubljivale. Bajke. Kao duvan ili kafa. Ili kao brod poput ovoga.
<BR>&nbsp;&nbsp;&nbsp;&nbsp;&nbsp;"To će me naučiti da ne primam ljude koje ne poznajem", nastavi ona kao da je glumila ulogu iz nekog od drevnih filmova. "Videćemo ko ste kada stignemo u Ęoto. Do tada, budite mirni. Ja imam uticajne prijatelje."
<BR>&nbsp;&nbsp;&nbsp;&nbsp;&nbsp;"Prinčeve Urije?" upita Korson sarkastičnim tonom.
<BR>&nbsp;&nbsp;&nbsp;&nbsp;&nbsp;"Nikada nisam čula za prinčeve. U davna vremena, možda..."
<BR>&nbsp;&nbsp;&nbsp;&nbsp;&nbsp;Korson proguta pljuvačku.
<BR>&nbsp;&nbsp;&nbsp;&nbsp;&nbsp;"Ova planeta je u miru?"
<BR>&nbsp;&nbsp;&nbsp;&nbsp;&nbsp;"Već dvanaest vekova", koliko ja znam, "a nadam se da će i ostati dok je Vaseljene."
<BR>&nbsp;&nbsp;&nbsp;&nbsp;&nbsp;"Poznajete domoroce?"
<BR>&nbsp;&nbsp;&nbsp;&nbsp;&nbsp;"To su inteligentne i bezopasne ptice što provode vreme raspravljajući o filozofiji. Malo su dekadentne. Ngal R'nda mi je jedan od najboljih prijatelja. S kim ste mislili da imate posla?"
<BR>&nbsp;&nbsp;&nbsp;&nbsp;&nbsp;"Ne znam", priznade on.
<BR>&nbsp;&nbsp;&nbsp;&nbsp;&nbsp;Bila je to sušta istina.
<BR>&nbsp;&nbsp;&nbsp;&nbsp;&nbsp;Ona postade blaža.
<BR>&nbsp;&nbsp;&nbsp;&nbsp;&nbsp;"Gladna sam", reče. "Vi takođe, verujem. Videću jesam li još u stanju da nam nešto spremim za jelo, posle svega što ste mi priredili."
<BR>&nbsp;&nbsp;&nbsp;&nbsp;&nbsp;U njenom glasu više nije bilo ni traga zebnje. Pre bi se reklo saosećanja.
<BR>&nbsp;&nbsp;&nbsp;&nbsp;&nbsp;"Kako se zovete?" upita on. "Vi znate kako je moje ime, zar ne?"
<BR>&nbsp;&nbsp;&nbsp;&nbsp;&nbsp;"Floria", reče ona. "Floria Van Nel."
<BR>&nbsp;&nbsp;&nbsp;&nbsp;&nbsp;Prva žena koja mi kaže svoje ime posle pet godina.
<BR>&nbsp;&nbsp;&nbsp;&nbsp;&nbsp;Ne, kaza on sebi. Mora da sanjam, da je sve ovo klopka, opsena, delirijum u tri dimenzije i bojama umirućeg stvora. Jer ispada da je proteklo deset, dvadeset ili čak trideset vekova...
<BR>&nbsp;&nbsp;&nbsp;&nbsp;&nbsp;Umalo ne ispusti čašu koju mu je ona stavljala u ruku.
<BR>&nbsp;&nbsp;&nbsp;&nbsp;&nbsp;Kada se najeo, mozak poče ponovo normalno da mu funkcioniše. Promislio je o svemu. Nije shvatao šta je to moglo da se dogodi planeti Uriji osim što se činilo da vlada mir između nekoliko miliona ljudi koji su tu živeli i domorodaca, jedva nešto brojnijih. Znao je da ide prema Ęotou, nekom važnom gradu, u društvu najlepše devojke koju je ikada video.
<BR>&nbsp;&nbsp;&nbsp;&nbsp;&nbsp;Ali i da Čudovište luta šumama Urije, spremno da se namnoži i izrodi osamnaest hiljada malih Čudovišta koja će brzo postati isto tako opasna kao i ono, i to u roku od šest meseci, a možda i manje, ako hrane bude u izobilju.
<BR>&nbsp;&nbsp;&nbsp;&nbsp;&nbsp;Počeo je polako da shvata šta se, u stvari, dogodilo. Kada se Čudovište udaljilo od broda uoči eksplozije, nije načinilo skok od samo nekoliko sekundi, već put koji je trajao čitave milenijume. A sa sobom je ponelo i Žorža Korsona. Prinčevi Urije više nisu postojali, ni snage Sunčevog sistema. Rat je bio dobijen ili izgubljen, ali u svakom slučaju zaboravljen. Mogao se smatrati demobilisanim i odložiti vojničku uniformu. Ili je možda i dalje bio neka vrsta dezertera protiv svoje volje, lansiranog u budućnost. U svakom slučaju, sada je predstavljao samo čoveka izgubljenog među milijardama stanovnika Galaktičke Federacije, koja je pokrivala čitavo zvezdano sočivo i prelivala se u maglinu Andromede, ujedinjujući svetove na koje on bez sumnje neće nikada kročiti i između kojih se saobraćalo pomoću mreže transvemirskih prenosnika koji su omogućavali da se gotovo trenutno pređe s jednog sveta na drugi. Nije više imao identitet, ni prošlost, ni zadatke. Nije više ništa znao. Iz Ęotoa će moći da ode na bilo koju od zvezda što ih je video da blistaju na noćnom nebu, da bi tamo obavljao jedini posao koji je znao, ratnički, ili možda da odabere neki drugi. Mogao je da ode, da zaboravi Zemlju, da zaboravi Uriju, da zaboravi Čudovište, da zaboravi Floriu Van Nel i da se zauvek izgubi stazama svemira.
<BR>&nbsp;&nbsp;&nbsp;&nbsp;&nbsp;I da pusti nove stanovnike Urije da se izvlače iz neprilike s Čudovištem i njegovih skorašnjih osamnaest hiljada mladunaca.
<BR>&nbsp;&nbsp;&nbsp;&nbsp;&nbsp;Ali sve je to bilo samo zavaravanje: znao je dobro da još nije odgovorio na jedno pitanje.
<BR>&nbsp;&nbsp;&nbsp;&nbsp;&nbsp;Kako to da je Floria Van Nel došla da ga prihvati u pravom trenutku? Zašto je stekao utisak da glumi, i to prilično providno, ulogu naučenu napamet? Zašto je prešla iz besa, koji nije bio lažan, u srdačnost, kada se osvestila?
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
