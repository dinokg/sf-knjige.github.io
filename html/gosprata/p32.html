<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>32.
<P>&nbsp;&nbsp;&nbsp;&nbsp;&nbsp;Otprilike svake decenije spuštao se na zemlju, prilazio nekom prolazniku i pitao:
<BR>&nbsp;&nbsp;&nbsp;&nbsp;&nbsp;"Koja je ovo godina?"
<BR>&nbsp;&nbsp;&nbsp;&nbsp;&nbsp;Nekoliko ih se onesvestilo. Drugi su pobegli. Izvesni nestali. Ovi su jamačno znali da putuju kroz vreme. Ali uvek se našao neko da ga obavesti. Posmatrali su čoveka i Čudovište, ni okom ne trepnuvši, i smeškali se. Nekakav starac. Neki dečak. Urijac. Žena.
<BR>&nbsp;&nbsp;&nbsp;&nbsp;&nbsp;Jedno pitanje peklo je usne Korsonu:
<BR>&nbsp;&nbsp;&nbsp;&nbsp;&nbsp;"Znate li ko sam ja?"
<BR>&nbsp;&nbsp;&nbsp;&nbsp;&nbsp;Jer njihov osmeh i saradnja izgledali su mu suviše čudesni. Oni su znali ko je on. Bili su to naprosto čuvari, svetionici raspoređeni duž njegovog puta. Ali oni su se zadovoljavali da ga obaveste o datumu i, kada bi on pokušao da zapodene razgovor, spretno su ga skretali, ostavljali ga da zamre. Čak i dete. On nije bio dorastao da se meri s njima. Za šest hiljada godina kultura je svojski napredovala. On nije dovojno dugo pio sa tog izvora. Bio je još varvarin, iako je znao stvari koje oni nisu znali.
<BR>&nbsp;&nbsp;&nbsp;&nbsp;&nbsp;Kada je ugledao Urijca, umalo nije napravio glupost i skočio kroz vreme. Ali velika ptica pokazala mu je znak mira. Nosio je lepo vezenu belu tuniku i kazao je, uz grimasu za koju je Korson pomislio da bi mogao da je protumači kao osmeh:
<BR>&nbsp;&nbsp;&nbsp;&nbsp;&nbsp;"Čega se plašite sine moj."
<BR>&nbsp;&nbsp;&nbsp;&nbsp;&nbsp;Sumnju u Korsonovom duhu posejala je sličnost ovog Urijca sa Ngal R'ndom, ali sada je shvatio da ona potiče samo od staračkog izgleda domoroca.
<BR>&nbsp;&nbsp;&nbsp;&nbsp;&nbsp;"Čini mi se", reče Urijac, "da vas prepoznajem. Iskrsli ste iz ništavila, jednoga dana, u nemirna vremena. Bio sam dete, tada, tek što sam se ispilio. Ako se dobro sećam, vodio sam vas u kupatilo i ponudio vas hranom pre nego ću vas povesti da prisustvujete nekoj mračnoj svetkovini. Stvari su se promenile od tada, i to na bolje. Veoma sam srećan što vas ponovo vidim. Recite mi, molim vas, šta želite da znate?"
<BR>&nbsp;&nbsp;&nbsp;&nbsp;&nbsp;"Tražim savet", reče Korson. "Treba da mu uručim jednu poruku, odnosno više njih."
<BR>&nbsp;&nbsp;&nbsp;&nbsp;&nbsp;"Naći ćete ga na obali mora, zapadno odavde, na trideset ili četrdeset kilometara. Ali moraćete da sačekate sto dvadeset, sto trideset godina."
<BR>&nbsp;&nbsp;&nbsp;&nbsp;&nbsp;"Hvala", uzvrati Korson, "Neću morati da čekam. Putujem kroz vreme."
<BR>&nbsp;&nbsp;&nbsp;&nbsp;&nbsp;"Tako sam i mislio", reče ptica. "Samo sam upotrebio jedan arhaičan izraz. Imate lepu životinju."
<BR>&nbsp;&nbsp;&nbsp;&nbsp;&nbsp;"Zove se Arči", reče Korson. "To mi je uspomena na prošlost."
<BR>&nbsp;&nbsp;&nbsp;&nbsp;&nbsp;Videvši da Korson namerava da se vrati u sedlo, Urijac ga zaustavi.
<BR>&nbsp;&nbsp;&nbsp;&nbsp;&nbsp;"Nadam se da se ne ljutite na nas zbog onoga pre. To je bio nesrećan slučaj. Tiranija rađa nasilje. A živa stvorenja su igračke u rukama bogova. Oni im daju da vode velike bitke zato što vole predstave. Manipulišu njima. Vole balete vatre i smrti. Vi ste taktično raspleli situaciju. Neko drugi bi izazvao pokolj. Svi Urijci su vam veoma zahvalni."
<BR>&nbsp;&nbsp;&nbsp;&nbsp;&nbsp;"V... vi takođe?" upita on, ne verujući.
<BR>&nbsp;&nbsp;&nbsp;&nbsp;&nbsp;"Stara rasa i ljudi. Svi Urijci."
<BR>&nbsp;&nbsp;&nbsp;&nbsp;&nbsp;"Svi Urijci", ponovi Korson, zamišljeno. "To je lepa novost."
<BR>&nbsp;&nbsp;&nbsp;&nbsp;&nbsp;"Srećan put, sine moj", reče stari Urijac.
<BR>&nbsp;&nbsp;&nbsp;&nbsp;&nbsp;Dakle, pomisli Korson, pokušavajući da prodre pogledom kroz maglu koja se dizala sa zemlje i obavijala ih, Urijci i ljudi su se izmirili. To je bila dobra stvar. Urijci su uspeli da proteraju demone rata. Njihova vrsta nije bila osuđena na propast, kao što je on pomislio.
<BR>&nbsp;&nbsp;&nbsp;&nbsp;&nbsp;Počinjao je da se snalazi na planeti. Mesto na kom je bila plaža podsetilo ga je na nešto. Tu ga je Antonela odvela. Samo podudarnost?
<BR>&nbsp;&nbsp;&nbsp;&nbsp;&nbsp;On odluči da skrene kroz Đoto. Neki nerazuman poriv, želja da preduzme hodočašće. Sinhronizovao je hiprona na određenoj visini i podigao pogled, tražeći na nebu piramidalni oblak grada koji je naizgled počivao na dva stuba okomitih reka.
<BR>&nbsp;&nbsp;&nbsp;&nbsp;&nbsp;Nebo je bilo prazno.
<BR>&nbsp;&nbsp;&nbsp;&nbsp;&nbsp;On proveri svoj položaj. Ali sumnje nije moglo biti. Tamo, na nebu, pre sto pedest godina, uzdizao se veličanstveni grad. Nije, međutim ostalo nikakvog traga od njega.
<BR>&nbsp;&nbsp;&nbsp;&nbsp;&nbsp;On pogleda dole, ka dnu uvale koju su ocrtavale tri povezane doline, čiji su obronci bili obrasli šumom, a dna travom. U njoj se nalazilo jezero. Korson napregnu oči, da bolje vidi. Jedan oštar greben parao je jezero po sredini. Na drugom mestu, kratki talasi su se lomili o prepreke koje su se nalazile samo nekoliko centimetara ispod površine vode. Ispod rastinja koje je prekrivalo obalu, on razaznade druge geometrijske ruševine.
<BR>&nbsp;&nbsp;&nbsp;&nbsp;&nbsp;Grad se survao, a okomita reka stvorila je jezero. Podzemne vodovodne cevi stalno su ga punile, a višak vode oticao je potočićem koji je krivudao dnom najniže doline. Đoto je bio uništen. Sila koja je održavala njegove kuće na visini od oko jednog kilometara nije više dejstvovala. Kataklizma se zbila pre možda jednog stoleća, ako je suditi prema debljini biljnog pokrova.
<BR>&nbsp;&nbsp;&nbsp;&nbsp;&nbsp;Korson se s tugom seti života okomitih i vodoravnih ulica grada, rojeva letelica koje su izbijale iz njega kao iz kakve košnice, trgovine koju je pokrao da bi se prehranio, pa čak i mehaničkog glasa koji ga je pristojno opomenuo. Seti se i žena iz Đotoa.
<BR>&nbsp;&nbsp;&nbsp;&nbsp;&nbsp;Đoto je bio mrtav kao toliki drugi gradovi preko kojih su prošli uragani rata. U dubinama jezera možda je počivalo telo Florie Van Nel koja ga je uvela, protiv svoje volje, u čudnovatost ovog sveta.
<BR>&nbsp;&nbsp;&nbsp;&nbsp;&nbsp;Stari Urijac je lagao. Njegov osmeh bio je samo ironičan. Došlo je do rata i ljudi su ga izgubili. Od njihovih gradova ostale su još samo ruševine.
<BR>&nbsp;&nbsp;&nbsp;&nbsp;&nbsp;Nadao se da Floria Van Nel nije imala vremena da svede računicu. Ona nije bila pripremljena za taj rat, odnosno ni za koji rat. Ako je i ostala u životu neko vreme, to je bilo samo zato da postane igračka Veranovih plaćenika, ili, još gore, žrtva nemilosrdnih krstarica naslednika Ngal R'nde.
<BR>&nbsp;&nbsp;&nbsp;&nbsp;&nbsp;On, Korson, nije uspeo.
<BR>&nbsp;&nbsp;&nbsp;&nbsp;&nbsp;Morao je da se nepregne da bi odoleo želji da skoči u prošlost. On se seti svoga sna, grada uništenog na njegove oči i krika naroda koji je predvideo, prekasno, svoju sudbinu. Čelo mu se orosi znojem. Neće ići, barem ne sada. Imao je sastanak u budućnosti koji nije mogao da izbegne. Tamo, ako bude dobio očekivani savet, moraće da promisli i vidi da li je još bilo moguće skrenuti na neki drugi put teška kola istorije. Biće vremena, tada, da se vrati natrag i otkrije šta je pošlo naopako.
<BR>&nbsp;&nbsp;&nbsp;&nbsp;&nbsp;Pa čak i ako ne bude više ništa mogao, bar će ubiti Verana. Neko naprslo zvono zabruja mu u glavi. Ako ubije Verana i sam će umreti. Ogrlica će mu zabiti u vene otrovne žaoke. Nije smeo čak ni da pomisli da se bori sa Veranom, jer bi time ubio samoga sebe. Ali sada nije mogao ni da odustane.
<BR>&nbsp;&nbsp;&nbsp;&nbsp;&nbsp;On nekako suzbi želju za osvetom. Ponovo se pope u sedlo, iscrpljen, i potera hiprona.
<BR>&nbsp;&nbsp;&nbsp;&nbsp;&nbsp;Napredovao je glatko i po prvi put opazio da je vreme sivo. A onda, u neprozirnoj magli vekova, izmešanih dana i noći, najednom oseti da mu hipron izmiče. Prsti su mu hvatali vlakna, ali uzalud. Životinja, možda umorna ili možda potčinjena nekoj nepoznatoj volji, samo što se nije sinhronizovala. Obeshrabren, on joj se prepusti.
<BR>&nbsp;&nbsp;&nbsp;&nbsp;&nbsp;Šum mora. Ritam spor i pravilan. Obreo se na nekoj dugačkoj plaži koju je zalazeće sunce upravo prestajalo da obasipa rumenilom. Ta okolnost ga zapanji. Hiproni bi se sami od sebe sinhronizovali usred dana jedino kada bi ih na to nagnala glad za energijom. Ali ovog je privukao zalazak sunca.
<BR>&nbsp;&nbsp;&nbsp;&nbsp;&nbsp;Korson širom otvori oči. Na pesku, pred njim, bila su ispružena tri naga tela, nepomična. On skide kacigu i oseti mlakost vazduha.
<BR>&nbsp;&nbsp;&nbsp;&nbsp;&nbsp;Tri naga tela, možda bez života, sve što je ostalo od saveta Urije. Jedan muškarac i dve žene na ivici mora, kao žrtve nekog strašnog brodoloma koje je plima izbacila.
</P></TD></TR></TABLE>
<P class="next">
<A HREF=p33.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
