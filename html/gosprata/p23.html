<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>23.
<P>&nbsp;&nbsp;&nbsp;&nbsp;&nbsp;Tmina i šest metalnih zidova koji su mu jedva ostavljali mesta da miče rukama. Ležao je na leđima. Težina je ponovo postala približno normalna, manja od one na Zemlji za oko deset posto. Nije se bojao.
<BR>&nbsp;&nbsp;&nbsp;&nbsp;&nbsp;On snažno gurnu o poklopac kutije, ali uzalud. Zatim neko ili nešto zapara metal i sjajna linija se ocrta duž spojnica. Sledećeg trenutka, kutija se otvorila i Korson, zaslepljen jarkom svetlošću, pokuša da se uspravi.
<BR>&nbsp;&nbsp;&nbsp;&nbsp;&nbsp;Vazduh je bio zasićen mirisom hlora. Pao je u ruke Urijaca. Dok su mu se oči privikavale na svetlost, uspeo je da razazna tri prilike nadnete nad njim, neodređeno humanoidne, tri rožnata kljuna, tri male glave sa ćubom na vrhu, tri tanka i duga vrata, mršave ruke, kratka tela i isturene grudne kosti.
<BR>&nbsp;&nbsp;&nbsp;&nbsp;&nbsp;Prevalio je čitav svemir da bi završio kao zamorče pod skalpelom nekog Urijca.
<BR>&nbsp;&nbsp;&nbsp;&nbsp;&nbsp;Očekivao je da oseti bol.
<BR>&nbsp;&nbsp;&nbsp;&nbsp;&nbsp;"Ničeg se ne bojte, čoveče Korsone", zašišta jedan od Urijaca.
<BR>&nbsp;&nbsp;&nbsp;&nbsp;&nbsp;Ukručenih udova, Korson uspe da sedne.
<BR>&nbsp;&nbsp;&nbsp;&nbsp;&nbsp;Dvorana je bila prostrana, presvučena svilenim zastorima, bez prozora, bez vidljivih izlaza. Prilično je podsećala na urijske enterijere iz doba rata sa Zemljom.
<BR>
<BR>&nbsp;&nbsp;&nbsp;&nbsp;&nbsp;JE LI OBIČAJ GOSPODARA VREMENA DA RATNE ZLOČINCE PREDAJU NJIHOVlM NEPRIJATELJIMA?
<BR>
<BR>&nbsp;&nbsp;&nbsp;&nbsp;&nbsp;Jedan Urijac, vidno stariji od ostalih, sedeo je na nekoj vrsti prestola koji je, u očima Korsona, ličio pre svega na ptičje leglo. Urijci su poticali od jedne evolucione grane, koja je imala mnogo sličnosti sa porodicom zemaljskih ptica. Njihov izgled pružao je određene nagoveštaje u tom pogledu, koji su kasnije potvrđeni sekciranjem leševa (prema zvaničnoj verziji) koji su pali u ruke Zemljana. Odlikovali su se srazmerno slabo razvijenom moždanom korom, ali im je zato vijugavo telo mozga bilo veoma veliko. Među Zemljanima su kružile svakojake šale na račun ptičijih mozgova Urijaca. Ali Korsonu one nisu bile smešne. Dobro je znao da na samoj Zemlji izvesne ptice - običan gavran, na primer - poseduju iznenađujuće visoku inteligenciju, a imao je prilike da lično iskusi i posledice oštroumnosti prinčeva Urije. Veoma veliki deo ljudskog mozga posvećen je došifrovanju i integrisanju opažaja, a tek jedan srazmerno mali misaonim aktivnostima. Kod Urijaca, opažaji su bili prilično ograničeni, barem sa ljudskog stanovišta. Oštrina vida načelno im je znatno nadmašala čovekovu, ali njihov smisao za boje bio je vrlo ograničen. Sluh su imali sasvim osrednji, tako im muzička umetnost nikada nije prevazišla nivo ritmike. Čulo dodira bilo im je hendikepirano oblikom organa za hvatanje - kandže pre nego ruke - kao i zbog zaostalog paperja, koje im je pokrivalo telo. Ali pokazivali su veliku sklonost za apstraktna umovanja i filozofske rasprave. Ukratko, da je Kondijak upoznao Urijce, odrekao bi se senzualističke hipoteze.
<BR>&nbsp;&nbsp;&nbsp;&nbsp;&nbsp;"Poslali su nam čoveka," reče stari Urijac, sa neskrivenim prezirom u glasu.
<BR>&nbsp;&nbsp;&nbsp;&nbsp;&nbsp;Korson pokuša pažljivo da stane jednom nogom na zemlju.
<BR>&nbsp;&nbsp;&nbsp;&nbsp;&nbsp;"Pre nego što pokušate neki nesmotren pokret", nastavi stari Urijac, "treba da vas, prikladnim rečima, obavestim o nekim činjenicama. Ne što se plašimo bilo čega s vaše strane" (on pokaza tri oružja uperena na Korsona) "već zato što smo vas veoma skupo platili i bilo bi mi žao da vas vidim oštećenog."
<BR>&nbsp;&nbsp;&nbsp;&nbsp;&nbsp;On ustade i nasu sebi veliku čašu hlornog rastvora. Silna sklonost Urijaca prema hloru bila je, u Korsonovo vreme, takođe povod za zbijanje šala.
<BR>&nbsp;&nbsp;&nbsp;&nbsp;&nbsp;"Vi ste ratni zločinac. Ne možete da napustite ovaj svet, a da ne dođete u opasnost da vas vaši sunarodnici uhapse i podvrgnu ko zna kakvoj kazni. Da ste slobodni, otkrili biste brzo da bi vas i na ovom svetu taj nedostatak veoma sputavao. Morate, dakle, da računate s nama, pa čak i da računate na nas. Nemate izbora."
<BR>&nbsp;&nbsp;&nbsp;&nbsp;&nbsp;On se na čas zaljulja, koliko da pusti reči koje je izgovorio da se usidre na dnu Korsonovog mozga. Zatim nastavi:
<BR>&nbsp;&nbsp;&nbsp;&nbsp;&nbsp;"Što se nas tiče, potreban nam je stručnjak za rat. Mi smo vas kupili veoma skupo preko posrednika čiji identitet nema potrebe da znate."
<BR>&nbsp;&nbsp;&nbsp;&nbsp;&nbsp;On priđe Korsonu hodom zbog koga su Urijci tako mnogo ličili na džinovske patke, ogrnute raskošnim tkaninama, a smrtno opasne.
<BR>&nbsp;&nbsp;&nbsp;&nbsp;&nbsp;"Ja sam Ngal R'nda. Možete upamtiti to ime, čoveče Korsone, jer nemam nameru da propadnem ili preživim neki neverovatan poraz. A ipak, vi ste jedino biće koje me poznaje i takvog. Za vaše sunarodnike, ja sam pacifista Ngal R'nda, malo razočaran starac, koji klepa stihove po uzoru na ljude, istoričar za svoj groš. Za ove ovde", on širokim pokretom obuhvati prisutne, "ja sam pravi Ngal R'nda, jedini potomak dugog roda prinčeva Urije, koji se izlegao iz plavog jajeta. Vi ne možete da zamislite, čoveče Korson, šta je značilo u stara vremena jaje s plavom ljuskom, kao ni šta ono danas još znači za jednu šaku vernih. Ima više od šest hiljada godina od doba kada su prinčevi plave ljuske vladali na Uriji. Ali avaj došli su ljudi sa brodovima punim laži, pa je ubrzo izbio rat. Dug i strašan rat u kome je više nego jednom Zemlja trebalo da strada pod kljunom Urije. Ali niko ga nije dobio. Izgubili su ga jedino prinčevi Urije. Iz krvoprolića i zamora izrodio se lažan mir. Ljudi i Urijci razmenili su koncesije na matičnim svetovima, u znak dobre volje. Ali pokazalo se da Urijci nisu mogli da žive na Zemlji, pa su se odrekli svoje povlastice. Što se tiče ljudi, oni su napredovali na Uriji i, za kratko vreme, taoci su se pretvorili u gospodare. Njihovo potomstvo postalo je brojnije od Urijaca. Uz to, oni su pokazali da su sposobni da primene svoje neotesane mozgove, sa neverovatnom upornošću, na probleme nedostojne prinčeva Urije, predanih najuzvišenijim meditacijama. Tako se dogodilo da su prinčevi Urije bili poraženi u ratu koji ljudi nisu dobili, a ni Urijci izgubili. Izdaja, izdaja, gnusna izdaja mira. Dogodilo se najgore. Društvo Urije, poljuljano ratom, a zatim i ponižavajućim dodirom sa ljudima, odreklo se kulta plavog jajeta. Proširile su se glasine o tobožnjoj jednakosti. Urijci su izgubili ponos. Životarili su, ustupajući palac po palac, čak i bez borbe, svoju zemlju ljudima.
<BR>&nbsp;&nbsp;&nbsp;&nbsp;&nbsp;Prošle su godine. Vekovi. Zatim milenijumi. Ali najčistije paperje Urije - moram li da kažem nežan cvet da biste me razumeli - nije zaboravilo. Možda je došlo vreme da se terazije zaljuljaju. Prema onome što znamo, Galaktička služba je bolesna; ona će odbiti da se umeša tokom jednog ili dva veka. To je više vremena nego što nam je potrebno da obnovimo flotu i nađemo načina da ponovo krenemo u osvajanja. Ali pre toga, moramo da povratimo ovaj svet, naš svet, i da s njega oteramo ljude."
<BR>&nbsp;&nbsp;&nbsp;&nbsp;&nbsp;On zaćuta na trenutak, izbuljivši oči sa dvostrukim kapcima i širokim uspravnim zenicama na Korsona koji se nije micao.
<BR>&nbsp;&nbsp;&nbsp;&nbsp;&nbsp;"I tu ćete se vi umešati. Mi smo zaboravili kako se vodi rat. Ne teorijski, jer spekulativno mišljenje kod nas ne zanemaruje nijednu temu, nego praktično. Mi imamo zastrašujuća oružja koja su najmudriji među prinčevima Urije sakrili u dubinama planete pre više od šest hiljada godina. Ali potrebna nam je jedna mala životinja koja će svojim lukavim i svojeglavim mozgom znati da nam kaže kada da udarimo i gde da udarimo. Potrebni ste nam. Ja ne potcenjujem ljude, ja ih prezirem, što nije isto. I u dubokim noćima mojih meditacija, pomislio sam: upotrebi protiv ljudi najbolje oružje, ljudsko biće.
<BR>&nbsp;&nbsp;&nbsp;&nbsp;&nbsp;Ne bunite se, čoveče Korson. U vašem je interesu da budete s naše strane. Vama je bilo suđeno, osuđeni ste i odbačeni od vaših. Nema vam više spasa među njima. Ali ako se stavite u službu slave plavog jajeta Urije, bićete slobodni, isto tako slobodni kao i pravi Urijac koji se izlegao iz jajeta, i vladaćete nad ljudskim robovima. Ako budete odlučili da nam se oduprete, čoveče Korson, vaša volja neće pobediti. Mi smo stručnjaci za zabranjene nauke i nismo ništa zaboravili od iskustva koje smo stekli pre više od šest hiljada godina na nekima od vaših sunarodnika. Ali, bojim se, prestaćete da budete ono što jeste. A vi niste jedini kojim raspolažemo, čoveče Korsone. U ovo vreme se mnogo trguje ratnicima. Postoje, na mnogim svetovima, bića koja žele da se oslobode tutorstva Službe i koja kupuju po povoljnoj ceni najamnike. A ovi, obično, nemaju ništa preče nego da se svete. Mržnja prema vlastitoj vrsti udesetostručava njihovu nadarenost. Nadam se, čoveče Korsone, zbog vas i zbog nas, da nas oni koji su vas isporučili nama nisu lagali o vašoj nadarenosti. Jer vi ste na putu koji vodi samo u jednom pravcu: da pobedite za nas."
<BR>&nbsp;&nbsp;&nbsp;&nbsp;&nbsp;"Shvatam", reče Korson.
<BR>&nbsp;&nbsp;&nbsp;&nbsp;&nbsp;Urijce je bio glas da su brbljivi i ovaj nije izmakao tom pravilu. Ali Korson još nije saznao jedini podatak koji je želeo: datum. Da li se vratio pre ili posle svog prvog boravka na Uriji? Da li se ova nova opasnost poklapala sa dve prethodne, Čudovištem puštenim u šume Urije i osvajačkim ludilom Verana? Je li ta podudarnost bila preterana? Da li je postojalo neko načelo ravnoteže prema kome je čovek mogao da uspori katastrofe, ali ne i da ih izbegne?
<BR>&nbsp;&nbsp;&nbsp;&nbsp;&nbsp;A to ime, Ngal R'nda, Floria Van Nel je pred njim izgovorila. "Ngal R'nda je jedan od mojih najboljih prijatelja." Tada mu on nije pridao neku veliku važnost. Ali rečenice se tačno sećao. Bilo je to čudnovato.
<BR>&nbsp;&nbsp;&nbsp;&nbsp;&nbsp;Odustao je da pita za datum. Nikada nije saznao godinu svog prvog boravka. Ali raspolagao je jednim orijentirom.
<BR>&nbsp;&nbsp;&nbsp;&nbsp;&nbsp;"Da li je u poslednje vreme uhvaćen neki divlji hipron na Uriji?"
<BR>&nbsp;&nbsp;&nbsp;&nbsp;&nbsp;"Postavljajte čudnovata pitanja, čoveče Korsone. Ali ovo mi se čini bezazleno. Nikakav divlji hipron nije primećen na ovom svetu već vekovima, a možda i milenijumima."
<BR>
<BR>&nbsp;&nbsp;&nbsp;&nbsp;&nbsp;DVE MOGUĆNOSTI. OVAJ PRIZOR SE DOGAĐA PRE MOG PADA NA URIJU, ILI ODMAH POTOM, DOK ČUDOVIŠTE, U NEKOJ JAZBINI, PRIPREMA SVOJ OKOT OD OSMANAEST HILJADA MLADUNACA. U OKVIRU DRUGE PRETPOSTAVKE RAZDOBLJE NEIZVESNOSTI SVEDENO JE NAJVIŠE NA ŠEST MESECI.
<BR>
<BR>&nbsp;&nbsp;&nbsp;&nbsp;&nbsp;"Okej", reče Korson, upotrebivši jedan arheološki izraz, "ubedili ste me. Stupam uz vas. Imate li vojsku?"
<BR>&nbsp;&nbsp;&nbsp;&nbsp;&nbsp;"Vojska nije dovoljno umešno sredstvo za vođenje rata."
<BR>&nbsp;&nbsp;&nbsp;&nbsp;&nbsp;"Koji je vaš način?"
<BR>&nbsp;&nbsp;&nbsp;&nbsp;&nbsp;"Ucena, ubistvo, propaganda."
<BR>&nbsp;&nbsp;&nbsp;&nbsp;&nbsp;"Umešno, zaista", uzvrati Korson. "Ali potrebna vam je i vojska."
<BR>&nbsp;&nbsp;&nbsp;&nbsp;&nbsp;"Mi imamo oružja", primeti Urijac, "koje ne mora da se opslužuje. Odavde mogu da uništim bilo koji grad na Uriji, ili bilo koju grančicu. Ili bilo kog čoveka, odnosno ma šta drugo. Vas takođe, razume se."
<BR>&nbsp;&nbsp;&nbsp;&nbsp;&nbsp;"Zašto sam vam onda potreban?"
<BR>&nbsp;&nbsp;&nbsp;&nbsp;&nbsp;"Vi ćete nam kazati koje ciljeve treba da napadnemo, kog redosleda treba da se držimo u jurišu. Vaši predlozi biće pažljivo proučeni pre nego što se prihvate. Bićete zaduženi za pregovore sa ljudima. Posle toga, oni će vas toliko mrzeti da vam neće padati na pamet da nas izdate."
<BR>&nbsp;&nbsp;&nbsp;&nbsp;&nbsp;"Koji su uslovi njihove predaje?"
<BR>&nbsp;&nbsp;&nbsp;&nbsp;&nbsp;"Za početak, devet od deset žena moraće da bude ubijeno. Plodnost ljudi mora ostati unutar prihvatljivih granica. Ubijanje muškaraca ne bi poslužilo ničemu. Jedan jedini čovek može da oplodi mnogo ženki. Ali ženke su slaba tačka vaše vrste."
<BR>&nbsp;&nbsp;&nbsp;&nbsp;&nbsp;"Oni se neće predati bez borbe," reče Korson. "Braniće se kao demoni. Ljudski rod može da se pokaže strašno žlav ako se suviše podbada."
<BR>&nbsp;&nbsp;&nbsp;&nbsp;&nbsp;"Neće imati izbora," uzvrati Urijac.
<BR>&nbsp;&nbsp;&nbsp;&nbsp;&nbsp;Korson se isceri.
<BR>&nbsp;&nbsp;&nbsp;&nbsp;&nbsp;"Umoran sam i gladan," reče. "Nameravate li odmah da krenete u rat, ili imam vremena da se odmorim, okrepim... i razmislim?"
<BR>&nbsp;&nbsp;&nbsp;&nbsp;&nbsp;"Imamo vremena", odgovori Urijac.
<BR>&nbsp;&nbsp;&nbsp;&nbsp;&nbsp;Na dati znak, čuvari spustiše oružja i priđoše Korsonu.
<BR>&nbsp;&nbsp;&nbsp;&nbsp;&nbsp;"Odvedite našeg saveznika," naredi stari Urijac, "i pažljivo postupajte s njim. On vredi više elemenata sto šezdeset četiri nego što je težak."
</P></TD></TR></TABLE>
<P class="next">
<A HREF=p24.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
