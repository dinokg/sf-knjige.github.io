<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>21.
<P>&nbsp;&nbsp;&nbsp;&nbsp;&nbsp;Primirje se završilo isto tako postepeno kao što je i došlo. Korson, koji nije bio svestan da je otvorio oči, lebdeo je u nekom purpurnom svemiru. Divovske cevi, zapletene i povezane, pulsirale su, istezale se, nadimale od naglih oticanja koja su se iznenada delila i oslobađala žilice što su i same počinjale da rastu. Ni visoko ni nisko. Mada nije bio u stanju da procenjuje rastojanja i dimenzije, Korsonu se javio izvestan osećaj gorostasnosti.
<BR>&nbsp;&nbsp;&nbsp;&nbsp;&nbsp;Probio sam tavanicu, pomisli on. Popeo sam se na nebo.
<BR>&nbsp;&nbsp;&nbsp;&nbsp;&nbsp;Udovi ga nisu slušali, ali nije osećao nikakvu zebnju, pre znatiželju. Sećanja su mu se postepeno vraćala. Praznine su postojale, ali lagani rad na obnavljanju koji se ostvarivao na rubu njegove svesti, možda nepouzdan, stizao je da ih ispuni.
<BR>&nbsp;&nbsp;&nbsp;&nbsp;&nbsp;Najpre je uvideo da je mesto na koje je bačen prilično neobično. Napustio je Eržistal. Bio je siguran da se nalazi s druge strane površine neba. Je li to bio neki drugi pakao, mesto na kom su se borila bića nepojmljiva čoveku? Ili je on povučen iz igre zato što je u nju ušao protivno pravilima; a možda mu je određena neka drugačija sudbina?
<BR>&nbsp;&nbsp;&nbsp;&nbsp;&nbsp;Bio je sam. Znao je to, iako nije mogao da okrene glavu.
<BR>&nbsp;&nbsp;&nbsp;&nbsp;&nbsp;Pa ipak, glas probi tišinu, kao što venac mehurova probija bistru vodu. On ga prvo dožive kao čistu muziku, tako da mu je bilo potrebno izvesno vreme da shvati da se njemu obraća; reči su mu se lako utiskivale u pamćenje kao da je ono nekom čarolijom oprano, prerađeno, željno da saznaje.
<BR>&nbsp;&nbsp;&nbsp;&nbsp;&nbsp;"Dakle, vi ste ratni zločinac."
<BR>&nbsp;&nbsp;&nbsp;&nbsp;&nbsp;Posle kratkog razmišljanja on odgovori:
<BR>&nbsp;&nbsp;&nbsp;&nbsp;&nbsp;"Dakle, vi ste bog."
<BR>&nbsp;&nbsp;&nbsp;&nbsp;&nbsp;Glas poče da se smeje. Delovao je gotovo detinje, ali je odzvanjao kao da ga je nosilo mnoštvo odjeka, jedva međusobno razdvojenih; njemu se, međutim, činilo da opaža samo jedan, njemu najbliži, najrazumljiviji, dok su mu se ostali skrivali po vijugama, užasni, strašni. Izgledalo je da mu se obraća neko dete, ali glas je isto tako mogao pripadati nekom gušteru, pauku, ognjenom huku neke zvezde, škrgutu zuba pacova, treptaju dva krilca insekta koja se taru jedno o drugo, razgovetnom dašku vetra.
<BR>&nbsp;&nbsp;&nbsp;&nbsp;&nbsp;"Mi imamo više moći od bogova koje vi možete da zamislite."
<BR>&nbsp;&nbsp;&nbsp;&nbsp;&nbsp;Korson je oklevao. Činilo mu se da je ovaj razgovor čudno počeo. On nije bio doveden ovamo da bi bio podvrgnut teološkoj raspravi. Ili je možda na nebu vladao takav običaj? Hteo je da promeni temu, ali je istovremeno osećao da ga privlači prirodan tok razgovora.
<BR>&nbsp;&nbsp;&nbsp;&nbsp;&nbsp;Drogiran sam, pomisli on, kao da je to sve objašnjavalo. Zatim postade svestan kuse prirode objašnjenja. Znatiželja i ukus izazova ponesoše ga.
<BR>&nbsp;&nbsp;&nbsp;&nbsp;&nbsp;"Bogovi su svemoćni", reče on.
<BR>&nbsp;&nbsp;&nbsp;&nbsp;&nbsp;"Svemoćni", uzvrati glas. "Reč. Praznoslovje. Vi možete da pripisujete samo moći koje ste u stanju da zamislite. Pa, dakle, i da ovladate njima."
<BR>&nbsp;&nbsp;&nbsp;&nbsp;&nbsp;Korson ponovo promisli. Tvrdnja je delovala suvislo. On se za trenutak zadubi u misli, pa onda odluči:
<BR>&nbsp;&nbsp;&nbsp;&nbsp;&nbsp;"Vi ste besmrtni."
<BR>&nbsp;&nbsp;&nbsp;&nbsp;&nbsp;Izgledalo je da se glas ponovo zabavlja.
<BR>&nbsp;&nbsp;&nbsp;&nbsp;&nbsp;"Da i ne. Vi ne pravite nikakvu jasnu razliku između beskrajnog i neograničenog. Mi nismo besmrtni, ako pod tim podrazumevate da bi naši životi morali biti beskrajni. Ništa nije beskrajno, u tom smislu, čak ni svemir, čak ni ono što sadrži svemir. Ali naši životi su neograničeni.
<BR>&nbsp;&nbsp;&nbsp;&nbsp;&nbsp;"Neograničeni?"
<BR>&nbsp;&nbsp;&nbsp;&nbsp;&nbsp;Sam pojam mu nije bio jasan.
<BR>&nbsp;&nbsp;&nbsp;&nbsp;&nbsp;"Možemo ponovo da ih počnemo i da ih proživimo drugačije, da ih preuredimo. Ništa što se događa unutar naših života nama ne promiče."
<BR>&nbsp;&nbsp;&nbsp;&nbsp;&nbsp;"Shvatam", reče Korson.
<BR>&nbsp;&nbsp;&nbsp;&nbsp;&nbsp;Za ova bića život nije bio nepopravljiv oblik izliven u bronzi prošlosti, koji se slepo produžavao u maglama budućnosti. Život je za njih predstavljao, s kraja na kraj, plastični kontinuum, koji se može modelovati. Oni nisu znali za pre i posle. Njihovi životi nisu imali dužine. U stvari zapita se on, kolika je širina ljudskog života? Kolika mu je debljina? Shvatao je njihove živote kao jednu jedinu celinu, povezanu i promenljivu. Prema posledicama, oni su menjali uzroke. Sadašnjost je za njih bila samo jedno stanovište. Oni su kontrolisali vreme. Njihova snaga poticala je od te moći. Kao što su se ljudi, koji su dugo robovali smešno malom rastojanju što su im vlastiti udovi omogućavali da prevale tokom životnog veka, na kraju otisnuli u svemir i zaplovili među zvezde, ova bića su ovladala vremenom. Za njih, ljudi su bili sirota sputana stvorenja, bogalji, kao što su Korsonu izgledali njegovi preci, zatočenici skučenih područja.
<BR>&nbsp;&nbsp;&nbsp;&nbsp;&nbsp;To je strahovita vlast, pomisli Korson, a zatim - kao da mu je to neko predložio - nisam spreman da je se prihvatim.
<BR>&nbsp;&nbsp;&nbsp;&nbsp;&nbsp;"Vi niste ljudska bića", reče on.
<BR>
<BR>&nbsp;&nbsp;&nbsp;&nbsp;&nbsp;KO SU ONI DA BI SE TAKO POIGRAVALI NAŠIM ŽIVOTIMA? OSVAJAČI PRISPELI IZ NEKE DRUGE GALAKSIJE, NEKE DRUGE DIMENZIJE? ČISTI DUHOVI, NAŠI, TVORCI, BOŽANSTVA IZ BAJKI?
<BR>
<BR>&nbsp;&nbsp;&nbsp;&nbsp;&nbsp;"Vi ćete biti kao mi", reče glas.
<BR>
<BR>&nbsp;&nbsp;&nbsp;&nbsp;&nbsp;OBEĆANJE ILI KONSTATACIJA? KAKO BIH JA MOGAO DA POSTANEM KAO VI, OSTAJUĆI PRI TOM ŠTO JESAM KAD NE MOGU NI DA SHVATIM UPOTREBU VAŠE MOĆI? ILI SU ONI BILI DALEKI POTOMCI LJUDI? JE LI MOĆ ANTONELINOG NARODA NAJAVLJIVALA OVU NAJVEĆU MOĆ? KOLIKO JE MILIJARDI GODINA RAZDVAJALO PRIMITIVNOG STVORA KORSONA OD NEČUVENOG POTOMSTVA KOJE MU JE SUDILO?
<BR>
<BR>&nbsp;&nbsp;&nbsp;&nbsp;&nbsp;"Vi ste se pojavili posle nas?" upita Korson.
<BR>&nbsp;&nbsp;&nbsp;&nbsp;&nbsp;Smeh glasa ga umiri, umesto da ga razdraži.
<BR>&nbsp;&nbsp;&nbsp;&nbsp;&nbsp;"Nismo se pojavili posle vas", uzvrati glas. "Mi jesmo u isto vreme s vama pošto ispunjavamo sve trajanje. Naša dva života postoje istovremeno, ako tako više volite. Ali, u jednom sasvim posebnom smislu, ako to može da vas umiri, mi jesmo došli posle vas, mi smo od vas potekli."
<BR>
<BR>&nbsp;&nbsp;&nbsp;&nbsp;&nbsp;TO SU DAKLE NAŠI POTOMCI. IAKO MNOGO STARIJI OD NAS ISTOVREMENO. OD ONOG TRENUTKA U BUDUĆNOSTI KADA SE NJIHOVA GRANA ODOVOJlLA OD NAŠE, ONI SU OSVOJILI ČITAV SVEMIR ČIJI MI SAMO SMEŠAN DELIĆ ZAUZIMAMO. ONI SU POTEKLI OD NAS, ALI SU BILI TU OD SAMOG NAŠEG POSTANKA.
<BR>
<BR>&nbsp;&nbsp;&nbsp;&nbsp;&nbsp;"A druge vrste? Urijci?"
<BR>&nbsp;&nbsp;&nbsp;&nbsp;&nbsp;"Nema razlike", reče glas.
<BR>
<BR>&nbsp;&nbsp;&nbsp;&nbsp;&nbsp;NEMA RAZLIKE. KATEGORlČAN ODGOVOR. SUVIŠE JE RANO DA SE TRAŽI OBJAŠNJENJE TOG ODGOVORA.
<BR>
<BR>&nbsp;&nbsp;&nbsp;&nbsp;&nbsp;"Gde smo mi?" upita Korson, oklevajući.
<BR>&nbsp;&nbsp;&nbsp;&nbsp;&nbsp;"Na spoljnoj strani svemira, na njegovoj površini, na njegovoj koži. Treba izići iz neke celine da bi se ona shvatila i izmenila."
<BR>
<BR>&nbsp;&nbsp;&nbsp;&nbsp;&nbsp;KORA SVEMIRA. DA LI SE ZBOG TOGA UOBlČAJENI ZAKONI FIZIKE PRIMENJU NA ERŽISTAL, DA LI ZATO ONI MOGU DA URADE ONO ŠTO SU REŠILI DA URADE. A S ONE STRANE?
<BR>
<BR>&nbsp;&nbsp;&nbsp;&nbsp;&nbsp;"Šta je izvan svemira?"
<BR>&nbsp;&nbsp;&nbsp;&nbsp;&nbsp;"Svemir ima svoju sopstvenu moć", uzvrati glas. "Nešto što ne ističe ni vreme ni prostor. Spoljašnost ne vrši nikakav uticaj na unutrašnjost, pa, dakle, nije neposredno saznatljiva."
<BR>
<BR>&nbsp;&nbsp;&nbsp;&nbsp;&nbsp;ĆORSOKAK. IMA LI MOĆ OVIH BIĆA GRANICU ILI GRANICA LEŽI U SIROMAŠTVU POJMOVA KOJIMA SE JA SLUŽIM?
<BR>
<BR>&nbsp;&nbsp;&nbsp;&nbsp;&nbsp;Korson odluči da se vrati na svoje stanje.
<BR>&nbsp;&nbsp;&nbsp;&nbsp;&nbsp;"Hoćete li mi suditi?"
<BR>&nbsp;&nbsp;&nbsp;&nbsp;&nbsp;"Vi ste osuđeni", reče glas.
<BR>&nbsp;&nbsp;&nbsp;&nbsp;&nbsp;"Ja nisam zločinac", pobuni se Korson, najednom uznemiren. "Nikada nisam imao izbora..."
<BR>&nbsp;&nbsp;&nbsp;&nbsp;&nbsp;"Moći ćete da birate. Imaćete mogućnost da se oslobodite krivice. Da raskinete lanac nasilja. Da prekinete niz ratova. Vratićete se na Uriju. Izlečićete se od rata."
<BR>&nbsp;&nbsp;&nbsp;&nbsp;&nbsp;"Zašto sam vam ja potreban? Zašto ne nametnete obustavu svih ratova, sa svim vašim moćima?"
<BR>&nbsp;&nbsp;&nbsp;&nbsp;&nbsp;"Rat je sastavni deo istorije ovog svemira", reče strpljivo glas. "U izvesnom smislu, i mi smo takođe potekli od rata. Hoćemo da izbrišemo rat i u tome ćemo uspeti - u tome i jesmo uspeli - uz pomoć onih koji ga vode, u njihovu korist, kako bi postali ono što mogu da budu. Ali ne možemo da delimo naše moći sa bićima koja nisu prevazišla rat. Mi bismo možda mogli, u potpunosti, da ukinemo rat, koristeći našu moć, silom, ali bi to bila protivrečnost u odnosima. Započeli bismo rat sami protiv sebe. Mi smo se latili da preuredimo ovaj svemir. A svemir se preuređuje pomoću onoga od čega je sazdan. Eržistal je valjano sredstvo koje ima tri funkcije. Da se iskoreni rat: Eržistal stvara pristalice uverene u mir, posle kraćeg ili dužeg vremena. Da bi se iskorenio rat, on se mora shvatiti: Eržistal sadrži ogroman broj bojnih polja. Sukobi između carstava, svetova, između vrsta ne postoje na Eržistalu osim u obliku pozadine, dalekih pobuda. Jer mi znamo da se rat ne svodi na sukobe. On se širi i održava sam od sebe čak i kada su njegovi uzroci iščezli, a svakako iznad uloga. Rat ima strukturu čiji su pojavni oblici raznoliki, ali samo pojavni oblici. Epruvete Eržistala omogućavaju nam da upoznamo rat i da postignemo da ga shvate oni koji ga vode."
<BR>
<BR>&nbsp;&nbsp;&nbsp;&nbsp;&nbsp;RAT, STRUKTURA! NEŠTO ŠTO IMA IZVESNU SAMOSTALNOST, ŠTO SE RAĘA MOŽDA PRILIKOM NEKOG SUKOBA ALI ŠTO SE ZATIM HRANI MATERIJOM, ENERGIJOM BORACA. TO JE OBAJŠNJAVALO, I DALJE ZBRKANO, ŠTO SU POSTOJALI RATOVI U LJUDSKOJ ISTORIJI - PRE KORSONA - U SVAKOJ EPOHI, POD SVIM REŽIMIMA. REDOVNO. JEDNA GRUPA LJUDI STAVLJALA JE SEBI U ZADATAK DA PONIŠTI RAT I U TOME NIJE USPEVALA. U NAJBOLJEM SLUČAJU POLAZILO IM JE ZA RUKOM DA GA ODLOŽE, DA UREDE OAZU MIRA OD JEDNOG ILI DVA VEKA, MNOGO REĘE OD JEDNOG MILENIJUMA IZMEĘU DVA PREVRATA. I UGLAVNOM, NJIHOVI UČENICI PREDUZIMALI BI NAMETANJE MIRA POMOĆU RATA.
<BR>&nbsp;&nbsp;&nbsp;&nbsp;&nbsp;ZAŠTO JE BESNEO RAT IZMEĘU SNAGA SUNČEVOG SISTEMA I CARSTVA URIJE? IZ EKONOMSKIH RAZLOGA? ZBOG AMBICIJE VOĘA? ZBOG STRAHA MASA? SVI TI RAZLOZI IMALI SU SVOJU TEŽINU, ALI NEDOSTAJAO JE JEDAN DRUGI KOJI BI IH SVE POVEZAO. RAT PROTIV URIJE BIO JE ZAMENA ZA RAT KOJI JE PRETIO DA IZBIJE IZMEĘU PLANETA LJUDI I KOJI JE VUKAO KOREN IZ STARIH, RĘAVO SAČINJENIH SPORAZUMA. A ONI SU I SAMI POTlCALI IZ JOŠ STARIJIH RATOVA. I TAKO BISMO SIGURNO MOGLI DA SE VRATIMO DO RATA KOJI JE OPUSTOŠIO ZEMLJU, MILENIJUMIMA PRE KORSONOVOG ROĘENJA, ODVEVŠI ČOVEČANSTVO U OSVAJANJE ZVEZDA, TAKO ŠTO GA JE PRISILIO NA PRIVREMENO PROGONSTVO. I JOŠ DALJE OD TOGA, DO PRVE OD SVIH BORBI, DO KAMENA KOJI JE JEDAN PITEKANTROPUS DIGAO NA DRUGOG.
<BR>&nbsp;&nbsp;&nbsp;&nbsp;&nbsp;ISTO SE ZBILO I U ISTORlJI DRUGIH VRSTA. GOTOVO SVIH DRUGIH VRSTA. SVIH ONIH KOJE SU BILE PRISUTNE NA ERŽISTALU.
<BR>&nbsp;&nbsp;&nbsp;&nbsp;&nbsp;MI SMO SE ČESTO PITALI ZBOG ČEGA SE BORIMO, ALI NIKADA, ILI NE DOVOLJNO ČESTO, ILI NE DOVOLJNO DUGO ZAŠTO RATUJEMO. ISTORIJA JE ZARAŽENA. MI SMO MRAVI KOJI SE BORE JEDNI PROTIV DRUGlH IZ RAZLOGA KOJI IM SE ČINE JASNI, A KOJI ZAPRAVO PRIKRIVAJU GOLEMU TAMU, POTPUNO NEZNANJE. ERŽISTAL JE LABORATORIJA.
<BR>
<BR>&nbsp;&nbsp;&nbsp;&nbsp;&nbsp;"Treća funkcija Eržistala", nastavi glas, "jeste da sačuva rat. Rat je jedna od životnih aktivnosti. On pripada našoj baštini. Može se desiti da nam ustrebaju njegove tehnike. Nešto može iskrsnuti sa spoljne strane svemira. Eržistal je granica. To je takođe odbrambeni štit."
<BR>&nbsp;&nbsp;&nbsp;&nbsp;&nbsp;Glas se najednom napregnuo, ispunivši se tugom. Korson pokuša da zamisli Spoljašnjost. Ali potpuna apstrakcija prkosila je njegovim čulima. Neprozirno crnilo. Neko ne-vreme. Ne-protežnost. Ništa, a možda i nešto drugo. Da sam broj, pomisli Korson, i da sam jedinica, kako bih mogao da zamislim broj svih brojeva, poslednji od svih?
<BR>&nbsp;&nbsp;&nbsp;&nbsp;&nbsp;"Iskoreniti rat", reče glas. "Upoznati rat. Očuvati rat. Pružiće vam se prilika da birate. Bićete vraćeni na Uriju da biste rešili jedan problem. Ako ne uspete, vratićete se ovde. Ako uspete, bićete slobodni. Nećete više biti, u vašem vremenu, ratni zločinac. Ali, pre svega, otići ćete korak dalje."
<BR>&nbsp;&nbsp;&nbsp;&nbsp;&nbsp;Vazduh je oko Korsona postajao gušći. Svud oko njega stvarali su se zidovi. Bio je ispružen u nekoj dugoj, naizgled metalnoj kutiji. Mrtvački kovčeg.
<BR>&nbsp;&nbsp;&nbsp;&nbsp;&nbsp;Ili limenka.
<BR>&nbsp;&nbsp;&nbsp;&nbsp;&nbsp;"Hej!" viknu Korson. "Dajte mi neko oružje!"
<BR>&nbsp;&nbsp;&nbsp;&nbsp;&nbsp;"Imate mozak", uzvrati glas, bez ironičnog prizvuka. "A dobijaćete svu potrebnu pomoć."
<BR>&nbsp;&nbsp;&nbsp;&nbsp;&nbsp;"Služba bezbednosti..." poče Korson.
<BR>&nbsp;&nbsp;&nbsp;&nbsp;&nbsp;"Mi nemamo ničeg zajedničkog s njom", uzvrati glas. "Uostalom, ona upravlja samo vekovima Trojnog Roja, u samo jednoj galaksiji."
<BR>&nbsp;&nbsp;&nbsp;&nbsp;&nbsp;Ukratko, pomisli Korson pre nego će utonuti u tminu, samo zrnce prašine.
</P></TD></TR></TABLE>
<P class="next">
<A HREF=p22.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
