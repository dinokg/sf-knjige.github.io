<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>15.
<P>&nbsp;&nbsp;&nbsp;&nbsp;&nbsp;Antonela povrati dah i upita:
<BR>&nbsp;&nbsp;&nbsp;&nbsp;&nbsp;"Urija?"
<BR>&nbsp;&nbsp;&nbsp;&nbsp;&nbsp;"Ne", odgovori Korson. "Ova planeta je udaljenija od matičnog sunca. Sazvežđa su drugačija. Putovali smo takođe kroz prostor."
<BR>&nbsp;&nbsp;&nbsp;&nbsp;&nbsp;Uroniše u oblake. Nešto niže, prođoše kroz sloj fine kiše. Hipron se spuštao lako, napredujući bez oklevanja.
<BR>&nbsp;&nbsp;&nbsp;&nbsp;&nbsp;Kiša prestade da pada. Oni probiše oblake kao što se provaljuje strop i ugledaše dolinu šišane trave što se pružala u beskraj. Presecao ju je put blistav od vlage. Izbijao je na obzorju i vodio do neke džinovske zgrade, paralelopipeda od kamena ili betona, čiji se vrh gubio u gustoj magli. Nigde traga prozorima. Korson proceni da je najuža strana imala više od jednog kilometra u osnovi. Bila je sasvim gola, glatka i siva.
<BR>&nbsp;&nbsp;&nbsp;&nbsp;&nbsp;Hipron se spusti. Korson se oslobodi remenja, obiđe životinju i pomože Antoneli da sjaše. Očito zadovoljan, hipron uze da vlaknima kosi travu, a zatim da je bučno mljacka.
<BR>&nbsp;&nbsp;&nbsp;&nbsp;&nbsp;Trava je bila pravilno podsečena kao kakva perika. Dolina je bila tako ravna da je Korsonu izgledalo neshvatljivo da nije veštačka. Put je bio načinjen od nekog plavog i sjajnog materijala. Samo kilometar dalje, zgrada je uzdizala svoju nedoglednu liticu.
<BR>&nbsp;&nbsp;&nbsp;&nbsp;&nbsp;"Već ste videli ovo mesto?" upita Korson.
<BR>&nbsp;&nbsp;&nbsp;&nbsp;&nbsp;Antonela odmahnu glavom
<BR>&nbsp;&nbsp;&nbsp;&nbsp;&nbsp;"Kaže li vam stil nešto?" pokuša ponovo Korson. "Ova dolina, ova trava, ova građevina?"
<BR>&nbsp;&nbsp;&nbsp;&nbsp;&nbsp;Kako nije odgovarala, on naglo upita:
<BR>&nbsp;&nbsp;&nbsp;&nbsp;&nbsp;"Šta će se dogoditi?"
<BR>&nbsp;&nbsp;&nbsp;&nbsp;&nbsp;"Ići ćemo do te zgrade. Ući ćemo u nju. Nećemo nikoga videti do tada. Posle, ne znam."
<BR>&nbsp;&nbsp;&nbsp;&nbsp;&nbsp;"Nema opasnosti?"
<BR>&nbsp;&nbsp;&nbsp;&nbsp;&nbsp;"Ništa da se može predvideti."
<BR>&nbsp;&nbsp;&nbsp;&nbsp;&nbsp;On je odmeri.
<BR>&nbsp;&nbsp;&nbsp;&nbsp;&nbsp;"Šta mislite o našem položaju, Antonela?"
<BR>&nbsp;&nbsp;&nbsp;&nbsp;&nbsp;"Sa vama sam. To mi je zasad dovoljno."
<BR>&nbsp;&nbsp;&nbsp;&nbsp;&nbsp;On umalo ne sleže ramenima.
<BR>&nbsp;&nbsp;&nbsp;&nbsp;&nbsp;"Dobro, hajdemo", reče.
<BR>&nbsp;&nbsp;&nbsp;&nbsp;&nbsp;Pravio je duge korake pa je ona morala gotovo da trči kako bi išla ukorak s njim. Trenutak kasnije, on se prekori što je surov i uspori. Antonela mu je bila verovatno jedini saveznik u čitavom svemiru. Možda je to bio razlog zbog koga ga je njeno prisustvo nerviralo.
<BR>&nbsp;&nbsp;&nbsp;&nbsp;&nbsp;Put je prestajao podno nekih hermetički zatvorenih vrata, primerenih veličini zgrade, koja su se gotovo stapala sa zidom. Ali kada su stigli pred njih, ona se nečujno pomakoše, naviše. Korson načuli uvo, ali bez uspeha. Sve je to prilično podsećalo na mišolovku. Džinovsku.
<BR>&nbsp;&nbsp;&nbsp;&nbsp;&nbsp;"Ako uđemo, hoće li se vrata za nama zatvoriti?"
<BR>&nbsp;&nbsp;&nbsp;&nbsp;&nbsp;Antonela sklopi oči.
<BR>&nbsp;&nbsp;&nbsp;&nbsp;&nbsp;"Da. Ali nas unutra ništa neće ugroziti, barem ne tokom prvih minuta."
<BR>&nbsp;&nbsp;&nbsp;&nbsp;&nbsp;Preskočiše prag. Vrata počeše da se spuštaju. Korson zakorači unazad. Vrata se zaustaviše, a onda odigoše. Jednostavan refleksni mehanizam. Korsona je to utešilo. Nije uopšte imao želju da se uputi u lutanje po zgradi pre nego što sazna nešto više o njoj, ali nije mogao večno da ostane napolju. Pre ili kasnije, neminovno bi ogladneli, a nisu mogli da jedu travu. A i noć će se pre ili kasnije spustiti. Ona bi mogla biti hladna i puna neprijatelja, što ih je nagonilo da nađu utočište. Morali su pre svega, shodno Uputstvima, da se pokore najstarijem vojničkom pravilu. Da se kreću. Da ne stoje u mestu. Da menjaju položaj i nastoje da iznenade protivnika. Ali teško je iznenaditi nepoznatog protivnika. S obe strane puta koji je sezao u nedogled kroz dvoranu, paučinaste i geometrijske strukture ocrtavale su se saćaste duplje, koje su se gubile u beskraj, kupajući se u plavičastoj izmaglici.
<BR>&nbsp;&nbsp;&nbsp;&nbsp;&nbsp;Najbliža duplja sadržavala je deset ženskih tela potpuno golih i uronjenih u ljubičasti gas, koji je stajao u mestu mada je izgledalo da ga ništa ne drži. Žene koje su tu počivale, nepomične, ukrućene, kao mrtve, bile su sve veoma lepe i mogle su imati izmedu osamnaest i dvadeset pet godina. Odavale su nejasan utisak srodnosti. Korson duboko udahnu i pokuša brzo da izračuna. Ako su sve duplje bile ovako nastanjene, samo u delu spremišta koji je mogao da sagleda bilo je najmanje milion tela.
<BR>&nbsp;&nbsp;&nbsp;&nbsp;&nbsp;On oseti Antonelin dah na vratu.
<BR>&nbsp;&nbsp;&nbsp;&nbsp;&nbsp;"Jesu li mrtve?"
<BR>&nbsp;&nbsp;&nbsp;&nbsp;&nbsp;Korson ispruži ruku. Ona uroni u maglu ne nailazeći na otpor. Peckanje. Magla je možda imala antiseptička svojstva. On opipa mlako i elastično rame. Temperatura mu nije bila pala ispod dvadeset stepeni. U izvesnom smislu, moglo se reći da je žena živela. Nežno, on uhvati zglob ruke. Puls se jedva osećao, izgledalo je da srce kuca, ali veoma sporim ritmom.
<BR>&nbsp;&nbsp;&nbsp;&nbsp;&nbsp;Veoma sporim.
<BR>&nbsp;&nbsp;&nbsp;&nbsp;&nbsp;"Ne", odgovori Korson, "nisu potpuno mrtve."
<BR>&nbsp;&nbsp;&nbsp;&nbsp;&nbsp;Udno nogu usnulih žena poigravao je slab svetlosni ritam, neka duga sa sedam traka. On razmisli i učini mu se da shvata značenje ritmova. To je podsećalo na encefaloskop, mada još nikada nije video nešto slično. Prve dve trake bile su nepromenljive. Leđima mu prođe jeza.
<BR>&nbsp;&nbsp;&nbsp;&nbsp;&nbsp;"Prevaziđena koma", prošapta. "Telo nastavlja da živi, ali mozak je zamro."
<BR>&nbsp;&nbsp;&nbsp;&nbsp;&nbsp;Video je u životu uništene i opustošene planete, zapaljene, flote, video je ljude kako umiru na hiljade, a ponekad i na milione, ali nikada ništa tako pogrebno mirno kao ovaj mauzolej. Je li to čitav jedan narod izabrao da skonča ovako? Je li ona ledina, napolju, bila grobljanska? Je li smisao ovoga bio da se održavaju u životu tela koja nikada neće imati više duše od neke biljke? Koliko vremena bi mogla trajati? Održavanje je, bez sumnje, bilo automatsko, o čemu su, kako izgleda, svedočile niti tanje od vlasi kose, gotovo nevidljive, koje su se uvlačile ispod kože.
<BR>&nbsp;&nbsp;&nbsp;&nbsp;&nbsp;On stade da trči, kao ludak, pregledajući galerije jednu za drugom. Prevalio je više od kilometra pre no što se zaustavio, sav u znoju. Nije zapazio nijedno telo muškarca. Nije, doduše mogao da vidi sadržaje viših duplji, koje su se gomilale do tavanice dvorane, ali bio je gotovo siguran da su u njima smeštene samo žene. Nijedna od onih koje je video nije imala više od dvadeset pet godina. Sve su bile izuzetno lepe. Pripadale su svim rasama koje je upoznao. Srodan izgled koji je našao kod prvih odgovarao je nekom sistemu razvrstavanja. Kosa one koju je pipanjem pregledao bila je kao gavranovo krilo. Poslednja koju je osmotrio tokom jurnjave zanosila je na plavušu. S druge strane puta, duplje su bile ispunjene crnkinjama, gotovo plave kože.
<BR>&nbsp;&nbsp;&nbsp;&nbsp;&nbsp;Čitav kompleks činio je zbirku. Neko - ili nešto - ponašao se kao entomolog. On se seti prizora iz jednog starog okršaja. Borio se u muzeju posvećenom leptirovima. Bilo je tu, u kutijama, ne samo leptirova sa Zemlje, već i njima sličnih vrsta sa stotina drugih svetova. Eksplozija i hici podizali su prah sa krila mrtvih insekata. Vazduh je bio ispunjen suvom i raznobojnom prašinom koja je pekla pluća, uprkos maskama. Na kraju, muzej je zahvatila vatra. I, u kovitlacu vrelog vazduha, Korson je video sijaset leptirova kako poleće poslednji put.
<BR>&nbsp;&nbsp;&nbsp;&nbsp;&nbsp;Naravno, boja kože i kose nije bila merilo razvrstavanja. Različite boje očiju možda su bile poređane po vertikali. No, nikako drukčije nije mogao da proveri ovu pretpostavku, sem da se nekako uspne.
<BR>&nbsp;&nbsp;&nbsp;&nbsp;&nbsp;Jesu li se muškarci nalazili u nekoj zasebnoj zgradi? Ili se kolekcionar zanimao samo za žene? A to bi onda moglo da znači da je kolekcionar bio ljudsko biće, neverovatno izopačeno, ali ljudsko. Neki tuđin, Urijac, na primer, ne bi imao ikakvog razloga da sakuplja posebno ženska tela.
<BR>&nbsp;&nbsp;&nbsp;&nbsp;&nbsp;On se lagano vrati prema ulazu. I najednom mu sinu jedino moguće objašnjenje. Bili su otkrili logor zarobljenika ili bolje reći zatvorenica. Negde u vremenu i prostoru, gospodari rata koji su vodili jezive bojeve stvarali su krda robova. Istrebljivali su osvojene narode, sačuvavši za svoju upotrebu, prema običaju starom koliko i čovečanstvo, samo najlepše među zarobljenicama. Izraz je konačno našao svoj bukvalan smisao. Jer gospodari rata malo su marili o tome da sačuvaju svoje krdo u životu, da se trude da ga smeste, hrane, nadziru. Istorija je bila puna ratnih vođa koje su ubile njihove zarobljenice. Gospodari rata su se poslužili iskustvom prošlosti i iz njega izvukli pouku. Uništavali su svest svojih žrtava. Kada bi im se ushtelo da ih vrate u život, onda su im davali nestvarnu ličnost, veštačku, mehaničku, taman dobru za jednog robota. Tako obrađene devojke nisu više bile sposobne ni za kakvu slobodnu odluku, ni za kakav duhovni napor, ni za kakvu stvaralačku aktivnost. Sa stanovišta inteligencije, bile su na lestvici ispod viših primata. Ali gospodari rata nisu za to marili. Oni od zarobljenice nisu očekivali ni duh, ni ljubav, ni razumevanje. Bili su veoma neurastenični.
<BR>&nbsp;&nbsp;&nbsp;&nbsp;&nbsp;Predstavljali su, pomisli Korson, nekrofile, u pravom smislu te reči.
<BR>&nbsp;&nbsp;&nbsp;&nbsp;&nbsp;Mržnja i odvratnost. Korson pokuša da se uveri da su Zemljani bili drugačije naravi, u vreme rata protiv Urijaca. Stade da prebira po sećanju i na um mu pade jedan general koji je pobio na hiljade urijskih talaca u prvim satima rata. Setio se zatim drugog ratnog vođe, iz suprotnog tabora koga je video kako igra na ruševinama grada pretvorenog u prah i pepeo. Bio je to grad ljudi, ali njegovi stanovnici su pogrešili što su pokušali da pregovaraju sa Urijcima. On se, zatim seti Verana. Begunac sa Eržistala ne bi nimalo oklevao da uradi jednu ovakvu grozotu samo da je u tome video kakvu korist.
<BR>&nbsp;&nbsp;&nbsp;&nbsp;&nbsp;Korson oseti želju da ubija. Stegoše mu se vilice, zgrčiše šake. Pomrači mu se vid. On se lagano povi nad sobom, a adrenalin stade da mu se sliva u vene. Zatim ga prođe bes i on ostade na mestu, drhteći. Zar je nasilje stvaralo samo nasilje? Zar je čovečanstvo imalo samo taj krvavi lik? Zar je na leđima nosilo, kao kakav iskeženi demon, avet očaja, i suđene smrti? Zar nije moglo da se oslobodi i da bude nešto različito od onog što jeste, ili možda nešto više?
<BR>&nbsp;&nbsp;&nbsp;&nbsp;&nbsp;Đoto. On pomisli na utopiju niklu iz ratnih ruševina, na svet koji nije znao za prisilu, koji je imao jednu vladu za šest vekova i bio bez vojske. Na drugo lice čoveka koje je vredelo da bude odbranjeno, ali ne po cenu nasilja. Ali kako ograničiti nasilje bez upotrebe nasilja? Kako izići iz neprekidnog niza pravednih ratova?
<BR>&nbsp;&nbsp;&nbsp;&nbsp;&nbsp;Antonela je čučala na tlu nasred puta i plakala. Sva ljutnja koju je izrodio protiv nje rasu se pred tim prizorom, pade kao ledenica koja se odvalila s krova. Ona je bila ljudsko biće. Podiže je nežno i zagrli, a onda stade između nje i zlokobnih trofeja. Slušao ju je kako jeca i, ne rekavši ni reči, zahvaljivao joj je.
</P></TD></TR></TABLE>
<P class="next">
<A HREF=p16.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
