<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>24. PREOBRAĆENIK
<P>&nbsp;&nbsp;&nbsp;&nbsp;&nbsp;Razređeni trantorski život potpuno presahnu kad se nađoše među raštrkanim zgradama na tlu Univerziteta. Tu je vladala svečana, samotna tišina.
<BR>&nbsp;&nbsp;&nbsp;&nbsp;&nbsp;Stranci iz Zadužbine ništa nisu znali o uzburkanim danima i noćima krvavog Velikog pustošenja, koje je Univerzitet ostavilo netaknutim. Ništa nisu znali o onim danima posle sloma carske vlasti, kada su studenti s pozajmljenim oružjem i ubledelom, neiskusnom hrabrošću, obrazovali dobrovoljačku vojsku kako bi zaštitili centralno sveučilište nauke čitave Galaksije. Ništa nisu znali o Sedmodnevnoj bici i primirju koje je sačuvalo slobodu Univerziteta, čak i onda kada je i carskom palatom odzvanjao bat čizama Glimera i njegovih vojnika u kratkom razdoblju njegove vladavine.
<BR>&nbsp;&nbsp;&nbsp;&nbsp;&nbsp;Došljaci iz Zadužbine, koji su se tu po prvi put obreli, jedino su shvatali da na prelazu od opustošenog starog do izdržljivog novog sveta ovo područje predstavlja neki nemi, graciozni muzejski primerak drevne veličine.
<BR>&nbsp;&nbsp;&nbsp;&nbsp;&nbsp;U izvesnom smislu, bili su uljezi. U misli utonula praznina odbacivala ih je. Akademska atmosfera kao da bi oživljavala i ljutito se meškoljila što je uznemiravaju.
<BR>&nbsp;&nbsp;&nbsp;&nbsp;&nbsp;Biblioteka je bila u varljivo maloj zgradi, koja se pod zemljom širila u mamutskoj tišini i sanjarenju. Ebling Miz zastade pred složenim freskama u prijemnoj prostoriji.
<BR>&nbsp;&nbsp;&nbsp;&nbsp;&nbsp;On prošapta - čovek je ovde morao da šapuće: "Mislim da smo prošli pored sobe s katalogom, ostaću tamo."
<BR>&nbsp;&nbsp;&nbsp;&nbsp;&nbsp;Čelo mu je pocrvenelo, a ruka mu je drhtala. "Neka me niko ne uznemirava, Torane. Možeš li mi dole donositi jelo?"
<BR>&nbsp;&nbsp;&nbsp;&nbsp;&nbsp;"Što god poželite. Sve ćemo učiniti da bismo pomogli. Da li želite da radimo pod vašim nadzorom?"
<BR>&nbsp;&nbsp;&nbsp;&nbsp;&nbsp;"Ne. Moram biti sam..."
<BR>&nbsp;&nbsp;&nbsp;&nbsp;&nbsp;Mislite da ćete naći ono što tražite?"
<BR>&nbsp;&nbsp;&nbsp;&nbsp;&nbsp;"Znam da hoću", tiho i ubeđeno reče Ebling Miz.
<BR>&nbsp;&nbsp;&nbsp;&nbsp;&nbsp;Po prvi put u toku te godine njihovog bračnog života, Toran i Bejta se približiše 'vođenju domaćinstva' na normalan način. Usred te velikolepnosti živeli su sa neobičnom jednostavnošću. Hranu su uglavnom dobijali sa majura Lija Sentera, a plaćali su je atomskim spravama koje se mogu naći na brodu svakog trgovca.
<BR>&nbsp;&nbsp;&nbsp;&nbsp;&nbsp;Magnifiko je naučio da rukuje projektorima u čitaonici biblioteke i toliko je sedeo nad pustolovnim i ljubavnim romanima da je, kao i Ebling Miz, potpuno zaboravljao na jelo i spavanje.
<BR>&nbsp;&nbsp;&nbsp;&nbsp;&nbsp;Sam Ebling se potpuno zagnjurio. Uporno je tražio da mu se razapne viseća postelja u Odeljenju za psihologiju. Lice mu je smršalo i ubledelo. Njegov govor je izgubio onu nekadašnju krepkost, a njegove omiljene psovke polako iščeznuše. Ponekad bi mu veliki napor činilo i to da prepozna Torana ili Bejtu.
<BR>&nbsp;&nbsp;&nbsp;&nbsp;&nbsp;Onaj stari je bivao samo sa Magnifikom, koji mu je donosio jelo i često satima sedeo, i s čudnom, opčinjenom zaokupljenošću posmatrao kako stari psiholog ispisuje beskrajne jednačine, neprestano proverava podatke u mkro-filmovima i užurbano korača u krug, usredsređen u silnom duhovnom naporu usmerenom ka nekom cilju koji je samo on sagledavao.
<BR>
<BR>&nbsp;&nbsp;&nbsp;&nbsp;&nbsp;Toran je zateče u zamračenoj sobi i oštro reče: "Bejta!"
<BR>&nbsp;&nbsp;&nbsp;&nbsp;&nbsp;"Da? Da li sam ti potrebna, Torane?" Bejta se preterano trže, kao kakav krivac.
<BR>&nbsp;&nbsp;&nbsp;&nbsp;&nbsp;"Sigurno da si mi potrebna. Tako ti svemira, zašto sediš tu? Otkako smo na Trantoru, ponašaš se krajnje čudno? Šta je s tobom?"
<BR>&nbsp;&nbsp;&nbsp;&nbsp;&nbsp;"Oh Tori, prestani", umorno će ona.
<BR>&nbsp;&nbsp;&nbsp;&nbsp;&nbsp;"Oh, Tori", nestrpljivo ponovi on. A onda će iznenadnom blagošću: "Zar nećeš da mi kažeš šta ne valja, Bej? Nešto te muči?"
<BR>&nbsp;&nbsp;&nbsp;&nbsp;&nbsp;"Ne! Ništa me ne muči, Tori. Poludeću ako mi dalje budeš zvocao. Samo... razmišljam."
<BR>&nbsp;&nbsp;&nbsp;&nbsp;&nbsp;"O čemu?"
<BR>&nbsp;&nbsp;&nbsp;&nbsp;&nbsp;"Ni o čemu. Pa, o Mazgovu, Utočištu, Zadužbini i svemu. O Eblingu Mizu i o tome da li će pronaći nešto o Drugoj zadužbini i da li će nam to što bude pronašao nešto pomoći - i o milion drugih stvari. Jesi li sada zadovoljan?" Glas joj je bio uzbuđen.
<BR>&nbsp;&nbsp;&nbsp;&nbsp;&nbsp;"Ako samo tako mudruješ, zašto ne prestaneš? Nije prijatno, a ništa ne doprinosi situaciji."
<BR>&nbsp;&nbsp;&nbsp;&nbsp;&nbsp;Bejta ustade i bledo se osmehnu: "U redu. Srećna sam. Vidiš, osmehujem se i vesela sam."
<BR>&nbsp;&nbsp;&nbsp;&nbsp;&nbsp;Napolju se iznenada začu uzbuđeni uzvik Magnifika: "Gospo moja..."
<BR>&nbsp;&nbsp;&nbsp;&nbsp;&nbsp;"Šta je? Uđi..."
<BR>&nbsp;&nbsp;&nbsp;&nbsp;&nbsp;Bejtin glas se prekide, kad se na otvorenim vratima pokaza jedna krupna pojava ozbiljnog lika...
<BR>&nbsp;&nbsp;&nbsp;&nbsp;&nbsp;"Pričer", uzviknu Toran.
<BR>&nbsp;&nbsp;&nbsp;&nbsp;&nbsp;Bejta se zagrcnu: "Kapetane! Kako ste nas pronašli?"
<BR>&nbsp;&nbsp;&nbsp;&nbsp;&nbsp;Han Pričer uđe unutra. Glas mu je bio jasan i ujednačen, potpuno lišen osećanja. "Sada imam čin pukovnika - pod Mazgovom."
<BR>&nbsp;&nbsp;&nbsp;&nbsp;&nbsp;"Pod ... Mazgovom!" Toranov glas utihnu. Njih troje se pretvoriše u živu sliku. Magnifiko je izbezumljeno gledao i krio se iza Torana. Niko na njega nije obraćao pažnju.
<BR>&nbsp;&nbsp;&nbsp;&nbsp;&nbsp;Dok su joj grčevito isprepletene ruke drhtale, Bejta upita: "Da li nas hapsite? Zaista ste prešli na njihovu stranu?"
<BR>&nbsp;&nbsp;&nbsp;&nbsp;&nbsp;"Nisam došao da bih vas uhapsio", brzo odvrati pukovnik. "U naređenju koje sam dobio vi se ne spominjete. Slobodan sam u pogledu vas, a, ukoliko mi dopustite, odabrao bih da nastupam u ime našeg starog prijateljstva."
<BR>&nbsp;&nbsp;&nbsp;&nbsp;&nbsp;Toranovo lice se iskrivi od suspregnutog besa. "Kako ste nas pronašli? Znači, bili ste na filijskom brodu? Pratili ste nas sve vreme?"
<BR>&nbsp;&nbsp;&nbsp;&nbsp;&nbsp;Bezizraznim, drvenastim Pričerovim licem kao da preleti malo zbunjenosti. "Bio sam na filijskom brodu! Tada sam se s vama susreo... pa slučajno."
<BR>&nbsp;&nbsp;&nbsp;&nbsp;&nbsp;"Takva slučajnost je matematički nemoguća."
<BR>&nbsp;&nbsp;&nbsp;&nbsp;&nbsp;"Nije. Jedino je prilično neverovatna, pa prema tome ostajem kod svog tvrđenja. Uostalom, priznali ste Filijcima - naravno, sad ne postoji filijski narod - da ste se uputili u sektor Trantora, a pošto je na Neotrantoru Mazgov već imao svoje veze, bilo vas je lako tamo zadržati. Na žalost, umakli ste pre mog dolaska, ali ne mnogo ranije. Imao sam vremena da naredim majurima na Trantoru da prijave vaš dolazak. To je urađeno i evo me. Mogu li da sednem? Verujte mi, dolazim kao prijatelj."
<BR>&nbsp;&nbsp;&nbsp;&nbsp;&nbsp;Seo je. Toran pognu glavu uzaludno razmišljajući. Sa otupelošću i bez ikakvog osećanja Bejta je pripremila čaj.
<BR>&nbsp;&nbsp;&nbsp;&nbsp;&nbsp;Toran nabusito podiže pogled: "Pa šta čekate, pukovniče? U čemu je vaše prijateljstvo? Ako neće biti hapšenja, šta onda? Zaštitni pritvor? Pozovite odmah svoje ljude i izdajte naređenja."
<BR>&nbsp;&nbsp;&nbsp;&nbsp;&nbsp;Pričer strpljivo odmahnu glavom. "Ne, Torane. Sam sam odlučio da dođem, da bih s vama porazgovarao, da bih vas ubedio da je beskorisno to što činite. Ukoliko u tome ne uspem, otići ću. To je sve."
<BR>&nbsp;&nbsp;&nbsp;&nbsp;&nbsp;"To je sve? E, istresi svoju propagandu, održi nam govor, pa idi. Ne želim čaj, Bej."
<BR>&nbsp;&nbsp;&nbsp;&nbsp;&nbsp;Pričer uze šolju ozbiljno se zahvalivši. Sa očitom rešenošću posmatrao je Torana polako pijuckajući, a onda reće: "Mazgov jeste Mutant. Međutim, zbog same prirode mutacije ne može biti pobeđen..."
<BR>&nbsp;&nbsp;&nbsp;&nbsp;&nbsp;"Zašto? Kakva je to mutacija?" kiselo upita Toran. "Kako bi bilo da nam to kažeš, a?"
<BR>&nbsp;&nbsp;&nbsp;&nbsp;&nbsp;"Da, hoću. Neće mu naškoditi ako to saznate. Vidite, on može da podešava emocinalnu uravnoteženost ljudskih bića. Zvuči kao neka mala veština, ali protiv toga se zaista ništa ne može."
<BR>&nbsp;&nbsp;&nbsp;&nbsp;&nbsp;"Emocionalna uravnoteženost?" mršteći se, upade Bejta. "Da li biste to objasnili? Ne shvatam potpuno."
<BR>&nbsp;&nbsp;&nbsp;&nbsp;&nbsp;"Hteo sam da kažem da mu je sasvim lako da ulije u jednog, recimo, sposobnog generala, osećanje krajnje odanosti prema Mazgovu i punu veru u pobedu Mazgova. Kontroliše osećanja svojih generala. Oni ga ne mogu izdati; ne mogu da popuste - a kontrola je stalna. Njegovi najsposobniji neprijatelji postaju njegovi najodaniji sledbenici. Kalganski generalisimus predaje svoju planetu i postaje njegov vicekralj Zadužbine."
<BR>&nbsp;&nbsp;&nbsp;&nbsp;&nbsp;"A vi", gorko ga dopuni Bejta, "izdajete ono za šta ste se borili i postajete izaslanik Mazgova na Trantoru. Shvatam."
<BR>&nbsp;&nbsp;&nbsp;&nbsp;&nbsp;"Nisam završio. Dar Mazgova deluje i u obrnutom smeru, čak i uspešnije. Očajanje je takođe jedno osećanje. U kritičnom času, ključne ličnosti Zadužbine - ključne ličnosti Utočišta - pale su u očajanje. Njihovi svetovi su pali bez mnogo borbe."
<BR>&nbsp;&nbsp;&nbsp;&nbsp;&nbsp;"Hoćete da kažete", napeto će Bejta, "da je ono osećanje koje sam imala u Vremenskoj kripti poticalo od toga što se Mazgov poigravao kontrolom mojih osećanja?"
<BR>&nbsp;&nbsp;&nbsp;&nbsp;&nbsp;"I mojih. Svačijih. Kako je bilo na Utočištu pred kraj?"
<BR>&nbsp;&nbsp;&nbsp;&nbsp;&nbsp;Bejta se okrenu na drugu stranu.
<BR>&nbsp;&nbsp;&nbsp;&nbsp;&nbsp;Pukovnik Pričer nastavi s žarom: "Kao što deluje na svetove, deluje i na pojedince. Možete li da udarite na silu koja vas, kad to poželi, može naterati da se sami predate; koja može od vas načiniti vernog slugu kad to poželi?"
<BR>&nbsp;&nbsp;&nbsp;&nbsp;&nbsp;"Kako mogu znati da je ovo istina", polako upita Toran.
<BR>&nbsp;&nbsp;&nbsp;&nbsp;&nbsp;"Možeš li objasniti pad Zadužbine i Utočišta na neki drugi način? Možeš li drukčije objasniti moje preobraćanje? Razmisli, čoveče! Šta si ti - ili šta sam ja - ili šta je čitava Galaksija postigla protiv Mazgova, za sve ovo vreme? Koju, makar i najmanju stvar?"Toran oseti izazov.
<BR>&nbsp;&nbsp;&nbsp;&nbsp;&nbsp;"Tako mi Galaksije, mogu!" Sa iznenadnim, silovitim zadovoljstvom, on povika: "Kažeš da je Mazgov na Neotrantoru imao neke veze i da je trebalo da nas one zadrže, a? Te veze su mrtve, ili nešto još gore. Ubili smo prestolonaslednika, dok je drugi ostao kao balavi idiot. Mazgov nas nije tu zadržao i mnogo šta je razrušeno."
<BR>&nbsp;&nbsp;&nbsp;&nbsp;&nbsp;"A ne, nikako. To nisu bili naši ljudi. Prestolonaslednik je bio jedan vinopijski mediokritet. Drugi čovek, Komason, bio je fenomenalno glup. U svom svetu je imao svu vlast, ali ga to nije sprečilo da bude zao, opak i potpuno nesposoban. Sa njima zapravo ništa nismo imali. Oni su jedino poslužili da zavaraju..."
<BR>&nbsp;&nbsp;&nbsp;&nbsp;&nbsp;"Oni su nas zadržali, ili su to bar pokušali."
<BR>&nbsp;&nbsp;&nbsp;&nbsp;&nbsp;"Ponavljam, ne. Komason je imao jednog roba, čoveka koji se zove Inčni. Taj je bio zadužen da vas zadrži. Star je, ali će neko vreme poslužiti našem cilju. Njega, vidite, niste ubili."
<BR>&nbsp;&nbsp;&nbsp;&nbsp;&nbsp;Bejta se stušti na njega. Nije ni takla svoj čaj. "Ali prema vašem sopstvenom tvrđenju, i vašim osećanjima su baratali. Imate poverenje i veru u Mazgova; neprirodnu, bolesnu veru u Mazgova. Kakvu vrednost mogu imati vaša mišljenja? Potpuno ste izgubili moć objektivnog rasuđivanja."
<BR>&nbsp;&nbsp;&nbsp;&nbsp;&nbsp;"Niste u pravu." Pukovnik je polagano odmahivao glavom. "Jedino su moja osećanja podešena. Moje rasuđivanje je ostalo onakvo kakvo je uvek bilo. U izvesnom smislu, na njega mogu uticati moje prilagođene emocije, ali mu se ne mogu naturiti. A neke stvari sada mogu jasnije sagledati, oslobođen ranijih emocionalnih stremljenja.
<BR>&nbsp;&nbsp;&nbsp;&nbsp;&nbsp;Uvideo sam da je program Mazgova razborit i valjan. Još pre mog preobraćenja sledio sam njegovu karijeru, od samog njenog početka pre sedam godina. Posedujući duhovnu moć mutanta započeo je tako što je za sebe pridobio nekog kondotjera i njegovu družinu. Pomoću toga - i svoje moći - osvojio je planetu. Pomoću nje - i svoje moći - širio je svoju kontrolu sve dok nije uspeo da savlada kalganskog generalisimusa. Nakon svakog koraka logično bi usledio naredni. Kad je u džepu imao Kalgan imao je i prvoklasnu flotu, a sa njom - i pomoću svoje moći - mogao je napasti Zadužbinu.
<BR>&nbsp;&nbsp;&nbsp;&nbsp;&nbsp;Zadužbina je ključ. To je oblast najveće industrijske koncentracije u Galaksiji, i sada, kad se u njegovim rukama nalazi atomska tehnika Zadužbine, on je pravi gospodar Galaksije. Pomoću te tehnike - i svoje moći - može primorati ostatke Carstva da priznaju njegovu vlast i da se konačno, nakon smrti starog cara koji je lud i nije više od ovog sveta, kruniše za cara. Onda će posedovati ime, a i faktički će to biti. Sa tim - i uz njegovu moć - koji bi mu se svet u Galaksiji mogao suprotstaviti?
<BR>&nbsp;&nbsp;&nbsp;&nbsp;&nbsp;U toku proteklih sedam godina osnovao je novo Carstvo. Za sedam godina, na ostalim svetovima postići će sve ono što Seldonova psihoistorija ne bi mogla da uradi ni za još sedamstotina godina. Najzad će u Galaksiji vladati mir i red. A vi to ne možete sprečiti - kao što ne možete sprečiti ni kretanje planete; upirući u nju svojim ramenima."
<BR>&nbsp;&nbsp;&nbsp;&nbsp;&nbsp;Posle Pričerovog govora nastade dugo ćutanje.
<BR>&nbsp;&nbsp;&nbsp;&nbsp;&nbsp;Ostatak čaja mu se bio ohladio. Ispraznio je šolju, ponovo je napunio i polako pijuckao. Toran je besno grizao nokte. Bejtino lice je bilo hladno, odsutno i bledo.
<BR>&nbsp;&nbsp;&nbsp;&nbsp;&nbsp;"Niste nas ubedili", tankim glasom konačno progovori Bejta. "Ako to Mazgov želi, neka dođe ovamo i neka sam podesi naša osećanja. Pretpostavljam da ste mu se opirali sve do poslednjeg trenutka vašeg preobraćanja, zar ne?"
<BR>&nbsp;&nbsp;&nbsp;&nbsp;&nbsp;"Jesam", ozbiljno priznade Pričer.
<BR>&nbsp;&nbsp;&nbsp;&nbsp;&nbsp;"Onda i nama pružite tu privilegiju."
<BR>&nbsp;&nbsp;&nbsp;&nbsp;&nbsp;Pukovnik Pričer ustade. Sa izrazom rešenosti, on reče: "Onda odlazim. Kao što sam već napomenuo, moj sadašnji zadatak uopšte nema veze s vama. Stoga mislim da neće biti potrebno da prijavim da ste ovde. Nije to neka prevelika ljubaznost. Ukoliko Mazgov želi da vas zadrži, bez sumnje je odredio druge ljude za taj posao, i vas će zaustaviti. No, ja sa svoje strane neću doprineti ni zeru više nego što od mene budu tražili."
<BR>&nbsp;&nbsp;&nbsp;&nbsp;&nbsp;"Hvala vam", jedva čujno izusti Bejta.
<BR>&nbsp;&nbsp;&nbsp;&nbsp;&nbsp;"A Magnifiko? Gde je on? Iziđi slobodno, Magnifiko, neću ti ništa..."
<BR>&nbsp;&nbsp;&nbsp;&nbsp;&nbsp;"Šta je s njim?" s iznenadnom živošću upita Bejta.
<BR>&nbsp;&nbsp;&nbsp;&nbsp;&nbsp;"Ništa. Ni njega naređenje koje sam dobio ne spominje. Čuo sam da tragaju za njim, ali Mazgov će ga pronaći kad mu to bude odgovaralo. Ništa neću reći. Da se rukujemo?"
<BR>&nbsp;&nbsp;&nbsp;&nbsp;&nbsp;Bejta odmahnu glavom. Toran ga je besno gledao, s bespomoćnim prezirom.
<BR>&nbsp;&nbsp;&nbsp;&nbsp;&nbsp;Pukovnikova gvozdena ramena malo se opustiše. Krupnim koracima ode do vrata, okrenu se i reče: "Još jednu stvar. Ne mislite da mi nije poznat izvor vaše tvrdoglavosti. Zna se da tragate za Drugom zadužbinom. Ka dođe čas, Mazgov će preduzeti svoje korake. Ništa vam neće pomoći... Ali poznavao sam vas u drukčijim vremenima; možda me je nešto u mojoj savesti nateralo da ovo učinim; u svakom slučaju, pokušao sam da vam pomognem i da vas sklonim od konačne opasnosti pre nego što bude prekasno. Zbogom."
<BR>&nbsp;&nbsp;&nbsp;&nbsp;&nbsp;Odsečno je salutirao - i otišao.
<BR>&nbsp;&nbsp;&nbsp;&nbsp;&nbsp;Bejta se okrenu prema onemelom Toranu i prošaputa: "Čak i za Drugu zadužbinu znaju."
<BR>&nbsp;&nbsp;&nbsp;&nbsp;&nbsp;U dubinama biblioteke Ebling Miz, nesvestan svega, bio je nadvijen nad jednom jedinom iskrom svetlosti u mračnim prostorijama i trijumfalno mrmljao za sebe.
</P></TD></TR></TABLE>
<P class="next">
<A HREF=p28.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
