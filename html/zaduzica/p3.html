<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1. TRAGANJE ZA ČAROBNJACIMA
<P>&nbsp;&nbsp;&nbsp;&nbsp;&nbsp;Bel Riozi je putovao bez pratnje, a to nije bilo ono što dvorska etiketa propisuje za jednog zapovednika flote stacionirane u još uvek neprijateljski nastrojenom zvezdanom sistemu na granici Galaktičkog carstva.
<BR>&nbsp;&nbsp;&nbsp;&nbsp;&nbsp;No Bel Riozi je bio mlad i energičan - dovoljno energičan da bi ga bezosećajni i proračunati dvor poslao u najudaljeniji kut univerzuma - a uz to je bio i radoznao. Čudesne i neverovatne legende koje su maštarski ponavljale stotine ljudi, a maglovito znale hiljade, zagolicale su ovu njegovu potonju odliku, dok je mogućnost vojnog poduhvata zaokupirala prve dve. Takav spoj bio je neodoljiv.
<BR>&nbsp;&nbsp;&nbsp;&nbsp;&nbsp;Izišao je iz rekviranog đilkoškog zemaljskog vozila i obreo se pred vratima oronule zgrade koja je bila njegovo odredište. Čekao je. Ulaz je osmatralo fotonsko oko koje je bilo živo, ali vrata otvori jedna ruka.
<BR>&nbsp;&nbsp;&nbsp;&nbsp;&nbsp;Bel Riozi se nasmeši starcu. "Ja sam Riozi..."
<BR>&nbsp;&nbsp;&nbsp;&nbsp;&nbsp;"Prepoznao sam vas." Starac ostade nepomičan, ukočen i neiznenađen. "Kojim poslom?"
<BR>&nbsp;&nbsp;&nbsp;&nbsp;&nbsp;Riozi pokorno uzmaknu jedan korak. "Miroljubivim. Ukoliko ste vi Dukem Bar, molim vas da me udostojite jednim razgovorom.
<BR>&nbsp;&nbsp;&nbsp;&nbsp;&nbsp;Dukem Bar se pomeri u stranu, a u unutrašnjosti kuće zidovi oživeše od svetlosti. General uđe u dnevnu svetlost.
<BR>&nbsp;&nbsp;&nbsp;&nbsp;&nbsp;Dodirnuo je zid radne sobe, a zatim zurio u vrhove svojih prstiju. "Ovo imate na Siveni?"
<BR>&nbsp;&nbsp;&nbsp;&nbsp;&nbsp;Bar se blago osmehnu. "Verujem da toga nema drugde. Koliko mogu, opravljam sam. Moram vam se izviniti što ste čekali pred vratima. Automatski uređaj beleži prisustvo posetilaca, ali više ne otvara vrata."
<BR>&nbsp;&nbsp;&nbsp;&nbsp;&nbsp;"Opravke vam baš nisu uspešne?" U generalovom glasu osećala se slaba poruga.
<BR>&nbsp;&nbsp;&nbsp;&nbsp;&nbsp;"Ne mogu se više naći delovi. Molim vas sedite, gospodine. Pijete li čaj?"
<BR>&nbsp;&nbsp;&nbsp;&nbsp;&nbsp;"Na Siveni? Dragi gospodine, pa ovde je društveno nedopustivo ne piti čaj."
<BR>&nbsp;&nbsp;&nbsp;&nbsp;&nbsp;Uz laki naklon, koji je bio deo ceremonijalnog nasleđa zaostalog od ci-devant aristokratije iz boljih dana prošlog stoleća, stari patricije se bešumno povuče.
<BR>&nbsp;&nbsp;&nbsp;&nbsp;&nbsp;Riozi je gledao za domaćinovom prilikom dok se udaljavala, a njegova nameštena uglađenost postade pomalo nesigurna. Vaspitanje mu je bilo isključivo vojničko, a i iskustvo. Kako se to otrcano kaže, mnogo puta je gledao smrti u oči, ali je to uvek bila smrt dobro poznate i opipljive prirode. Zato i nije bilo nesklada u činjenici da je idol Dvadesete flote iznenada osetio jezu u plesnivoj atmosfeti drevne sobe.
<BR>&nbsp;&nbsp;&nbsp;&nbsp;&nbsp;General je znao da su male crne kutije od crnog ivroida, poređane po policama, knjige. Naslućivao je da je velika struktura u jednom delu odaje bila prijemnik koji po potrebi knjige pretvara u sliku i zvuk. Nikada nije video kako jedan takav uređaj radi, ali je za njih čuo.
<BR>&nbsp;&nbsp;&nbsp;&nbsp;&nbsp;Jednom su mu rekli da je nekada davno, kada je Carstvo obuhvatalo čitavu Galaksiju, devet od svakih deset kuća imalo takve prijemnike - i takve redove knjiga.
<BR>&nbsp;&nbsp;&nbsp;&nbsp;&nbsp;Sada je, međutim, trebalo čuvati granice; knjige su za starce. Uostalom, polovina priča o starim vremenima je ionako mistika. Više od polovine.
<BR>&nbsp;&nbsp;&nbsp;&nbsp;&nbsp;Prispeo je čaj i Riozi sede. Dukem Bar podiže svoju šolju: "U vaše zdravlje."
<BR>&nbsp;&nbsp;&nbsp;&nbsp;&nbsp;"Zahvaljujem. I u vaše!"
<BR>&nbsp;&nbsp;&nbsp;&nbsp;&nbsp;Dukem Bar polagano reče: "Za vas kažu da ste mladi. Trideset i pet?"
<BR>&nbsp;&nbsp;&nbsp;&nbsp;&nbsp;"Gotovo. Trideset i četiri."
<BR>&nbsp;&nbsp;&nbsp;&nbsp;&nbsp;"Kad je tako", blago naglašavajući reče Bar, "ne mogu a da vam odmah sa žaljenjem ne kažem da ne posedujem nikakve ljubavne čini, gatke, niti ljubavne napitke. Ni najmanje nisam kadar da utičem na naklonost neke mlade gospe koja vam se možda sviđa."
<BR>&nbsp;&nbsp;&nbsp;&nbsp;&nbsp;"Gospodine, tu mi nisu potrebna veštačka pomagala." Nesumnjivo samozadovoljstvo u generalovom glasu bilo je pomešano sa radoznalošću. "Traže li vam mnogo takvu robu?"
<BR>&nbsp;&nbsp;&nbsp;&nbsp;&nbsp;"Prilično. Na žalost, neobavešteni ljudi su skloni da mešaju učenost sa čarobnjaštvom, a ljubavni život izgleda da je činilac koji iziskuje najveću količinu mađijskog petljanja."
<BR>&nbsp;&nbsp;&nbsp;&nbsp;&nbsp;"To bi izgledalo najprirodnije. Ali ja se razlikujem. Za mene je učenost samo sredstvo da se dobiju odgovori na teška pitanja."
<BR>&nbsp;&nbsp;&nbsp;&nbsp;&nbsp;Sivenjanin je ozbiljno razmišljao: "Možda se i vi varate, kao i oni."
<BR>&nbsp;&nbsp;&nbsp;&nbsp;&nbsp;"To može, ali i ne mora biti." Mladi general spusti šolju u njen držač s plamenikom i ona mu se ponovo napuni. Spusti u nju ponuđenu aromatičnu kapsulu, malo se isprskavši. "Recite mi onda, patricije, ko su čarobnjaci? Oni pravi?"
<BR>&nbsp;&nbsp;&nbsp;&nbsp;&nbsp;Izgledalo je kao da je Bara začudio taj odavno izobičajeni naziv. On reče: "Nema čarobnjaka."
<BR>&nbsp;&nbsp;&nbsp;&nbsp;&nbsp;"Ali ljudi o njima pričaju. Sivena bruji od priča o njima. Oko njih se grade kultovi. Postoji neka čudna veza između toga i onih grupa vaših zemljaka koji sanjaju i bulazne o davnim danima i onom što oni nazivaju slobodom i autonomijom. Konačno, to može postati opasno po državu."
<BR>&nbsp;&nbsp;&nbsp;&nbsp;&nbsp;Starac odmahnu glavom. "Zašto mene pitate? Da li ste namirisali neku pobunu koju bih ja predvodio?"
<BR>&nbsp;&nbsp;&nbsp;&nbsp;&nbsp;Riozi sleže ramenima. "Nikako. Nikako. Oh, to nije baš sasvim neumesna pomisao. U svoje vreme vaš otac je bio izgnanik, a u vaše vreme i vi ste bili rodoljub i šovinista. Neuviđavno je što kao gost to pominjem, ali to je ono što me ovamo dovodi. No, neka zavera u ovom času? U to sumnjam. Već tri generacije se Siveni ubija duh."
<BR>&nbsp;&nbsp;&nbsp;&nbsp;&nbsp;Starac s naporom odgovori: "Biću isto toliko neuviđavan domaćin koliko ste i vi kao gost. Podsetiću vas da je jednom jedan vicekralj o malodušnim Sivenjanima mislio isto što i vi. Po naređenju tog vicekralja moj otac je postao siromašni izbeglica, moja braća mučenici, a sestra samoubica. A ipak je taj isti vicekralj umro dovoljno groznom smrću, od ruku tih istih ropskih Sivenjana."
<BR>&nbsp;&nbsp;&nbsp;&nbsp;&nbsp;"Ah da, tu ste se dotakli nečega što sam i sam želeo da pomenem. Već tri godine tajanstvena smrt tog vicekralja za mene ne predstavlja tajnu. U njegovoj ličnoj gardi nalazi se i jedan vojnik čiji su postupci zaslužili pažnju. Vi ste bili taj vojnik, no mislim da nema potrebe da se ide u pojedinosti."
<BR>&nbsp;&nbsp;&nbsp;&nbsp;&nbsp;Bar je bio spokojan "Nema. Šta predlažete?"
<BR>&nbsp;&nbsp;&nbsp;&nbsp;&nbsp;"Da odgovorite na moja pitanja."
<BR>&nbsp;&nbsp;&nbsp;&nbsp;&nbsp;"Ne uz pretnje. Ja jesam star, ali još ne toliko da mi život suviše znači."
<BR>&nbsp;&nbsp;&nbsp;&nbsp;&nbsp;"Gospodine, vremena su teška", značajno primeti Riozi, "a vi imate decu i prijatelje. Imate zemlju o kojoj ste se u prošlosti izjašnjavali s ljubavlju i ludošću. Hajde, ukoliko se odlučim za silu, moj cilj neće biti tako bedan da bih udarac zadao vama."
<BR>&nbsp;&nbsp;&nbsp;&nbsp;&nbsp;Bar hladno upita: "Šta želite?"
<BR>&nbsp;&nbsp;&nbsp;&nbsp;&nbsp;Držeći praznu šolju, Riozi reče: "Patricije, saslušajte me. Ovo je doba kada su najuspešniji oni vojnici čiji je zadatak da predvode parade koje se o praznicima priređuju oko carske palate, ili da prate nadodoljene izletničke brodove kojima se Njegovo carsko veličanstvo prevozi do letnjih planeta. Ja... ja sam promašen čovek. U svojoj trideset i četvrtoj godini promašen sam čovek i takav ću ostati. Zato, vidite, jer ja volim da se borim.
<BR>&nbsp;&nbsp;&nbsp;&nbsp;&nbsp;Zbog toga su me i poslali ovamo. Na dvoru suviše smetam. Ne uklapam se u etiketu. Smetam kicošima i admiralima, ali suviše dobro upravljam brodovima i ljudima da bi me se mogli otarasiti po kratkom postupku, tako što bi me ostavili negde u pustom svemiru. Sivena je surogat za to. To je pogranični svet: buntovnička siromašna provincija. Daleko je, dovoljno daleko da svi mogu biti zadovoljni.
<BR>&nbsp;&nbsp;&nbsp;&nbsp;&nbsp;I tako, ja trulim. Nema pobuna koje bi trebalo gušiti, a u poslednje vreme vicekraljevi pograničnih planeta se ne bune, bar ne otkako je, da bi pružio primer, slavni pokojni otac Njegovog carskog veličanstva sredio Mauntela sa Parameja."
<BR>&nbsp;&nbsp;&nbsp;&nbsp;&nbsp;"Bio je to jak car", promrmlja Bar.
<BR>&nbsp;&nbsp;&nbsp;&nbsp;&nbsp;"Da, a i takvih treba više. Car je moj gospodar, podsećam vas. Ja štitim njegove interese."
<BR>&nbsp;&nbsp;&nbsp;&nbsp;&nbsp;Bar nezainteresovano sleže ramenima. "U kakvoj je ovo vezi s predmetom?"
<BR>&nbsp;&nbsp;&nbsp;&nbsp;&nbsp;"Pokazaću vam to u dve reči. Čarobnjaci koje sam pominjao dolaze odonud - odonud iza pograničnih stražara, odonud gde su zvezde retke..."
<BR>&nbsp;&nbsp;&nbsp;&nbsp;&nbsp;"Gde su zvezde retke", citirao je Bar, "a svemira stud prožima grud."
<BR>&nbsp;&nbsp;&nbsp;&nbsp;&nbsp;"To je poezija?" namršti se Riozi. U ovom času stih je delovao frivolno. "U svakom slučaju sa Periferije su - iz jedine oblasti gde se mogu slobodno boriti za slavu Cara."
<BR>&nbsp;&nbsp;&nbsp;&nbsp;&nbsp;"I da tako poslužite interesima Njegovog carskog veličanstva, a i da zadovoljite sopstvenu sklonost prema dobrom boju?"
<BR>&nbsp;&nbsp;&nbsp;&nbsp;&nbsp;"Tačno. Ali moram znati protiv čega se borim, i tu mi vi možete pomoći."
<BR>&nbsp;&nbsp;&nbsp;&nbsp;&nbsp;"Kako znate?"
<BR>&nbsp;&nbsp;&nbsp;&nbsp;&nbsp;Riozi je grickao kolačić. "Znam, jer već tri godine pratim svaku glasinu, svaki mit, svaki šušanj o čarobnjacima - i iz cele biblioteke podataka koje sam sakupio samo se dve izolovane činjenice jednodušno slažu, te su stoga pouzdane i tačne. Prva bi bila da čarobnjaci dolaze sa one ivice Galaksije koja je prema Siveni, a druga da se vaš otac susreo sa jednim čarobnjakom, živim i stvarnim, i da je sa njim razgovarao."
<BR>&nbsp;&nbsp;&nbsp;&nbsp;&nbsp;Dok ga je stari Sivenjanin netremice posmatrao, Riozi produži: "Biće bolje da mi kažete sve što znate..."
<BR>&nbsp;&nbsp;&nbsp;&nbsp;&nbsp;Bar zamišljeno odvrati: "Bilo bi zanimljivo saopštiti vam neke stvari. Bio bi to moj psihoistorijski opit."
<BR>&nbsp;&nbsp;&nbsp;&nbsp;&nbsp;"Kakav opit?"
<BR>&nbsp;&nbsp;&nbsp;&nbsp;&nbsp;"Psihoistorijski." U starčevom osmehu bilo je neke neprijatne oštrine. A onda dodade odsečno: "Biće bolje da uzmete još čaja. Biću malo opširniji."
<BR>&nbsp;&nbsp;&nbsp;&nbsp;&nbsp;Duboko se zavali u meke jastuke na naslonjači. Zidna svetla se prigušiše do ružičastvo-slonovačastog sjaja koji je ublažio čak i vojnikov oštri profil.
<BR>&nbsp;&nbsp;&nbsp;&nbsp;&nbsp;Dukem Bar započe svoje kazivanje: "Moje sopstveno saznanje plod je dve slučajnosti: slučajnosti da sam sin svog oca i da sam rođen u svojoj zemlji. Sve je započelo pre više od četrdeset godina, ubrzo posle Velikog pokolja, kada je moj otac bio izbeglica u šumama na jugu, a ja tobdžija u ličnoj floti vicekralja. Onog istog vicekralja, uzgred budi rečeno, koji je naredio Pokolj i koji je posle umro onako svirepom smrću."
<BR>&nbsp;&nbsp;&nbsp;&nbsp;&nbsp;Bar se ozbiljno osmehnu i produži: "Otac mi je bio carski patricije i sivenijanski senator. Zvao se Onum Bar."
<BR>&nbsp;&nbsp;&nbsp;&nbsp;&nbsp;Riozi ga nestrpljivo prekide: "Okolnosti njegovog progonstva su mi dobro poznate. Ne morate se na tome zadržavati."
<BR>&nbsp;&nbsp;&nbsp;&nbsp;&nbsp;Sivenjanin ne obrati pažnju na njega i bez ikakve promene nastavi: "Tokom njegovog izgnanstva nekakav lutalica naiđe na njega; trgovac s ivice Galaksije; mladić koji je govorio sa stranačkim naglaskom i ništa nije znao o novijoj istoriji Carstva, a bio je zaštićen sopstvenim atomskim poljem."
<BR>&nbsp;&nbsp;&nbsp;&nbsp;&nbsp;"Sopstvenim zaštitnim poljem?" planu Riozi. "Izmišljate. Koji bi generator bio dovoljno jak da kondenzuje zaštitni omotač do veličine jednog jedinog čoveka? Tako mi Velike Galaksije, da li je pred sobom gurao na kolicima atomski generator od pet hiljada mirijatona?"
<BR>&nbsp;&nbsp;&nbsp;&nbsp;&nbsp;Bar staloženo odgovori: "Bio je to čarobnjak o kome slušate šaputanja, priče i mitove. Naziv 'čarobnjak' nije olako zaslužen. Nije nosio generator koji bi bio toliko veliki da se vidi, ali ni najteže oružje koje bi mogli poneti u ruci ne bi na njegovom zaštitnom polju napravilo ni boricu."
<BR>&nbsp;&nbsp;&nbsp;&nbsp;&nbsp;"Je li to čitava priča? Da li čarobnjake rađaju maštanja starca slomljenog od patnje i progonstva?"
<BR>&nbsp;&nbsp;&nbsp;&nbsp;&nbsp;"Priča o čarobnjacima potiče pre vremena u kome je živeo moj otac, gospodine. A dokaz je mnogo određeniji. Pošto se oprostio od mog oca, taj trgovac, koga ljudi nazivaju čarobnjakom, posetio je nekog tehčoveka u gradu u koji ga moj otac beše uputio, i tamo je ostavio generator zaštitnog polja istog tipa kakav je i sam nosio. Nakon svog povratka iz izgnanstva, po pogubljenju krvavog vicekralja, moj otac je uzeo generator. Dugo mu je trebalo da ga pronađe...
<BR>&nbsp;&nbsp;&nbsp;&nbsp;&nbsp;Generator visi iza vaših leđa na zidu, gospodine. Ne radi. Radio je samo prva dva dana, no, ako ga budete razgledali, videćete da ga nije konstruisao niko iz Carstva."
<BR>&nbsp;&nbsp;&nbsp;&nbsp;&nbsp;Bel Riozi se maši za pojas od metalnih beočuga koji je visio na izvijenom zidu. Pojas se od zida odvoji uz laki srkutavi šum, jer je na laki dodir njegove ruke prestala slaba adheziona sila. Njegovu pažnju privuče elipsoid na sredini pojasa. Bio je veličine oraha.
<BR>&nbsp;&nbsp;&nbsp;&nbsp;&nbsp;"To..." zausti on.
<BR>&nbsp;&nbsp;&nbsp;&nbsp;&nbsp;"To je bio generator", klimnu glavom Bar. "No, bio je to generator. Tajna njegovog funkcionisanja se sada ne može otkriti. Subelektronska ispitivanja pokazala su da je fuzijom pretvoren u grudvicu metala, a ni najpažljivija analiza sheme difrakcije nije omogućila da se uoče delovi koji su postojali pre fuzije."
<BR>&nbsp;&nbsp;&nbsp;&nbsp;&nbsp;"Znači, vaš 'dokaz' se još uvek zadržava na nesigurnoj granici reči nepotkrepljenih nekim konkretnim dokazom."
<BR>&nbsp;&nbsp;&nbsp;&nbsp;&nbsp;Bar sleže ramenima: "Tražili ste od mene ono što znam, zapretivši da ćete mi to znanje silom iznuditi. Ukoliko rešite da ga primite sa skepsom, šta to meni znači? Želite li da prekinem?"
<BR>&nbsp;&nbsp;&nbsp;&nbsp;&nbsp;"Nastavite!" pomalo grubo zatraži general.
<BR>&nbsp;&nbsp;&nbsp;&nbsp;&nbsp;"Posle očeve smrti nastavio sam sa istraživanjem, a u pomoć mi je pritekla ona druga slučajnost koju sam vam pomenuo, pošto je Sivena bila dobro poznata Hariju Seldonu."
<BR>&nbsp;&nbsp;&nbsp;&nbsp;&nbsp;"A ko je Hari Seldon?"
<BR>&nbsp;&nbsp;&nbsp;&nbsp;&nbsp;"Hari Seldon je bio naučnik u doba vladavine cara Dalubena IV. Bio je psihoistoričar, poslednji i od svih najveći. Jednom je posetio Sivenu, i to dok je Sivena bila veliki trgovački centar, bogat umetnostima i naukama."
<BR>&nbsp;&nbsp;&nbsp;&nbsp;&nbsp;"Hm", kiselo progunđa Riozi, "postoji li neka planeta koja stagnira a da ne tvrdi da je bila zemlja obilja u drevnim danima?"
<BR>&nbsp;&nbsp;&nbsp;&nbsp;&nbsp;"Dani o kojima ja govorim su oni od pre dva veka, kada je Car još uvek vladao sve do najudaljenije zvezde; kada je Sivena bila svet u unutrašnjosti, a ne poluvarvarska pogranična provincija. U to doba Hari Seldon je predskazao opadanje carske moći i konačno varvarizovanje čitave Galaksije."
<BR>&nbsp;&nbsp;&nbsp;&nbsp;&nbsp;Riozi se iznenada nasmeja: "To je predvideo? Onda je loše predvideo, moj čestiti naučniče. Pretpostavljam da sebe tako nazivate. Pa, Carstvo je sada moćnije nego što je ikada bilo za poslednjih hiljadu godina. Vaše stare oči je zaslepila sumornost granice. Trebalo bi da opet posetite unutrašnje svetove: da dođete u toplotu i obilje središta."
<BR>&nbsp;&nbsp;&nbsp;&nbsp;&nbsp;Starac ozbiljno odmahnu glavom: "Cirkulacija najpre prestaje na spoljnim ivicama. Biće potrebno još vremena da propadanje zahvati srce. Odnosno, očigledno, svima vidljivo propadanje, za razliku od unutrašnjeg koje je već petnaest vekova stara priča."
<BR>&nbsp;&nbsp;&nbsp;&nbsp;&nbsp;"I tako je taj Hari Seldon video u budućnosti jednu Galaksiju jednoobraznog varvarstva", raspoloženo primeti Riozi.
<BR>&nbsp;&nbsp;&nbsp;&nbsp;&nbsp;"I onda, a?"
<BR>&nbsp;&nbsp;&nbsp;&nbsp;&nbsp;"Zbog toga je osnovao dve zadužbine, na potpuno suprotnim krajevima Galaksije - zadužbine u koje su ušli najbolji, najmlađi i najjači, kako bi se one umnožavale, rasle i razvijale. Brižljivo su odabrani svetovi na koje su smeštene, kao i vreme i okolina. Sve je to urađeno na takav način da budućnost, kako su je predviđali neoborivi proračuni psihoistorije, dovede do njihovog postepenog izrastanja u zametak Drugog galaktičkog carstva - skraćujući tako neizbežni interregnum varvarstva sa dugih trideset hiljada na jedva jednu jedinu hiljadu godina."
<BR>&nbsp;&nbsp;&nbsp;&nbsp;&nbsp;"Kako ste sve to otkrili? Kao da vam je sve poznato do u pojedinosti."
<BR>&nbsp;&nbsp;&nbsp;&nbsp;&nbsp;"Nije, i nikada nije bilo", sabrano odgovori patricije. "To je mučan rezultat spajanja izvesnih dokaza koje je moj otac pronašao i ono nešto više dokaza koje sam sam pronašao. Osnova je krhka, a nadgradnja romantizovana, kako bi se popunile ogromne praznine. Ipak, ubeđen sam da je u suštini priča tačna."
<BR>&nbsp;&nbsp;&nbsp;&nbsp;&nbsp;"Lako postajete ubeđeni."
<BR>&nbsp;&nbsp;&nbsp;&nbsp;&nbsp;"Zar? Trebalo je četrdeset godina istraživanja."
<BR>&nbsp;&nbsp;&nbsp;&nbsp;&nbsp;"Hm. Četrdeset godina! Pitanje bih rešio za četrdeset dana. Zapravo, verujem da to i treba da učinim. Biće to - na drugi način."
<BR>&nbsp;&nbsp;&nbsp;&nbsp;&nbsp;"A kako ćete to učiniti?"
<BR>&nbsp;&nbsp;&nbsp;&nbsp;&nbsp;"Na očigledan način. Postaću istraživač. Mogao bih pronaći tu Zadužbinu o kojoj govorite i rođenim se očima uveriti. Kažete da postoje dve?"
<BR>&nbsp;&nbsp;&nbsp;&nbsp;&nbsp;"Zapisi govore o dve. Dokazi u prilog tome nađeni su samo za jednu od njih, što je i razumljivo, jer je druga na samom kraju druge osovine Galaksije."
<BR>&nbsp;&nbsp;&nbsp;&nbsp;&nbsp;"Pa, posetićemo obližnju." General ustade i popravi pojas.
<BR>&nbsp;&nbsp;&nbsp;&nbsp;&nbsp;"Znate li gde treba da idete?" upita Bar.
<BR>&nbsp;&nbsp;&nbsp;&nbsp;&nbsp;"U izvesnom smislu. U arhivi prethodnog vicekralja, onog kojeg ste tako efektno ubili, postoje sumnjive priče o varvarima sa spoljnih svetova. U stvari, jedna od njegovih kćeri se udala za nekog varvarskog kneza. Naći ću put."
<BR>&nbsp;&nbsp;&nbsp;&nbsp;&nbsp;On pruži ruku: "Zahvaljujem na gostoprimstvu."
<BR>&nbsp;&nbsp;&nbsp;&nbsp;&nbsp;Dukem Bar dodirnu svojim prstima ispruženu ruku, naklonivši se pri tom zvanično. "Vaša poseta mi je pričinila veliku čast."
<BR>&nbsp;&nbsp;&nbsp;&nbsp;&nbsp;"A kad se vratim", nastavi Bel Riozi, "znaću da vam se zahvalim za obaveštenja koja ste mi pružili."
<BR>&nbsp;&nbsp;&nbsp;&nbsp;&nbsp;Dukem Bar ponizno otprati svog gosta do ulaza i tiho uputi vozilu koje se udaljavalo ove reči: "Ukoliko se vratiš."
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
