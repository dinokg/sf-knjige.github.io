<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>11. NEVESTA I MLADOŽENJA
<P>&nbsp;&nbsp;&nbsp;&nbsp;&nbsp;Kada je Bejta bacila prvi pogled na Utočište, učinilo joj se veoma neprivlačnim za oko. Pokazao joj ga je muž - nejasnu zvezdu izgubljenu u praznini ruba Galaksije. Nalazilo se dalje od poslednjih retkih grozdova, tamo gde su rasute tačkice svetlosti usamljeno svetlucale. Čak i među njima izgledalo je bedno i neupadljivo.
<BR>&nbsp;&nbsp;&nbsp;&nbsp;&nbsp;Toranu je bilo sasvim jasno da za tek započeti bračni život Crvenom Patuljku nedostaje upečatljivost, pa mu se usta kao krivcu iskriviše: "Znam, Bejta... Ovo baš i nije neka promena, je l'da? Mislim, doći ovamo iz Zadužbine."
<BR>&nbsp;&nbsp;&nbsp;&nbsp;&nbsp;"Grozna je to promena, Torane. Nije ni trebalo da se udam za tebe."
<BR>&nbsp;&nbsp;&nbsp;&nbsp;&nbsp;A kako njegovo lice smesta poprimi uvređeni izgled, koji nije uspeo da sakrije, ona dodade svojim naročito 'maznim' tonom: "De, glupane. Sad još obesi donju usnu i pogledaj me kao labud na izdisaju - onako kao što me gledaš pre nego što položiš glavu na moje rame, a ja te milkim po njoj sve dok od statičkog elektriciteta ne počne da iskaču varnice. Kao da si očekivao neko cmizdrenje. Ili si mislio da ću reći: 'S tobom bih svugde bila srećna, Torane' ili ' Dušo, i međuzvezdana prostranstva bi bila moj dom samo da si ti sa mnom!' Priznaj da je tako."
<BR>&nbsp;&nbsp;&nbsp;&nbsp;&nbsp;Ona uperi prst u njega, a zatim ga povuče, časak pre nego što se na njega spustiše Tornovi zubi.
<BR>&nbsp;&nbsp;&nbsp;&nbsp;&nbsp;"Hoćeš li da spremiš večeru, ukoliko se predam i priznam da si u pravu?" upita je.
<BR>&nbsp;&nbsp;&nbsp;&nbsp;&nbsp;Ona zavodljivo klimnu glavom. On se smešio i samo je posmatrao.
<BR>&nbsp;&nbsp;&nbsp;&nbsp;&nbsp;Drugima ona ne bi bila naročito lepa - priznavao je to - čak i da je dva puta pogledaju. Kosa joj je bila tamna i sjajna, ali prava; usta malo široka - ali su lepo oblikovane, guste obrve razdvajale belo neizborano čelo od večno nasmešenih, toplih očiju poput mahagonija.
<BR>&nbsp;&nbsp;&nbsp;&nbsp;&nbsp;A iza veoma stameno građene i uporno čuvane fasade praktične, neromantične trezvenosti prema životu, krilo se jedno malecko jezerce mekoće koje vam se ne bi pokazalo ukoliko biste za njim čačkali, ali do kog se moglo dopreti ukoliko biste znali kako - i ukoliko nipošto ne biste otkrili da je to ono što zapravo tražite.
<BR>&nbsp;&nbsp;&nbsp;&nbsp;&nbsp;Toran nepotrebno popravi komande i odluči da se odmori. Trebalo je da prevale još jedan međuzvezdani skok, a zatim istim pravcem još nekoliko milimikro-parseka pa da opet bude neophodno ručno upravljanje. Naže se unazad, prema ostavi u kojoj je Bejta žonglirala posudama.
<BR>&nbsp;&nbsp;&nbsp;&nbsp;&nbsp;U njegovom držanju prema Bejti bilo je poprilično samozadovoljstva - zadovoljno strahopoštovanje kojim se odlikuje trijumf nekog ko je tri godine lebdeo na ivici kompleksa manje vrednosti.
<BR>&nbsp;&nbsp;&nbsp;&nbsp;&nbsp;Najzad, bio je provincijalac - i ne samo provincijalac, već i sin otpadničkog trgovca. A ona je bila iz same Zadužbine - i ne samo to - svoje pretke mogla je nabrojati još od Meloua.
<BR>&nbsp;&nbsp;&nbsp;&nbsp;&nbsp;Uprkos svemu, u sebi je osećao malu drhtavicu. Dovoljno je bedno bilo, to što je vodi u Utočište - kameniti svet sa pećinskim gradovima. Još gore je što će se morati sresti sa tradicionalnom mržnjom trgovaca prema Zadužbini, nomada prema obitavaocima grada.
<BR>&nbsp;&nbsp;&nbsp;&nbsp;&nbsp;Pa ipak... Posle ručka načiniše poslednji skok.
<BR>&nbsp;&nbsp;&nbsp;&nbsp;&nbsp;Utočište je bilo jedan jarosni, grimizni oganj, dok je druga planeta bila rumena mrlja svetlosti oivičena zamućenom atmosferom i polukrugom tame. Bejta se naže nad veliki ekran, čija je paukova mreža izukrštanih linija jasno u središte postavljala Utočište II.
<BR>&nbsp;&nbsp;&nbsp;&nbsp;&nbsp;"Kamo sreće da sam se već upoznala s tvojim ocem. A šta ako mu se ne dopadnem..." primeti ona ozbiljno.
<BR>&nbsp;&nbsp;&nbsp;&nbsp;&nbsp;"Ti bi onda bila prva zgodna devojka koja ga je tako nadahnula", trezveno odgovori Toran. "Pre nego što je izgubio ruku i prestao da skita unaokolo po Galaksiji, bio je...Uostalom, zapitaj ga sama, pa će ti o tome pričati sve dok ti uši ne zabride. Posle nekog vremena zaključio sam da kiti svoje priče, jer nikada nije istu priču dva puta isto ispričao..."
<BR>&nbsp;&nbsp;&nbsp;&nbsp;&nbsp;Utočište II im je sada jurilo u susret. Kopnom zarobljeno more teško se valjalo ispod njih, plavosivo, gubeći se ovde i onde iza paperjastih oblaka. Duž obale su neravno štrčale planine.
<BR>&nbsp;&nbsp;&nbsp;&nbsp;&nbsp;Izbliza, more postade nabrano, a dok se brod okretao na trenutak ugledaše ledena polja uz obalu.
<BR>&nbsp;&nbsp;&nbsp;&nbsp;&nbsp;"Da li ti je odelo hermetički zakopčano?" Usred silovitog smanjenja brzine Toran gotovo da jeknu.
<BR>&nbsp;&nbsp;&nbsp;&nbsp;&nbsp;Bejtino punačko lice izgledalo je okruglo i rumeno, usred penaste gume kojom je bilo postavljeno tesno odelo sa unutrašnjim zagrevanjem.
<BR>&nbsp;&nbsp;&nbsp;&nbsp;&nbsp;Uz škripu, brod se spusti na otvoreno polje, baš ispod početka zaravni.
<BR>&nbsp;&nbsp;&nbsp;&nbsp;&nbsp;Oni nespretno iziđoše u tamu spoljnogalaktičke noći, i Bejta zaustavi dah od iznenadnog ujeda hladnoće; razređeni vetar je zanosio. Toran je uhvati za lakat i natera da trapavo potrče preko glatkog, nabijenog tla prema svetlucanju veštačke svetlosti u daljini.
<BR>&nbsp;&nbsp;&nbsp;&nbsp;&nbsp;Na pola puta naiđoše na stražare koji im behu pošli u susret, i posle šapatom izmenjenih reči povedoše ih dalje. Kada se kamena vrata otvoriše, a zatim i zatvoriše zanjima, nestade vetra i studeni. Topla unutrašnjost, bela od zidnog osvetljenja, beše ispunjena nepriličnom bučnom užurbanošću. Ljudi su podizali poglede sa svojih pisaćih stolova, a Toran je vadio dokumenta.
<BR>&nbsp;&nbsp;&nbsp;&nbsp;&nbsp;Pošto su bacili letimičan pogled mahnuše im da produže tako da Toran šapnu svojoj ženi: "Mora biti da je tata sredio oko ulaska. Obično treba pet sati."
<BR>&nbsp;&nbsp;&nbsp;&nbsp;&nbsp;Iziđoše napokon na čistinu i Bejta iznenađeno uzviknu: "Oh moj..."
<BR>&nbsp;&nbsp;&nbsp;&nbsp;&nbsp;Pećinski grad bio je obasjan dnevnom svetlošću, belom dnevnom svetlošću mladog sunca. Ali sunca, naravno, nije bilo. Ono što je trebalo da predstavlja nebo gubilo se u rasutom bleštanju sveobuhvatne svetlosti. Topli vazduh je bio gust i mirisao na zelenilo.
<BR>&nbsp;&nbsp;&nbsp;&nbsp;&nbsp;"Ali Torane, prekrasno je", uskliknu Bejta.
<BR>&nbsp;&nbsp;&nbsp;&nbsp;&nbsp;Toran se blaženo osmehivao. "Eh, Bej, naravno da nije ni prineti Zadužbini, ali ovo je najveći grad na Utočištu II - dvadeset hiljada stanovnika - dopašće ti se. Bojim se da nema dvorana za zabavu, ali zato nema ni tajne policije."
<BR>&nbsp;&nbsp;&nbsp;&nbsp;&nbsp;"Oh, Tori, baš je kao grad-igračka. Sav je beo i ružičast, i tako čist."
<BR>&nbsp;&nbsp;&nbsp;&nbsp;&nbsp;"Pa..." Toran je zajedno s njom posmatrao grad. Kuće su uglavnom bile dvospratne, od glatkog mermera iz tih krajeva. Nije bilo kubeta Zadužbine, niti ogromnih zajedničkih zgrada Starih kraljevstava, ali bilo je prisutnosti i individualnosti; bio je to ostatak lične inicijative u Galaksiji, gde je preovladavalo življenje u masi.
<BR>&nbsp;&nbsp;&nbsp;&nbsp;&nbsp;Toran iznenada živnu. "Bej, eno tate! Tamo, ludo, gde ti pokazujem. Zar ga ne vidiš?"
<BR>&nbsp;&nbsp;&nbsp;&nbsp;&nbsp;"Spazila ga je. Bila je to samo predstava nekog krupnog čoveka, koji besomučno maše raširenih prstiju, kao da nešto hvata po vazduhu. Duboka grmljavima vike dopre do njih. Bejta je sledila svog muža, koji je trčao niz podšišani travnjak. Ona spazi i jednog omanjeg čoveka bele kose, potpuno skrivenog iza robusnog i jednorukog, koji je i dalje mahao i vikao.
<BR>&nbsp;&nbsp;&nbsp;&nbsp;&nbsp;Preko ramena, Toran joj dobaci: "To je očev polubrat. Onaj koji je bio u Zadužbini. Sećaš se?"
<BR>&nbsp;&nbsp;&nbsp;&nbsp;&nbsp;Susreli su se na sred travnjaka, smejali se i nevezano izmenjivali reči, a Toranov otac u blaženstvu poslednji put podvrisnu. Zadigao je kratki kaput i popravio metalom optočen pojas, koji je predstavljao njegov jedini ustupak raskoši.
<BR>&nbsp;&nbsp;&nbsp;&nbsp;&nbsp;Pogled mu je išao čas na jedno, a čas na drugo od dvoje mladih, a zatim pomalo zadihano reče: "Izabrao si šugav dan za povratak, sinko!"
<BR>&nbsp;&nbsp;&nbsp;&nbsp;&nbsp;"Zašto? Ah, da danas je Seldonov rođendan, zar ne?"
<BR>&nbsp;&nbsp;&nbsp;&nbsp;&nbsp;"Da. Morao sam unajmiti kola da bih dovde došao i naterati Randua da ih vozi. Ni pomoću pištolja ne bih se mogao dokopati javnog vozila."
<BR>&nbsp;&nbsp;&nbsp;&nbsp;&nbsp;Pogled mu je sada počivao na Bejti i nije skretao. On joj se obrati blagim tonom: "Imam kod sebe kristal koji te prikazuje - dobar je, ali vidi se da ga je radio neki amater."
<BR>&nbsp;&nbsp;&nbsp;&nbsp;&nbsp;Iz džepa kaputa izvadio je providnu kocku i na svetlosti, u bojama, ožive nasmejano malo lice, kao neka Bejta u minijaturi.
<BR>&nbsp;&nbsp;&nbsp;&nbsp;&nbsp;"Taj!" uzviknu Bejta. "Pitam se zbog čega je Toran poslao tu karikaturu. Čudim se, gospodine, da ste pustili da vam se približim."
<BR>&nbsp;&nbsp;&nbsp;&nbsp;&nbsp;"Zaista? Zovi me Fran. Ne volim ti ja izmotacije. Kad samo već kod toga, uhvati me pod ruku pa da odemo do kola. Do danas sam uvek držao da ovaj moj sin ne zna šta hoće. Mislim da ću promeniti to mišljenje. Mislim da ću to mišljenje morati da promenim."
<BR>&nbsp;&nbsp;&nbsp;&nbsp;&nbsp;Toran tiho upita strica: "Kako je stari u poslednje vreme? Je l' još juri ženske?"
<BR>&nbsp;&nbsp;&nbsp;&nbsp;&nbsp;Randuu se od smeha nabra celo lice: "Kad god to može, Torane, kad god može. Ponekad se priseti da će mu idući rođendan biti šezdeseti po redu, pa se obeshrabri. No, onda tu crnu misao vikom ućutka i opet je onaj stari. On ti je trgovac stare vrste. Ali ti, Torane, gde si pronašao ovako zgodnu ženu?"
<BR>&nbsp;&nbsp;&nbsp;&nbsp;&nbsp;Mladić se nasmeja i uhvati ga za ruku: "Striče, ti bi hteo da u jednom dahu čuješ trogodišnju priču."
<BR>&nbsp;&nbsp;&nbsp;&nbsp;&nbsp;U maloj dnevnoj sobi doma Bejta se iskobelja iz putnog ogrtača sa kapuljačom i oslobodi svoju kosu. Sela je na pod, prekrstivši noge i uzvratila ispitivački pogled tog krupnog, rumenog čoveka.
<BR>&nbsp;&nbsp;&nbsp;&nbsp;&nbsp;"Znam šta pokušavaš da proceniš, pa ću ti pomoći. Starost: dvadeset i četiri godine; visina: sto šezdeset i tri centimetra; težina: šezdeset i tri kilograma; struka: istorija." Primetila je da se on uvek krivi kad stoji, kako bi prikrio da nema ruku.
<BR>&nbsp;&nbsp;&nbsp;&nbsp;&nbsp;Fran se još više nadvi nad nju i reče: "Kad si već spomenula težinu - šezdeset."
<BR>&nbsp;&nbsp;&nbsp;&nbsp;&nbsp;Glasno se nasmeja na njeno rumenilo. A onda se obrati prisutnima. "Uvek možeš pogoditi težinu neke žene po njenoj mišici, naravno, kad imaš odgovarajuće iskustvo. Jesi li za jedno piće, Bej?"
<BR>&nbsp;&nbsp;&nbsp;&nbsp;&nbsp;"Između ostalog i za to", odgovori ona, i njih dvoje se zajedno izgubiše, dok je Toran proveravao da li na policama s knjigama ima nekih prinosa.
<BR>&nbsp;&nbsp;&nbsp;&nbsp;&nbsp;Fran se vratio sam:"Sići će kasnije."
<BR>&nbsp;&nbsp;&nbsp;&nbsp;&nbsp;On se teško spusti u veliku naslonjaču i stavi ukrućenu nogu na klupicu pred njom. S crvenog lica iščeze smeh, pa se Toran okrenu prema njemu.
<BR>&nbsp;&nbsp;&nbsp;&nbsp;&nbsp;"E pa, sinko, i drago mi je da si tu. Sviđa mi se ta tvoja ženska. Nije neka čepa", reče Fran.
<BR>&nbsp;&nbsp;&nbsp;&nbsp;&nbsp;"Oženio sam se njom", kratko reče Toran.
<BR>&nbsp;&nbsp;&nbsp;&nbsp;&nbsp;"E, sinko, to je već nešto drugo." Fran se namršti. "Glupo je tako vezivati svoju budućnost. Tokom svog nešto dužeg i iskustvima ispunjenijeg života nikad tako nešto nisam uradio."
<BR>&nbsp;&nbsp;&nbsp;&nbsp;&nbsp;Iz ugla u kome je ćutke stajao, Randu ga prekide: "Fransarte, kakva to poređenja praviš? Do tvog prinudnog sletanja pre šest godina nikada se nisi dovoljno skrasio na jednom mestu da bi mogao zadovoljiti uslov za brak: da se ima mesto stalnog boravka. A posle toga, ko bi te uzeo?"
<BR>&nbsp;&nbsp;&nbsp;&nbsp;&nbsp;Jednoruki čovek se uz trzaj ispravi u naslonjači i žustro uzvrati: "Mnogo bi, ti beloksa izlopotino..."
<BR>&nbsp;&nbsp;&nbsp;&nbsp;&nbsp;Sa užurbanom taktičnošću, Toran primeti: "To ti je više zakonska formalnost, tata. Takav položaj donosi i izvesne pogodnosti."
<BR>&nbsp;&nbsp;&nbsp;&nbsp;&nbsp;"Uglavnom za žene", progunđa Fran.
<BR>&nbsp;&nbsp;&nbsp;&nbsp;&nbsp;"I da je tako", usprotivi se Randu, "pusti dečaka da sam odluči. Brak je stari običaj među žiteljima Zadužbine."
<BR>&nbsp;&nbsp;&nbsp;&nbsp;&nbsp;"Žitelji Zadužbine nisu uzor za čestitog trgovca", žestio se i dalje Fran.
<BR>&nbsp;&nbsp;&nbsp;&nbsp;&nbsp;Toran se ponovo umeša: "Moja žena je iz Zadužbine." Gledao je u jednog, pa u drugog, a onda poluglasno reče: "Evo je, dolazi."
<BR>&nbsp;&nbsp;&nbsp;&nbsp;&nbsp;Razgovor skrenu na opštije teme, posle večernjeg obeda koji je Fran začinio sa tri priče o svojim uspomenama gde su u podjednakoj meri bili zastupljeni: krv, žene, zarada i pripovedačko ulepšavanje.
<BR>&nbsp;&nbsp;&nbsp;&nbsp;&nbsp;Bio je uključen televizor na kome se šapatom, na koji niko nije obraćao pažnju, odvijala neka klasična drama. Randu se udobnije smesti na niskom kauču i poče da polagano, zamišljeno pućka na dugu lulu, pogledajući s vremena na vreme Bejtu koja je klečala na mekoj beloj krznenoj prostirci davno donetoj s neke trgovačke misije, a koju su sada širili samo u najsvečanijim prilikama.
<BR>&nbsp;&nbsp;&nbsp;&nbsp;&nbsp;"Studirala si istoriju, devojčice?" blago je zapita.
<BR>&nbsp;&nbsp;&nbsp;&nbsp;&nbsp;"Na očajanje mojih profesora, mada sam na kraju ipak nešto naučila", potvrdi Bejta.
<BR>&nbsp;&nbsp;&nbsp;&nbsp;&nbsp;"Tek toliko da su joj dali stipendiju", ponosno ubaci Toran."A šta si naučila?" dobrodušno nastavi Randu.
<BR>&nbsp;&nbsp;&nbsp;&nbsp;&nbsp;"Sve. I dalje?" nasmeja se devojka.
<BR>&nbsp;&nbsp;&nbsp;&nbsp;&nbsp;"I šta misliš o situaciji u Galaksiji?" osmehnu se starac.
<BR>&nbsp;&nbsp;&nbsp;&nbsp;&nbsp;"Mislim da predstoji Seldonova kriza", jezgrovito odvrati Bejta, "kao i da treba potpuno odbaciti Seldonov plan ako je ne bude. On predstavlja - promašaj."
<BR>&nbsp;&nbsp;&nbsp;&nbsp;&nbsp;("Uh", promrmlja iz svog ugla Fran, "zar se tako govori o Seldonu." Ali ne reče ništa glasno.)
<BR>&nbsp;&nbsp;&nbsp;&nbsp;&nbsp;Randu je zamišljeno grickao kamiš. "Zaista?" Zbog čega to kažeš? Kad sam bio mlađi bio sam u Zadužbini, a i ja sam se nekad nosio dramatičnim razmišljanjima. Zbog čega si ovo rekla?"
<BR>&nbsp;&nbsp;&nbsp;&nbsp;&nbsp;Bejtin pogled zamagliše misli, gole prste na nogama je zavukla u belu mekoću prostirke, a malu bradu oslonila na punačku šaku. "Pa, izgleda mi da je suština Seldonovog plana bila u tome da se stvori jedan svet koji bi bio bolji od starog sveta - od Galaktičkog carstva. Taj svet se već tri veka nalazio u raspadanju kad je Seldon osnovao Zadužbinu - a ukoliko je ono što istorija kaže istina, raspadao se zbog trostruke boljke: inertnosti, despotizma i loše preraspodele dobra u Univerzumu."
<BR>&nbsp;&nbsp;&nbsp;&nbsp;&nbsp;Randu je polako klimao glavom, dok je Toran upravio ponosan, sjajan pogled u svoju ženu, a Fran coktao jezikom u uglu i pažljivo dopunjavao svoju čašu.
<BR>&nbsp;&nbsp;&nbsp;&nbsp;&nbsp;Bejta produži: "Ukoliko je priča o Seldonu istinita, on je zakonima psihoistorije predvideo potpunu propast Carstva, a bio je u stanju i da predskaže kako će biti nužno da prođe trideset hiljada godina varvarstva pre nego što bude osnovano novo - Drugo carstvo - koje će čovečanstvu vratiti civilizaciju i kulturu. Jedini cilj njegovog životnog dela bio je da stvori uslove koji će omogućiti brže podmlađivanje."
<BR>&nbsp;&nbsp;&nbsp;&nbsp;&nbsp;"Zbog toga je osnovao dve Zadužbine, slava bila njegovom imenu", upade dubok Franov glas.
<BR>&nbsp;&nbsp;&nbsp;&nbsp;&nbsp;"I zbog toga je, da, osnovao dve Zadužbine", potvrdi Bejta.
<BR>&nbsp;&nbsp;&nbsp;&nbsp;&nbsp;"Naša Zadužbina je bila skupina naučnika iz umirućeg Carstva, čiji je zadatak bio da uznesu nauku i ljudsko saznanje do novih vrhunaca. A Zadužbina je tako bila smeštena u svemiru, i njena istorijska sredina bila je takva, da je pomoću brižljivih proračuna i svog genija Seldon predvideo da će kroz hiljadu godina ona postati novo, veće Carstvo."
<BR>&nbsp;&nbsp;&nbsp;&nbsp;&nbsp;Vladalo je pobožno ćutanje.
<BR>&nbsp;&nbsp;&nbsp;&nbsp;&nbsp;"To je stara priča", tiho reče devojka. "Svi je znate. Već tri stoleća je zna svako ljudsko biće u Zadužbini. Mislila sam da je vredi ukratko ponoviti. Danas je Seldonov rođendan, ovaj, i mada sam ja iz Zadužbine, a vi sa Utočišta, to nam je zajedničko..."
<BR>&nbsp;&nbsp;&nbsp;&nbsp;&nbsp;Polagano je palila cigaretu, a zatim odsutno posmatrala njen užareni vrh. "Istorijski zakoni su isto toliko apsolutni kao što su to i zakoni fizike, a ukoliko postoji veća verovatnoća za greške, to samo proizilazi otuda što se istorija ne bavi sa onoliko ljudi sa koliko se atoma bavi fizika, tako da individualna odstupanja igraju veću ulogu. Seldon je predskazao niz kriza u toku hiljadugodišnjeg rasta, a svaka od njih će nametnuti novi zaokret, na unapred proračunatom putu naše istorije. Te nas krize usmeravaju, i stoga sada mora doći do krize. Sada!" ponovi ona ubedljivo. "Već je protekao gotovo ceo vek od poslednje, a u toku tog veka u Zadužbini se ponovila svaka mana Carstva. Inertnost! Naša vladajuća klasa zna samo za jedan zakon: ne menjati ništa. Despotizam! Zna samo za jedno pravilo: silu. Rđava preraspodela dobara! Znaju samo za jednu želju: da zadrže što je njihovo."
<BR>&nbsp;&nbsp;&nbsp;&nbsp;&nbsp;"Dok ostali crkavaju od gladi!" iznenada riknu Fran, snažno udarivši pesnicom o doručje svoje stolice. "Curo, svaka reč ti je biser. Škembonje koje čuče na džakovima sa parama upropašćuju Zadužbinu, dok čestiti trgovci moraju da skrivaju svoju sirotinju na otpatku od planete kao što je Utočište. To je brukanje Seldona, blačenje njegovog obraza, pljuvanje na njegovu bradu." Visoko je podigao ruku, a lice mu se izdužilo. "Da imam obe ruke! Da su me nekad poslušali!"
<BR>&nbsp;&nbsp;&nbsp;&nbsp;&nbsp;"Tata", uzviknu Toran "ne uzbuđuj se."
<BR>&nbsp;&nbsp;&nbsp;&nbsp;&nbsp;"Ne uzbuđuj se. Ne uzbuđuj se", besno ga je oponašao otac. "Ovde ćemo živeti doveka i umreti, a ti kažeš da se ne uzbuđujem."
<BR>&nbsp;&nbsp;&nbsp;&nbsp;&nbsp;"Naš Fran ti je naš moderni Latan Devers", objasni Randu, pokazujući lulom. "Pre osamdeset godina Devers je umro u rudnicima, gde je kao rob radio zajedno sa pradedom tvog muža, zbog toga što nije imao pameti, a imao je srca..."
<BR>&nbsp;&nbsp;&nbsp;&nbsp;&nbsp;"Da, i tako mi Galaksije, da sam bio na njegovom mestu i sam bih isto učinio", kleo se Fran. "Devers je najveći trgovac u istoriji, veći od onog razmetljivog blebetala Meloua koga u Zadužbini obožavaju. Ukoliko su ga razbojnici koji upravljaju Zadužbinom ubili zbog toga što je voleo pravdu, utoliko više krvi duguju."
<BR>&nbsp;&nbsp;&nbsp;&nbsp;&nbsp;"Nastavi, curo", reče Randu, "nastavi ili će pričati celu noć, a bulazniti sutra celog dana."
<BR>&nbsp;&nbsp;&nbsp;&nbsp;&nbsp;"Nemam više ništa da kažem", za iznenadnom utučenošću reče ona. "Mora doći do krize, ali ne znam kako je treba stvoriti. Napredne snage u Zadužbini su užasno ugnjetane. Vi, trgovci, možda imate volje, ali ste progonjeni i razjedinjeni. Kad bi se mogle udružiti sve dobronamerne snage unutar i izvan Zadužbine..."
<BR>&nbsp;&nbsp;&nbsp;&nbsp;&nbsp;Fran se promuklo, podrugljivo nasmeja. "Čuješ li, Randu, čuješ li je? Kaže, unutar i izvan Zadužbine. Curo, curo ne treba imati vere u mlakonje iz Zadužbine. Neki od njih drže bič, a ostale bičuju i to - na smrt. Čitav taj truli svet ne bi više imao zeru hrabrosti da se suoči s jednim jedinim valjanim trgovcem."
<BR>&nbsp;&nbsp;&nbsp;&nbsp;&nbsp;Bejtini povremeni pokušaji da se umeša slabašno se odbiše o ovu oluju.
<BR>&nbsp;&nbsp;&nbsp;&nbsp;&nbsp;Toran se naže napred i pokri joj usta svojom šakom. "Tata", hladno reče, "nikada nisi bio u Zadužbini. Ništa o njoj ne znaš. Kažem ti da je tamošnji podzemni pokret zaista smeo i odvažan. Mogu ti reći da je i Bejta jedna od njih..."
<BR>&nbsp;&nbsp;&nbsp;&nbsp;&nbsp;"Dobro, sinko, nisam hteo da vređam. Ali zbog čega se ljutite?" Bio je iskreno uznemiren.
<BR>&nbsp;&nbsp;&nbsp;&nbsp;&nbsp;"Tata", produži žarom Toran, "tvoja je nevolja što na sve gledaš kao provincijalac. Zbog toga što se stotinak hiljada trgovaca zbija u rupe na nekoj neželjenoj planeti na kraju nigdine, ti misliš da su oni veliki ljudi. Naravno, nijedan poreznik iz Zadužbine, koji ovamo dođe, ne vrati se natrag, ali to je jeftino junaštvo. Šta biste učinili da Zadužbina odluči da pošalje flotu?"
<BR>&nbsp;&nbsp;&nbsp;&nbsp;&nbsp;"Razneli bismo je", kratko uzvrati Fran.
<BR>&nbsp;&nbsp;&nbsp;&nbsp;&nbsp;"A onda bi ona raznela vas - ali tako da razlika bude u njenu korist. Nadmoćnija je od vas i po broju, i po naoružanju a i po organizaciji - čim Zadužbina bude shvatila da bi tako nešto bilo vredno truda, ovo će i vama postati jasno. Zato bi bilo bolje da potražite saveznike - i to u samoj Zadužbini, ako možete."
<BR>&nbsp;&nbsp;&nbsp;&nbsp;&nbsp;"Randu", Fran pogleda u svog brata kao neki veliki, bespomoćni bik.
<BR>&nbsp;&nbsp;&nbsp;&nbsp;&nbsp;Randu izvadi lulu iz usta. "Dečko je u pravu, Frane. Kad oslušneš svoje skrivene misli, znaš da je u pravu. No, to su neprijatne misli, koje vikom potiskuješ. A one su ipak tu. Torane, reći ću ti zašto sam ovo pokrenuo."
<BR>&nbsp;&nbsp;&nbsp;&nbsp;&nbsp;Neko vreme je zamišljeno pućkao, zatim zaroni lulu u grlić na poslužavniku, sačeka na bezglasni sev, pa je očišćenu izvuče. Polagano je punio, precizno je nabijajući malim prstom. "Ono što si spomenuo o tome da se Zadužbina za nas zanima, Torane, tačno je. Nedavno su bile dve posete - zbog poreza. Uznemirava to što je drugog posetioca pratio laki patrolni brod. Spustili su se u Glejar Grad - za promenu ostavljajući nas na miru - i više nisu ponovo uzleteli. No, sigurno je da će ih biti još. Tvoj otac to zna, Torane, sigurno zna.
<BR>&nbsp;&nbsp;&nbsp;&nbsp;&nbsp;Pogledaj samo tog tvrdoglavog lupeža. Zna da je Utočište u nevolji, zna da smo bespomoćni, a ponavlja svoje uobičajene fraze. To ga greje i štiti. Međutim, kad izrecituje svoje i prkosno se izviče, tako da se oseća kao da je ispunio svoju dužnost kao čovek i trgovac, onda se urazumi kao i svi mi."
<BR>&nbsp;&nbsp;&nbsp;&nbsp;&nbsp;"Koji su to svi?" upita Bejta.
<BR>&nbsp;&nbsp;&nbsp;&nbsp;&nbsp;Randu joj se osmehnu. "Osnovali smo jednu grupicu, Bejta, baš u našem gradu. Još nismo ništa preduzeli. Nismo, čak, ni uspeli da se povežemo sa ostalim gradovima, ali, tek smo počeli."
<BR>&nbsp;&nbsp;&nbsp;&nbsp;&nbsp;"Ali s kakvim ciljem?"
<BR>&nbsp;&nbsp;&nbsp;&nbsp;&nbsp;Randu odmahnu glavom: "Ne znamo - još ne. Nadamo se čudu. Zaključili smo da predstoji, kao što i ti kažeš, Seldonova kriza." Širokim pokretom ruke on pokaza nagore. "Galaksija je puna krhotina slomljenog Carstva. Vrvi generalima.Šta misliš, da li će doći čas kada će se neki od njih odvažiti?"Bejta je razmišljala neko vreme, a onda odlučno odmahnu glavom, tako da joj se duga prava kosa ukovrdžala na krajevima oko ušiju. "Ne, nema izgleda. Svaki od tih generala zna da bi napad na Zadužbinu bio ravan samoubistvu. Čak ni Bel Riozi iz starog Carstva, koji je bio veći čovek od bilo kog od njih, a napadao je svim sredstvima Galaksije, nije uspeo da porazi Seldonov plan. Ima generala koji to ne znaju?"
<BR>&nbsp;&nbsp;&nbsp;&nbsp;&nbsp;"Kako bi bilo da ih proguramo?"
<BR>&nbsp;&nbsp;&nbsp;&nbsp;&nbsp;"Kuda? U atomsku peć? Čime bismo ih mogli progurati?"
<BR>&nbsp;&nbsp;&nbsp;&nbsp;&nbsp;"Pa, ima nešto - nešto novo. Već godinu-dve čuje se nešto o neobičnom čoveku koga zovu Mazgov."
<BR>&nbsp;&nbsp;&nbsp;&nbsp;&nbsp;"Mazgov?" Razmišljala je. "Da li si čuo za njega, Tori?"
<BR>&nbsp;&nbsp;&nbsp;&nbsp;&nbsp;Toran odmahnu glavom, a ona zapita: "I, šta je s njim?"
<BR>&nbsp;&nbsp;&nbsp;&nbsp;&nbsp;"Ne znam, ali pobeđuje i to, kako kažu, kad za to nema nikakvih izgleda. Priče su možda preterane, ali bi u svakom slučaju bilo zanimljivo upoznati se s njim. Ne mora svaki čovek s dovoljno sposobnosti i dovoljno ambicije verovati u Harija Seldona i njegove zakone psihoistorije. Takvu nevericu bismo mogli ohrabriti. On bi mogao napasti."
<BR>&nbsp;&nbsp;&nbsp;&nbsp;&nbsp;"A Zadužbina bi pobedila."
<BR>&nbsp;&nbsp;&nbsp;&nbsp;&nbsp;"Da, ali ne s lakoćom. To bi mogla biti kriza, a mi bismo iskoristili krizu da nametnemo kompromis despotima Zadužbine, U najgorem slučaju, dovoljno dugo bi nas zaboravili, tako da bismo mogli iskovati novi plan."
<BR>&nbsp;&nbsp;&nbsp;&nbsp;&nbsp;"Šta misliš, Tori?"
<BR>&nbsp;&nbsp;&nbsp;&nbsp;&nbsp;Toran se pomalo smešio i čupkao smeđi uvojak koji mu je padao preko oka. "Kako opisuje, ne bi moglo naškoditi. Međutim, ko je taj Mazgov? Šta znaš o njemu, Randu?"
<BR>&nbsp;&nbsp;&nbsp;&nbsp;&nbsp;"Još ništa. Za to bismo iskoristili tebe, Torane. I tvoju ženu, ukoliko pristane. Tvoj otac i ja smo o tome razgovarali. Iscrpno smo razgovarali."
<BR>&nbsp;&nbsp;&nbsp;&nbsp;&nbsp;"Kako, Randu? Šta od nas tražiš?" Mladić baci letimičan, upitan pogled na svoju ženu.
<BR>&nbsp;&nbsp;&nbsp;&nbsp;&nbsp;"Da li ste bili na medenom mesecu?"
<BR>&nbsp;&nbsp;&nbsp;&nbsp;&nbsp;"Pa, da... ako putovanje od Zadužbine dovde smatraš medenim mesecom."
<BR>&nbsp;&nbsp;&nbsp;&nbsp;&nbsp;"A šta mislite o jednom lepšem putovanju na Kalgan? To je polutropski svet - plaže - sportovi na vodi - lov na ptice - pravo mesto za odmor. Nalazi se na nekih sedam hiljada parseka - nije mnogo daleko."
<BR>&nbsp;&nbsp;&nbsp;&nbsp;&nbsp;"Ko je na Kalganu?"
<BR>&nbsp;&nbsp;&nbsp;&nbsp;&nbsp;"Mazgov! Ili njegovi ljudi. Prošlog meseca ga je bez bitke zauzeo, mada je kalganski generalisimus izbacivao pretnje da će radije razneti planetu u jonske čestice nego što će se predati."
<BR>&nbsp;&nbsp;&nbsp;&nbsp;&nbsp;"Šta je sa generalisimusom?"
<BR>&nbsp;&nbsp;&nbsp;&nbsp;&nbsp;"Nema ga više", sleže ramenima Randu. "Šta kažete?"
<BR>&nbsp;&nbsp;&nbsp;&nbsp;&nbsp;"A šta treba da uradimo?"
<BR>&nbsp;&nbsp;&nbsp;&nbsp;&nbsp;"Ne znam. Fran i ja smo stari; mi smo provincijalci. U svojoj biti, trgovci sa Utočišta su provincijalci. Čak i ti to kažeš. Naše trgovanje je vrlo ograničeno, ne lutamo više Galaksijom kao što su to naši preci činili. Zaveži, Frane! A vas dvoje poznajete Galaksiju. Bejta, naročito, ona govori sa lepim zadužbinskim akcentom. Jedino želimo ono što budete uspeli da saznate. Ukoliko uspostavite vezu... ali to ne bismo mogli očekivati. Kako bi bilo da vas dvoje malo razmislite? Ako želite, možete se upoznati sa celom grupom... oh, ali tek iduće nedelje. Treba vam malo vremena da povratite dah."
<BR>&nbsp;&nbsp;&nbsp;&nbsp;&nbsp;Nastade ćutanje, a onda će Fran. "Ko još želi piće? Mislim, osim mene?"
</P></TD></TR></TABLE>
<P class="next">
<A HREF=p15.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
