<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>18. PAD ZADUŽBINE
<P>&nbsp;&nbsp;&nbsp;&nbsp;&nbsp;Oko Vremenske kripte vladala je neka atmosfera koja se iz više razloga nije mogla jednom rečju tačno opisati. Nije to bila atmosfera zapuštenosti, jer je Kripta bila dobro osvetljena i provetrena, živo obojenih zidova, sa nizom za pod pričvršćenih, udobnih stolica, očito napravljenih tako da se doveka upotrebljavaju. Niti je to bila atmosfera drevnog - jer tri stoleća ne behu ostavila nikakav vidan trag. Sasvim je sigurno da nije bilo nastojanja da se izazovu strahopoštovanje ili pobožnost - pošto je bila nameštena sasvim obično i svakidašnje, gotovo da je bila prazna.
<BR>&nbsp;&nbsp;&nbsp;&nbsp;&nbsp;Međutim, i kad bi se sve ovo zanemarilo, preostajalo je nešto, a to nešto se vrtelo oko staklenog pregratka koji je svojom providnom prazninom dominirao polovinom odaje. Četiri puta u tri stoleća živa utvara samog Harija Seldona sedela je u njemu i govorila. Dva puta je govorio nepostojećoj publici.
<BR>&nbsp;&nbsp;&nbsp;&nbsp;&nbsp;U toku tri stoleća i devet naraštaja starac, koji je doživeo veličinu sveopšteg Carstva, projektovao je sebe - i još uvek je bolje shvatao Galaksiju svojih čukun-čukun unuka nego što su je oni sami shvatali.
<BR>&nbsp;&nbsp;&nbsp;&nbsp;&nbsp;Taj prazni pregradak strpljivo je čekao.
<BR>&nbsp;&nbsp;&nbsp;&nbsp;&nbsp;Prvi je prispeo gradonačelnik Indber III, dovezavši se svojim ceremonijalnim kopnenim vozilom kroz zamukle i brižne ulice. Sa njim je prispela i njegova stolica, viša i šira od onih koje su se tu nalazile. Postavljena je ispred svih ostalih, tako da je Indber nadvišavao sve, osim praznog stakla pre sobom. Ozbiljni činovnik, koji mu je bio sleva, ponizno pognu glavu: "Ekselencijo, sređeno je da se večerašnje zvanično saopštenje Vaše ekselencije što je šire moguće emituje subeterom."
<BR>&nbsp;&nbsp;&nbsp;&nbsp;&nbsp;"Dobro. U međuvremenu, neka nastave sa specijalnim međuplanetarnim programima o Vremenskoj kripti. Naravno, o tom pitanju ne sme biti nikakvih predviđanja, niti nagađanja. Da li je reagovanje naroda i dalje zadovoljavajuće?"
<BR>&nbsp;&nbsp;&nbsp;&nbsp;&nbsp;"Veoma, ekselencijo. Podmukle glasine koje su do skora preovladavale i dalje se osipaju. Poverenje je sad široko rasprostranjeno."
<BR>&nbsp;&nbsp;&nbsp;&nbsp;&nbsp;"Dobro." On dade znak čoveku da se udalji i zatim popravi svoj okovratnik.
<BR>&nbsp;&nbsp;&nbsp;&nbsp;&nbsp;Još dvadeset minuta do podneva!
<BR>&nbsp;&nbsp;&nbsp;&nbsp;&nbsp;Iz odabrane čete stubova gradonačelništva - upravljači trgovinskih organizacija pojavljivali su se po jedan ili dvojica, uz pompu koja je odgovarala njihovom finansijskom stanju ili, pak, mestu u gradonačelnikovoj naklonosti. Svaki od njih prišao bi gradonačelniku, bivao udostojen ponekom milostivom rečju, a zatim bi zauzeo određeno mu mesto.
<BR>&nbsp;&nbsp;&nbsp;&nbsp;&nbsp;Odnekud, odudarajući od sveopšte razmetljive ceremonijalnosti, pojavi se Randu sa Utočišta i probi se nenajavljen do gradonačelnikovog mesta.
<BR>&nbsp;&nbsp;&nbsp;&nbsp;&nbsp;"Ekselencijo", promrmlja poklonivši se.
<BR>&nbsp;&nbsp;&nbsp;&nbsp;&nbsp;Indber se namršti. "Nije vam odobrena audijencija."
<BR>&nbsp;&nbsp;&nbsp;&nbsp;&nbsp;"Ekselencijo, zatražio sam je još pre nedelju dana."
<BR>&nbsp;&nbsp;&nbsp;&nbsp;&nbsp;"Žao mi je što su državna pitanja vezana sa Seldonovim pojavljivanjem..."
<BR>&nbsp;&nbsp;&nbsp;&nbsp;&nbsp;"Ekselencijo, i ja žalim, ali moram vas zamoliti da povučete naređenje da se brodovi samostalnih trgovaca rasporede po flotama Zadužbine."
<BR>&nbsp;&nbsp;&nbsp;&nbsp;&nbsp;Na ovu upadicu Indber pocrvene: "Sad nije vreme za razgovor."
<BR>&nbsp;&nbsp;&nbsp;&nbsp;&nbsp;"Ekselencijo, to nam je jedina prilika", zamoli Randu. "Kao predstavnik Samostalnih trgovačkih svetova kažem vam da se to naređenje ne može izvršiti. Mora biti poništeno pre nego što Seldon bude rešio naš problem umesto nas. Kad opasnost bude prošla biće prekasno za izmirenje i naš savez će se istopiti."
<BR>&nbsp;&nbsp;&nbsp;&nbsp;&nbsp;Indber je hladno gledao Randua. "Shvatate li da sam ja zapovednik zadužbinske armije? Imam li ja pravo da vodim vojnu politiku ili ga nemam?"
<BR>&nbsp;&nbsp;&nbsp;&nbsp;&nbsp;"Ekselencijo, to pravo imate, ali neke stvari su neuputne."
<BR>&nbsp;&nbsp;&nbsp;&nbsp;&nbsp;"To ne priznajem. Opasno je bilo dozvoliti vašim ljudima da u ovoj vanrednoj situaciji posebno izdvajaju svoju flotu. Odvojena akcija ide na ruku neprijatelju. Ambasadore, moramo se i vojnički i politički ujediniti."
<BR>&nbsp;&nbsp;&nbsp;&nbsp;&nbsp;Randu oseti kako mu se u grlu zatežu mišići. Preskočio je uvodno titulisanje. "Osećate se sigurnim zbog toga što će se Seldon sada pojaviti, pa zato radite protiv nas. Pre mesec dana, kada su naše jedinice potukle Mazgova na Terelu, bili ste meki i popustljivi. Podsetio bih vas, gospodine, da je flota Zadužbine bila ta koja je u otvorenoj bici pet puta poražena, a da su pobede za vas izvojevali brodovi Samostalnih trgovačkih svetova."
<BR>&nbsp;&nbsp;&nbsp;&nbsp;&nbsp;"Niste više poželjni na Terminusu, ambasadore", opasno se namršti Indber. "Još večeras će biti zatražen vaš opoziv. Osim toga, vaša veza sa subverzivnim demokratskim snagama na Terminusu biće, a i bila je predmet istrage."
<BR>&nbsp;&nbsp;&nbsp;&nbsp;&nbsp;"Kada ja krenem, krenuće i naši brodovi", odvrati Randu. "Znam jedino da su se brodovi Zadužbine predavali Mazgovu zbog izdaje oficira, a ne mornara, bili oni demokrate ili ne. Kažem vam da se dvadeset brodova Zadužbine predalo kod Horlegora po naređenju kontraadmirala, dok su još bili čitavi i nepovređeni. Taj kontraadmiral bio je vaš bliski saradnik - predsedavao je na procesu koji je održan kad se ono moj sinovac vratio s Kalgana. Nije to jedini slučaj za koji znamo, i zato nećemo da rizikujemo stavljajući naše brodove i ljude pod komandu potencijalnih izdajnika."
<BR>&nbsp;&nbsp;&nbsp;&nbsp;&nbsp;"Bićete stavljeni pod nadzor čim odavde budete izišli", reče Indber.
<BR>&nbsp;&nbsp;&nbsp;&nbsp;&nbsp;Randu se udalji praćen nemim pogledima ohole koterije upravljača Zadužbine.
<BR>&nbsp;&nbsp;&nbsp;&nbsp;&nbsp;Još deset minuta do dvanaest!
<BR>&nbsp;&nbsp;&nbsp;&nbsp;&nbsp;Bejta i Toran već behu prispeli. Pridigoše se sa svojih mesta u zadnjim redovima i mahnuše Randuu dok je prolazio.
<BR>&nbsp;&nbsp;&nbsp;&nbsp;&nbsp;"Ipak ste ovde. Kako vam je to uspelo?" blago se nasmeši Randu.
<BR>&nbsp;&nbsp;&nbsp;&nbsp;&nbsp;"Magnifiko je naš političar", isceri se Toran. "Indber insistira da mu sroči kompoziciju za vizisonor o Vremenskoj kripti u kojoj bi on, bez sumnje, bio glavni junak. Magnifiko je odbio da dođe bez nas, a nisu ga mogli ubediti da promeni stav. Sa nama je i Ebling Miz, odnosno, bio je. Skita negde naokolo." Iznenada, on ozbiljno upita: "Ali šta nije u redu, striče? Ne izgledaš dobro."
<BR>&nbsp;&nbsp;&nbsp;&nbsp;&nbsp;Randu potvrdi glavom. "Tako izgleda. Predstoje nam teška vremena, Torane. Bojim se da će na nas doći red, čim se reše Mazgova".
<BR>&nbsp;&nbsp;&nbsp;&nbsp;&nbsp;Priđe im jedna uspravna, ozbiljna pojava u belom i pozdravi ih uz ukočeni naklon.
<BR>&nbsp;&nbsp;&nbsp;&nbsp;&nbsp;"Kapetane Pričeru! Dakle, sad ste na dužnosti u svemiru?" Dok mu je pružala ruku, Bejtine tamne oči su se smešile.
<BR>&nbsp;&nbsp;&nbsp;&nbsp;&nbsp;Kapetan prihvati ruku i još dublje se pokloni. "Ništa bolje od toga. Kako sam obavešten, dr Mizu treba da zahvalim što sam ovde, mada samo privremeno. Sutra se vraćam u odbrambeni puk. Koliko je sati?"
<BR>&nbsp;&nbsp;&nbsp;&nbsp;&nbsp;Još tri minuta, do dvanaest!
<BR>&nbsp;&nbsp;&nbsp;&nbsp;&nbsp;Magnifiko je bio slika jada i srceparajuće utučenosti. Telo mu je bilo zgrčeno, u večnom nastojanju da bude što neprimetniji. Nozdrve njegovog dugačkog nosa bile su stisnute, a njegove krupne, nadole iskošene oči nesigurno su lutale naokolo.
<BR>&nbsp;&nbsp;&nbsp;&nbsp;&nbsp;On grčevito uhvati Bejtu za ruku i šapnu joj kad se nagla: "Gospo moja, da li su me ovi moćnici, možda, slušali kad sam ... kad sam svirao na vizisonoru?"
<BR>&nbsp;&nbsp;&nbsp;&nbsp;&nbsp;"Svaki, sigurna sam", potvrdi Bejta i blago ga prodrmusa. "I sigurna sam da misle da si najbolji svirač u Galaksiji, i da je tvoj koncert bio najbolji od svih koje su u životu gledali i zato se lepo ispravi i sedi uspravno. Moramo biti dostojanstveni."
<BR>&nbsp;&nbsp;&nbsp;&nbsp;&nbsp;On se slabo osmehnu na njeno bajagi mrštenje i polako ispruži svoje duge udove.
<BR>&nbsp;&nbsp;&nbsp;&nbsp;&nbsp;Bilo je podne.
<BR>&nbsp;&nbsp;&nbsp;&nbsp;&nbsp;..... a stakleni pregradak više nije bio prazan.
<BR>&nbsp;&nbsp;&nbsp;&nbsp;&nbsp;Malo je verovatno da je iko opazio kada se pojavio. Desilo se to u magnovenju; jednog trenutka ga nije bilo, a već sledećeg je bio tu.
<BR>&nbsp;&nbsp;&nbsp;&nbsp;&nbsp;U pregratku se nalazila jedna prilika u invalidskim kolicima, stara i smanjena, sa čijeg su se izboranog lica sijale bistre oči, dok je glas, kako se pokazalo, bio ono što je u njoj najvažnije. Na krilu joj je ležala knjiga okrenuta hrbatom nagore, a glas je bio slab.
<BR>&nbsp;&nbsp;&nbsp;&nbsp;&nbsp;"Ja Sam Hari Seldon!"
<BR>&nbsp;&nbsp;&nbsp;&nbsp;&nbsp;Govorio je u tišini čija je napregnutost bila gromoglasna. "Ja sam Hari Seldon! Ovde nikoga ne doživljavam čulnom percepcijom, no to i nije važno. Za sada se ne bojim da će Plan propasti. Za prva tri veka procenat verovatnoće neodstupanja iznosi dvadeset i četiri, zarez dva."
<BR>&nbsp;&nbsp;&nbsp;&nbsp;&nbsp;Zastao je da bi se osmehnuo, a onda će raspoloženo. "Uzgred, ako neko od vas stoji neka sedne. Ako neko želi da puši, molim ga da to slobodno čini. Ne nalazim se stvarno ovde. Nije mi potrebna ceremonijalnost.
<BR>&nbsp;&nbsp;&nbsp;&nbsp;&nbsp;Okrenimo se trenutnom problemu. Po prvi put Zadužbina se našla, ili se, možda, nalazi u poslednjoj fazi pred građanski rat. Do sada su napadi spolja bivali uspešno savladavani, i to neumitno, na osnovu strogih zakona psihoistorije. Sadašnji napad je napad suviše nedisciplinovane spoljne grupe iz Zadužbine protiv suviše autoritarne centralne vlade. Takav razvoj je bio nužan, a ishod je očit."
<BR>&nbsp;&nbsp;&nbsp;&nbsp;&nbsp;Dostojanstveno držanje publike visokog roda poče da se ruši, a Indber se napola pridiže u stolici.
<BR>&nbsp;&nbsp;&nbsp;&nbsp;&nbsp;Bejta se naže napred uznemirena pogleda. O čemu to govori veliki Seldon? Nekoliko reči je prečula...
<BR>&nbsp;&nbsp;&nbsp;&nbsp;&nbsp;"... da je postignuti kompromis neophodan iz dva razloga. Pobuna samostalnih trgovaca uvodi element nove nesigurnosti u vladu koja je, možda, postala suviše samouverena. Vraća se element stremljenja. Iako poraženi, zdrav porast demokratije..."
<BR>&nbsp;&nbsp;&nbsp;&nbsp;&nbsp;Sada su se čuli povišeni glasovi. Šapat se pretvorio u glasnost, a u njoj se osećala panika.
<BR>&nbsp;&nbsp;&nbsp;&nbsp;&nbsp;Bejta upita Torana na uho: "Zašto ne pominje Mazgova? Trgovci se uopšte nisu pobunili."
<BR>&nbsp;&nbsp;&nbsp;&nbsp;&nbsp;Toran sleže ramenima.
<BR>&nbsp;&nbsp;&nbsp;&nbsp;&nbsp;Prilika je veselo govorila, uprkos rastućem neredu. "... nova i odlučnija koaliciona vlada bila je nužan i blagotvoran plod logičnog građanskog rata nametnutog Zadužbini. Na putu ka daljoj ekspanziji sada stoje samo ostaci starog Carstva, a s tim ostacima, bar za nekoliko narednih godina, neće biti problema. Naravno, ne mogu otkriti prirodu narednog prob..."
<BR>&nbsp;&nbsp;&nbsp;&nbsp;&nbsp;U sveopštoj galami Seldonove usne su se bezglasno micale.
<BR>&nbsp;&nbsp;&nbsp;&nbsp;&nbsp;Pored Randua, sav crven u licu, nalazio se Ebling Miz, koji viknu: "Seldon je povilenio. Pomešao je krize. Da li su naši trgovci ikada planirali građanski rat?"
<BR>&nbsp;&nbsp;&nbsp;&nbsp;&nbsp;"Da, planirali smo ga. Suočivši se s Mazgovom, odustali smo od njega."
<BR>&nbsp;&nbsp;&nbsp;&nbsp;&nbsp;"Znači da je Mazgov dodatni element, za koji je Seldonova psihoistorija nepripremljena. Šta se to desilo?"
<BR>&nbsp;&nbsp;&nbsp;&nbsp;&nbsp;U na prečac sleđenom tajcu Bejta opazi da je pregradak ponovo prazan. Atomsko osvetljenje na zidovima bilo je mrtvo, nestala je blaga struja klimatizovanog vazduha.
<BR>&nbsp;&nbsp;&nbsp;&nbsp;&nbsp;Negde daleko zvuk kreštave sirene peo se i spuštao, a Randu ustima oblikova reči: "Napad iz svemira!"
<BR>&nbsp;&nbsp;&nbsp;&nbsp;&nbsp;Ebling Miz prinese uhu ručni časovnik i iznenada uskliknu: "Tako mi Galaksije, stao je! Da li u ovoj sobi nekom radi sat?" Glas mu se pretvori u riku.
<BR>&nbsp;&nbsp;&nbsp;&nbsp;&nbsp;Dvadesetini ušiju beše prineta dvadesetina ruku. I za manje od dvadeset sekundi postade sasvim jasno da nijedan časovnik ne radi.
<BR>&nbsp;&nbsp;&nbsp;&nbsp;&nbsp;"Znači da je nešto zaustavilo svu atomsku energiju u Vremenskoj kripti", ozbiljno i užasnuto zaključi Miz, "i da Mazgov napada."
<BR>&nbsp;&nbsp;&nbsp;&nbsp;&nbsp;Iz galame se izdvoji Indberov vapaj: "Vratite se na mesta! Mazgov je udaljen pedeset parseka."
<BR>&nbsp;&nbsp;&nbsp;&nbsp;&nbsp;"Bio je pre nedelju dana", vičući odvrati mu Miz. "Ovog časa bombarduje Terminus."
<BR>&nbsp;&nbsp;&nbsp;&nbsp;&nbsp;Bejta oseti kako je polagano obuzima neka duboka potištenost. Osećala je kako se sve više skuplja oko nje i sve teže je pritiskuje, tako da joj se dah s mukom probijao kroz stegnuto grlo.
<BR>&nbsp;&nbsp;&nbsp;&nbsp;&nbsp;Čuo se žamor gomile koja se napolju skupljala. Vrata se širom raskriliše i neka razbarušena prilika upade i užurbano se obrati Indberu koji mu pritrča: "Ekselencijo", prošapta, "u gradu ne radi nijedno vozilo, više ne postoji nikakva veza sa spoljnim svetovima. Javljeno je da je Deseta flota poražena, a da se brodovi Mazgova nalaze pred samom atmosferom. Generalštab..."
<BR>&nbsp;&nbsp;&nbsp;&nbsp;&nbsp;Indber se skljoka i pretvori u sliku nemoći na podu. U celoj dvorani se sada nije čuo nijedan glas. Čak i napolju okupljena gomila bila je zastrašujuća, ali nema, a grozota panike opasno je lebdela nad svima.
<BR>&nbsp;&nbsp;&nbsp;&nbsp;&nbsp;Podigoše Indbera i prinesoše vino njegovim usnama. Ne otvarajući oči, on nemoćno pokrenu usne i na njima se obrazovaše reči: "Predajte se!"
<BR>&nbsp;&nbsp;&nbsp;&nbsp;&nbsp;Bejta gotovo zaplaka - ne od tuge ili osećanja poniženosti, već prosto zbog ogromnog, zastrašujućeg beznađa. "Hajde, mlada damo", povuče je za rukav Ebling Miz, sa istinskim saosećanjem.
<BR>&nbsp;&nbsp;&nbsp;&nbsp;&nbsp;Ona primora sebe da se izvuče iz stolice i pođe, posrćući.
<BR>&nbsp;&nbsp;&nbsp;&nbsp;&nbsp;"Odlazimo", reče Miz. "Povedi sa sobom tog tvog muzičara." Usne debelog naučnika behu drhtave i bezbojne, ali oči mu odavahu odlučnost.
<BR>&nbsp;&nbsp;&nbsp;&nbsp;&nbsp;"Magnifiko", pozva ga slabim glasom Bejta. Komedijaš se u strahu zgrčio. Oči su mu bile ustakljene.
<BR>&nbsp;&nbsp;&nbsp;&nbsp;&nbsp;"Mazgov", zavrišta kepec u užasnom strahu "Mazgov dolazi po mene!"
<BR>&nbsp;&nbsp;&nbsp;&nbsp;&nbsp;Na njen dodir on se divlje otrže. Toran se naže i snažno ga udari pesnicom. Magnifiko se obeznani i Toran ga kao vreću prebaci preko ramena.
<BR>&nbsp;&nbsp;&nbsp;&nbsp;&nbsp;Sutradan se ružni, u boju pocrneli brodovi Mazgova sručiše na kosmodrome planete Terminus. Niz glavnu ulicu Terminus Grada u kopnenim vozilima strane izrade hitali su generali napadača, dok je čitav jedan grad atomskih vozila beskorisno stajao.
<BR>&nbsp;&nbsp;&nbsp;&nbsp;&nbsp;Proklamacija o zauzimanju beše izdata dvadeset i četiri časa posle Seldonovog pojavljivanja pred bivšim moćnicima Zadužbine. Od planete Zadužbine jedino su se još držale planete samostalnih trgovaca i protiv njih se sada okrenu sila Mazgova - osvajača Zadužbine.
</P></TD></TR></TABLE>
<P class="next">
<A HREF=p22.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
