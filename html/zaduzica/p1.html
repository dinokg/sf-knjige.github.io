<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>PROLOG
<P>&nbsp;&nbsp;&nbsp;&nbsp;&nbsp;Galaktičko carstvo je propadalo.
<BR>&nbsp;&nbsp;&nbsp;&nbsp;&nbsp;Bilo je to gigantsko carstvo koje se preko miliona svetova protezalo od jednog do drugog kraka dvostruke spirale Mlečnog puta. I pad mu je bio gigantski - a i dug, jer se morao prevaliti dug put.
<BR>&nbsp;&nbsp;&nbsp;&nbsp;&nbsp;Stolećima je propadalo dok jedan čovek nije postao potpuno svestan toga. Bio je to Hari Seldon, čovek koji je predstavljao jedinu iskru stvaralačkog pregnuća u nagomilanom raspadanju. On je bio taj koji je psihoistorijsku nauku razvio i uzdigao do samog vrhunca.
<BR>&nbsp;&nbsp;&nbsp;&nbsp;&nbsp;Psihoistorija se nije bavila čovekom, već ljudskim masama. Bila je to nauka o mnoštvu; mnoštvu koje su sačinjavale milijarde ljudi. Mogla je da predvidi reagovanja na podsticaje sa tačnošću sa kakvom bi neka manje važna nauka predvidela kako će odskočiti bilijarska kugla. Nikakvim poznatim proračunima nije se moglo predvideti reagovanje jednog čoveka, dok je reagovanje milijardi bilo nešto sasvim drugo.
<BR>&nbsp;&nbsp;&nbsp;&nbsp;&nbsp;Hari Seldon je spregnuo društvene i privredne tokove tog vremena, prostudirao krivulje i predskazao stalno i sve ubrzanije propadanje civilizacije, a i to da mora proteći razdoblje od trideset hiljada godina da bi iz ruševina s mukom izronilo jedno novo carstvo.
<BR>&nbsp;&nbsp;&nbsp;&nbsp;&nbsp;Bilo je prekasno da se spreči pad, ali ne i prekasno da se skrati razdoblje varvarstva. Seldon je osnovao dve Zadužbine na 'suprotnim krajevima Galaksije', a njihova mesta su tako odabrana da bi se u toku jednog kratkog milenijuma zbivanja gusto ispreplela i što više ubrzala pojavu snažnijeg i trajnijeg Drugog carstva.
<BR>&nbsp;&nbsp;&nbsp;&nbsp;&nbsp;Zadužbina je pripovedala priču o jednoj od te dve Zadužbine u toku prva dva stoleća njenog postojanja.
<BR>&nbsp;&nbsp;&nbsp;&nbsp;&nbsp;Započela je kao naseobina naučnika - fizičara na Terminusu, na planeti na samom kraju jednog kraka galaktičke spirale. Odvojeni od meteža Carstva, radili su na sastavljanju jednog univerzalnog, sažetog, pregleda saznanja, na 'Galaktičkoj enciklopediji', nesvesni svoje važnije uloge koju im je predodredio već pokojni Seldon.
<BR>&nbsp;&nbsp;&nbsp;&nbsp;&nbsp;Sa truljenjem Carstva spoljne oblasti su pale u ruke nezavisnih 'kraljeva'. Zadužbini je od njih zapretila opasnost. Međutim, vođena svojim prvim gradonačelnikom Salvorom Hardinom ona je sačuvala svoju nesigurnu nezavisnost tako što je natutkala jednog beznačajnog vladara protiv drugog. Kao isključivi posednik atomske energije među svetovima koji su zaboravljali nauke i vraćali se na ugalj i naftu, čak je i ostvarila izvesnu nadmoć. Zadužbina je postala 'verski' centar za okolna kraljevstva.
<BR>&nbsp;&nbsp;&nbsp;&nbsp;&nbsp;Zadužbina je polako razvijala trgovačku privredu dok se 'Enciklopedija' povlačila u pozadinu. Njeni trgovci, trgujući atomskim spravama takve složenosti kakvu ni samo Carstvo na svom vrhuncu ne bi moglo proizvesti, prodirali su duž svetlosnih godina kroz Periferiju.
<BR>&nbsp;&nbsp;&nbsp;&nbsp;&nbsp;Pod Hoberom Melouom, prvim od obogaćenih trgovaca, Zadužbina je razvila tehniku ekonomskog ratovanja do te mere da je porazila Republiku Koreliju, iako je ta planeta primala pomoć od jedne od onih spoljnih provincija koje još behu preostale Carstvu.
<BR>&nbsp;&nbsp;&nbsp;&nbsp;&nbsp;Pred kraj dvestagodišnjeg razdoblja Zadužbina je bila najmoćnija država u Galaksiji, pored ostatka Carstva koji su, grupisani u centralnoj trećini Mlečnog Puta, još uvek kontrolisali tri četvrtine stanovništva i bogatstva Univerzuma.
<BR>&nbsp;&nbsp;&nbsp;&nbsp;&nbsp;Izgledalo je neizbežno da će naredna opasnost s kojom će Zadužbina imati da se susretne biti poslednji udarac umirućeg Carstva.
<BR>&nbsp;&nbsp;&nbsp;&nbsp;&nbsp;Morao se, dakle, prokrčiti put za okršaj između Zadužbine i Carstva.
</P></TD></TR></TABLE>
<P class="next">
<A HREF=p2.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
