<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>20. ZAVERENIK
<P>&nbsp;&nbsp;&nbsp;&nbsp;&nbsp;Gradonačelnikova palata - ono što je nekada bilo gradonačelnikova palata - bila je samo nejasna mrlja u tami. Grad je bio ućutkan osvajanjem i policijskim časom, a maglovita mlečna svetlost velikog galaktičkog sočiva sa ponekom, tu i tamo razbacanom usamljenom zvezdom, preovladavala je nebom Zadužbine.
<BR>&nbsp;&nbsp;&nbsp;&nbsp;&nbsp;U toku tri stoleća Zadužbina je izrasla iz privatnog projekta male grupe naučnika u razgranato trgovačko carstvo koje je duboko prodrlo u Galaksiju, a za pola godine survala se sa svojih visova na status obične osvojene provincije.
<BR>&nbsp;&nbsp;&nbsp;&nbsp;&nbsp;Kapetan Han Pričer je odbijao da to shvati.
<BR>&nbsp;&nbsp;&nbsp;&nbsp;&nbsp;Dovoljno su već bili simbolični sumorna noćna tišina grada, zamračena palata u kojoj su bili uljezi, no kapetan Han Pričer, koji je upravo prošao kroz spoljne vratnice palate sa majušnom atomskom bombom pod jezikom, odbijao je da to shvati.
<BR>&nbsp;&nbsp;&nbsp;&nbsp;&nbsp;Približi mu se neka prilika - kapetan saže glavu.
<BR>&nbsp;&nbsp;&nbsp;&nbsp;&nbsp;"Sistem za uzbunjivanje je onakav kakav je oduvek bio, kapetane. Produžite! Ništa neće zabeležiti", dopre do njega jedva čujni šapat.
<BR>&nbsp;&nbsp;&nbsp;&nbsp;&nbsp;Pognute glave kapetan se tiho ušunja kroz niski zasvođeni ulaz i uputi stazom oivičenom vodoskocima, ka nekadašnjem Indberovom vrtu.
<BR>&nbsp;&nbsp;&nbsp;&nbsp;&nbsp;Prošlo je četiri meseca od onog dana u Vremenskoj kripti od koga je njegovo pamćenje zaziralo. Pojedinačni, isprekidani utisci bi navirali, neželjeni, uglavnom noću.
<BR>&nbsp;&nbsp;&nbsp;&nbsp;&nbsp;Stari Seldon kako izgovara svoje dobronamerne, a tako poražavajuće pogrešne reči - pometnja - Indber čija je gradonačelnička odora bila nedolično sjajna prema njegovom upalom, nesvesnom licu - zastrašene gomile kako se brzo skupljaju, bez reči očekujući neizbežnu reč - poraz - mladi Toran kako nestaje kroz pobočna vrata prebacivši preko ramena Mazgovljevog komedijaša.
<BR>&nbsp;&nbsp;&nbsp;&nbsp;&nbsp;I on sam, konačno nekako napolju, pored neupotrebljivog vozila.
<BR>&nbsp;&nbsp;&nbsp;&nbsp;&nbsp;Kako krči sebi put kroz obezglavljenu rulju koja je već napuštala grad a da nije znala kuda ide.
<BR>&nbsp;&nbsp;&nbsp;&nbsp;&nbsp;Kako naslepo traži razne mišje rupe koje su bile - nekad bile - sedišta onog demokratskog podzemnog pokreta što je osamdeset godina slabio i osipao se.
<BR>&nbsp;&nbsp;&nbsp;&nbsp;&nbsp;A te mišje rupe behu prazne.
<BR>&nbsp;&nbsp;&nbsp;&nbsp;&nbsp;Narednog dana, na nebu načas behu vidljivi crni tuđinski brodovi, a zatim blago utonuše u načičkane zgrade susednog grada. Kapetan Han Pričer oseti kako se davi u nakupljenoj bespomoćnosti i beznađu.
<BR>&nbsp;&nbsp;&nbsp;&nbsp;&nbsp;On ozbiljno započe sa svojim putovanjima.
<BR>&nbsp;&nbsp;&nbsp;&nbsp;&nbsp;Za trideset dana peške je prešao gotovo dve stotine milja, preobučen u odelo radnika iz hidroponičnih fabrika na čiji je tek upokojeni leš naišao ukraj puta, pustivši oštru, plamenoriđu bradu...
<BR>&nbsp;&nbsp;&nbsp;&nbsp;&nbsp;I pronašao je ostatke podzemnog pokreta...
<BR>&nbsp;&nbsp;&nbsp;&nbsp;&nbsp;Bilo je to u gradu Njuton, u stambenoj zoni čija se nekadašnja elegancija polagano pretvarala u prljavštinu. U neupadljivoj kući, između niza drugih, nalazio se čovek sitnih očiju, krupnih kostiju, čije su stegnute pesnice pravile izbočine na džepovima, dok mu se žilavo telo nije pomerilo iza odškrinutih vrata.
<BR>&nbsp;&nbsp;&nbsp;&nbsp;&nbsp;"Šalje me Miran", reče Han.
<BR>&nbsp;&nbsp;&nbsp;&nbsp;&nbsp;"Miran je uranio ove godine", uzvrati ozbiljno čovek.
<BR>&nbsp;&nbsp;&nbsp;&nbsp;&nbsp;"Ništa više nego prošle godine", reče kapetan.
<BR>&nbsp;&nbsp;&nbsp;&nbsp;&nbsp;Međutim, čovek se ne pomače u stranu, već, odmerivši ga, upita: "Ko si ti?"
<BR>&nbsp;&nbsp;&nbsp;&nbsp;&nbsp;"Zar ti nisi Lisac?"
<BR>&nbsp;&nbsp;&nbsp;&nbsp;&nbsp;"Da li na pitanje uvek odgovaraš pitanjima?"
<BR>&nbsp;&nbsp;&nbsp;&nbsp;&nbsp;Kapetan primetno duboko uzdahnu, pa će mirno: "Ja sam Han Pričer, kapetan Flote i član Demokratske podzemne stranke. Hoćeš li me pustiti da uđem?"
<BR>&nbsp;&nbsp;&nbsp;&nbsp;&nbsp;Lisac se pomeri i reče: "Pravo ime mi je Orum Peli." On ispruži svoju ruku, a kapetan je prihvati.
<BR>&nbsp;&nbsp;&nbsp;&nbsp;&nbsp;Soba je bila uredno održavana, ali ne i raskošna. U jednom uglu stajao je ukrasni projektor za filmovane knjige, koji je kapetanovom vojničkom oku izgledao kao zakamuflirani atomski pištolj sasvim pristojnog kalibra. Objektiv projektora bio je okrenut prema ulazu, a njime se moglo i daljinski upravljati.
<BR>&nbsp;&nbsp;&nbsp;&nbsp;&nbsp;Lisac proprati pogled svog bradatog gosta i jedva da se osmehnu. "Da! Ali to je jedino moglo poslužiti u vreme Indbera i njegovih vampira s lakejskim dušama. Ne bi mnogo koristilo protiv Mazgova, a? Protiv Mazgova ništa ne pomaže. Jesi li gladan?"
<BR>&nbsp;&nbsp;&nbsp;&nbsp;&nbsp;Kapetanu se pod bradom zategoše vilični mišići i on potvrdi glavom. "Biće potreban jedan minut, ukoliko ti ne smeta da pričekaš." Lisac iz ormana uze konzerve i stavi dve pred kapetana Pričera. "Stavi na nju prst i otvori ih kad budu dovoljno tople. Pokvario se uređaj za kontrolu toplote. Ovakve stvari te podsećaju da je rat - ili da je bio, a?"
<BR>&nbsp;&nbsp;&nbsp;&nbsp;&nbsp;Njegove brze reči imale su žovijalan sadržaj, no ne behu izrečene nimalo žovijalnim tonom, a pogled mu ostade hladno zamišljen. Seo je naspram kapetana. "Tu gde sediš ostaće samo mrlja od izgoretine, ukoliko mi se nešto na tebi ne dopadne. Je l' znaš to?" Kapetan nije odgovarao. Pred njim se na pritisak otvorište konzerve.
<BR>&nbsp;&nbsp;&nbsp;&nbsp;&nbsp;Lisac kratko primeti: "Gulaš! Žalim, ali vlada oskudica u hrani."
<BR>&nbsp;&nbsp;&nbsp;&nbsp;&nbsp;"Znam", odvrati kapetan. Jeo je brzo, ne podižući pogled.
<BR>&nbsp;&nbsp;&nbsp;&nbsp;&nbsp;"Jednom sam te video", reče Lisac. "Pokušavam da se prisetim, ali brada se sasvim sigurno poklapa sa slikom."
<BR>&nbsp;&nbsp;&nbsp;&nbsp;&nbsp;"Nisam se brijao trideset dana", objasni on, a onda dodade oštro: "Šta hoćeš? Znao sam pravu lozinku. Imam znak za raspoznavanje."
<BR>&nbsp;&nbsp;&nbsp;&nbsp;&nbsp;"Priznajem ti da si zaista Pričer", odmahnu glavom drugi. "No, ima ih mnogo koji znaju lozinku, znake raspoznavanja i imaju identitet - a uz Mazgova su. Da li si čuo za Livoa, a?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Sa Mazgovom je."
<BR>&nbsp;&nbsp;&nbsp;&nbsp;&nbsp;"Kako? On..."
<BR>&nbsp;&nbsp;&nbsp;&nbsp;&nbsp;"Da. On je bio čovek koga su zvali 'Nema predaje'." Liščeve usne su se micale kao da se smeju, no niti je bilo zvuka niti veselja. "Pa onda Vilig. Sa Mazgovom! Gar i Not. Sa Mazgovom! Što da ne i Pričer, a? Kako mogu da znam?"
<BR>&nbsp;&nbsp;&nbsp;&nbsp;&nbsp;Kapetan samo odmahnu glavom.
<BR>&nbsp;&nbsp;&nbsp;&nbsp;&nbsp;"Ali to i nije važno", tiho će Lisac. "Ukoliko im je Not prišao mora biti da znaju moje ime - pa ako si onaj pravi, ti si zbog našeg poznanstva u većoj opasnosti nego ja."
<BR>&nbsp;&nbsp;&nbsp;&nbsp;&nbsp;Kapetan završi s jelom i zavali se unazad. "Ako ovde nema organizacije, gde je mogu pronaći? Zadužbina se možda predala, ali ja nisam."
<BR>&nbsp;&nbsp;&nbsp;&nbsp;&nbsp;"Tako! Ne možeš večno lutati, kapetane. Ljudi iz Zadužbine sada moraju imati putne dozvole za kretanje iz grada u grad. Da li znaš?I lične karte. Imaš li je ti? Osim toga, od svih oficira stare Flote zatraženo je da se prijave najbližoj okupacionoj komandi. Ti si taj, a?"
<BR>&nbsp;&nbsp;&nbsp;&nbsp;&nbsp;"Da." Kapetanov glas postade oštar. "Misliš da bežim iz straha? Bio sam na Kalganu nešto posle njegovog pada u ruke Mazgova. Posle mesec dana nijedan od oficira starog generalisimusa nije bio slobodan, jer bi oni, prirodno, bili predvodnici svake pobune. Podzemni pokreti uvek znaju da nijedna revolucije ne može biti uspešna bez kontrole nad bar jednim delom Flote. I Mazgov to, očigledno, zna."
<BR>&nbsp;&nbsp;&nbsp;&nbsp;&nbsp;Lisac zamišljeno klimnu. "To je prilično logično. Mazgov je temeljan."
<BR>&nbsp;&nbsp;&nbsp;&nbsp;&nbsp;"Uniformu sam bacio čim mi je to bilo moguće. Pustio sam bradu. Može se kasnije ispostaviti da su i drugi možda tako postupili."
<BR>&nbsp;&nbsp;&nbsp;&nbsp;&nbsp;"Da li si oženjen?"
<BR>&nbsp;&nbsp;&nbsp;&nbsp;&nbsp;"Žena mi je mrtva. Dece nemam."
<BR>&nbsp;&nbsp;&nbsp;&nbsp;&nbsp;"Znači, nemaš nikoga koga bi mogli da uzmu kao taoca."
<BR>&nbsp;&nbsp;&nbsp;&nbsp;&nbsp;"Nemam."
<BR>&nbsp;&nbsp;&nbsp;&nbsp;&nbsp;"Da te posavetujem?"
<BR>&nbsp;&nbsp;&nbsp;&nbsp;&nbsp;"Ukoliko možeš."
<BR>&nbsp;&nbsp;&nbsp;&nbsp;&nbsp;"Ne znam kakva je politika Mazgova, niti šta smera, ali do sada kvalifikovanim radnicima nije naneto nikakvo zlo. Plate su skočile. Cveta proizvodnja svih vrsta atomskog oružja."
<BR>&nbsp;&nbsp;&nbsp;&nbsp;&nbsp;"Zaista? To zvuči kao da se ofanziva nastavlja."
<BR>&nbsp;&nbsp;&nbsp;&nbsp;&nbsp;"Ne znam. Mazgov je lukav kurvin sin, lako je moguće da hoće da potčini radnike lepim. Ukoliko ga uz svu svoju psihoistoriju nije mogao pročitati ni sam Seldon, ja neću ni da pokušavam. No, i ti, eto, nosiš radničko odelo. A to nešto kazuje, zar ne?"
<BR>&nbsp;&nbsp;&nbsp;&nbsp;&nbsp;"Nisam kvalifikovani radnik."
<BR>&nbsp;&nbsp;&nbsp;&nbsp;&nbsp;"Prošao si kroz vojnu obuku iz atomistike, zar ne?"
<BR>&nbsp;&nbsp;&nbsp;&nbsp;&nbsp;"Sigurno."
<BR>&nbsp;&nbsp;&nbsp;&nbsp;&nbsp;"To je dovoljno. U gradu se nalazi firma 'Ležaji za atomsko polje, a.d.' Kaži im da imaš iskustva. Smrdljivci koji su fabrikom upravljali za Indberov račun još uvek njom upravljaju - za račun Mazgova. Neće postavljati pitanja sve dok im treba još radnika da bi zaradili svoj masni zalogaj. Izdaće ti ličnu kartu, a moći ćeš i da zaradiš sobu u stambenom bloku korporacije. Mogao bi sad da kreneš."
<BR>&nbsp;&nbsp;&nbsp;&nbsp;&nbsp;I na taj način kapetan Han Pričer iz Nacionalne flote postade armirač Lo Moro u 45. radionici korporacije 'Ležaji za atomsko polje a.d.' A od obaveštajnog agenta spusti se na društvenoj lestvici do 'zaverenika' - do položaja koji ga je nekoliko meseci kasnije doveo tamo gde se nekada nalazio Indberov privatni vrt.
<BR>&nbsp;&nbsp;&nbsp;&nbsp;&nbsp;U vrtu, kapetan Pričer osmotri radometar na svom dlanu. Unutrašnje polje uzbunjivanja još uvek je radilo, te pričeka. Preostalo je još pola časa u veku atomske bombe u njegovim ustima. Oprezno je okrenuo jezikom.
<BR>&nbsp;&nbsp;&nbsp;&nbsp;&nbsp;Radometar utonu u zloslutnu tamu i kapetan brzo krenu napred.
<BR>&nbsp;&nbsp;&nbsp;&nbsp;&nbsp;Stvari su se do sada dobro odvijale.
<BR>&nbsp;&nbsp;&nbsp;&nbsp;&nbsp;Njegovim mislima prođe objektivna činjenica - naime, da je vek atomske bombe dug koliko i njegov sopstveni; da njena smrt znači njegovu smrt - a i smrt Mazgova.
<BR>&nbsp;&nbsp;&nbsp;&nbsp;&nbsp;Tada će biti dosegnut veliki prelomni trenutak u četvoromesečnom ličnom ratu; u ratu koji je išao od bekstva kroz njutonsku fabriku do...
<BR>&nbsp;&nbsp;&nbsp;&nbsp;&nbsp;Čitava dva meseca je kapetan Pričer nosio olovnu pregaču i tešku masku za lice, sve dok iz njegovog ponašanja ne bi izbrisao sve vojničko. Bio je radnik koji je podizao svoju platu, provodio večeri u gradu i nikada nije razgovarao o politici.
<BR>&nbsp;&nbsp;&nbsp;&nbsp;&nbsp;Dva meseca nije video Lisca.
<BR>&nbsp;&nbsp;&nbsp;&nbsp;&nbsp;Jednog dana neki se čovek spotače kod njegove radne tezge i njemu se u džepu obre papirić. Na njemu je bila reč 'Lisac'. Baci je u atomsku komoru gde je iščezla kao nevidljiv oblačić, stvarajući jedan milimikrovolt energije - i vrati se svom poslu.
<BR>&nbsp;&nbsp;&nbsp;&nbsp;&nbsp;Iste večeri bio je u Liščevoj kući i uzeo učešće u partiji karata sa dvojicom koju je poznavao po čuvenju, i jednim čovekom koga je znao i iz viđenja i po imenu.
<BR>&nbsp;&nbsp;&nbsp;&nbsp;&nbsp;Razgovarali su preko karata dok su žetoni išli tamo-amo.
<BR>&nbsp;&nbsp;&nbsp;&nbsp;&nbsp;"Tu je osnovna greška", govorio je kapetan. "Živeti u preuveličanoj prošlosti. Osamdeset godina je naša organizacija čekala na pravi istorijski trenutak. Zaslepila nas je Seldonova psihoistorija, a jedan od njenih osnovnih stavova bio je da se pojedinac ne računa, da on ne stvara istoriju, a da nad njim prevagu imaju složeni društveni i privredni činioci, stvarajući od njega marionetu." Pažljivo je sredio svoje karte, pažljivo ocenio njihovu vrednost, pa zatim, stavljajući žeton, reče: "Zašto ne ubiti Mazgova?"
<BR>&nbsp;&nbsp;&nbsp;&nbsp;&nbsp;"I šta bi se time postiglo?" besno upita čovek sleva.
<BR>&nbsp;&nbsp;&nbsp;&nbsp;&nbsp;"Vidiš", primeti kapetan bacivši dve karte, "to je upravo taj stav. Šta znači jedan čovek iz triliona. Galaksija neće prestati da se vrti ako jedan čovek umre. Ali Mazgov nije čovek, on je mutant. Već je poremetio Seldonov plan, i ako zastanete da porazmislite o implikacijama, to znači da on - jedan čovek - jedan mutant može poremetiti celokupnu Seldonovu psihoistoriju. Da ga nije bilo Zadužbina ne bi propala. Ukoliko prestane da živi, ona neće ostati takva.
<BR>&nbsp;&nbsp;&nbsp;&nbsp;&nbsp;Uostalom, demokrate su se osamdeset godina borile protiv gradonačelnika i trgovaca, prećutno ih prihvatajući. Pokušajno sa ubistvom."
<BR>&nbsp;&nbsp;&nbsp;&nbsp;&nbsp;"Kako?" upade s hladnom razboritošću Lisac.
<BR>&nbsp;&nbsp;&nbsp;&nbsp;&nbsp;Kapetan sporo nastavi: "Tri meseca sam utrošio na razmišljanje, ne došavši do rešenja. Došao sam ovamo i našao ga za pet minuta."
<BR>&nbsp;&nbsp;&nbsp;&nbsp;&nbsp;On letimično pogleda u čoveka čije mu se široko, ružičasto, dinjasto lice osmehivalo s desne strane. "Ti si bio komornik gradonačelnika Indbera. Nisam znao da pripadaš podzemnom pokretu."
<BR>&nbsp;&nbsp;&nbsp;&nbsp;&nbsp;"Ni ja nisam znao za tebe."
<BR>&nbsp;&nbsp;&nbsp;&nbsp;&nbsp;"E, kao komornik mora da si povremeno proveravao rad sistema za uzbunu u palati."
<BR>&nbsp;&nbsp;&nbsp;&nbsp;&nbsp;"Tako je."
<BR>&nbsp;&nbsp;&nbsp;&nbsp;&nbsp;"A u palati se sada nalazi Mazgov."
<BR>&nbsp;&nbsp;&nbsp;&nbsp;&nbsp;"Tako je objavljeno, mada, on je skroman osvajač koji ne drži govore, ne izdaje proklamacije i ne pojavljuje se uopšte u javnosti."
<BR>&nbsp;&nbsp;&nbsp;&nbsp;&nbsp;"To je stara priča, koja ništa ne menja. Jedino što nam je potrebno to si ti, moj bivši komorniče."
<BR>&nbsp;&nbsp;&nbsp;&nbsp;&nbsp;Otvoriše karte i Lisac pokupi uloge. Polagano je opet delio. Čovek koji je nekad bio komornik jednim potezom pokupi svoje karte. "Žao mi je, kapetane. Ja jesam proveravao sistem za uzbunu, ali bilo je to rutinski. O njemu ništa ne znam."
<BR>&nbsp;&nbsp;&nbsp;&nbsp;&nbsp;"To sam i očekivao. Međutim, tvoj mozak je zadržao eidetičko pamćenje komandnih uređaja, i ukoliko bi se dovoljno duboko sondirao - psihosondom..."
<BR>&nbsp;&nbsp;&nbsp;&nbsp;&nbsp;Komornikovo rumeno lice iznebuha preblede i oklembesi se. Od iznenadnog stiska pesnice karte mu se zagužvaše. "Psihosonda?"
<BR>&nbsp;&nbsp;&nbsp;&nbsp;&nbsp;"Ne treba da brineš", odseče kapetan, "znam kako je valja upotrebiti. Neće ti više naškoditi, samo ćeš nekoliko dana biti slab. A i da ti naudi, to je rizik koji moraš podneti i cena koju plaćaš. Među nama ima nekih koji bi, bez sumnje, na osnovu komandnih uređaja mogli odrediti kombinacije talasnih dužina. Neki bi mogli napraviti malu vremensku bombu, a ja ću je sam preneti do Mazgova."
<BR>&nbsp;&nbsp;&nbsp;&nbsp;&nbsp;Ljudi se nadneše nad sto.
<BR>&nbsp;&nbsp;&nbsp;&nbsp;&nbsp;Kapetan produži: "Date večeri u Terminus Gradu u blizini palate počela bi pobuna. Bez prave borbe. Neredi, a zatim bi se razbežali. Dokle god se straži privlači pažnja... ili, bar, odvlači pažnja..."
<BR>&nbsp;&nbsp;&nbsp;&nbsp;&nbsp;Od tog dana čitavog meseca su se odvijale pripreme, a kapetan Han Pričer iz Nacionalne flote, nakon što je postao zaverenik, spusti se još niže na društvenoj lestvici i postade 'ubica'.
<BR>&nbsp;&nbsp;&nbsp;&nbsp;&nbsp;Kapetan Pričer, ubica, nalazio se sada u samoj palati, ustanovivši da je turobno zadovoljan svojom psihološkom procenom. Savršen spoljni sistem za uzbunu značio je da je unutra malobrojna straža. U ovom slučaju - nikakva.
<BR>&nbsp;&nbsp;&nbsp;&nbsp;&nbsp;U glavi je imao jasnu sliku plana sprata. Pretvarao se u mrlju koja koja se bešumno kretala dobro zastrvenim odmorištem na stepeništu. Došavši do kraja, priljubi se uza zid i sačeka.
<BR>&nbsp;&nbsp;&nbsp;&nbsp;&nbsp;Pred njim su se nalazila mala zatvorena vrata koja su vodila u lične odaje.
<BR>&nbsp;&nbsp;&nbsp;&nbsp;&nbsp;Mora biti da je iza tih vrata mutant koji je pobedio nepobedive. Poranio je - bombi beše preostalo još deset minuta života.
<BR>&nbsp;&nbsp;&nbsp;&nbsp;&nbsp;Prođe još pet minuta i još uvek nigde nikakvog šuma. Mazgovu je preostalo još pet minuta života, a i samom kapetanu Pričeru...
<BR>&nbsp;&nbsp;&nbsp;&nbsp;&nbsp;Na iznenadan poriv, on zakorači napred. Zavera više nije mogla propasti. Kada bomba bude eksplodirala, sa njom će odleteti palata - čitava palata. Vrata između njega i mutanta - tih deset aršina između njih - nisu predstavljala ništa. No, poželeo je da gleda Mazgova dok budu zajedno umirali.
<BR>&nbsp;&nbsp;&nbsp;&nbsp;&nbsp;Konačno, bezobzirnim gestom baci se na vrata. A ona se otvoriše i oslobodiše zaslepljujuću svetlost.
<BR>&nbsp;&nbsp;&nbsp;&nbsp;&nbsp;Kapetan Pričer posrnu, a zatim povrati ravnotežu. Nasred sobe, pred okačenim akvarijumom sa ribama, stajao je čovek koji blago podiže pogled.
<BR>&nbsp;&nbsp;&nbsp;&nbsp;&nbsp;Njegova uniforma bila je sumorne crne boje, a kad je otsutnom kretnjom kucnuo po akvarijumu iz njega hitro iskoči ribica cinober boje, sa bledonarandžastim paperjastim repnim perajem.
<BR>&nbsp;&nbsp;&nbsp;&nbsp;&nbsp;"Uđite kapetane", reče on.
<BR>&nbsp;&nbsp;&nbsp;&nbsp;&nbsp;Kapetanovom drhtavom jeziku izgledalo je kao da pod njim mala metalna loptica zlokobno raste - mada je znao da je to fizički nemoguće. Ali bio je to poslednji minut njegovog života.
<BR>&nbsp;&nbsp;&nbsp;&nbsp;&nbsp;"Bolje ispustite tu glupu lopticu da biste mogli da govorite. Neće eksplodirati", reče uniformisani čovek.
<BR>&nbsp;&nbsp;&nbsp;&nbsp;&nbsp;Prođe minut, i sporim, otežalim kretnjama kapetan savi glavu i ispusti srebrnu lopticu na dlan, jarosnom silinom je bacivši prema zidu. Ona se odbi uz tiho, oštro zveckanje, bezopasno svetlucajući u letu.
<BR>&nbsp;&nbsp;&nbsp;&nbsp;&nbsp;"Toliko što se toga tiče. Ionako vam ništa dobro ne bi donela, kapetane. Ja nisam Mazgov. Zadovoljićete se njegovim vicekraljem", sleže ramenima uniformisani čovek.
<BR>&nbsp;&nbsp;&nbsp;&nbsp;&nbsp;"Kako ste saznali?" promrmlja prigušeno kapetan.
<BR>&nbsp;&nbsp;&nbsp;&nbsp;&nbsp;"Pripiši to efikasnom kontraobaveštajnom sistemu. Mogu navesti ime svakog člana vaše male bande, svaku fazu vašeg planiranja..."
<BR>&nbsp;&nbsp;&nbsp;&nbsp;&nbsp;"I pustili ste da dođem dovde?"
<BR>&nbsp;&nbsp;&nbsp;&nbsp;&nbsp;"Što da ne? Jedna od mojih važnijih dužnosti ovde jeste da pronađem tebe i neke druge. Naročito tebe. Mogao sam te ščepati još pre nekoliko meseci, dok si još bio radnik u njutonskoj fabrici ležaja, ali ovako je mnogo bolje. Da sam nisi izneo plan zavere, neko od mojih ljudi bi ti nešto slično predložio. Rezultat je sasvim dramatičan i prilično surovo šaljiv."
<BR>&nbsp;&nbsp;&nbsp;&nbsp;&nbsp;Kapetanov pogled je bio neumoljiv. "I meni tako izgleda. Sada je sve gotovo."
<BR>&nbsp;&nbsp;&nbsp;&nbsp;&nbsp;"Tek započinje. Hajde, kapetane, sedite. Ostavimo izigravanje junaštva budalama na koje to ostavlja utisak. Kapetane, vi ste sposoban čovek. Prema podacima koje imam, prvi ste u Zadužbini shvatili moć Mazgova. Otada ste pokazivali prilično smelo zanimanje za životni početak Mazgova. Bili ste jedan od onih koji su oteli njegovog komedijaša, uzgred budi rečeno, još uvek nepronađenog - i za to vam sledi plata. Prirodno, zapažena je vaša sposobnost, a Mazgov nije od onih koji se boje sposobnosti svojih neprijatelja sve dok ih može pretvoriti u nove prijatelje."
<BR>&nbsp;&nbsp;&nbsp;&nbsp;&nbsp;"To, dakle, smerate? Ah, ne!"
<BR>&nbsp;&nbsp;&nbsp;&nbsp;&nbsp;"Ah, da! To i jeste svrha večerašnje komedije. Vi ste inteligentan čovek, a ipak vaše male zavere protiv Mazgova komično propadaju. Jedva da ih možete nazvati zaverama. Da li je to deo vašeg vojničkog vaspitanja da traćite brodove u beznadežnim akcijama?"
<BR>&nbsp;&nbsp;&nbsp;&nbsp;&nbsp;"Čovek mora prvo da prizna da su one beznadežne."
<BR>&nbsp;&nbsp;&nbsp;&nbsp;&nbsp;"Čovek će to priznati", blago mu potvrdi vicekralj. "Mazgov je osvojio Zadužbinu. Ona se brzo pretvara u arsenal za izvršavanje njegovih viših ciljeva."
<BR>&nbsp;&nbsp;&nbsp;&nbsp;&nbsp;"Kakvih viših ciljeva?"
<BR>&nbsp;&nbsp;&nbsp;&nbsp;&nbsp;"Osvajanje čitave Galaksije. Ponovo ujedinjavanje svih otcepljenih svetova u jedno novo Carastvo. Ostvarenje, ti tupoglavi rodoljube, sna vašeg rođenog Seldona, sedam stotina godina ranije nego što se on nadao da će biti ostvaren. A u tom ostvarenju bi i ti mogao da pomogneš."
<BR>&nbsp;&nbsp;&nbsp;&nbsp;&nbsp;"Mogu, bez sumnje. ali neću, nema sumnje."
<BR>&nbsp;&nbsp;&nbsp;&nbsp;&nbsp;"Obavešten sam da samo još tri Samostalna trgovačka sveta pružaju otpor", uporno nastavi vicekralj. "Oni neće još dugo. To su poslednje zadužbinske snage. Dakle, još uvek se odupireš?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Pa ipak, nećeš dugo. Najdelotvornije je svojevoljno pristupanje. No i drugi način će zadovoljiti. Na žalost, Mazgov je odsutan. Kao i uvek, predvodi bitku protiv trgovaca koji prižaju otpor. Međutim, u stalnoj je vezi sa nama. Nećeš dugo čekati."
<BR>&nbsp;&nbsp;&nbsp;&nbsp;&nbsp;"Na šta?"
<BR>&nbsp;&nbsp;&nbsp;&nbsp;&nbsp;"Na svoje preobraćanje."
<BR>&nbsp;&nbsp;&nbsp;&nbsp;&nbsp;"Mazgov će utvrditi da to prevazilazi njegovu moć", ledeno odvrati kapetan.
<BR>&nbsp;&nbsp;&nbsp;&nbsp;&nbsp;"Ali neće. Ja nisam prevazišao njegovu moć. Zar me ne prepoznaješ? Pa, bio si na Kalganu, znači da si me video. Nosio sam monokl, skarletnu odeždu postavljenu krznom, visoku kapu..."
<BR>&nbsp;&nbsp;&nbsp;&nbsp;&nbsp;Kapetan se od zaprepašćenja ukoči. "Ti si bio generalisimus Kalgana?"
<BR>&nbsp;&nbsp;&nbsp;&nbsp;&nbsp;"Da. A sada sam odani vicekralj Mazgova. Vidiš, zna da ubedi."
</P></TD></TR></TABLE>
<P class="next">
<A HREF=p24.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
