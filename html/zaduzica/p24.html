<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>21. MEĐUIGRA U SVEMIRU
<P>&nbsp;&nbsp;&nbsp;&nbsp;&nbsp;Uspešno su se probili kroz blokadu. U ogromnim prostranstvima svemira ni sve flote koje su ikada postojale ne bi mogle motriti na sve izbliza. Kad se imaju brod, vešt pilot i umerena količina sreće, mogu se naći rupe.
<BR>&nbsp;&nbsp;&nbsp;&nbsp;&nbsp;Sa hladnokrvnim spokojstvom Toran je vozio stenjuću letelicu od susedstva jedne do susedstva druge zvezde. Koliko je blizina velike mase činila međuzvezdani skok neuobičajenim i teškim, toliko je ona i neprijateljske uređaje za otkrivanje činila neupotrebljivim, ili gotovo takvim. Kad se jednom prošlo kroz pojas brodova prošlo se i kroz unutrašnje prste mrtvog svemira, kroz čiji se blokirani subetar nije mogla probiti nikakva poruka. Po prvi put za više od tri meseca Toran oseti da nije izolovan.
<BR>&nbsp;&nbsp;&nbsp;&nbsp;&nbsp;Protekla je nedelja dana pre nego što neprijateljske emisije vesti počeše da sadrže i nešto više izuzev nezanimljivih, samohvalisavih pojedinosti o rastućoj kontroli nad Zadužbinom. Bilo je to one nedelje kada je Toranov oklopni trgovački brod ubrzanim skokovima isplovio sa Periferije.
<BR>&nbsp;&nbsp;&nbsp;&nbsp;&nbsp;Ebling Miz povika prema pilotskoj kabini i Toran se, žmirkajući, odvoji od karti.
<BR>&nbsp;&nbsp;&nbsp;&nbsp;&nbsp;"Šta se desilo?" Toran uđe u malu središnju odaju, koju je Bejta neizbežno namenila za dnevnu sobu.
<BR>&nbsp;&nbsp;&nbsp;&nbsp;&nbsp;"Dabogda me razneli, ako znam. Novinari Mazgova najavljuju specijalno saopštenje. Mislio sam da bi i ti voleo da čuješ", odmahnu glavom Miz.
<BR>&nbsp;&nbsp;&nbsp;&nbsp;&nbsp;"Mogao bih. Gde je Bejta?"
<BR>&nbsp;&nbsp;&nbsp;&nbsp;&nbsp;"Postavlja sto za večeru i odabira jelovnik - ili se maje nekim sličnim andrmoljama."
<BR>&nbsp;&nbsp;&nbsp;&nbsp;&nbsp;Toran se spusti na ležaj koji je Magnifiku služio kao postelja i pričeka. Redosled 'Specijalnih saopštenja' Mazgova bio je monotono isti. Najpre - vojna muzika, a onda glas najavljivača kako klizi kao po maslacu. Zatim bi jedna za drugom išle nevažne vesti. Onda stanka. Pa trube, naraslo uzbuđenje i vrhunac.
<BR>&nbsp;&nbsp;&nbsp;&nbsp;&nbsp;Toran je sve to podnosio ćutke, dok je Miz nešto gunđao za sebe.
<BR>&nbsp;&nbsp;&nbsp;&nbsp;&nbsp;Najavljivač je prosipao konvencionalnu frazeologiju ratnih dopisnika - zanosne reči koje su u zvuk prevodile rastopljeni metal i razneto mesto svemirske bitke.
<BR>&nbsp;&nbsp;&nbsp;&nbsp;&nbsp;"Brze eskadre krstarica pod komandom general-potpukovnika Samina danas su se snažno sudarile sa grupom jedinica koja je napadala sa Isa..." Brižljivo bezizrazno lice spikera na ekranu pretopi se u tamu svemira, koju su parali brzi tragovi brodova što su ševrdali kroz prazninu u ubojitoj bici. Glas je produžio kroz bezvučnu grmljavinu: "Najupečatljivija akcija ove bitke bio je sporedni okršaj teške krstarice Roj sa tri neprijateljska broda kategorije Nova..."
<BR>&nbsp;&nbsp;&nbsp;&nbsp;&nbsp;Na ekranu se promeni kadar, a u krupnom planu se pojavi veliki brod; potom se jedan od pomamnih napadača zažari, ispade iz fokusa, zalete i zabi u veliki brod. Roj se silovito povi, preživevši iskosa zadani udarac od koga se sam napadač uz uvijanje odbi, bacajući odbleske. Najavljivačevo tečno, neuzbuđeno čitanje se produži do poslednjeg udarca i poslednje olupine.
<BR>&nbsp;&nbsp;&nbsp;&nbsp;&nbsp;Usledi nova stanka, pa uglavnom sličan izveštaj u reči i slici o bici sa Mnemonom kojem je, kao jedina novina, bio prodat dugačak opis udarnog desanta - slika raznetog grada - zbijeni i umorni zarobljenici - i ponovno zatamnjenje.
<BR>&nbsp;&nbsp;&nbsp;&nbsp;&nbsp;Mnemonu nije ostalo mnogo života.
<BR>&nbsp;&nbsp;&nbsp;&nbsp;&nbsp;Opet stanka - i najzad prozukao zvuk očekivanih duvačkih instrumenata. Ekran se pretopi u dugačak hodnik impresivno oivičen redovima vojnika, kroz koji je brzim krupnim koracima prolazio zvanični predstavnik za štampu u većničkoj uniformi.
<BR>&nbsp;&nbsp;&nbsp;&nbsp;&nbsp;Tišina je pritiskala.
<BR>&nbsp;&nbsp;&nbsp;&nbsp;&nbsp;Konačno se začu jedan svečan, spor i oštar glas:
<BR>&nbsp;&nbsp;&nbsp;&nbsp;&nbsp;"Po naređenju našeg suverena objavljuje se da je planeta Utočište, koja je do sada u ratu pružala otpor njegovoj volji, priznala svoj poraz. Ovog trenutka trupe našeg suverena zauzimaju planetu. Otpor je razbijen, nepovezan i brzo se lomi."
<BR>&nbsp;&nbsp;&nbsp;&nbsp;&nbsp;Zatamnjenje; ponovo se pojavi najavljivač s početka, da bi važno saopštio da će o daljem razvoju izveštavati onako kako se događaji budu odvijali.
<BR>&nbsp;&nbsp;&nbsp;&nbsp;&nbsp;Začu se muzika za igru, a Ebling Miz baci štitnik koji preseče dovod struje.
<BR>&nbsp;&nbsp;&nbsp;&nbsp;&nbsp;Ne rekavši ni reč, Toran ustade i nesigurna koraka iziđe. Psiholog se ne pomeri da ga zaustavi.
<BR>&nbsp;&nbsp;&nbsp;&nbsp;&nbsp;Kada je Bejta ušla iz kuhinje Miz joj tiho, rukom dade znak da ćuti.
<BR>&nbsp;&nbsp;&nbsp;&nbsp;&nbsp;"Zauzeli su Utočište", primeti.
<BR>&nbsp;&nbsp;&nbsp;&nbsp;&nbsp;"Već?" upita Bejta, šireći oči u neverici.
<BR>&nbsp;&nbsp;&nbsp;&nbsp;&nbsp;"Bez borbe. Bez (psovka)..." Zastade i proguta pljuvačku. "Ostavi Torana na miru. Nije mu prijatno. Kako bi bilo da ovog puta jedemo bez njega?"
<BR>&nbsp;&nbsp;&nbsp;&nbsp;&nbsp;Bejta baci pogled prema pilotskoj kabini, a onda se obeshrabreno okrenu. "U redu!"
<BR>&nbsp;&nbsp;&nbsp;&nbsp;&nbsp;Magnifiko je neopažen sedeo za stolom. Nije govorio niti jeo; samo je zurio preda se sa usredsređenim strahom koji kao da je iscedio svu životnost iz njegovog tanušnog tela.
<BR>&nbsp;&nbsp;&nbsp;&nbsp;&nbsp;Ebling Miz odsutno odgurnu smrznuto voće i grubo reče: "Dva trgovačka sveta se bore. Bore se i krvare, umiru i ne predaju se. Jedino na Utočištu... Baš kao i u Zadužbini..."
<BR>&nbsp;&nbsp;&nbsp;&nbsp;&nbsp;"Ali zašto? Zašto?"
<BR>&nbsp;&nbsp;&nbsp;&nbsp;&nbsp;Psiholog odmahnu glavom. "To je deo čitavog problema. Svaka neobična faceta je nagoveštaj prirode Mazgova. Prvo pitanje - kako je mogao osvojiti Zadužbinu sa malo krvi, u suštini jednim udarcem, dok su se Samostalni trgovački svetovi držali. Despresor atomskih reakcija bio je slabašno oružje - o njemu smo već toliko razgovarali da mi se smučilo - a nije delovalo ni na kog do na Zadužbinu.
<BR>&nbsp;&nbsp;&nbsp;&nbsp;&nbsp;Randu je mislio da je to možda neki radijacioni depresor volje." Eblingove prosede obrve se nabraše. "Možda je to na Utočištu obavilo posao. Međutim, zašto nije upotrebljen i na Mnemonu i Isu, gde se bore sa tolikom demonskom upornošću da im je, da bi ih potukli, potrebno pored vojske Mazgova i pola zadužbinske flote. Da, prepoznao sam brodove Zadužbine u napadu."
<BR>&nbsp;&nbsp;&nbsp;&nbsp;&nbsp;"Zadužbina, pa Utočište", prošapta Bejta, "Propast nas sledi a da nas se ne dotiče. Uvek joj za dlaku izmaknemo. Da li će tako doveka biti?"
<BR>&nbsp;&nbsp;&nbsp;&nbsp;&nbsp;Ebling Miz je nije slušao. Nastavio je za sebe: "Ali postavlja se jedno pitanje, još jedno pitanje. Bejta, sećaš li se vesti da na Terminusu nije pronađen komedijaš Mazgova, da se sumnja da je pobegao na Utočište ili da su ga sa sobom poveli njegovi prvobitni otmičari. Bejta, on ima neki značaj koji se ne gubi, a mi još nismo otkrili šta je to. Mora biti da Magnifiko zna nešto što je fatalno za Mazgova. U to sam siguran."
<BR>&nbsp;&nbsp;&nbsp;&nbsp;&nbsp;Magnifiko se, sav bled, mucajući usprotivi: "Gospodine... plemeniti gospodaru... kunem vam se, vaistinu, da moju pamet prevazilaze vaše želje. Sve što sam znao ja sam vam ispričao, a sondom ste iscedili i ono što sam znao a da nisam ni znao da znam."
<BR>&nbsp;&nbsp;&nbsp;&nbsp;&nbsp;"Znam... znam. To je tako malo. Neki tako sićušni nagoveštaj, da ga ni ti ni ja ne možemo sagledati. Ali ja to moram otkriti, jer će uskoro pasti i Mnemon i Is, a kada oni padnu mi ćemo biti poslednji ostaci, poslednje kapljice nezavisne Zadužbine."
<BR>&nbsp;&nbsp;&nbsp;&nbsp;&nbsp;Kad se prodre u srž Galaksije zvezde počinju gusto da se roje. Gravitaciona polja se preklapaju sa jačinom koja je dovoljna da uvede takve poremećaje u međuzvezdani skok da se preko njih ne može preći.
<BR>&nbsp;&nbsp;&nbsp;&nbsp;&nbsp;Toranu ovo postade jasno kada jedan skok dovede njihov brod usred jare crvenog džina. Džin zlurado ščepa brod, a stisak mu se olabavi i opusti tek posle po dušu pogubnih i besnih dvadeset časova.
<BR>&nbsp;&nbsp;&nbsp;&nbsp;&nbsp;Posedujući karte ograničenog dometa i nepotpuno razvijeno iskustvo, kako u operativnom tako i u matematičkom smislu, Toran se pomiri s tim da će danima i danima morati da se posveti pažljivom trasiranju puta između skokova.
<BR>&nbsp;&nbsp;&nbsp;&nbsp;&nbsp;Taj posao se pretvori u neku vrstu zajedničkog projekta. Ebling Miz je kontrolisao Toranove proračune, dok je Bejta pomoću raznih uopštavajućih metoda pokušavala da izdvoji pravo rešenje iz raznih mogućih maršruta. Čak behu i Magnifika zaposlili rutinskim proračunima na računaru, a kako je sam jednom objasnio ta vrsta posla mu je pričinjavala veliko uživanje i u njoj se pokazao iznenađujuće spretnim.
<BR>&nbsp;&nbsp;&nbsp;&nbsp;&nbsp;I u tome im prođe mesec ili nešto više dana, a onda Bejta ugleda crvenu liniju koja je krivudajući krčila sebi putanju na brodskom trodimenzionalnom modelu galaktičkog sočiva, sve do središta, i sa podrugljivim zadovoljstvom primeti: "Znate kako izgleda. Izgleda kao kišna glista od deset pedalja koja strahovito pati od lošeg varenja. Na kraju, ti ćeš nas odvesti na Utočište."
<BR>&nbsp;&nbsp;&nbsp;&nbsp;&nbsp;"I hoću", zareža Toran besno, gužvajući svoju kartu, "ako ne zavežeš."
<BR>&nbsp;&nbsp;&nbsp;&nbsp;&nbsp;"A povrh svega", nastavi Bejta, "verovatno da postoji neki put koji vodi pravo kao meridijan."
<BR>&nbsp;&nbsp;&nbsp;&nbsp;&nbsp;"Je li? Pre svega, ćurko, dok se došlo do takvog puta verovatno je pet stotina brodova pet stotina godina nasumice tragalo za njim, a na mojoj ga pišljivoj karti od pola kredita nema. Osim toga, možda je i dobro izbegavati takve puteve. Verovatno su zagušeni brodovima. A osim toga..."
<BR>&nbsp;&nbsp;&nbsp;&nbsp;&nbsp;"Oh, tako ti Galaksije, prestani da toliko izlivaš pravedni gnev." Ruka joj se obre u njegovoj kosi.
<BR>&nbsp;&nbsp;&nbsp;&nbsp;&nbsp;"Jaoj! Pusti me", jauknu on i zgrabi je za članak ruke gurnuvši je na pod, tako da se tu nađoše isprepletani Toran, Bejta i stolica. To se izrodi u zadihani rvački okršaj koji se uglavnom sastojao od zagrcnutog smejanja i raznih prljavih udaraca.
<BR>&nbsp;&nbsp;&nbsp;&nbsp;&nbsp;U to naiđe Magnifiko kao bez daha i Toran se oslobodi.
<BR>&nbsp;&nbsp;&nbsp;&nbsp;&nbsp;"Šta se desilo?"
<BR>&nbsp;&nbsp;&nbsp;&nbsp;&nbsp;Komedijaševo lice su brazdale brižne bore, a preko ogromnog hrpta nosa zategla mu se prebledela koža. "Instrumenti se čudno ponašaju, gospodine. Svestan svog neznanja nisam ih ni dodirnuo..."
<BR>&nbsp;&nbsp;&nbsp;&nbsp;&nbsp;U dve sekunde Toran se nađe u pilotskoj kabini i tiho reče Magnifiku: "Probudi Eblinga Miza i reci mu da siđe ovamo."
<BR>&nbsp;&nbsp;&nbsp;&nbsp;&nbsp;On se obrati Bejti koja je pokušavala da kosu prstima dovede u osnovni red: "Otkrili su nas, Bej."
<BR>&nbsp;&nbsp;&nbsp;&nbsp;&nbsp;"Otkrili?" Bejtine ruke se spustiše. "Ko?"
<BR>&nbsp;&nbsp;&nbsp;&nbsp;&nbsp;"To samo Galaksija zna", progunđa Toran, "ali pretpostavljam da nas je otkrio neko čiji nas atomski topovi već drže na nišanu."
<BR>&nbsp;&nbsp;&nbsp;&nbsp;&nbsp;Seo je i tiho počeo da šalje u subetar šifru za raspoznavanje broda.
<BR>&nbsp;&nbsp;&nbsp;&nbsp;&nbsp;Kada je u ogrtaču za kupanje, pospan, ušao Ebling Miz, Toran mu s mirnoćom jednog očajnika saopšti: "Izgleda da smo unutar granica lokalnog unutrašnjeg kraljevstva koje se zove Despotija Filija."
<BR>&nbsp;&nbsp;&nbsp;&nbsp;&nbsp;"Nikad za nju nisam čuo", odbrusi Miz.
<BR>&nbsp;&nbsp;&nbsp;&nbsp;&nbsp;"Pa nisam ni ja", odgovori Toran, "ali ipak nas je zaustavio filijski brod, i do nečega će doći."
<BR>&nbsp;&nbsp;&nbsp;&nbsp;&nbsp;Kapetan - inspektor sa filijskog broda nahrupi u pratnji šestorice naoružanih ljudi. Bio je niskog rasta, proređene kose, tankih usana i suve kože. Sedajući, on se oštro nakašlja, a onda uze knjigu koju je nosio pod rukom i otvori je na praznom listu.
<BR>&nbsp;&nbsp;&nbsp;&nbsp;&nbsp;"Molim vas vaše pasoše i dozvolu za prolazak broda."
<BR>&nbsp;&nbsp;&nbsp;&nbsp;&nbsp;"Nemamo ih", odvrati Toran.
<BR>&nbsp;&nbsp;&nbsp;&nbsp;&nbsp;"Nemate, a?" On na to zgrabi mikrofon okačen o pojasu i brzo progovori u njega: "Tri čoveka i jedna žena. Dokumenta nisu u redu." Pri tome zabeleži nešto u knjigu.
<BR>&nbsp;&nbsp;&nbsp;&nbsp;&nbsp;"Odakle ste?"
<BR>&nbsp;&nbsp;&nbsp;&nbsp;&nbsp;"Sa Sivene", ratoborno će Toran.
<BR>&nbsp;&nbsp;&nbsp;&nbsp;&nbsp;"Gde je to?"
<BR>&nbsp;&nbsp;&nbsp;&nbsp;&nbsp;"Sto hiljada parseka, osamdeset stepeni zapadno od Trantora, četrnaest stepeni..."
<BR>&nbsp;&nbsp;&nbsp;&nbsp;&nbsp;"Ostavi to, ostavi!" Toran opazi da je ispitivač zapisao: "Zemlja porekla - Periferija. Čovek s Filije produži: "Kuda idete?"
<BR>&nbsp;&nbsp;&nbsp;&nbsp;&nbsp;"U trantorski sektor", odgovori Toran.
<BR>&nbsp;&nbsp;&nbsp;&nbsp;&nbsp;"Svrha puta?"
<BR>&nbsp;&nbsp;&nbsp;&nbsp;&nbsp;"Radi zabave."
<BR>&nbsp;&nbsp;&nbsp;&nbsp;&nbsp;"Nosite li neki tovar?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Hm, hm! To ćemo proveriti." On klimnu i dva čoveka više nego užurbano poskočiše. Toran nije ni pokušao da se umeša.
<BR>&nbsp;&nbsp;&nbsp;&nbsp;&nbsp;"Šta vas dovodi na filijsku teritoriju?" Oči čoveka sa Filije neprijateljski zasijaše.
<BR>&nbsp;&nbsp;&nbsp;&nbsp;&nbsp;"Nismo znali gde smo. Nemam dobru kartu."
<BR>&nbsp;&nbsp;&nbsp;&nbsp;&nbsp;"Zbog toga ćeš platiti sto kredita globe i, naravno, uobičajene carinske dažbine."
<BR>&nbsp;&nbsp;&nbsp;&nbsp;&nbsp;On ponovo progovori u mikrofon, ali je više slušao nego što je govorio. Onda se obrati Toranu: "Da li se razumeš nešto u atomsku tehnologiju?"
<BR>&nbsp;&nbsp;&nbsp;&nbsp;&nbsp;"Pomalo", oprezno će Toran.
<BR>&nbsp;&nbsp;&nbsp;&nbsp;&nbsp;"Da?" Čovek s Filije zatvori knjigu i dodade: "Ljudi s Periferije uživaju glas da se razumeju. Obuci odelo i pođi sa mnom."
<BR>&nbsp;&nbsp;&nbsp;&nbsp;&nbsp;Bejta koraknu napred. "Šta ćete s njim?"
<BR>&nbsp;&nbsp;&nbsp;&nbsp;&nbsp;Toran je blago odgurnu u stranu i hladno upita: "Gde želite da idem?"
<BR>&nbsp;&nbsp;&nbsp;&nbsp;&nbsp;"Potrebne su manje opravke na našoj centrali. I on će s tobom." Prstom pokaza na Magnifika, čije se smeđe oči prestravljeno iskolačiše.
<BR>&nbsp;&nbsp;&nbsp;&nbsp;&nbsp;"Šta on ima s tim?" ljutito upita Toran.
<BR>&nbsp;&nbsp;&nbsp;&nbsp;&nbsp;Činovnik ga hladno pogleda. "Obavešten sam o piratskim aktivnostima u ovoj oblasti. Opis jednog od poznatih razbojnika u grubom se poklapa s njegovim. Radi se o čisto rutinskoj identifikaciji."
<BR>&nbsp;&nbsp;&nbsp;&nbsp;&nbsp;Toran je oklevao, međutim, šestorica ljudi i šest automatskih pištolja behu rečit argument. On se maši za ormar da bi izvadio odela.
<BR>&nbsp;&nbsp;&nbsp;&nbsp;&nbsp;Čas kasnije u utrobi filijskog broda on se uspravi i besno prasnu: "Koliko ja vidim, sa motorima je sve u redu. Razvodnici su ispravni. L-cevi se ispravno napajaju, a analiza reakcije je kako valja. Ko je ovde glavni?"
<BR>&nbsp;&nbsp;&nbsp;&nbsp;&nbsp;Glavni inženjer tiho reče: "Ja sam."
<BR>&nbsp;&nbsp;&nbsp;&nbsp;&nbsp;"E, vodite me odavde..."
<BR>&nbsp;&nbsp;&nbsp;&nbsp;&nbsp;Odvedoše ga do oficirskih odaja, gde se u malom predsoblju nalazio samo neki ravnodušni zastavnik.
<BR>&nbsp;&nbsp;&nbsp;&nbsp;&nbsp;"Gde je čovek koji je sa mnom došao?"
<BR>&nbsp;&nbsp;&nbsp;&nbsp;&nbsp;"Molim vas, pričekajte", reče zastavnik.
<BR>&nbsp;&nbsp;&nbsp;&nbsp;&nbsp;Petnaest minuta kasnije uvedoše Magnifika.
<BR>&nbsp;&nbsp;&nbsp;&nbsp;&nbsp;"Šta su ti uradili?" brzo upita Toran.
<BR>&nbsp;&nbsp;&nbsp;&nbsp;&nbsp;"Ništa. Baš ništa." Magnifiko sporo odmahnu glavom.
<BR>&nbsp;&nbsp;&nbsp;&nbsp;&nbsp;Za ispunjenje potraživanja Filije bilo je potrebno dve stotine i pedeset kredita - od čega je pedeset kredita bilo da ih smesta oslobode - i tako se ponovo nađoše u slobodnom svemiru.
<BR>&nbsp;&nbsp;&nbsp;&nbsp;&nbsp;"Zar nismo zaslužili pratnju?" uz usiljen osmeh upita Bejta. "Zar nas neće na uobičajeni figurativni način šutnuti preko granice?"
<BR>&nbsp;&nbsp;&nbsp;&nbsp;&nbsp;Toran smrknuto odvrati: "Nije to bio filijski brod, a još neko vreme nećemo otići. Dođite ovamo."
<BR>&nbsp;&nbsp;&nbsp;&nbsp;&nbsp;Sakupiše se oko njega.
<BR>&nbsp;&nbsp;&nbsp;&nbsp;&nbsp;"Bio je to brod Zadužbine, a na njemu su bili ljudi Mazgova", bez okolišenja im reče.
<BR>&nbsp;&nbsp;&nbsp;&nbsp;&nbsp;Ebling se saže da podigne cigaru koju beše ispustio. "Ovde? Nemoguće! Nalazimo se na trideset hiljada parseka od Zadužbine."
<BR>&nbsp;&nbsp;&nbsp;&nbsp;&nbsp;"I mi smo ovde. Šta ih sprečava da prevale isti put? Galaksije vam, Eblinže, mislite li da ne raspoznajem brodove? Video sam njihove motore i to mi je dovoljno. Kažem vam da je to bio zadužbinski motor u brodu Zadužbine."
<BR>&nbsp;&nbsp;&nbsp;&nbsp;&nbsp;"A kako su ovamo došli?" logično upita Bejta. "Kakve su šanse za slučajan susret dva broda u svemiru?"
<BR>&nbsp;&nbsp;&nbsp;&nbsp;&nbsp;"To sa ovim nema veze", uzrujano će Toran. "To jedino dokazuje da nas prate."
<BR>&nbsp;&nbsp;&nbsp;&nbsp;&nbsp;"Prate", ućutka ga Bejta. "Koz hipersvemir?"
<BR>&nbsp;&nbsp;&nbsp;&nbsp;&nbsp;"To je izvodljivo kad se ima dobar brod i pilot", umorno upade Ebling Miz. "Ali takva mi mogućnost ne izgleda naročito verovatna."
<BR>&nbsp;&nbsp;&nbsp;&nbsp;&nbsp;"Nisam prikrivao svoj kurs", uporno će Toran. "Prilikom poletanja ujednačeno sam povećavao brzinu držeći jedan isti kurs. Slepac je mogao da proračuna naš put."
<BR>&nbsp;&nbsp;&nbsp;&nbsp;&nbsp;"Vraga je mogao", uzviknu Bejta. "Kod onako šepavih skokova kakve si pravio to što su imali naš početni kurs ništa ne znači. Iz tvojih skokova smo više no jedanput izišli u suprotnom smeru."
<BR>&nbsp;&nbsp;&nbsp;&nbsp;&nbsp;"Gubimo vreme", škrgućući zubima planu Toran. "To je brod Zadužbine pod Mazgovom. Zaustavio nas je. Pretražio nas. Uzeli su samo Magnifika i mene da im poslužimo kao taoci, ukoliko biste nešto posumnjali i počeli da se bunite. Bolje bi bilo da smesta sagorimo u svemiru."
<BR>&nbsp;&nbsp;&nbsp;&nbsp;&nbsp;"Stani", zadrža ga Ebling Miz. "Zar hoćeš da nas uništiš zbog nekog broda za koji misliš da je neprijateljski? Razmisli, čoveče, zar bi nas te krntije vijale nemogućim putem preko polovine smrdljive Galaksije samo da bi nas pogledale, a onda pustile?"
<BR>&nbsp;&nbsp;&nbsp;&nbsp;&nbsp;"Ipak, njih je interesovalo kuda idemo."
<BR>&nbsp;&nbsp;&nbsp;&nbsp;&nbsp;"Ali zbog čega bi nas onda zaustavljali u budili naše nepoverenje? Ne mogu obe stvari biti moguće, znaš."
<BR>&nbsp;&nbsp;&nbsp;&nbsp;&nbsp;"Biće po mome. Pusti me, Eblinže, ili ću te udariti."
<BR>&nbsp;&nbsp;&nbsp;&nbsp;&nbsp;Magnifiko se naže napred, prestavši da se klati na svojoj omiljenoj stolici. Njegove nozdrve se od uzbuđenja raširiše. "Preklinjem za oproštaj što vas prekidam, no moj jadni um iznenada zaokuplja jedna čudna misao."
<BR>&nbsp;&nbsp;&nbsp;&nbsp;&nbsp;Bejta predoseti Toranov zlovoljni pokret, pa priskoči u pomoć Eblingu. "Napred, samo kaži, Magnifiko. Svi ćemo te pažljivo saslušati."
<BR>&nbsp;&nbsp;&nbsp;&nbsp;&nbsp;"Dok sam se nalazio na brodu, ovo malo pometene pameti što imam beše zbunjeno i pomućeno strepnjom. Istina je da se malo čega sećam što mi se desilo. Mnogi su u mene zurili, a govor im nisam razbirao. Al' na koncu kao da se kroz oblak sunčev zrak probi, pojavi se jedno poznato mi lice. Pokazao se namah, kao neki svetlucaj - al' ipak u mom sećanju sija sve jače i jasnije."
<BR>&nbsp;&nbsp;&nbsp;&nbsp;&nbsp;"Ko je to bio?" upita Toran.
<BR>&nbsp;&nbsp;&nbsp;&nbsp;&nbsp;"Onaj kapetan što nekad beše s nama kad ste me onda iz ropstva izbavili."
<BR>&nbsp;&nbsp;&nbsp;&nbsp;&nbsp;Magnifikova namera je očito bila da stvori senzaciju, a očarani osmeh koji se raširi u senci njegove surle potvrdi da je svestan uspešnog ostvarenja te namere.
<BR>&nbsp;&nbsp;&nbsp;&nbsp;&nbsp;"Kapetan... Han... Pričer?" strogo upita Miz. "Jesi li u to siguran? Sasvim siguran?"
<BR>&nbsp;&nbsp;&nbsp;&nbsp;&nbsp;"Gospodaru, kunem se", reče, položivši svoju koščatu tanku ruku na uska prsa. "Zakleo bih se u istinitost toga i pred samim Mazgovom i njemu uprkos, pa makar iza sebe imao svu moć da to porekne."
<BR>&nbsp;&nbsp;&nbsp;&nbsp;&nbsp;"O čemu se onda zapravo radi?" u čuđenju upita Bejta.
<BR>&nbsp;&nbsp;&nbsp;&nbsp;&nbsp;Komedijaš joj se obrati sa žarom: "Gospo moja, imam jednu teoriju. U meni se obrela već potpuna, kao da ju je Galaktički duh u moj um ulio." Podiže svoj glas kako bi nadjačao Torana, koji je pokušavao da ga prekine.
<BR>&nbsp;&nbsp;&nbsp;&nbsp;&nbsp;"Gospo moja", obraćao se samo Bejti, "a ako je ovaj kapetan kao i mi utekao brodom; ako je i on krenuo na put kao i mi sa nekom svojom namerom; ako je nesmotreno naleteo na nas, tada bi posumnjao da ga pratimo i presrećemo isto onako kao što mi sumnjamo da on čini. Kakvo je čudo onda da je odigrao komediju ne bi li ušao na naš brod?"
<BR>&nbsp;&nbsp;&nbsp;&nbsp;&nbsp;"Ali zašto smo mu bili potrebni na njegovom brodu?" upita Toran. "To se ne slaže."
<BR>&nbsp;&nbsp;&nbsp;&nbsp;&nbsp;"O, da", zagluši ga komedijaš čije je nadahnuće teklo. "Poslao je nekog potčinjenog koji nas ne poznaje, ali koji nas je preko mikrofona opisao. Kapetanu, dok ga je slušao, upada u oči moja bedna prilika, jer, vaistinu, u ovoj velikoj Galaksiji nema mnogo ovakvih jada. Ja sam potvrdio identitet vas ostalih."
<BR>&nbsp;&nbsp;&nbsp;&nbsp;&nbsp;"I ostavlja nas na miru?"
<BR>&nbsp;&nbsp;&nbsp;&nbsp;&nbsp;"Šta mi znamo o njegovom zadatku i njegovoj poverljivosti? Uhodio nas je i kad se uverio da nismo neprijatelji, mora biti da je smatrao za mudro da ne izlaže svoj plan opasnosti tako što će više njih znati za njega."
<BR>&nbsp;&nbsp;&nbsp;&nbsp;&nbsp;"Ne budi tvrdoglav, Tori", polako će Bejta. "Ovo doista objašnjava zbivanja."
<BR>&nbsp;&nbsp;&nbsp;&nbsp;&nbsp;"Moglo bi biti tako", potvrdi Miz.
<BR>&nbsp;&nbsp;&nbsp;&nbsp;&nbsp;Pred udruženim otporom Toran je bio nemoćan. Nešto ga je mučilo u komedijaševom tečnom objašnjenju. Nešto nije bilo u redu. A ipak, bio je zbunjen i uprkos sebi samom oseti kako mu bes jenjava.
<BR>&nbsp;&nbsp;&nbsp;&nbsp;&nbsp;"Na trenutak sam pomislio da smo na jednom od brodova Mazgova", prošapta on.
<BR>&nbsp;&nbsp;&nbsp;&nbsp;&nbsp;Pogled mu je pomućivao bol zbog, kako je izgledalo, konačnog gubitka Utočišta.
<BR>&nbsp;&nbsp;&nbsp;&nbsp;&nbsp;Ostali shvatiše.
</P></TD></TR></TABLE>
<P class="next">
<A HREF=p25.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
