<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>88. TOŠIO
<P>&nbsp;&nbsp;&nbsp;&nbsp;&nbsp;Spoj je bio gotov. Sad Kraidaiki može slušati podzemne glasove dogod mu to srce želi. Tošio je pustio da monofilament padne u blato. Odbacio je balast i saonice su počele zavojito da se podižu.
<BR>&nbsp;&nbsp;&nbsp;&nbsp;&nbsp;Kad je izbio na površinu, Tošio je odmah znao da se nešto izmenilo. Druge saonice, one koje su pripadale Tomu Orliju, bile su izvučene uz strmi nasip i ležale su na travi sa južne strane jezerceta. Iz otvorene kontrolne ploče visile su žice.
<BR>&nbsp;&nbsp;&nbsp;&nbsp;&nbsp;Na ivici vode čučao je Čarls Dart. Šimpanza se nagnuo prema njemu sa prstom na usnama.
<BR>&nbsp;&nbsp;&nbsp;&nbsp;&nbsp;Tošio je isključio motore i oslobodio se pojasa. Seo je i pogledao na čistinu, ali video je samo uznjihano granje.
<BR>&nbsp;&nbsp;&nbsp;&nbsp;&nbsp;Čarli je progovorio grlenim šapatom. "Mislim da Takata-Džim i Mec planiraju da uskoro polete, Tošio, sa mnom ili bez mene." Dart je delovao zbunjeno, kao da ga je zgranula glupost te pomisli.
<BR>&nbsp;&nbsp;&nbsp;&nbsp;&nbsp;Tošio je kontrolisao izraz lica. "Po čemu ste to zaključili, doktore Dart?"
<BR>&nbsp;&nbsp;&nbsp;&nbsp;&nbsp;"Čim si ti zaronio, dva Takata-Džimova Stenosa došla su i uzela radio sa onih saonica. Dok si još bio dole, isprobavali su i motore. Zvučali su dosta raštimano, ali sad ih sređuju. Mislim da im više i nije važno hoćeš li ih prijaviti."
<BR>&nbsp;&nbsp;&nbsp;&nbsp;&nbsp;Tošio je čuo prigušenu grmljavinu na jugu - duboko tutnjanje koje se neujednačeno uspinjalo i padalo.
<BR>&nbsp;&nbsp;&nbsp;&nbsp;&nbsp;Pogled mu je privukao pokret na severnoj stazi. Video je Ignacija Meca kako žuri niz šumsku stazu prema jugu, noseći zavežljaje zapisa. Iza njega su marširala četiri odlučna Kikvija, dobrovoljca. Njihovi vazdušni mehurovi bili su ponosno napeti, ali očito im se nije dopadalo što se približavaju prodornoj buci motora. Pred sobom su nosili grubo umotane bošče.
<BR>&nbsp;&nbsp;&nbsp;&nbsp;&nbsp;Iz grmlja je nekoliko desetina krupnih očiju nervozno posmatralo povorku.
<BR>&nbsp;&nbsp;&nbsp;&nbsp;&nbsp;Tošio je osluškivao zvuk motora i pitao se koliko je još vremena ostalo. Takata-Džim je završio recikliranje bombi ranije nego što su očekivali. Možda su potcenili delfinskog poručnika. Koliko će mu još vremena trebati da dovede čamac u vozno stanje?
<BR>&nbsp;&nbsp;&nbsp;&nbsp;&nbsp;Treba li da nekako odložim njihovo poletanje? Ako ostanem još malo, verovatno neću stići do 'Brazdača' na vreme.
<BR>&nbsp;&nbsp;&nbsp;&nbsp;&nbsp;"A vi, doktore Dart? Jeste li spremni da završite posao i ukrcate se čim vas Takata-Džim pozove?"
<BR>&nbsp;&nbsp;&nbsp;&nbsp;&nbsp;Dart je pogledao svoju komandnu tablu i odmahnuo glavom. "Potrebno mi je oko šest sati", zagunđao je. "Možda možemo da nađemo zajednički jezik, odlažući poletanje tog čamca. Imaš li neku ideju?"
<BR>&nbsp;&nbsp;&nbsp;&nbsp;&nbsp;Tošio se zamislio.
<BR>&nbsp;&nbsp;&nbsp;&nbsp;&nbsp;Pa, to je to, zar ne? trenutak odluke. Ako ti se ide, pođi smesta.
<BR>&nbsp;&nbsp;&nbsp;&nbsp;&nbsp;Duboko je uzdahnuo. Pa, dobro.
<BR>&nbsp;&nbsp;&nbsp;&nbsp;&nbsp;"Ako smislim način da ih malo zadržim, doktore Dart, hoćete li mi pomoći? Možda će biti malo opasno."
<BR>&nbsp;&nbsp;&nbsp;&nbsp;&nbsp;Dart je slegnuo ramenima. "Ionako sada samo čekam da se moj robot dovoljno spusti da bi postavio...pa, jedan instrument. Do tada sam slobodan. Šta treba da uradim?"
<BR>&nbsp;&nbsp;&nbsp;&nbsp;&nbsp;Tošio je otkačio dovod energije za monofilament sa svojih saonica i odsekao slobodan kraj. "Pa, za pečetak će nam biti potreban neko da se popne na drveće."
<BR>&nbsp;&nbsp;&nbsp;&nbsp;&nbsp;Čarli je iskrivio lice. "Stereotip", promrljao je za sebe. "Opet sam uhvaćen u stereotip."
</P></TD></TR></TABLE>
<P class="next">
<A HREF=p99.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
