<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>42. TOŠIO
<P>&nbsp;&nbsp;&nbsp;&nbsp;&nbsp;"Ne, doktore Dart. Nisam siguran u procenu nestatičkih sadržaja. Statički naboj robota bio je vrlo visok kad sam radio to očitavanje. Ako želite, mogu ga ponoviti odmah."
<BR>&nbsp;&nbsp;&nbsp;&nbsp;&nbsp;Tošiovi kapci otežali su od dosade. Izgubio je račun o vremenu koje je potrošio pritiskajući dugmad i očitavajući podatke po nalozima Čarlsa Darta. Šimpanza-planetolog jednostavno nije hteo da bude zadovoljan! Bez obzira na to koliko brzo i potpuno Tošio odgovorio, nikad nije bilo dovoljno dobro.
<BR>&nbsp;&nbsp;&nbsp;&nbsp;&nbsp;"Ne, ne, nemamo vremena", osorno je odvratio Čarli sa holo-ekrana na obali jezerceta. "Vidi možeš li sam to učiniti kad prekinemo vezu, dobro? Znaš, Tošio, to bi bio lep projekat sam za sebe. Neke od tih stena krajnje su jedinstvene! Ako izvršiš podrobno ispitivanje mineralogije ovog okna, rado ću ti pomoći da je napišeš. Zamisli da se zakitiš time! Jedan ozbiljan rad neće škoditi tvojoj karijeri."
<BR>&nbsp;&nbsp;&nbsp;&nbsp;&nbsp;Tošio je to lako mogao da zamisli. Zaista je mnogo naučio radeći za doktora Darta. Jedna od stvari koje je naučio i koja će mu mnogo koristiti ako ikad ode na postdiplomske studije, bila je da pažljivo bira mentora za svoj rad.
<BR>&nbsp;&nbsp;&nbsp;&nbsp;&nbsp;Uostalom, o tome bi se moglo raspravljati sa vanzemaljcima spremnim da ih zarobe, svuda unaokolo. Tošio je po hiljaditi put skrenuo misli od bitke u svemiru. To ga je vodilo u potištenost.
<BR>&nbsp;&nbsp;&nbsp;&nbsp;&nbsp;"Hvala, doktore Dart, ali..."
<BR>&nbsp;&nbsp;&nbsp;&nbsp;&nbsp;"Nema problema!" Čarli je bio osorno snishodljiv. "Pojedinosti o tvom projektu utvrdićemo kasnije, ako ti ne smeta. Sad treba da ustanovimo gde je tačno ona skalamerija."
<BR>&nbsp;&nbsp;&nbsp;&nbsp;&nbsp;Tošio je odmahnuo glavom, začuđen šimpanzinom postojanom samoživošću. Bojao se da će, ako se to samo još malo pogorša, izgubiti strpljenje pred šimpanzom, bio on stariji istraživač ili ne.
<BR>&nbsp;&nbsp;&nbsp;&nbsp;&nbsp;"Ovaj..." Tošio je proverio merače, "robot je sišao do dubine od nešto malo više od kilometra, doktore Dart. Pukotina je sve uža i ravnija što se više približavamo skorijim iskopima, pa na svakom zastanku pričvršćujem robota za zid."
<BR>&nbsp;&nbsp;&nbsp;&nbsp;&nbsp;Tošio je pogledao preko ramena na sveroistok, priželjkujući da se pojave Deni ili Džilijan i prekinu mučenje. No, Deni je bila sa svojim Kikvima, a Džilijan je poslednji put video u lotosovom stavu na čistini okrenutoj prema okeanu, neosetljivu na sve oko sebe.
<BR>&nbsp;&nbsp;&nbsp;&nbsp;&nbsp;Džilijan je bila prilično uznemirena ranije, kad joj je Takata-Džim rekao da su svi na brodu suviše zauzeti pripremama za pokret da bi razgovarali sa njom. Čak su i njena pitanja o Tomu Orliju otklonjena sa grubom učtivošću. Zvali bi je da su nešto saznali, rekao je Takata-Džim pre nego što je prekinuo vezu.
<BR>&nbsp;&nbsp;&nbsp;&nbsp;&nbsp;Tošio je video kako se zabrinutost širi njenim licem dok je svaki njen poziv odbijan. Novi oficir za vezu zamenio je Akija. Fin je rekao Džilijan da su svi koje je želela da čuje zauzeti. Jedini član posade sa kojim je mogla da razgovara bio je Čarls Dart, očito zato što njegovo znanje u tom trenutku nije bilo neophodno. A Šimpanza je odbio da razgovara o bilo čemu drugom osim o svom poslu.
<BR>&nbsp;&nbsp;&nbsp;&nbsp;&nbsp;Bez oklevanja je počela da se sprema za odlazak. Onda su stigla naređenja sa broda, direktno od Takata-Džima. Morala je da ostane do daljnjeg i pomogne Deni Sadmen u pripremi izveštaja o Kikvima.
<BR>&nbsp;&nbsp;&nbsp;&nbsp;&nbsp;Ovoga puta, Džilijan je mirno primila vest. Bez reči je otišla da se osami u džungli.
<BR>&nbsp;&nbsp;&nbsp;&nbsp;&nbsp;"...više onih Deninih izdanaka." Čarls Dart je govorio dok su Tošiove misli lutale. Tošio je primorao sebe da sedne sasvim uspravno i obrati pažnju na reči šimpanze-naučnika.
<BR>&nbsp;&nbsp;&nbsp;&nbsp;&nbsp;"...najuzbudljiviji su profili izotopa kalijuma i joda. To dokazuje moju hipotezu da je u nedavnim geološkim razdobljima neka razumna rasa zakopavala svoje otpatke u zoni tektonskih preklapanja ove planete! To je kolosalno važno, Tošio. Ovo stenje sadrži dokaze o slaganju đubreta sa površina tokom mnogih pokolenja, kao i o brzom recikliranju materija zbog blizine vulkana. Tu kao da je postojao ritam, plima i oseka. Ovde se već odavno dešava nešto strašno sumnjivo! Kitrup bi trebalo da je napušten još od vremena kad su ovde živeli drevni Karranci. Pa ipak, neko je sakrivao visoko prečišćene materije u koru ove planete, i to nedavno!"
<BR>&nbsp;&nbsp;&nbsp;&nbsp;&nbsp;Tošio je gotovo ispao nepristojan. 'Nedavno', nije nego! Dart je tragao po geološkim razdobljima. Svakog dana mogu doći Itiji i stuštiti se na njih, a on se ponaša prema podacima o hiljadama godina starom sakrivanju industrijskih otpadaka kao da je posredi najnovija misterija Skotland Jarda!
<BR>&nbsp;&nbsp;&nbsp;&nbsp;&nbsp;"Razumem. Usredsrediću se na to." Tošio i nije znao šta je od njega zahtevao Dart, ali nije nameravao da to i prizna.
<BR>&nbsp;&nbsp;&nbsp;&nbsp;&nbsp;"Nemojte se više brinuti. Robot će biti nadgledan danju i noću. Kipiru i Sahot imaju naređenje od Takata-Džima da ostanu priključeni na njega u smenama kad ja nisam tu. Oni će me naći ili probuditi ako se pojavi ikakva promena."
<BR>&nbsp;&nbsp;&nbsp;&nbsp;&nbsp;Hoće li to šimpanzi biti dovoljno? Delfini nisu bili nimalo oduševljeni tom naredbom iz 'Brazdačevog' štaba, ali poslušaće, makar to usporilo Sahotov rad sa Kikvima.
<BR>&nbsp;&nbsp;&nbsp;&nbsp;&nbsp;Čudo nad čudima, Čarli kao da se složio. "Pa, to je lepo od njih", promrljao je. "Pazi da im se zahvališ umesto mene. I slušaj! Možda bi Kipiru, dok je priključen, mogao da prati taj statički naboj robota? Stvar mi se ne dopada, a postaje sve gora."
<BR>&nbsp;&nbsp;&nbsp;&nbsp;&nbsp;"Dobro, zamoliću ga."
<BR>&nbsp;&nbsp;&nbsp;&nbsp;&nbsp;Šimpanza je protrljao oči maljavom nadlanicom i zevnuo.
<BR>&nbsp;&nbsp;&nbsp;&nbsp;&nbsp;"Slušaj, Tošio", rekao je . "Žao mi je, ali zaista mi je potreban odmor. Hoće li ti smetati ako odložimo dalji razgovor za malo kasnije? Javiću ti se posle večere i odgovoriti na sva tvoja pitanja, važi? U redu, onda se vidimo kasnije!" Čarli je pružio ruku i holo-slika je nestala.
<BR>&nbsp;&nbsp;&nbsp;&nbsp;&nbsp;Tošio je za trenutak zurio u prazan prostor, pomalo zbunjen. Smetati? Hoće li mu smetati? O, ne, nikako, zašto bi mi smetalo! Strpljivo ću sedeti ovde, sve dok se ti ne javiš ili mi nebo ne padne na glavu!
<BR>&nbsp;&nbsp;&nbsp;&nbsp;&nbsp;Frknuo je. Hoće li mi smetati.
<BR>&nbsp;&nbsp;&nbsp;&nbsp;&nbsp;Tošio je ustao. Zglobovi su mu zapucketali od predugog sedenja.
<BR>&nbsp;&nbsp;&nbsp;&nbsp;&nbsp;Mislio sam da sam premlad za to. Pa, dobro. Jedan kadet treba da iskusi sve.
<BR>&nbsp;&nbsp;&nbsp;&nbsp;&nbsp;Pogledao je prema šumi. Deni je zadubljena u posao sa Kikvima. Pitam se, treba li da uznemirim Džilijan. Verovatno se brine za Toma i ko bi je krivio zbog toga? Trebalo je da nam se javi još juče ujutro.
<BR>&nbsp;&nbsp;&nbsp;&nbsp;&nbsp;No, možda joj je potrebno društvo.
<BR>&nbsp;&nbsp;&nbsp;&nbsp;&nbsp;U poslednje vreme počeo je da mašta o Džilijan. Bilo je to sasvim prirodno, naravno. Ona je bila lepa starija žena - bilo joj je bar trideset - i po većini merila mnogo primamljivija od Deni Sadmen.
<BR>&nbsp;&nbsp;&nbsp;&nbsp;&nbsp;Ne znači da Deni nije privlačna na svoj način, ali Tošio nije želeo da mnogo razmišlja o njoj. Bolelo ga je to što ona namerno ne obraća pažnju na njega, praveći se da ga ne vidi kad su bili nasamo, a tako su bili slični.
<BR>&nbsp;&nbsp;&nbsp;&nbsp;&nbsp;Pri tom, Deni nije bila uvredljiva, ali u poslednje vreme postala je čudljiva. Tošio je verovao da je osetila da ga privlači i da mu uzvraća time što se ponaša hladno prema njemu. Rekao je sebi da je takvo njeno ponašanje nezrelo, ali i dalje ga je bolelo.
<BR>&nbsp;&nbsp;&nbsp;&nbsp;&nbsp;Maštanje o Džilijan bilo je nešto drugo. Bavio se sramnim, ali vrlo zanimljivim zamišljanjima šta bi se desilo kad bi on bio u blizini kad joj ustreba muškarac i kako bi joj pomogao da podnese svoj gubitak...
<BR>&nbsp;&nbsp;&nbsp;&nbsp;&nbsp;Ona je verovatno to znala, ali nije promenila ponašanje prema njemu. To je bilo utešno praštanje i učinilo ju je bezbednim objektom polutajnog obožavanja.
<BR>&nbsp;&nbsp;&nbsp;&nbsp;&nbsp;Naravno, možda sam samo veoma zbunjen, pomislio je Tošio. Pokušavam da analitički razmišljam na području gde gotovo nemam iskustva, a osećanja mi u tome smetaju.
<BR>&nbsp;&nbsp;&nbsp;&nbsp;&nbsp;Voleo bih da nisam samo trapavi klinac i da više ličim na Orlija.
<BR>&nbsp;&nbsp;&nbsp;&nbsp;&nbsp;Iz razmišljanja ga je trgao neujednačen elektronski zvuk iza njegovih leđa - komunikator je ponovo proradio.
<BR>&nbsp;&nbsp;&nbsp;&nbsp;&nbsp;"O, ne!" Jeknuo je. "Ne već!"
<BR>&nbsp;&nbsp;&nbsp;&nbsp;&nbsp;Stanica je emitovala smetnje dok je automatski tražila tačnu talasnu dužinu. Tošio je silno poželeo da joj pritrči i šutne je u bazdanu tamu rupe od svrdlastog drveta.
<BR>&nbsp;&nbsp;&nbsp;&nbsp;&nbsp;Odjednom se kroz smetnje probio isprekidani, pucketavi zvižduk.
<BR>
<BR>&nbsp;&nbsp;&nbsp;&nbsp;&nbsp;* Ako (šuštanje) kadeti
<BR>&nbsp;&nbsp;&nbsp;&nbsp;&nbsp;Stanu zajedno
<BR>&nbsp;&nbsp;&nbsp;&nbsp;&nbsp;Ko im nešto može?
<BR>&nbsp;&nbsp;&nbsp;&nbsp;&nbsp;* A od tih kadeta
<BR>&nbsp;&nbsp;&nbsp;&nbsp;&nbsp;Ko sme leteti
<BR>&nbsp;&nbsp;&nbsp;&nbsp;&nbsp;Kao Kalafijci?
<BR>
<BR>&nbsp;&nbsp;&nbsp;&nbsp;&nbsp;"Aki!" Tošio je žurno prišao i kleknuo pred aparat.
<BR>
<BR>&nbsp;&nbsp;&nbsp;&nbsp;&nbsp;* Sasvim je tačno,
<BR>&nbsp;&nbsp;&nbsp;&nbsp;&nbsp;Dragi kolega -
<BR>&nbsp;&nbsp;&nbsp;&nbsp;&nbsp;* Sećaš se kako smo
<BR>&nbsp;&nbsp;&nbsp;&nbsp;&nbsp;Lovili krabe?
<BR>
<BR>&nbsp;&nbsp;&nbsp;&nbsp;&nbsp;"Sećam li se? Aki! Voleo bih da smo sad kod kuće i lovimo ih! Šta se dešava? Je li oprema na mostu oštećena? Ne primam sliku i ima puno smetnji. Mislio sam da više nisi na dužnosti veziste. I zašto govoriš trinarni?"
<BR>
<BR>&nbsp;&nbsp;&nbsp;&nbsp;&nbsp;* Nužda (šuštanje)
<BR>&nbsp;&nbsp;&nbsp;&nbsp;&nbsp;Menja zakone -
<BR>&nbsp;&nbsp;&nbsp;&nbsp;&nbsp;* Šaljem ti poruku
<BR>&nbsp;&nbsp;&nbsp;&nbsp;&nbsp;Nervnim priključkom -
<BR>&nbsp;&nbsp;&nbsp;&nbsp;&nbsp;* Snažni pokrovitelj
<BR>&nbsp;&nbsp;&nbsp;&nbsp;&nbsp;Sada mi treba -
<BR>&nbsp;&nbsp;&nbsp;&nbsp;&nbsp;* Da (šuštanje) prenesem Upozorenje -
<BR>
<BR>&nbsp;&nbsp;&nbsp;&nbsp;&nbsp;Tošio je nabrao usne, ponavljajući za sebe poruku. 'Snažni pokrovitelj...' Delfini su davali takve titule vrlo malom broju ljudi. Na ostrvu je trenutno bio samo jedan kandidat.
<BR>&nbsp;&nbsp;&nbsp;&nbsp;&nbsp;"Hoćeš da govoriš sa Džilijan?"
<BR>
<BR>&nbsp;&nbsp;&nbsp;&nbsp;&nbsp;* Da hitno prenesem
<BR>&nbsp;&nbsp;&nbsp;&nbsp;&nbsp;Upozorenje -
<BR>
<BR>&nbsp;&nbsp;&nbsp;&nbsp;&nbsp;Tošio je zatreptao. "Odmah ću je dovesti. Aki! Sačekaj!" Okrenuo se i potrčao u šumu, iz sve snage dozivajući Džilijan.
</P></TD></TR></TABLE>
<P class="next">
<A HREF=p49.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
