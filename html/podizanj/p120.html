<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>108. 'BRAZDAČ'
<P>&nbsp;&nbsp;&nbsp;&nbsp;&nbsp;"Sad su se obe velike flote pokrenule prema Takata-Džimu!"
<BR>&nbsp;&nbsp;&nbsp;&nbsp;&nbsp;Džilijan je klimnula glavom. "I dalje me obaveštavaj, Vataceti." Okrenula se. "Tišt, koliko možemo ostati prikriveni tektonskim smetnjama?"
<BR>&nbsp;&nbsp;&nbsp;&nbsp;&nbsp;"Naša antigravitacija primetna je već pet minuta, Džilijan. Ne možemo još mnogo odlagati, leteći iznad vulkana. Ako hoćemo da išta postignemo, moramo dobiti na visini."
<BR>&nbsp;&nbsp;&nbsp;&nbsp;&nbsp;"Preko nas je prešao dugotalasni ssskaner!" javio je osmatrač. "Nekoliko brodova iz bitke nad Orlijevim položajem postalo je radoznalo!"
<BR>&nbsp;&nbsp;&nbsp;&nbsp;&nbsp;"Znači - to je to", objavila je Tišt. "Idemo."
<BR>&nbsp;&nbsp;&nbsp;&nbsp;&nbsp;Džilijan je odmahnula glavom. "Daj mi još pet minuta, Tišt. Ne brinu me zaostali brodovi sa severa. Drži me sakrivenu od glavnine flote još samo malo!"
<BR>&nbsp;&nbsp;&nbsp;&nbsp;&nbsp;Tišt se naglo okrenula u oksivodi, ostavljajući za sobom mehuriće. "Srećni Ka! Kreni na jug-jugozapad, prema onom novom vulkanu!"
<BR>&nbsp;&nbsp;&nbsp;&nbsp;&nbsp;Džilijan je napeto gledala u ekran. Mala plava tačka pokazivala je dugački čamac kako leti prema grupi od preko trideset mnogo većih tačaka.
<BR>&nbsp;&nbsp;&nbsp;&nbsp;&nbsp;"Hajde, takata-Džime", promrmljala je. "Mislila sam da te poznajem. Dokaži mi!"
<BR>&nbsp;&nbsp;&nbsp;&nbsp;&nbsp;Preko radija se nije čuo ni glas od odbeglog poručnika. Tošio mora da je obavio svoj posao i onesposobio sve aparate na ostrvu.
<BR>&nbsp;&nbsp;&nbsp;&nbsp;&nbsp;Plava tačka približila se na oko sto hiljada kilometara od neprijatelja.
<BR>&nbsp;&nbsp;&nbsp;&nbsp;&nbsp;"Telemetrija! Takata-Džim je pripremio oružje!" objavio je Vataceti.
<BR>&nbsp;&nbsp;&nbsp;&nbsp;&nbsp;Džilijan je klimnula glavom. Znala sam. Momak je gotovo čovek. Morao bi imati ličnost daleko jaču nego što sam ikada pomislila, a da to ne uradi, makar samo radi samopouzdanja. Ma koliko izgledalo besmisleno, ko bi se suočio sa neprijateljam, a da se ne osigura što bolje može?
<BR>&nbsp;&nbsp;&nbsp;&nbsp;&nbsp;Sad još samo malo bliže...
<BR>&nbsp;&nbsp;&nbsp;&nbsp;&nbsp;"Džilijan!" povikao je oficir-osmatrač. "Ne mogu da p-poverujem! Takata-Džim je..."
<BR>&nbsp;&nbsp;&nbsp;&nbsp;&nbsp;Džiulijan se pomalo tužno nasmešila. "Pusti da pogodim. Naš hrabri vicekapetan je otvorio vatru na čitavu bojnu flotu."
<BR>&nbsp;&nbsp;&nbsp;&nbsp;&nbsp;Tišt i Vataceti okrenuli su se i pogledali je raširenih očiju. Slegnula je ramenima. "Ma, hajde. Bez obzira na sve što je počinio, ne možemo reći da Takata-Džim nije bio hrabar."
<BR>&nbsp;&nbsp;&nbsp;&nbsp;&nbsp;Iscerila se da sakrije sopstvenu nervozu. "Budite spremni."
</P></TD></TR></TABLE>
<P class="next">
<A HREF=p121.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
