<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>35. DŽILIJAN
<P>&nbsp;&nbsp;&nbsp;&nbsp;&nbsp;"Kao i većina vrsta izvedenih od isključivo mesožderih predaka, Tandui su bili problematični štićenici. Imali su sklonosti prema kanibalizmu, a napadi na pojedince iz rase njihovih pokrovitelja, Nght6, nisu bili retki na početku njihovog uzdizanja.
<BR>&nbsp;&nbsp;&nbsp;&nbsp;&nbsp;Tandui imaju upadljivo nisku empatiju prema ostalim razumnim životnim oblicima. Članovi su pseudo-religijskne grupe čije dogme nalažu konačno istrebljenje vrsta procenjenjih kao 'bezvredne'. Iako se pridržavaju zakona Galaktinskih instituta, Tandui ne taje želju za manje naseljenim svemirom, kao ni iščekivanje dana kad će svi propisi biti zbrisani 'višom silom'.
<BR>&nbsp;&nbsp;&nbsp;&nbsp;&nbsp;Sudeći po sledbenicima njihove grupe 'Naslednika', to će se desiti kad se Praoci budu vratili u Pet Galaksija. Tandui uobražavaju da će biti odabrani, kad taj dan dođe, da progone bezvredne.
<BR>&nbsp;&nbsp;&nbsp;&nbsp;&nbsp;Čekajući na taj milenijum, Tandui se vežbaju, upuštajući se u bezbrojne sitne čarke i bitke časti. Pridružuju se svakom ratu koji objave Galaktinski instituti, bez obzira na uzrok, i često ih navode kao primer korišćenja nepotrebne sile. Pripisuje im se 'istrebljenje nesrećnim slučajem' bar tri rase svemirskih putnika.
<BR>&nbsp;&nbsp;&nbsp;&nbsp;&nbsp;Iako se ova rasa malo obazire na sebi ravne pokrovitelje, pravi su umetnici u uzdizanju. U pre-razumnom obliku, na svom prvobitnom svetu, već su bili pripitomili nekoliko lokalnih vrsta da bi ih koristili kao lovne životinje: to odgovara lovačkim psima na Zemlji. Posle oslobođenja od ugovornog štićeništva, Tandui su stekli i prilagodili dve psihički najposvećenije rase u poslednjoj žetvi štićenika. Tandui su pod dugotrajnom istragom zbog prekomernih genetskih manipulacija pri stvaranju dva (vidi reference EPIZIARH-cl-82f49 i PRIMALAC-cl-82f50) potpuno zavisna oruđa, iz ljubavi prema lovu..."
<BR>
<BR>&nbsp;&nbsp;&nbsp;&nbsp;&nbsp;Prijatan narod, ti Tandui, pomislila je Džilijan.
<BR>&nbsp;&nbsp;&nbsp;&nbsp;&nbsp;Spustila je glatku ploču za čitanje pored drveta kraj koga je sedela. Odredila je sebi jedan sat za čitanje ovog jutra. Gotovo je prošao. Prešla je otprilike dve stotine hiljade reči.
<BR>&nbsp;&nbsp;&nbsp;&nbsp;&nbsp;Ovaj prikaz Tandua noćas je stigao monofilamentom sa 'Brazdača'. Nis se očito lepo snalazila sa minibibliotekom koju je Tom izvukao iz tenanijske olupine. Ovaj izveštaj tekao je suviše glatko i suviše se držao teme da bi poticao od engleskog prevoda softvera 'Brazdačevog' dirljivo malog mikroogranaka.
<BR>&nbsp;&nbsp;&nbsp;&nbsp;&nbsp;Naravno, Džilijan je već znala ponešto o Tanduima. Svi izaslanici Zemaljskog veća bili su upoznati sa tajanstvenim, surovim neprijateljima Čovečanstva.
<BR>&nbsp;&nbsp;&nbsp;&nbsp;&nbsp;Izveštaj je samo pojačao njen osećaj da ima nećeg strašno pogrešnog u svemiru koji dozvoljava postojanje takvih čudovišta. Džilijan je jednom provela leto u čitanju drevnih 'svemirskih' romana iz vremena pre Kontakta. Kako su otvorene i prijateljske bile te starinske, izmišljene vaseljene! Čak i retki 'pesimistički' romani nisu bili ni blizu zatvorene, ograničene, opasne stvarnosti.
<BR>&nbsp;&nbsp;&nbsp;&nbsp;&nbsp;Razmišljanje o Tanduima navelo ju je na malodramatičnu pomisao da nosi sa sobom bodež i da radije iskoristi pravo na drevnu žensku poslednju povlasticu nego da se nađe u situaciji da je zarobe takva krvoločna stvorenja.
<BR>
<BR>&nbsp;&nbsp;&nbsp;&nbsp;&nbsp;Gusti, organski miris humusa nadvalao je metalni zadah koji je lebdeo svuda u blizini vode. Noćašnja oluja obnovila ga je i pojačala. Zeleni izdanci lagano su se njihali pod naletima Kitrupovog stalnog pasata.
<BR>&nbsp;&nbsp;&nbsp;&nbsp;&nbsp;Tom mora da je dosad našao svoje ostrvo, pomislila je, i počeo pripreme za ogled.
<BR>&nbsp;&nbsp;&nbsp;&nbsp;&nbsp;Ako je još živ.
<BR>&nbsp;&nbsp;&nbsp;&nbsp;&nbsp;Tog jutra prvi put je počela da sumnja u to. Ranije je bila sigurna da će osetiti ako on umre, ma gde i ma kada se to desi. Ipak, sad je bila zbunjena. Duh joj je bio smućen i jedino je zasigurno znala da se protekle noći desilo nešto strašno.
<BR>&nbsp;&nbsp;&nbsp;&nbsp;&nbsp;Prvo je, u sumrak, naišlo pritajeno predosećanje da se Tomu nešto desilo. Nije mogla da tačno uhvati osećaj, ali ju je ipak uznemirio.
<BR>&nbsp;&nbsp;&nbsp;&nbsp;&nbsp;A tokom noći je imala niz snova.
<BR>&nbsp;&nbsp;&nbsp;&nbsp;&nbsp;Videla je lica. Lica Galaktinaca, prekrivena kožom perjem ili krljuštima, sa zubima i kljunovima. Zavijali su i urlikali, ali ona, uprkos tolikom skupom obučavanju, nije mogla da razume nijednu reč ili ikoničku sliku. Prepoznala je nekoliko izmešanih lica - dva ksapiška pilota kako umiru u raznetom brodu - Jofura kako zavija kroz dim nad krvavim patrljkom svoje ruke - Sintijku kako osluškuje delfinske pesme, nestrpljivo čekajući iza komada ledene stene u vakuumu.
<BR>&nbsp;&nbsp;&nbsp;&nbsp;&nbsp;Džilijan nije bila u stanju da ih odagna iz sna.
<BR>&nbsp;&nbsp;&nbsp;&nbsp;&nbsp;Naglo se probudila usred noći sa drhtajem koji joj je napeo leđa kao tetivu luka. Teško dišući u tami, osetila je srodnu svest kako se grči u agoniju na granici njenog dometa. Uprkos razdaljini, mogla je da uhvati mešavinu osobina u kratkotrajnoj psihičkoj slici. Bila je suviše ljudska da pripada nekom delfinu, i suviše delfinska za običnog čoveka.
<BR>&nbsp;&nbsp;&nbsp;&nbsp;&nbsp;Uskoro je prestalo. Psihički napad bio je završen.
<BR>&nbsp;&nbsp;&nbsp;&nbsp;&nbsp;Nije znala šta da misli. Od kakve je koristi psi, ako su poruke suviše tamne da bi se dešifrovale? Njena genetski pojačana intuicija sada je izgledala kao surova obmana. Gore nego da je beskorisna.
<BR>
<BR>&nbsp;&nbsp;&nbsp;&nbsp;&nbsp;Imala je još nekoliko minuta od svog sata. Provela ih je sklopljenih očiju, slušajući podizanje i opadanje zvukova i talasa kako biju beskrajnu bitku sa zapadnom obalom. Grane dreća šumele su i pucketale zbog vetra.
<BR>&nbsp;&nbsp;&nbsp;&nbsp;&nbsp;Džilijan je povremeno, izmešano sa ostalim zvucima, mogla čuti visoko, piskutavo cičanje pre-razumnih urođenika - Kikvija. S vremena na vreme, razabirala je glas Deni Sadmen kako govori u napravu koja je prevodila njene reči na dijalekt Kikvija u visokim učestalostima.
<BR>&nbsp;&nbsp;&nbsp;&nbsp;&nbsp;Iako je radila dvanaest sati dnevno, pomažući Deni sa Kikvima, Džilijan se ipak osećala krivom što je tu na odmoru. Podsećala je sebe da su mali domoroci veoma važni i da je na brodu, zapravo, vrtela palčevima.
<BR>&nbsp;&nbsp;&nbsp;&nbsp;&nbsp;Jedno od lica iz njenog sna progonilo ju je celog jutra. Tek pre pola sata shvatila je da je to bilo njeno podsvesno nagađanje kako je Herbi, prastari leš koji je izazvao sve ove nevolje, morao izgledati kad je bio živ.
<BR>&nbsp;&nbsp;&nbsp;&nbsp;&nbsp;U njenom snu, neposredno pre nego što ju je uhvatilo predosećanje propasti, izduženo, pomalo ljudsko lice nasmešilo joj se i polako namignulo.
<BR>
<BR>&nbsp;&nbsp;&nbsp;&nbsp;&nbsp;"Džilijan! Doktore Baskin? Vreme je!"
<BR>&nbsp;&nbsp;&nbsp;&nbsp;&nbsp;Otvorila je oči. Podigla je ruku i pogledala na sat. Mogla ga je i podesiti prema Tošiovom glasu. Kadetu treba verovati na reč, setila se. Reci mu da te pronađe kroz jedan sat i on će biti tu tačno u sekund. Na početku puta morala je da mu zapreti groznom kaznom da bi je oslovljavao sa 'ser' - ili prastarim 'gospođo' - tek u svakoj trećoj rečenici, umesto posle svake druge reči.
<BR>&nbsp;&nbsp;&nbsp;&nbsp;&nbsp;"Stižem, Tošio! Samo časak!" Uspravila se i protegnula. Kratki odmor joj je koristio. Misli su joj bile tako zapletene da ih je samo tišina mogla razmrsiti.
<BR>&nbsp;&nbsp;&nbsp;&nbsp;&nbsp;Nadala se da će završiti posao ovde i vratiti se na 'Brazdač' za tri dana, u vreme kada je Kraidaiki planirao da pokrene brod. Do tada će ona i Deni razraditi ekološke potrebe Kikvija - tako da mogu uzeti malu grupu sa sobom kao uzrok za centar za uzdizanje, tamo na Zemlji. Ako se 'Brazdač' izvuče i ako Čovečanstvo prvo podnese zahtev za pokroviteljstvo, to bi poštedelo Kikvije mnogo gore sudbine.
<BR>&nbsp;&nbsp;&nbsp;&nbsp;&nbsp;Koračajući između drveća, Džilijan je uhvatila odsjaj okeana kroz pukotinu u zelenilu sa severoistočne strane.
<BR>&nbsp;&nbsp;&nbsp;&nbsp;&nbsp;Hoću li moći da osetim ovde kada Tom pozove? Nis je rekla da će njegov signal moći da se otkrije na celoj planeti.
<BR>&nbsp;&nbsp;&nbsp;&nbsp;&nbsp;Svi Itiji će ga zasigurno čuti.
<BR>&nbsp;&nbsp;&nbsp;&nbsp;&nbsp;Pažljivo je održavala psihičku energiju na niskom nivou, kao što je Tom zahtevao od nje. No, ipak je izgovorila starinsku molitvu u pola glasa i uputila je na sever, preko talasa.
<BR>&nbsp;&nbsp;&nbsp;&nbsp;&nbsp;"Siguran sam da će ovo zadovoljiti doktora Darta", rekao je Tošio. "Naravno, senzori možda nisu tačno ono što je želeo, ali robot je i dalje koristan."
<BR>&nbsp;&nbsp;&nbsp;&nbsp;&nbsp;Džilijan je posmatrala mali ekran priključen na robota. Nije bila stručnjak za robotiku ni planetologiju, ali razumela je na kom načelu radi.
<BR>&nbsp;&nbsp;&nbsp;&nbsp;&nbsp;"Mislim da si u pravu, Tošio. Rendgenski spektometar radi, baš kao i laserska sonda i magnetomer. Robot i dalje može da se kreće?"
<BR>&nbsp;&nbsp;&nbsp;&nbsp;&nbsp;"Kao mali zeleni kamenojedac! Jedino što ne može da se vraća. Rezervoari za plutanje oštećeni su mu udarcem korala koji ga je oborio."
<BR>&nbsp;&nbsp;&nbsp;&nbsp;&nbsp;"Gde je sad robot?"
<BR>&nbsp;&nbsp;&nbsp;&nbsp;&nbsp;"Na grebenu, oko devet stotina metara duboko." Tošio je dodirnuo malenu tastaturu i hologramska šema se pojavila u prostoru ispred ekrana. "Sonarna mapa koju mi šalje potiče sa te dubine. Zadržao sam ga da ne ide dublje dok ne razgovoram sa doktorom Dartom. Možemo ići samo naniže, sloj po sloj. Kad robot jednom napusti mesto, nema povrtka."
<BR>&nbsp;&nbsp;&nbsp;&nbsp;&nbsp;Šema je pokazivala blago kupastu valjkastu šupljinu kako se spušta niz metalno-silikatnu stenu Kitrupove tanke kore. Zidovi su bili načičkani ispupčenjima i grebenima nalik na onaj gde je sada počivala oštećena sonda.
<BR>&nbsp;&nbsp;&nbsp;&nbsp;&nbsp;Kroz šupljinu se pružala čvrsta osovina, nagnuta pod malim uglom. To je bio veliki koren svrdlastog drveta koji su Tošio i Deni razneli pre nekoliko dana. Gornji kraj bio je naslonjen na ivicu sopstvenog terena ispod kartografisanog područja.
<BR>&nbsp;&nbsp;&nbsp;&nbsp;&nbsp;"Mislim da si u pravu, Tošio", nasmešila se Džilijan i stegla mladićevo rame. "Čarliju će biti drago zbog ovoga. Možda ćemo uspeti da ga skinemo Kraidaikiju s vrata. Hoćeš li da mu javiš novosti?"
<BR>&nbsp;&nbsp;&nbsp;&nbsp;&nbsp;Tošiju je prijala pohvala, ali ga je Džilijanina ponuda pomela. "Ja, ovaj, ne, hvala, ser. Mislim, zar ne možete jednostavno da umetnete poruku u današnji izveštaj? Siguran sam da će doktor Dart imati pitanja za koja ja nisam kvalifikovan..."
<BR>&nbsp;&nbsp;&nbsp;&nbsp;&nbsp;Džilijan nije mogla da ga okrivi. Javljanje dobrih vesti Čarlsu Dartu jedva je bilo išta prijatnije od saopštavanja loših vesti. No, Tošio će ranije ili kasnije dopasti šaka šimpanzi planetologu. Biće najbolje da od početka nauči kako se postupa sa njim.
<BR>&nbsp;&nbsp;&nbsp;&nbsp;&nbsp;"Žao mi je, Tošio. Doktor Dart pripada tebi. Ne zaboravi da ja odlazim za koji dan. Ti ćeš morati da...da zadovoljavaš Čarlija kad bude zatražio da radiš po trideset sati dnevno."
<BR>&nbsp;&nbsp;&nbsp;&nbsp;&nbsp;Tošio je ozbiljno klimnuo glavom, ozbiljno prihvatajući njen savet, sve dok nije uspela da ga pogleda u oči. Tako se iscerila da je on mogao samo da pocrveni i nasmeši se.
</P></TD></TR></TABLE>
<P class="next">
<A HREF=p42.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
