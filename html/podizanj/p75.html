<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>67. KIPIRU
<P>&nbsp;&nbsp;&nbsp;&nbsp;&nbsp;Borba je počela u tami pred svitanje.
<BR>&nbsp;&nbsp;&nbsp;&nbsp;&nbsp;Pre nekoliko sati Kipiru je shatio da saonice njegovog progonitelja ne pokazuju nameru da otkažu. Motor je urlikao, ali nije hteo da se pokvari. Kipiru je obuzdao svoj motor da bi sprečio dalje pregrevanje, ali bilo je prekasno. Uskoro je začuo zavijanje torpeda upravljenog na njega. Naglo je skrenuo ulevo i naniže, odbacujući balast da bi na tragu ostavio oblak bučnih mehurića.
<BR>&nbsp;&nbsp;&nbsp;&nbsp;&nbsp;Torpedo je prošišao pored njega i nestao u tami. Umnogostručeni krik razočaranja i negodovanja odjeknu je među usecima i podvodnim brdima. Kipiru se privikao da sluša svog progonitelja kako sipa gadosti na primalnom.
<BR>&nbsp;&nbsp;&nbsp;&nbsp;&nbsp;Gotovo je dosegao niz metalnih brda iza kojih su dva plivajuća delfina nestala pre nekoliko sati. Kad je prišao bliže, Kipiru je osluškivao, očekujući udaljene lovačke poklike, i stresao se od strašne primisli u koju još nije mogao da poveruje. Počeo je da strepi za Akija.
<BR>&nbsp;&nbsp;&nbsp;&nbsp;&nbsp;Sad je Kipiru imao svojih briga. Poželeo je Akiju sreću da izdrži dok se on ne otarasi idiota iza sebe.
<BR>&nbsp;&nbsp;&nbsp;&nbsp;&nbsp;Iznad glave mu je postajalo sve svetlije. Kipiru je uspravio saonice iza neravnog grebena, utišao motor i stao da čeka.
<BR>&nbsp;&nbsp;&nbsp;&nbsp;&nbsp;Moki je opsovao kad mali torpedo nije eksplodirao.
<BR>
<BR>&nbsp;&nbsp;&nbsp;&nbsp;&nbsp;# Zubi, zubi su - su -
<BR>&nbsp;&nbsp;&nbsp;&nbsp;&nbsp;Bolji, bolji od - od -
<BR>&nbsp;&nbsp;&nbsp;&nbsp;&nbsp;# Ovog! #
<BR>
<BR>&nbsp;&nbsp;&nbsp;&nbsp;&nbsp;Njihao je vilicama levo-desno. Zanemario je senzore na saonicama, upravljajući samo na osnovu navike.
<BR>&nbsp;&nbsp;&nbsp;&nbsp;&nbsp;Gde je taj pametnjaković? Neka iziđe, pa da završi sa njim!
<BR>&nbsp;&nbsp;&nbsp;&nbsp;&nbsp;Moki je bio umoran, mrzovoljan i neizrecivo se dosađivao. Nikad nije ni pomislio na to da je toliko zamorno biti Veliki Mužjak. Želeo je da mu se vrati vrela, gotovo orgazmička srdžba. Pokušao je da ponovo dozove ključanje krvi, ali i dalje je razmišljao o ubijanju ribe, a ne delfina.
<BR>&nbsp;&nbsp;&nbsp;&nbsp;&nbsp;Kad bi mogao da dostigne divljaštvo koje je čuo u K'ta-Džonovom lovačkom pokliku! Moki više nije mrzeo strašnog podoficira. Počeo je da razmišlja o divu kao o duhovnom biću, čistoj prirodi zla. On bi ubio ovog pametnjakovića Tursiopsa i odneo njegovu glavu K'ta-Džonu kao dokaz svoje apostolske privrženosti. Tada bi i sam postao stihija, pretnja pred kojom se niko ne bi uzjogunio.
<BR>&nbsp;&nbsp;&nbsp;&nbsp;&nbsp;Moki je napravio krug saonicama, držeći se uz morsko dno i koristeći se zvučnim senkama. Tursiops je zaokrenuo ulevo velikom brzinom. Okret je morao biti širi od Mokijevog, tako da mu je ostajalo samo da krene u lov pod odgovarajućim uglom.
<BR>&nbsp;&nbsp;&nbsp;&nbsp;&nbsp;Moki je bio na stražarskoj dužnosti kad je sve ovo počelo, pa je na saonicama imao torpeda. Bio je siguran da ih pametnjaković nema. Zazviždao je, željno iščekujući kraj jednolične potere.
<BR>&nbsp;&nbsp;&nbsp;&nbsp;&nbsp;Zvuk! Okrenuo se tako brzo da je nosom udario u zid vazdušne komore. Pokrenuo je saonice, pripremajući novi torpedo. Ovim će dokrajčiti svog neprijatelja.
<BR>&nbsp;&nbsp;&nbsp;&nbsp;&nbsp;Strma padina otvorila se u široki, podvodni kanjon. Moki je iskoristio balast i spustio se, držeći se zida. Usporio je i zaustavio se.
<BR>&nbsp;&nbsp;&nbsp;&nbsp;&nbsp;Minuti su prolazili dok je prigušeni zvuk motora sleva postajao sve glasniji. Pridolazeće saonice držale su se ivice grebena, ali na većoj dubini.
<BR>&nbsp;&nbsp;&nbsp;&nbsp;&nbsp;Odjednom su se stvorile ispod njega! Moki je rešio da ne puca odmah. Bilo bi suviše lako! Neka pametnjaković čuje smrt kako se iznenada sručuje na njega sa leđa, suviše blizu da bi joj izmakao. Neka se grči u panici pre nego što mu Mokijev torpedo raznese telo u komadiće!
<BR>&nbsp;&nbsp;&nbsp;&nbsp;&nbsp;Saonice su zatutnjale i bacile se u poteru. Njegova žrtva se ne može okrenuti na vreme! Moki je likovao.
<BR>
<BR>&nbsp;&nbsp;&nbsp;&nbsp;&nbsp;# Vođa čopora sam! Sam!
<BR>&nbsp;&nbsp;&nbsp;&nbsp;&nbsp;# Veliki Mužjak... #
<BR>
<BR>&nbsp;&nbsp;&nbsp;&nbsp;&nbsp;Naglo je prekinuo napev. Zašto pametnjaković ne beži?
<BR>&nbsp;&nbsp;&nbsp;&nbsp;&nbsp;Do tada se potpuno pouzdao u zvuk. Tek sad je uperio pogled u buduću žrtvu.
<BR>&nbsp;&nbsp;&nbsp;&nbsp;&nbsp;Druge saonice bile su prazne! Plovile su polako, bez upravljanja. Ali gde je onda...?
<BR>
<BR>&nbsp;&nbsp;&nbsp;&nbsp;&nbsp;* Lovačke uši
<BR>&nbsp;&nbsp;&nbsp;&nbsp;&nbsp;Čine mužjaka -
<BR>&nbsp;&nbsp;&nbsp;&nbsp;&nbsp;* A oči
<BR>&nbsp;&nbsp;&nbsp;&nbsp;&nbsp;I mozak
<BR>&nbsp;&nbsp;&nbsp;&nbsp;&nbsp;Čine pilota - *
<BR>
<BR>&nbsp;&nbsp;&nbsp;&nbsp;&nbsp;Glas je dopirao iznad njega! Moki je uzviknuo, pokušavajući da istovremeno okrene saonice i ispali torpedo. Motori su očajnički urliknuli i zamrli. Nervna veza mu je otkazala skoro istog časa kad je ugledao glatkog, sivog delfina, Tursiopsa, dva metra iznad sebe, sa zubima koji su sijali na svetlosti sa površine.
<BR>
<BR>&nbsp;&nbsp;&nbsp;&nbsp;&nbsp;* Budale
<BR>&nbsp;&nbsp;&nbsp;&nbsp;&nbsp;Postaju
<BR>&nbsp;&nbsp;&nbsp;&nbsp;&nbsp;Leševi - *
<BR>
<BR>&nbsp;&nbsp;&nbsp;&nbsp;&nbsp;Moki je vrisnuo kad je razdirući zrak iz pilotovog oklopa eksplodirao u lasersko-plavom sjaju.
</P></TD></TR></TABLE>
<P class="next">
<A HREF=p76.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
