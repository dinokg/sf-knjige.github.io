<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>43. AKI
<P>&nbsp;&nbsp;&nbsp;&nbsp;&nbsp;Monofilamentni kabel bio je gotovo nevidljiv na neravnom i muljevitom dnu. Čak i pri sjaju svetiljke sa Akijevog oklopa jedva da se ponegde video odsjaj nalik na paukovu mrežu među kamenjem i sedimentima na iskrzanom grebenu.
<BR>&nbsp;&nbsp;&nbsp;&nbsp;&nbsp;Kabel je bio predviđen tako da bude težak za pronalaženje; to je bio jedini siguran način na koji je 'Brazdač' mogao da kontaktira sa dve isturene ekipe, a da ne oda položaj. Aki je morao da traga više od sata iako je imao najbolje instrumente i znao gde da traži i tek tada je našao liniju prema ostrvu. Do časa kad je povezao svoj nervni priključak sa kabelom, potrošio je više od polovine kiseonika iz aparata za disanje.
<BR>&nbsp;&nbsp;&nbsp;&nbsp;&nbsp;Trebalo mu je dosta vremena i da se udalji od broda. I dalje nije bio siguran da li je njegov odlazak ostao neprimećen. Uzdržani podoficir zadužen za opremu nije smeo ništa da proverava kad je Aki zatražio aparat za disanje. Drugi delfin, trenutno slobodan pogonski mehaničar, pratio ga je na rastojanju otkako je izišao iz skladišta opreme i Aki je morao da pobegne kroz ustavu da bi ga otresao sa repa.
<BR>&nbsp;&nbsp;&nbsp;&nbsp;&nbsp;Za manje od dva dana, sa posadom 'Brazdača' odigrala se istančana promena. Načinjen je novi poredak u pogledu moći. Članovi posade koji su nekad bili od malog značaja probili su se do početka vrste i zauzeli nadmoćne položaje jezikom tela, dok su ostali išli na dužnost oborenih očiju i opuštenih peraja.
<BR>&nbsp;&nbsp;&nbsp;&nbsp;&nbsp;Stalež i čin nisu imali uticaja na to. Takve stvari ionako nisu bile mnogo važne na 'Brazdaču'. Delfini su bili spremniji da obrate pažnju na sitne promene u nadmoćnosti nego na zvanične autoritete.
<BR>&nbsp;&nbsp;&nbsp;&nbsp;&nbsp;Sada je čak i rasizam imao uticaja. Nesrazmerno veliki broj novih moćnika pripadao je podliniji Stenosa.
<BR>&nbsp;&nbsp;&nbsp;&nbsp;&nbsp;To se približavalo nezvaničnom prevratu. Službeno, Takata-Džim je zamenjivao onesposobljenog Kraidaikija dok ne bude mogao da se održi brodski savet. No, 'Brazdačeva' voda imala je ukus jata sa novim glavnim mužjakom. Oni koji su bili bliski starom vođi polako su istiskivani, a prijatelji novog izbijali su u prvi plan.
<BR>&nbsp;&nbsp;&nbsp;&nbsp;&nbsp;Aki je to smatrao pomalo nelogičnim i veoma odvratnim. Shvatio je da čak i pažljivo probrani delfini 'Brazdačeve' posade mogu pod stresom da podlegnu drevnim oblicima ponašanja. Sada je znao šta su Galaktinci mislili kada su govorili da tri stotine godina uzdizanja nije dovoljno da bi nova rasa bila spremna za svemirske letove.
<BR>&nbsp;&nbsp;&nbsp;&nbsp;&nbsp;To je bilo surovo saznanje. Aki se zbog njega osećao štićenikom više nego ikada u mešovitoj i ravnopravnoj koloniji Kalafije.
<BR>&nbsp;&nbsp;&nbsp;&nbsp;&nbsp;To mu je ipak u nečemu pomoglo. Dalo mu je osećanje primitivnog zadovoljstva u činu pobune. Pravno gledano, načinio je ozbiljan prestup napuštajući brod da bi uspostavio kontakt sa Džilijan Baskin uprkos jasnim naređenjima trenutnog kapetana.
<BR>&nbsp;&nbsp;&nbsp;&nbsp;&nbsp;Sada je Aki znao istinu; bio je član posade koja je izigravala svemirske putnike. Nije bilo načina, osim natprirodnog Kraidaikijevog oporavka, na koji bi se izvukli iz čitave zbrke bez uplitanja svojih pokrovitelja.
<BR>&nbsp;&nbsp;&nbsp;&nbsp;&nbsp;Odbacio je vrednost Ignacije Meca - kao i Emersona D'Anita i Tošija, uostalom - u ovom slučaju. Složio se sa Makani da je jedina nada da se doktor Baskin ili Orli vrate nazad.
<BR>&nbsp;&nbsp;&nbsp;&nbsp;&nbsp;Dosad se već pomirio s činjenicom da je Orli izgubljen. Ostatak posade verovao je u to i to je bio još jedan razlog što je moral opao posle Kraidaikijeve nesreće.
<BR>&nbsp;&nbsp;&nbsp;&nbsp;&nbsp;Komunikaciona linija tiho je slala osnovni ton pravo u njegov stato-akustički nerv dok je Aki nestrpljivo čekao da se Tošio vrati sa Džilijan. Veza nije korišćena ni za šta drugo, sad kad se Čarls Dart isključio, ali svaki sekund koji je proticao povećavao je izglede da dežurni vezista na brodu otkrije rezonancu njegovog priključka. Aki ju je podesio tako da ne mogu da uhvate njegov razgovor sa Tošiom, ali i najgluplji operator bi vremenom primetio uzgredna dejstva.
<BR>&nbsp;&nbsp;&nbsp;&nbsp;&nbsp;Gde li su, pitao se. Sigurno znaju da nemam mnogo vazduha. Od ove metalne vode počinje da me svrbi koža!
<BR>&nbsp;&nbsp;&nbsp;&nbsp;&nbsp;Aki je disao polako da bi se smirio. Kroz misli su mu proleteli poučni stihovi Kininka.
<BR>
<BR>&nbsp;&nbsp;&nbsp;&nbsp;&nbsp;* 'Prošlost' je to što je bilo -
<BR>&nbsp;&nbsp;&nbsp;&nbsp;&nbsp;Ostatak nazvan sećanje...
<BR>&nbsp;&nbsp;&nbsp;&nbsp;&nbsp;* U tome leže 'uzroci' -
<BR>&nbsp;&nbsp;&nbsp;&nbsp;&nbsp;Onoga što je sada.
<BR>
<BR>&nbsp;&nbsp;&nbsp;&nbsp;&nbsp;* 'Budućnost' je što će biti -
<BR>&nbsp;&nbsp;&nbsp;&nbsp;&nbsp;Pritajeno, retko znano...
<BR>&nbsp;&nbsp;&nbsp;&nbsp;&nbsp;* U tome su 'posledice' -
<BR>&nbsp;&nbsp;&nbsp;&nbsp;&nbsp;Onoga što je sada.
<BR>
<BR>&nbsp;&nbsp;&nbsp;&nbsp;&nbsp;* 'Sadašnjost' je tek skučenost -
<BR>&nbsp;&nbsp;&nbsp;&nbsp;&nbsp;Prolazna i migoljeća...
<BR>&nbsp;&nbsp;&nbsp;&nbsp;&nbsp;* Dokaz postojanja 'šale' -
<BR>&nbsp;&nbsp;&nbsp;&nbsp;&nbsp;Onoga što je sada.
<BR>
<BR>&nbsp;&nbsp;&nbsp;&nbsp;&nbsp;Prošlost, budućnost i sadašnjost spadale su u pojmove koje je bilo najteže izraziti na trinarnom. Stihovi su bili predviđeni da objasne posledičnost onako kako su je shvatili ljudski pokrovitelji i većina ostalih razumnjaka, ali i da sačuvaju poverenje u osnovni delfinski pogled na život.
<BR>&nbsp;&nbsp;&nbsp;&nbsp;&nbsp;Akiju je to sve izgledalo tako jednostavno. Ponekad se pitao zašto neki delfini na Zemlji imaju toliko problema sa ovakvim idejama. Jedna pomisao, jedno zamišljeno delovanje i njegove posledice, razmatranje kako će izgledati i kakav će ukus imati njegove posledice, i onda se deluje! Ako je budućnost bila nejasna, trebalo je postupiti što bolje i nadati se.
<BR>&nbsp;&nbsp;&nbsp;&nbsp;&nbsp;Tako su se ponašali ljudi tokom trajanja njihovog strašnog, usamljeničkog neznanja. Aki nije video razloge zašto bi to bilo toliko teško za njegov narod, naročito kad su imali nekoga ko će im pokazati put.
<BR>&nbsp;&nbsp;&nbsp;&nbsp;&nbsp;"Aki? Tošio je ovde. Džilijan stiže. Morala je da prekine nešto važno, pa sam ja požurio napred. Jesi li dobro?"
<BR>&nbsp;&nbsp;&nbsp;&nbsp;&nbsp;Aki je uzdahnuo.
<BR>
<BR>&nbsp;&nbsp;&nbsp;&nbsp;&nbsp;* U dubinama -
<BR>&nbsp;&nbsp;&nbsp;&nbsp;&nbsp;Punim svrabeži
<BR>&nbsp;&nbsp;&nbsp;&nbsp;&nbsp;* Čekam i čekam -
<BR>&nbsp;&nbsp;&nbsp;&nbsp;&nbsp;A dužnost zove
<BR>
<BR>&nbsp;&nbsp;&nbsp;&nbsp;&nbsp;* Dok se cikloid -
<BR>&nbsp;&nbsp;&nbsp;&nbsp;&nbsp;Kreće u...
<BR>
<BR>&nbsp;&nbsp;&nbsp;&nbsp;&nbsp;"Sačekaj", uzviknuo je Tošio, prekidajući stih. Aki je iskrivio usta. Tošio nikad nije imao osećanje stila.
<BR>&nbsp;&nbsp;&nbsp;&nbsp;&nbsp;"Evo Džiljan", završio je Tošio. "Čuvaj se, Aki!"
<BR>&nbsp;&nbsp;&nbsp;&nbsp;&nbsp;Veza je šušketala zbog smetnji.
<BR>
<BR>&nbsp;&nbsp;&nbsp;&nbsp;&nbsp;* I ti se čuvaj -
<BR>&nbsp;&nbsp;&nbsp;&nbsp;&nbsp;Dragi kolega *
<BR>
<BR>&nbsp;&nbsp;&nbsp;&nbsp;&nbsp;"Aki?"
<BR>&nbsp;&nbsp;&nbsp;&nbsp;&nbsp;Bio je to glas Džilijan Baskin, utanjen zbog loše veze, ali bilo ga je neverovatno prijatno čuti.
<BR>&nbsp;&nbsp;&nbsp;&nbsp;&nbsp;"Šta se dešava, mili? Mošeš li mi reći šta je to na brodu? Zašto Kraidaiki neće da govori sa mnom?"
<BR>&nbsp;&nbsp;&nbsp;&nbsp;&nbsp;Aki nije mislio da će ga to prvo pitati. Nekako je očekivao da će ona prvo pomisliti na Toma Orlija. Pa, on nije hteo da menja temu.
<BR>
<BR>&nbsp;&nbsp;&nbsp;&nbsp;&nbsp;* Makani -
<BR>&nbsp;&nbsp;&nbsp;&nbsp;&nbsp;Strpljivi lekar
<BR>&nbsp;&nbsp;&nbsp;&nbsp;&nbsp;* Šalje me -
<BR>&nbsp;&nbsp;&nbsp;&nbsp;&nbsp;Da upozorim
<BR>&nbsp;&nbsp;&nbsp;&nbsp;&nbsp;* Sam leži -
<BR>&nbsp;&nbsp;&nbsp;&nbsp;&nbsp;Kraidaiki
<BR>&nbsp;&nbsp;&nbsp;&nbsp;&nbsp;* 'Brazdač' je -
<BR>&nbsp;&nbsp;&nbsp;&nbsp;&nbsp;Sada nesrećan
<BR>&nbsp;&nbsp;&nbsp;&nbsp;&nbsp;* A ukus -
<BR>&nbsp;&nbsp;&nbsp;&nbsp;&nbsp;Atavizama
<BR>&nbsp;&nbsp;&nbsp;&nbsp;&nbsp;* Lebdi vodom -
<BR>
<BR>&nbsp;&nbsp;&nbsp;&nbsp;&nbsp;Na drugom kraju vladala je tišina. Džilijan je bez sumnje smišljala sledeće pitanje tako da on može nedvosmisleno odgovoriti na trinarnom. To je bila veština koja je ponekad nedostajala Tošiju.
<BR>&nbsp;&nbsp;&nbsp;&nbsp;&nbsp;Aki je brzo podigao glavu. Da li je to bio zvuk? Nije dopro iz pravca komunikacione linije, nego iz tamnih voda oko njega.
<BR>&nbsp;&nbsp;&nbsp;&nbsp;&nbsp;"Aki", počela je Džilijan, "postavljaću ti pitanja tako da možeš odgovarati na tri nivoa. Molim te, sačuvaj umetnost za neki drugi put i pokušaj da bude kratak."
<BR>&nbsp;&nbsp;&nbsp;&nbsp;&nbsp;Rado, ako uzmognem, pomislio je Aki. Često se pitao zašto je tako teško jasno razgovarati na trinarnom, a ne izgubiti se u poetskim aluzijama. To mu je bio maternji jezik baš kao i anglički, pa ipak ga je zbunjivao nedostatkom prečica.
<BR>&nbsp;&nbsp;&nbsp;&nbsp;&nbsp;"Aki, da li Kraidaiki ne misli na Ribe-Sanjanja, da li ih progoni, ili one progone njega?"
<BR>&nbsp;&nbsp;&nbsp;&nbsp;&nbsp;Džilijan je pitala da li je Kraidaiki i dalje sposoban da koristi alat, da li je u stanju nesvesti ili je, još gore, mrtav. Džilijan je na neki tajanstveni način uspela odmah da pređe na stvar. Aki je mogao da odgovori neverovatno sažeto.
<BR>
<BR>&nbsp;&nbsp;&nbsp;&nbsp;&nbsp;* Progoni ribe -
<BR>&nbsp;&nbsp;&nbsp;&nbsp;&nbsp;U dubokoj vodi *
<BR>
<BR>&nbsp;&nbsp;&nbsp;&nbsp;&nbsp;Opet se začuo onaj zvuk! Brzo coktanje, ne previše udaljeno. Prokleta bila potreba da drži nervni pojačivač neprekidno priključen na liniju! Zvuk je bio dovoljno blizu da ne ostavi ni najmanje sumnje. Neko ga je tražio.
<BR>&nbsp;&nbsp;&nbsp;&nbsp;&nbsp;"Dobro, Aki. Sledeće pitanje. Da li Hikahi umiruje delfine ritmovima Kininka, da li se pokorava sa ostalima, ili nije sa vama?"
<BR>&nbsp;&nbsp;&nbsp;&nbsp;&nbsp;Delfinski sonar veoma je neposredan. Aki je osetio ivicu zraka koji je prošao tik iznad njega, ne dodirnuvši ga. Spustio se što je više mogao uz okeansko dno i pokušao da usmeri sopstveno nervozno coktanje u pesak oko sebe. Želeo je da posegne rukom oklopa i dohvati kamen ili nešto drugo da bi ostao postojan, ali bojao se da bi ga moglo odati tiho zujanje motora.
<BR>
<BR>&nbsp;&nbsp;&nbsp;&nbsp;&nbsp;* Nije sa nama -
<BR>&nbsp;&nbsp;&nbsp;&nbsp;&nbsp;Bledi sećanje -
<BR>&nbsp;&nbsp;&nbsp;&nbsp;&nbsp;* Na Hikahi
<BR>&nbsp;&nbsp;&nbsp;&nbsp;&nbsp;* Nema sa nama -
<BR>&nbsp;&nbsp;&nbsp;&nbsp;&nbsp;Ni Suezija
<BR>&nbsp;&nbsp;&nbsp;&nbsp;&nbsp;* Ni vedre Tišt *
<BR>
<BR>&nbsp;&nbsp;&nbsp;&nbsp;&nbsp;Poželeo je da ni on nije ovde, nego u svojoj tihoj kabini na 'Brazdaču'.
<BR>&nbsp;&nbsp;&nbsp;&nbsp;&nbsp;"Dobro, da li ćute zato što su zarobljeni? Ili zaplašeni? Ili ih jure Ribe-Sanjanja?"
<BR>&nbsp;&nbsp;&nbsp;&nbsp;&nbsp;Aki je zaustio da odgovori kad je, kao mlazom jakog svetla, ostao uhvaćen u snažan zrak pulsirajućeg zvuka koji je dopirao odnekud sleva, iznad njega. Taj delfin je istog trenutka znao da ga je našao.
<BR>
<BR>&nbsp;&nbsp;&nbsp;&nbsp;&nbsp;* Takata-Džim -
<BR>&nbsp;&nbsp;&nbsp;&nbsp;&nbsp;Nagriza vezu
<BR>&nbsp;&nbsp;&nbsp;&nbsp;&nbsp;* Moj posao -
<BR>&nbsp;&nbsp;&nbsp;&nbsp;&nbsp;Više to nije
<BR>&nbsp;&nbsp;&nbsp;&nbsp;&nbsp;* On dovodi -
<BR>&nbsp;&nbsp;&nbsp;&nbsp;&nbsp;Svoje delfine *
<BR>
<BR>&nbsp;&nbsp;&nbsp;&nbsp;&nbsp;Aki je bio tako uznemiren da je deo poruke pretvorio u zvuk umesto u signal poslat monofilamentom. Više nije bilo smisla kriti se. Spremio se da u pravom trenutku prekine vezu i okrenuo se prema uljezu. Nadao se da će uspeti da ga ošamuti ili bar zbuni dovoljno jakim mlazom sonara.
<BR>&nbsp;&nbsp;&nbsp;&nbsp;&nbsp;Odjeci su mu vratili sliku. Začuo je zvuk udaranja dok se veoma veliki delfin sklanjao od njegovog sonara.
<BR>&nbsp;&nbsp;&nbsp;&nbsp;&nbsp;K'ta-Džon! Aki je smesta prepoznao odjek.
<BR>&nbsp;&nbsp;&nbsp;&nbsp;&nbsp;"Aki? Šta je to bilo? Moraš li da se boriš? Slobodno prekini vezu ako moraš. Stižem kući što brže..."
<BR>&nbsp;&nbsp;&nbsp;&nbsp;&nbsp;Dužnost je izvršena. Aki je iskopčao nervni pojačivač iz kabla i obrnuo se na bok.
<BR>&nbsp;&nbsp;&nbsp;&nbsp;&nbsp;U pravi čas. Plavo-zelena munja lasera prošišala je preko mesta gde se maločas nalazio.
<BR>&nbsp;&nbsp;&nbsp;&nbsp;&nbsp;Znači, tako je to, mislio je dok je ronio prema kanjonu ispod grebena. Čekićoglavac je pošao da me sredi, i to bez ikakvih učtivosti.
<BR>&nbsp;&nbsp;&nbsp;&nbsp;&nbsp;Brzo se okrenuo udesno i ubrzao prema senkama.
<BR>
<BR>&nbsp;&nbsp;&nbsp;&nbsp;&nbsp;Delfini su bili poznati po oklevanju da ubiju išta što diše vazduh, ali nikad nisu bili ograničeni. Čak i pre uzdizanja, ljudi su prisustvovali slučajevima da delfin ubija delfina. Osposobljavajući ih za svemirska putovanja, ljudi su ih učinili i delotvornijim kada odluče da ubiju.
<BR>&nbsp;&nbsp;&nbsp;&nbsp;&nbsp;Jasni laserski zrak prošao je na svega metar ispred njega. Aki je stegao zube i zaronio kroz struju uzavrelih mehurića u sopstvenom tragu. Sledeći sažižući zrak prošao mu je između grudnih peraja. Ponovo se okrenuo i zaronio prema dugačkoj soničnoj senci nazubljenog kamenog ispusta.
<BR>&nbsp;&nbsp;&nbsp;&nbsp;&nbsp;K'Ta-Džonova laserska cev mogla je ubiti sa velikog rastojanja dok je lampa-lemilica na Akijevom oklopu bila, kao i sve ostale alatke, od koristi samo izbliza. Očito, jedino je mogao da beži ili da se nadmudruje.
<BR>&nbsp;&nbsp;&nbsp;&nbsp;&nbsp;Dole je bilo veoma mračno. Uopšte nije bilo crvenih preliva. Ostale su samo zelena i plava boja dana da osvetljavaju senovit predeo. Aki je iskoristio neravan teren i skliznuo među oštre zidove pukotine u kamenu. Tu se zaustavio da oslušne.
<BR>&nbsp;&nbsp;&nbsp;&nbsp;&nbsp;Odjeci koje je primao pasivno slušajući pokazali su mu da je K'ta-Džon tu negde i da ga traži. Aki se nadao da njegovo ubrzano disanje nije baš tako glasno kao što mu se činilo.
<BR>&nbsp;&nbsp;&nbsp;&nbsp;&nbsp;Uputio je svom oklopu pitanje neuronskim putem. Ugrađeni mikrokompjuter odgovorio je da ima vazduha jedva za pola sata. To je svakako ograničavalo vreme koje je mogao da provede u čekanju.
<BR>&nbsp;&nbsp;&nbsp;&nbsp;&nbsp;Aki je stegao vilice. Poželeo je da ima K'ta-Džonovo dugačko grudno peraje među zubima, ali znao je da ne bi mogao da se nosi sa velikim Stenosom ni po veličini ni po snazi.
<BR>&nbsp;&nbsp;&nbsp;&nbsp;&nbsp;Nije bilo načina da sazna da li je K'ta-Džon izišao na svoju odgovornost ili je sledio Takata-Džimova naređenje. Ali ako je u pitanju neka zavera Stenosa, možda se ne bi ustručavali da ubiju bespomoćnog Kraidaikija ako je to bio način da obezbede ostvarenje svog plana. Ma koliko neverovatno, može im pasti na pamet i da naškode Džilijan, ako ne bude pazila kako će se vratiti na brod. Akiju se smučilo već od same pomisli na delfina koji učestvuje u takvim zločinima.
<BR>&nbsp;&nbsp;&nbsp;&nbsp;&nbsp;Moram se vratiti na brod i pomoći Makani da brani Kraidaikija dok se ne vrati Džilijan! To je važnije od svega ostalog.
<BR>&nbsp;&nbsp;&nbsp;&nbsp;&nbsp;Izvukao se iz pukotine i zaplivao u cik-cak tik iznad dna. Zasad nije bilo moćnih strujanja zvuka. Možda će moći dovoljno da otpliva pre nego što bude otkriven.
<BR>&nbsp;&nbsp;&nbsp;&nbsp;&nbsp;Pa ipak, to nije imalo onakav ukus kao zadovoljstvo koje bi osetio da je iznenadio K'ta-Džona udarcem njuške u genitalije!
<BR>
<BR>&nbsp;&nbsp;&nbsp;&nbsp;&nbsp;Džilijan se okrenula od komunikatora i ugledala strepnju na Tošiovom licu. To ga je učinilo naizgled veoma mladim. Nije više izigravao grubog, žilavog, svetskog muškarca. Tošio je bio mladi kadet koji je upravo otkrio da mu je kapetan onesposobljen. A sad mu se najbolji prijatelj možda bori za život. Gledao ju je, očekujući uveravanje da će sve biti u redu.
<BR>&nbsp;&nbsp;&nbsp;&nbsp;&nbsp;Džilijan je uhvatila momka za ruku i privukla ga u zagrljaj. Držala ga je, iako se bunio, sve dok nije osetila da mu napetost nestaje iz ramena i kad joj je zagnjurio lice u vrat, čvrsto je grleći.
<BR>&nbsp;&nbsp;&nbsp;&nbsp;&nbsp;Kad se konačno povukao, Tošio je nije pogledao, nego se okrenuo i obrisao jedno oko nadlanicom.
<BR>&nbsp;&nbsp;&nbsp;&nbsp;&nbsp;"Mislim da će mi biti potreban Kipiru", rekla mu je Džilijan. "Smatraš li da će Deni i Sahot moći da ga odmene?"
<BR>&nbsp;&nbsp;&nbsp;&nbsp;&nbsp;Tošio je klimnuo glavom. Glas mu je utanjio, ali brzo je povratio kontrolu. "Moći će. Sahot će možda malo praviti probleme kad počnem da mu dajem neke Kipiruove dužnosti, ali posmatrao sam vas kako se ponašate sa njim. Mislim da ću uspeti."
<BR>&nbsp;&nbsp;&nbsp;&nbsp;&nbsp;"To je dobro. Pokušaj da ga skineš Deni sa leđa. Ti ćeš sad biti vojni zapovednik. Sigurna sam da ćeš se dobro snaći."
<BR>&nbsp;&nbsp;&nbsp;&nbsp;&nbsp;Džilijan je pošla do svog malog šatora da prikupi opremu. Tošio je prišao jezercetu i uključio hidrofonski pojačivač koji će dojaviti dvojici delfina da su potrebni. Sahot i Kipiru su otišli, pre jedan sat, da sačekaju večernji pohod urođenika.
<BR>&nbsp;&nbsp;&nbsp;&nbsp;&nbsp;"Vratiću se sa vama ako želite, Džilijan."
<BR>&nbsp;&nbsp;&nbsp;&nbsp;&nbsp;Odmahnula je glavom dok je nagomilavala svoje beleške i alatke. "Ne, Tošio. Denin rad sa Kikvima strašno je važan. Ti treba da pripaziš da ona ne spali pola ostrva upotrbljenom šibicom ako se previše zadubi. Osim toga, potreban mi je neko ko će stvoriti privid kao da nisam otišla. Možeš li mi to učiniti?" Džilijan je zatvorila svoju vodootpornu torbu i počela da svlači košulju i pantalone. Tošio se okrenuo na drugu stranu i pocrveneo.
<BR>&nbsp;&nbsp;&nbsp;&nbsp;&nbsp;Onda je shvatio da za Džilijan nije važno gleda li je on. Možda je više nikad neću videti, pomislio je. Pitam se, zna li ona kako deluje na mene?
<BR>&nbsp;&nbsp;&nbsp;&nbsp;&nbsp;"Razumem", rekao je. Usta su mu bila suva. "Ponašaću se jednako grubo i nestrpljivo sa doktorom Dartom kao i ranije. A ako Takata-Džim zatraži da govori sa vama ja ću... reći ću mu da ste otišli nekuda da... da se durite."
<BR>&nbsp;&nbsp;&nbsp;&nbsp;&nbsp;Džilijan je raširila pred sobom ronilačko odelo, spremajući se da ga obuče. Pogledala je Tošija, iznenađena ovim neobičnim rešenjem. Nasmejala se.
<BR>&nbsp;&nbsp;&nbsp;&nbsp;&nbsp;U dva duga koraka stigla je do njega i ponovo ga zagrlila. Tošio je bez razmišljanja obgrlio njen struk.
<BR>&nbsp;&nbsp;&nbsp;&nbsp;&nbsp;"Ti si dobar čovek, Toš", rekla je, ljubeći ga u obraz. "Znaš li da si postao viši od mene? Samo laži Takata-Džima, a ja ti obećavam da ćemo od tebe začas napraviti pravog pobunjenika."
<BR>&nbsp;&nbsp;&nbsp;&nbsp;&nbsp;Tošio je klimnuo glavom i zatvorio oči. "Razumem", rekao je čvrsto je grleći.
</P></TD></TR></TABLE>
<P class="next">
<A HREF=p50.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
