<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>49. PSI-BOMBA
<P>&nbsp;&nbsp;&nbsp;&nbsp;&nbsp;Brdo delimično osušenog korova stvaralo je kupolu na moru trave. Tom je razapeo nizak krov, koristeći spasene komade oplate sa svojih saonica, i načinio grub zaklon. Seo je na ulaz, čekao u nejasnoj svetlosti pred zoru i žvakao jednu od dragocenih hranljivih ploča.
<BR>&nbsp;&nbsp;&nbsp;&nbsp;&nbsp;Očistio je rane što je bolje umeo i prekrio ih očvršćujućim mrljama medicinske pene. Sa hranom u želucu i olakšanim bolovima, gotovo da se ponovo osećao kao čovek.
<BR>&nbsp;&nbsp;&nbsp;&nbsp;&nbsp;Pregledao je svoj mali osmotski destilator. Gornji deo, prozirna vreća sa filterskim siskom na jednom kraju, sadržavao je gust sloj slane vode i mulja. Ispod filtera stajala je jedna od njegovih čuturica, nedavno napunjena.
<BR>&nbsp;&nbsp;&nbsp;&nbsp;&nbsp;Tom je pogledao na sat. Ostalo je još samo pet minuta. Nije bilo vremena da zahvati još vode prekrivene penom i napuni destilator. Ne bi mogao ni da očisti filtere pre nego što bomba eksplodira.
<BR>&nbsp;&nbsp;&nbsp;&nbsp;&nbsp;Uzeo je čuturu, čvrsto zavrnuo poklopac i smestio je u džep na butini. Izvadio je filter iz držača i stresao većinu gliba pre nego što ga je čvrsto presavio i tutnuo pod pojas. Filter verovatno nije izdvojio iz vode sve rastvorene metalne soli. Onaj ko ga je pravio nije imao na umu Kitrup. Pa ipak, taj mali paket verovatno je bio njegov najvredniji posed.
<BR>&nbsp;&nbsp;&nbsp;&nbsp;&nbsp;Tri minuta, rekle su mu svetleće brojke na satu. Tom je pogledao u nebo. Na istoku kao da je postalo malo svetlije i zvezde su počele da blede. Biće vedro jutro i zato očajno hladno. Uzdrhtao je i čvrsto se zakopčao. Zagrlio je kolena.
<BR>&nbsp;&nbsp;&nbsp;&nbsp;&nbsp;Jedan minut.
<BR>&nbsp;&nbsp;&nbsp;&nbsp;&nbsp;Kada dođe, ličiće na najglasniji zvuk koji je ikad čuo. Na najjasnije svetlo. Neće moći da se isključi.
<BR>&nbsp;&nbsp;&nbsp;&nbsp;&nbsp;Poželeo je da zaštiti oči i uši, kao od prave eksplozije. Umesto toga, zurio je u tačku na obzorju i brojao, podešavajući dah. Namerno je dopustio da padne u trans.
<BR>&nbsp;&nbsp;&nbsp;&nbsp;&nbsp;"...sedam... osam... devet... deset..." Grudi mu je ispunila lakoća. Osećanje se širilo dalje, utrnjujuće i ublažavajuće.
<BR>&nbsp;&nbsp;&nbsp;&nbsp;&nbsp;Svetlost malobrojnih zvezda na zapadu stvarala je paukovu mrežu odraza kroz njegove jedva razmaknute trepavice dok je čekao bezvučnu eksploziju.
<BR>
<BR>&nbsp;&nbsp;&nbsp;&nbsp;&nbsp;"Sahote, rekao sam da sam spreman da preuzmem! "
<BR>&nbsp;&nbsp;&nbsp;&nbsp;&nbsp;Sahot se izvio i pogledao Tošija. "Samo još k-koji minut, dobro? Ssslušam nešto!"
<BR>&nbsp;&nbsp;&nbsp;&nbsp;&nbsp;Tošio se namrštio. Ovako nešto nije očekivao od Sahota! Došao je da odmeni delfina-lingvistu ranije, jer je Sahot mrzeo da radi sa robotskom sondom!
<BR>&nbsp;&nbsp;&nbsp;&nbsp;&nbsp;"Šta se dešava, Toš?"
<BR>&nbsp;&nbsp;&nbsp;&nbsp;&nbsp;Deni je sedela u vreći za spavanje, trljala oči i žmirkala u tami.
<BR>&nbsp;&nbsp;&nbsp;&nbsp;&nbsp;"Ne znam, Deni. Ponudio sam da preuzmem robota, da Sahot ne bi morao da govori sa Čarlijem kad ovaj pozove. A Sahot mi ne da."
<BR>&nbsp;&nbsp;&nbsp;&nbsp;&nbsp;Deni je slegnula ramenima. "Rekla bih da je to njegov problem. Zašto ti to uopšte smeta?"
<BR>&nbsp;&nbsp;&nbsp;&nbsp;&nbsp;Tošio je osetio da mu je oštar odgovor na vrh jezika, ali uspeo je da oćuti i okrene se. Neće se osvrtati na Deni sve dok se sasvim ne probudi i ne odluči da se pristojno ponaša.
<BR>&nbsp;&nbsp;&nbsp;&nbsp;&nbsp;Deni ga je iznenadila kad su Džilijan i Kipiru otišli, jer je prihvatila njegovu komandu bez žalbi.
<BR>&nbsp;&nbsp;&nbsp;&nbsp;&nbsp;Poslednja dva dana nije izgledala mnogo zainteresovana ni za šta drugo osim za svoje mikroskope i uzorke, ne primećujući čak ni Sahotove stalne seksualne nagoveštaje i odgovarajući na pitanja jednosložnim rečima.
<BR>&nbsp;&nbsp;&nbsp;&nbsp;&nbsp;Tošio je kleknuo pored komunikatora povezanog sa Sahotovim saonicama. Ukucao je pitanje i namrštio se pred odgovorom sa ekrana.
<BR>&nbsp;&nbsp;&nbsp;&nbsp;&nbsp;"Sahote", ljutito je rekao, "odmah se sklanjaj odatle."
<BR>&nbsp;&nbsp;&nbsp;&nbsp;&nbsp;"Sssamo još..." delfin je zvučao rasejano.
<BR>&nbsp;&nbsp;&nbsp;&nbsp;&nbsp;Tošio je nabrao usne.
<BR>
<BR>&nbsp;&nbsp;&nbsp;&nbsp;&nbsp;* ODMAH ćeš OVAMO
<BR>&nbsp;&nbsp;&nbsp;&nbsp;&nbsp;pristići
<BR>&nbsp;&nbsp;&nbsp;&nbsp;&nbsp;* ILI više NEMA
<BR>&nbsp;&nbsp;&nbsp;&nbsp;&nbsp;slušanja! *
<BR>
<BR>&nbsp;&nbsp;&nbsp;&nbsp;&nbsp;Čuo je Denin uzdah iza leđa. Verovatno nije razumela svaku reč trinarnog, ali shvatila je osnovnu poruku. Tošio je osetio ponos. Ovo je bila proba. Nije bio sposoban za istančanosti kao Džilijan Baskin, ali morao je obezbediti poslušnost, inače bi bio beskoristan kao oficir.
<BR>&nbsp;&nbsp;&nbsp;&nbsp;&nbsp;Sahot je zurio u njega, zbunjeno trepćući. Onda je uzdahnuo i prišao ivici jezerceta.
<BR>&nbsp;&nbsp;&nbsp;&nbsp;&nbsp;"Sahote, za četiri sata nisi izvršio nijedno geološko očitavanje! A spustio si sondu dve stotine metara! Šta te je obuzelo?"
<BR>&nbsp;&nbsp;&nbsp;&nbsp;&nbsp;Stenos se nesigurno okretao sa boka na bok. Na kraju je tiho odgovorio. "Ssslušao sam pesmu..."
<BR>&nbsp;&nbsp;&nbsp;&nbsp;&nbsp;Poslednja reč je utihnula pre nego što ju je Tošio zasigurno čuo. Pogledao je neodelfina, nesposoban da poveruje sopstvenim ušima. "Šta si slušao?"
<BR>&nbsp;&nbsp;&nbsp;&nbsp;&nbsp;"Pesssmu...?"
<BR>&nbsp;&nbsp;&nbsp;&nbsp;&nbsp;Tošio je podigao ruke i bespomoćno ih spustio. Konačno je otkačio, pomislio je. Prvo Deni, a sad i Sahot. Ostavljen sam na zadatku sa dvoje mentalno poremećenih!
<BR>&nbsp;&nbsp;&nbsp;&nbsp;&nbsp;Osetio je da se Deni približava obali. "Slušaj, Sahote", rekao je. "Uskoro će se javiti doktor Dart. Šta misliš da će reći kad..."
<BR>&nbsp;&nbsp;&nbsp;&nbsp;&nbsp;"Ja ću se pobrinuti za Čarlija kad pozove", tiho je rekla Deni.
<BR>&nbsp;&nbsp;&nbsp;&nbsp;&nbsp;"Ti?" Deni je provela poslednjih četrdeset sati proklinjući problem svrdlastog drveta, koji joj je dodeljen Takata-Džimovim naređenjem po zahtevu Čarlsa Darta. To je gotovo potpuno potisnulo njen rad sa Kikvima. Tošio nije mogao da je zamisli kako želi da govori sa šimpanzom.
<BR>&nbsp;&nbsp;&nbsp;&nbsp;&nbsp;"Da, ja. Ono što imam da mu kažem pomoći će mu da zaboravi robota, pa možeš ostaviti Sahota na miru. Ako kaže da je čuo pevanje - pa, možda ga je čuo."
<BR>&nbsp;&nbsp;&nbsp;&nbsp;&nbsp;Tošio se upiljio u nju, a onda je slegnuo ramenima. Sjajno. Moj posao je da štitim njih dvoje, a ne da im ispravljam naučne pogreške. Samo se nadam da će Džilijan dovesti sve u red kad se vrati na brod, pa ću moći da podnesem izveštaj o tome šta se ovde dešava.
<BR>&nbsp;&nbsp;&nbsp;&nbsp;&nbsp;Deni je kleknula pored vode da bi govorila sa Sahotom. Bila je mirna i ozbiljna, sa puno strpljenja prema sporosti u angličkom posle njegovog dugog kontakta sa robotom.
<BR>&nbsp;&nbsp;&nbsp;&nbsp;&nbsp;Deni je htela da zaroni i pogleda jezgro metalnog brda. Sahot je pristao da je prati ako bude sačekala dok on ne završi sa zapisivanjem svoje 'muzike'. Deni se složila, očito nimalo ne zazirući od ulaska u vodu sa Sahotom.
<BR>&nbsp;&nbsp;&nbsp;&nbsp;&nbsp;Tošio je seo i čekao neizbežno zujanje komunikacione linije sa broda. Svet se promenio preko noći, a on pojma nije imao zašto!
<BR>&nbsp;&nbsp;&nbsp;&nbsp;&nbsp;Oči su ga svrbele. Protrljao ih je, ali kao da to nije pomagalo.
<BR>&nbsp;&nbsp;&nbsp;&nbsp;&nbsp;Zažmirkao je i pokušao da pogleda Deni i Sahota. Izgledalo mu je sve teže da usmeri pogled. Između njega i jezerceta počela je da se širi izmaglica. Iznenada ga je obuzelo osećanje preplašenog iščekivanja. Kao da se pulsirajuće širilo iz potiljka prema lopaticama.
<BR>&nbsp;&nbsp;&nbsp;&nbsp;&nbsp;Prineo je dlanove ušima. "Deni? Sahote? Da li..." Poslednje reči je vikao, ali jedva je čuo sopstveni glas.
<BR>&nbsp;&nbsp;&nbsp;&nbsp;&nbsp;Sadruzi su ga pogledali. Deni je ustala i zakoračila prema njemu sa zabrinutim izrazom lica.
<BR>&nbsp;&nbsp;&nbsp;&nbsp;&nbsp;Onda su joj se oči iznenađeno raširile. Tošio je video nejasan pokret na ivici vidnog polja i ugledao Kikvije u šumi, kako se prikradaju kroz žbunje!
<BR>&nbsp;&nbsp;&nbsp;&nbsp;&nbsp;Tošio je pokušao da izvadi pištolj sa iglama, znajući da je već prekasno. Urođenici su već bili na njima, mašući kratkim rukama i vrišteći tankim, visokim glasovima. Troje je skočilo na njega, a dvoje na Deni. Otimao se i pao pod njih, boreći se da drži njihove razmahane kandže dalje od lica dok mu je škripavi zvuk sukljao kroz mozak.
<BR>&nbsp;&nbsp;&nbsp;&nbsp;&nbsp;A onda su, odjednom, Kikvi nestali!
<BR>&nbsp;&nbsp;&nbsp;&nbsp;&nbsp;Usred mučne tutnjave u glavi, Tošio se prisilio da se okrene i pogleda naviše.
<BR>&nbsp;&nbsp;&nbsp;&nbsp;&nbsp;Deni se batrgala na zemlji ječeći i pritiskajući oči. Tošio se bojao da su je povredila kandže Kikvija, ali kad se okrenula prema njemu video je samo plitke ogrebotine.
<BR>&nbsp;&nbsp;&nbsp;&nbsp;&nbsp;Obema drhtavim rukama izvukao je pištolj sa iglama. Ono malo Kikvija što ih je video nisu išli prema njima, nego su se cičeći bacili u jezero i zaronili.
<BR>&nbsp;&nbsp;&nbsp;&nbsp;&nbsp;To nije njihovo delo, nejasno je shvatio.
<BR>&nbsp;&nbsp;&nbsp;&nbsp;&nbsp;Prepoznao je 'zvuk' hiljade noktiju kako grebu po školskoj tabli.
<BR>&nbsp;&nbsp;&nbsp;&nbsp;&nbsp;Psi-napad! Moramo da se sakrijemo! Možda će voda ublažiti njegovu snagu! Treba da zaronimo kao domoroci!
<BR>&nbsp;&nbsp;&nbsp;&nbsp;&nbsp;U glavi mu je bučalo dok je puzao prema jezercetu. Onda se zaustavio.
<BR>&nbsp;&nbsp;&nbsp;&nbsp;&nbsp;Ne mogu odvući Deni unutra i ne možemo staviti opremu za disanje dok se ovako tresemo!
<BR>&nbsp;&nbsp;&nbsp;&nbsp;&nbsp;Promenio je pravac dok nije stigao do drveta pored obale. Seo je, oslanjajući se leđima na stablo. Pokušao je da se usredsredi uprkos praskanju u glavi.
<BR>&nbsp;&nbsp;&nbsp;&nbsp;&nbsp;Seti se šta te je Orli učio, kadetu! Misli na svoj um i uđi u njega. GLEDAJ neprijateljeva predviđanja... olako slušaj njegove laži... koristi Jin i Jang... dvostruke spasioce... logiku da prodreš kroz Maraov veo... veru da izdržiš...
<BR>&nbsp;&nbsp;&nbsp;&nbsp;&nbsp;Deni je ječala i njihala se u prašini na nekoliko metara od njega. Tošio je spustio oružje u krilo da bi bilo spremno kad neprijatelj dođe. Pozvao je Deni, vičući da bi nadjačao vrišteću buku.
<BR>&nbsp;&nbsp;&nbsp;&nbsp;&nbsp;"Deni! Slušaj svoje bilo! Slušaj svoj dah! To su stvarni zvuci! Ovo nije!"
<BR>&nbsp;&nbsp;&nbsp;&nbsp;&nbsp;Video ju je kako se malčice okreće prema njegovom glasu i razabrao je agoniju u njenim očima dok je pritiskala bele, beskrvne ruke preko ušiju. Kreštanje je postalo glasnije.
<BR>&nbsp;&nbsp;&nbsp;&nbsp;&nbsp;"Broj otkucaje srca, Deni! Oni su... oni su kao okean, kao talasi! Deni!" vikao je. "Jesi li ikada čula neki zvuk koji je mogao da nadjača talase?... Može... može li išta ili iko vrištati dovoljno glasno da bi sprečio talas da mu ne uzvrati smehom?"
<BR>&nbsp;&nbsp;&nbsp;&nbsp;&nbsp;Zurila je u njega, pokušavajući. Mogao je da vidi kako duboko udiše i miče usne, brojeći.
<BR>&nbsp;&nbsp;&nbsp;&nbsp;&nbsp;"Da! Broj, Deni! Uzdisanje i otkucaje srca! Postoji li ikakav zvuk koji može da nadjača tvoje srce?"
<BR>&nbsp;&nbsp;&nbsp;&nbsp;&nbsp;Zagledala mu se u oči koje su počivale na njoj.
<BR>&nbsp;&nbsp;&nbsp;&nbsp;&nbsp;Polako, dok je zavijanje u njegovoj glavi dostizalo vrhunac, Tošio ju je video kako slabačko klima glavom i bledo, zahvalno se smeši.
<BR>&nbsp;&nbsp;&nbsp;&nbsp;&nbsp;I Sahot je to osetio. I dok se psihički talas valjao preko njega, jezerce je iznenada bilo prepuno upaničenih Kikvija. Sahota je preplavila pometnja zvukova svuda unaokolo i iznutra. Bilo je gore nego ostati zaslepljen reflektorima.
<BR>&nbsp;&nbsp;&nbsp;&nbsp;&nbsp;Želeo je da zaroni i pobegne od kakafonije. Progutao je paniku i primorao sebe da mirno leži.
<BR>&nbsp;&nbsp;&nbsp;&nbsp;&nbsp;Pokušao je da razdeli buku na delove, da razabere prvo ljudski doprinos. Tošio i Deni kao da su bili u lošijem stanju od njega. Možda su bili osetljiviji na napad. Od njih neće biti pomoći!
<BR>&nbsp;&nbsp;&nbsp;&nbsp;&nbsp;Kikvi su bili prestrašeni, dok su se cičeći bacali u jezero!
<BR>
<BR>&nbsp;&nbsp;&nbsp;&nbsp;&nbsp;:?: Beg! Bekstvo...
<BR>&nbsp;&nbsp;&nbsp;&nbsp;&nbsp;od velikih tužnih stvari
<BR>&nbsp;&nbsp;&nbsp;&nbsp;&nbsp;:?: Pomoć pomozite
<BR>&nbsp;&nbsp;&nbsp;&nbsp;&nbsp;velikim tužnim stvarima!
<BR>
<BR>&nbsp;&nbsp;&nbsp;&nbsp;&nbsp;Iz dečijih usta... kad se malo pribrao, to je zaista donekle ličilo na poziv u pomoć. Bilo je strašno kao pakao dubina, ali suočio se sa njim i pokušao je da ga razabere.
<BR>&nbsp;&nbsp;&nbsp;&nbsp;&nbsp;Pomislio je da napreduje - u svakom slučaju je izdržavao - kad se pridružio još jedan glas, i to preko njegovog nervnog priključka. Pesma iz dubine se probudila, ona koju cele noći nije mogao da razume. Rikala je iz utrobe Kitrupa. Njena jednostavnost zahtevala je razumevanje.
<BR>
<BR>&nbsp;&nbsp;&nbsp;&nbsp;&nbsp;+ KO ZOVE? -
<BR>&nbsp;&nbsp;&nbsp;&nbsp;&nbsp;- KO SE USUĘUJE +
<BR>
<BR>&nbsp;&nbsp;&nbsp;&nbsp;&nbsp;Sahot je zaječao i raskinuo vezu sa robotom. Tri vrištava zvuka, svaki na drugom nivou uma, bila su sasvim dovoljno. Još jedan - i poludeće!
<BR>
<BR>&nbsp;&nbsp;&nbsp;&nbsp;&nbsp;Buolt od Tenanije se bojao, mada oficir u službi Velikih Duhova nije ni razmišljao o smrti ili o živim neprijateljima.
<BR>&nbsp;&nbsp;&nbsp;&nbsp;&nbsp;Šatl je rotirao kroz ustavu zapovedničkog broda 'Divlje vatre'. Ogromna vrata, prijatno masivna i trajna, zatvorila su se za njim. Pilot je podesio kurs prema zapovedničkom brodu Tandua.
<BR>&nbsp;&nbsp;&nbsp;&nbsp;&nbsp;Tandui.
<BR>&nbsp;&nbsp;&nbsp;&nbsp;&nbsp;Buolt je savio vratnu krestu u znak samopouzdanja. Izgubiće toplotu iz nervnih završetaka i krvnih sudova u ledenoj atmosferi broda Tandua, ali bilo je krajnje neophodno načiniti utisak.
<BR>&nbsp;&nbsp;&nbsp;&nbsp;&nbsp;Možda bi bilo malo manje ogavno sklopiti savezništvo sa Soroima. Oni su bar bili više tenanoidni od zglavskarskih Tandua i živeli su na pristojnoj temperaturi. Osim toga, štićenici Soroa bili su zanimljivi, onakvi kakve bi Buoltov narod voleo da su ih sami uzdigli.
<BR>&nbsp;&nbsp;&nbsp;&nbsp;&nbsp;Bilo bi bolje za njih da je tako, pomislio je. Mi smo dobri pokrovitelji.
<BR>&nbsp;&nbsp;&nbsp;&nbsp;&nbsp;Ako su kožasti Soroi bili nametljivi i neosetljivi, vretenasti Tandui predstavljali su zastrašujuća bića. Od štićenika su načinili neverovatna stvorenja koja su izazivala drhtanje u korenu Buoltovog repa kad bi samo pomislio na njih.
<BR>&nbsp;&nbsp;&nbsp;&nbsp;&nbsp;Buolt je gadljivo iskrivio usta. Politika je težila neobičnim promenama gena. Soroi su sada bili najsnažniji među preživelima, a Tenanijci su bili najslabiji među velikim silama. Iako je filozofija Tandua bila najodvratnija od svih koje su se suprotstavljale Veri Abdikatora, oni su bili jedini koji su stajali na putu pobedi Soroa. Tenanijci se moraju ujediniti sa njima, zasad.
<BR>&nbsp;&nbsp;&nbsp;&nbsp;&nbsp;Ako bude izgledalo da će Tandui preovladati, to će biti nova prilika da se promene strane. To se već mnogo puta dešavalo i dešavaće se i dalje.
<BR>&nbsp;&nbsp;&nbsp;&nbsp;&nbsp;Buolt se osnažio za predstojeći sastanak. Bio je odlučan da ne pokaže ni traga od straha zbog stupanja na brod Tandua.
<BR>&nbsp;&nbsp;&nbsp;&nbsp;&nbsp;Njima, izgleda, nije bilo važno koliko rizikuju sa svojim ludačkim, jedva razumljivim pogonom verovatnoće. Ludi manipulatori stvarnosti iz redova njihovih štićenika, Epiziarha, često su im dopuštali da se kreću brže od svojih suparnika. No, ponekad je to izazivalo promene u prostor-vremenu, koje bi progutale čitave grupe brodova, nepristrasno odstranjujući i Tandue i njihove neprijatelje iz svemira, i to zauvek! To je bilo ludo!
<BR>&nbsp;&nbsp;&nbsp;&nbsp;&nbsp;Samo neka ne koriste svoj izopačeni pogon dok sam ja tamo, tiho su se oglasili Buoltovi organi za molitvu. Dopusti da načinimo plan bitke i da ga izvršimo.
<BR>&nbsp;&nbsp;&nbsp;&nbsp;&nbsp;Na vidiku su se pojavili brodovi Tandua, ludački, štakasti oblici koji su prezreli naoružanje u korist divlje brzine i moći.
<BR>&nbsp;&nbsp;&nbsp;&nbsp;&nbsp;Naravno da su čak i ovi neobični brodovi bili tek varijacija drevnih projekata iz Biblioteke. Tandui su bili smeli, ali svojim zločinima nisu dodali i omašku originalnosti. Zemljani su u mnogim stvarima bili neobičniji od Tandua. Njihova aljkava duhovitost bila je vulgarna navika koja se mogla pripisati lošem uzdizanju.
<BR>&nbsp;&nbsp;&nbsp;&nbsp;&nbsp;Buolt se pitao šta u tom trenutku rade 'delfini'. Šteta za sirota stvorenja ako ih se dočepaju Tandui, pa čak i Soroi! Primitivni morski sisari, štićenici neotesane i kosmate samonikle rase, zasluživali su da budu zaštićeni, ako je moguće.
<BR>&nbsp;&nbsp;&nbsp;&nbsp;&nbsp;Naravno, znalo se šta je najvažnije. Nije im smelo biti dopušteno da razglase podatke koje su sakupili!
<BR>&nbsp;&nbsp;&nbsp;&nbsp;&nbsp;Buolt je primetio da je u uzbuđenju izvukao nokte. Brzo ih je ponovo uvukao i nastavio da uvežbava spokojstvo dok se šatl približavao eskadri Tandua.
<BR>&nbsp;&nbsp;&nbsp;&nbsp;&nbsp;Njegovo mozganje prekinuo je iznenadan drhtaj od koga mu se uspravila kresta... poremećaj na psi-području.
<BR>&nbsp;&nbsp;&nbsp;&nbsp;&nbsp;"Vezisto!" obrecnuo se. "Stupi u kontakt sa zapovedničkim brodom! Vidi jesu li potvrdili taj poziv!"
<BR>&nbsp;&nbsp;&nbsp;&nbsp;&nbsp;"Odmah, general-protektore!"
<BR>&nbsp;&nbsp;&nbsp;&nbsp;&nbsp;Buolt je kontrolisao svoje uzbuđenje. Psihička energija koju je osetio mogla je biti i nečije ratno lukavstvo. Ipak, imao je utisak da je prava. Nosila je utisak 'Krondorove vatre', za koju se više nisu nadali da će je ikad ugledati!
<BR>&nbsp;&nbsp;&nbsp;&nbsp;&nbsp;Ispunila ga je rešenost. Na predstojećim pregovorima tražiće još jednu uslugu. Tandui će morati da obezbede još jedan vid saradnje u zamenu za tenanijsku pomoć.
<BR>&nbsp;&nbsp;&nbsp;&nbsp;&nbsp;"Potvrđeno je, ser. To je bojni brod 'Krondorova vatra', ser", rekao je pilot glasom škripavim od osećanja. Buoltova kresta uspravila se u znak odgovora. Gledao je ispred sebe u metalne oblike bogomoljki koji su se pomaljali, pripremajući se za susret, pregovore i čekanje.
<BR>
<BR>&nbsp;&nbsp;&nbsp;&nbsp;&nbsp;Bei Čohoan je slušala pesme kitova - retke i skupe kopije koje su je svojevremeno koštale celu mesečnu platu - kad su joj detektori otkrili signal. Sa oklevanjem je spustila slušalice da bi proverila pravac i snagu. Bilo je tako mnogo varki... bombi, eksplozija i klopki. Jedan od malih vazuna pokazao joj je da signal potiče sa samog vodenog sveta.
<BR>&nbsp;&nbsp;&nbsp;&nbsp;&nbsp;Bei je gladila svoje dugačke, mačje brkove i razmišljala.
<BR>&nbsp;&nbsp;&nbsp;&nbsp;&nbsp;"Verujem da će ovo izmeniti stvari, lepi moji mališani. Hoćemo, li napustiti ovaj pojas nerođenih okrajaka u svemiru i prići malo bliže događajima? Da li je vreme da Zemljani saznaju kako ovde gore imaju i prijatelje?"
<BR>&nbsp;&nbsp;&nbsp;&nbsp;&nbsp;Vazuni su otčegrtali da je politika njen posao. Prema pravilima saveza, oni su uhode, a ne stratezi.
<BR>&nbsp;&nbsp;&nbsp;&nbsp;&nbsp;Bei se složila sa njihovim sarkazmom. Bio je vrlo ukusan.
<BR>&nbsp;&nbsp;&nbsp;&nbsp;&nbsp;"Vrlo dobro", rekla je. "Pokušajmo da priđemo bliže."
<BR>
<BR>&nbsp;&nbsp;&nbsp;&nbsp;&nbsp;Hikahi je žurno konsultovala bojni kompjuter na skifu.
<BR>&nbsp;&nbsp;&nbsp;&nbsp;&nbsp;"To je neka vrsta psi-oružja", objavila je preko hidrofona posadi koja je radila na stranoj olupini. Njen anglički bio je smiren i precizan, naglašen mirnim sazvučjima Kininka. "Ne vidim druge znake napada, pa verujem da osećamo posledice bitke u svemiru. Osećali smo ih i ranije, samo ne tako snažno.
<BR>&nbsp;&nbsp;&nbsp;&nbsp;&nbsp;Duboko smo pod vodom, delimično zaklonjeni od psi-talasa. Stegnite sube, 'Brazdači'. Pokušajte da ne obraćate pažnju. Nastavite sa svojim dužnostima po tropski jasnoj logici."
<BR>&nbsp;&nbsp;&nbsp;&nbsp;&nbsp;Isključila je zvučnike. Hikahi je znala da se Tišt i sada kreće među radnicima, šaleći se i održavajući visoki moral.
<BR>&nbsp;&nbsp;&nbsp;&nbsp;&nbsp;Psi-zvuk je ličio na dosadan svrabež, ali svrabež neobičnog ritma. Pulsirao je kao neka šifra kojoj nije uspevala da uđe u trag.
<BR>&nbsp;&nbsp;&nbsp;&nbsp;&nbsp;Pogledala je Hanesa Suezija, koji je sedeo u blizini na rukohvatu u zidu. Izgledao je veoma umorno. Bilo mu je vreme da odspava nekoliko sati, ali psionički napad očigledno ga je pogodio još više nego delfina. Uporedio ga je sa noktima koji grebu školsku tablu.
<BR>&nbsp;&nbsp;&nbsp;&nbsp;&nbsp;"Mogu da smislim dve mogućnosti, Hikahi. Jedna bi značila vrlo dobre vesti. Druga je najgora moguća."
<BR>&nbsp;&nbsp;&nbsp;&nbsp;&nbsp;Klimnula je glatkom glavom. "Više puta smo proverili sva kola, poslali smo tri kurira sa porukama, ali brod i dalje ćuti. Moram pretpostaviti najgore."
<BR>&nbsp;&nbsp;&nbsp;&nbsp;&nbsp;"Da je 'Brazdać' zarobljen." Suezi je zatvorio oči.
<BR>&nbsp;&nbsp;&nbsp;&nbsp;&nbsp;"Da. Ova psi-buka potiče odnekud sa površine planete. Možda se Galaktinci upravo bore oko njega - ili onog što je od njega ostalo."
<BR>&nbsp;&nbsp;&nbsp;&nbsp;&nbsp;Hikahi se odlučila. "Vraćam se na 'Brazdač' ovim čamcem. Sačekaću dok ne završite prostorije za posadu unutar olupine. Potrebna je energija sa skifa da se napune tenanijski akumulatori."
<BR>&nbsp;&nbsp;&nbsp;&nbsp;&nbsp;Suezi je klimnuo glavom. Hikahi je očito žurila da što pre prođe. "Onda idem napolje da pomognem."
<BR>&nbsp;&nbsp;&nbsp;&nbsp;&nbsp;"Tek si završio smenu. Ne mogu ti to dozvoliti."
<BR>&nbsp;&nbsp;&nbsp;&nbsp;&nbsp;Suezi je odmahnuo glavu. "Slušaj, Hikahi, kad sredimo to utočište unutar broda, možemo upumpati u njega prečišćenu oksivodu za delfine, pa će moći pristojno da se odmore. Olupina je već zaštićena i od ovog psi vrištanja. A što je najvažnije, imaću sopstvenu sobu, suvu, bez gomile cičeće dece koja zbijaju neslane šale i zavitlavaju me iza leđa čim se okrenem!" Oči su mu izražavale blagu ironiju.
<BR>&nbsp;&nbsp;&nbsp;&nbsp;&nbsp;Hikahi je lagano zaokružila donjom vilicom. "Onda sačekaj još malo, Tvorče Divnih Igračaka. Izići ću da ti se pridružim. Rad će nam skrenuti misli od grebanja itijevssskih noktiju."
<BR>
<BR>&nbsp;&nbsp;&nbsp;&nbsp;&nbsp;Krat, Soroanka, nije osećala škripave drhtaje. Njen brod bio je zaštićen od psihičkih ometanja. Njihovo postojanje prvo je primetila po osoblju. Primila je sa mlakim zanimanjem listu podataka od Pilana Kalabere.
<BR>&nbsp;&nbsp;&nbsp;&nbsp;&nbsp;Tokom bitke otkrili su mnogo ovakvih signala, ali nijedan nije poticao sa planete. Dole, na samom Kitrupu, odigralo se samo nekoliko čarki.
<BR>&nbsp;&nbsp;&nbsp;&nbsp;&nbsp;Pod normalnim okolnostima, jednostavno bi naredila da se ispali nekoliko torpeda sa samonavođenjem i zaboravila bi na to. Očekivano savezništvo Tandua i Tenanijaca stvaralo se u blizini džinovskog gasovitog sveta i morala je da sačini planove. Ali nešto ju je kopkalo oko ovog signala.
<BR>&nbsp;&nbsp;&nbsp;&nbsp;&nbsp;"Odredi tačno poreklo ovog signala na mapi planete", rekla je Pilanu. "Uključujući i lokacije svih poznatih padova neprijateljskih brodova."
<BR>&nbsp;&nbsp;&nbsp;&nbsp;&nbsp;"Do sada ih je bilo na desetine, sa vrlo nejasnim pozicijama", izlanuo se statističar. Glas mu je bio visok i oštar. Usta su mu se sa praskom otvarala pri svakom slogu, a nad malim, crnim očima njihale su se čupave treplje.
<BR>&nbsp;&nbsp;&nbsp;&nbsp;&nbsp;Krat ga nije udostojila pogleda. "Kad su Soroi intervenisali da okončaju ugovorni odnos Pila i Kisana", prosiktala je, "to nije bilo zato da bi vas načinili Velikim Starijim. Treba li moje reči dovoditi u pitanje, kao da sam čovek koji se raznežuje nad svojim šimpanzom?"
<BR>&nbsp;&nbsp;&nbsp;&nbsp;&nbsp;Kalabera je uzdrhtao i brzo se naklonio, a zatim odskakao u svoj odeljak.
<BR>&nbsp;&nbsp;&nbsp;&nbsp;&nbsp;Krat je zadovoljno prela. Pile su bili tako blizu savršenstva. Arogantni tirani prema svojim štićenicima i susedima, lomili su se da udovolje svakom zahtevu Soroa. Kako je divno biti Veliki Stariji!
<BR>&nbsp;&nbsp;&nbsp;&nbsp;&nbsp;Pri tom je nešto dugovala ljudima. Za nekoliko stoleća gotovo su zamenili Timbrime u ulozi strašila za jogunaste štićenike. Simbolisali su sve nedostatke Liberalnog Uzdizanja. Kad Tera bude konačno pokorena i ljudi 'usvojeni' u pristojan štićenički odnos, moraće biti izmišljen neki drugi rđav primer.
<BR>&nbsp;&nbsp;&nbsp;&nbsp;&nbsp;Krat je otvorila privatnu komunikacionu liniju. Na osvetljenom ekranu pojavila se slika Soroanke Pritil, mladog komandanta jednog od brodova u flotili.
<BR>&nbsp;&nbsp;&nbsp;&nbsp;&nbsp;"Da, majko flote", poklonila se polako i nisko. "Slušam."
<BR>&nbsp;&nbsp;&nbsp;&nbsp;&nbsp;Kratini jezici su zapalacali zbog drskosti mlade ženke. "Brod broj šesnaest bio je spor u poslednjem okršaju, Pritil."
<BR>&nbsp;&nbsp;&nbsp;&nbsp;&nbsp;"To je jedna tačka gledanja." Pritil je zagledala kandžu za parenje. Čistila ju je pred ekranom, a ta nepristojnost trebalo je da označi njenu ravnodušnost.
<BR>&nbsp;&nbsp;&nbsp;&nbsp;&nbsp;Mlađe ženke retko su razumele da prava uvreda mora biti istančana, da žrtvi bude potrebno vreme da je shvati. Krat je odlučila da priušti Pritil tu lekciju.
<BR>&nbsp;&nbsp;&nbsp;&nbsp;&nbsp;"Potreban ti je odmor za popravke. U sledećoj bici brod broj šesnaest biće gotovo beskoristan. No, ipak postoji način na koji može zadobiti čast, a možda i plen."
<BR>&nbsp;&nbsp;&nbsp;&nbsp;&nbsp;Pritil je podigla pogled. Radoznalost joj je bila zagolicana.
<BR>&nbsp;&nbsp;&nbsp;&nbsp;&nbsp;"Da, majko flote?"
<BR>&nbsp;&nbsp;&nbsp;&nbsp;&nbsp;"Uhvatili smo poziv koji izgleda kao da to neprijatelj zove u pomoć. Ali sve mi se čini da je u pitanju nešto drugo."
<BR>&nbsp;&nbsp;&nbsp;&nbsp;&nbsp;Ukus spletkarenja očito je privukao Pritil. "Volela bih da čujem, majko grupe."
<BR>&nbsp;&nbsp;&nbsp;&nbsp;&nbsp;Krat je uzdahnula. Predvidela je ovo. Znala je da mladi kapetani potajno veruju u sve legende o njenim slutnjama. Znala je da će Pritil nasesti.
<BR>&nbsp;&nbsp;&nbsp;&nbsp;&nbsp;Moraš još mnogo da učiš, pomislila je, pre nego što me zbaciš i pruzmeš moje mesto, Pritil. Mnogi poučni ožiljci naružiće tvoju mladu kožu. Uživaću učeći te do tog dana, kćeri moja.
<BR>
<BR>&nbsp;&nbsp;&nbsp;&nbsp;&nbsp;Džilijan i Makani podigle su pogled kad su u ambulantu ušli Takata-Džim i doktor Mec, praćeni trojicom zdepastih, mrgodnih delfina u ratnim oklopima.
<BR>&nbsp;&nbsp;&nbsp;&nbsp;&nbsp;Vataceti je negodujući zacičao i stao između njih. Makanine pomoćnice su se uplašeno sakrile iza nje.
<BR>&nbsp;&nbsp;&nbsp;&nbsp;&nbsp;Džilijan je pogledala Makani u oči. Došlo je do susreta. Sad će videti da li se Makani samo pričinjavalo. Džilijan se i dalje nadala da Takata-Džim i Mec imaju ozbiljne razloge za svoje ponašanje i da je Kraidaikijeva povreda zaista bila nesrećan slučaj.
<BR>&nbsp;&nbsp;&nbsp;&nbsp;&nbsp;Makani je već imala svoje mišljenje. Aki, mladi kadet sa Kalafije, još se nije vratio. Streljala je pogledom Takata-Džima kao da gleda tigrastu ajkulu. Izraz na mužjakovom licu nije mnogo kvario tu opsenu.
<BR>&nbsp;&nbsp;&nbsp;&nbsp;&nbsp;Džilijan je imala tajno oružje, ali se zarekla da ga ne iskoristi osim u krajnjoj nuždi. Neka počnu prvi, pomislila je. Neka pokažu karte pre nego što izvučemo poslednjeg keca iz rukava.
<BR>&nbsp;&nbsp;&nbsp;&nbsp;&nbsp;Prvi koraci mogli bi biti pomalo opasni. Jedva da je imala vremena za kratak razgovor sa Nis mašinom u svojoj kancelariji pre nego što je požurila u ambulantu. Položaj joj se može zapetljati ako je pogrešno procenila stepen atavizma koji je zahvatio 'Brazdač'. Možda je trebalo da zadrži Kipirua uz sebe.
<BR>&nbsp;&nbsp;&nbsp;&nbsp;&nbsp;"Doktore Baskin!" Ignacio Mec nije doplivao blizu pre nego što se zaustavio kod rukohvata i propustio naoružane Stenose pred sebe. "Drago mi je što vas vidim, ali zašto niste prijavili svoje prisustvo?"
<BR>&nbsp;&nbsp;&nbsp;&nbsp;&nbsp;"Ozbiljno narušavanje pravila sigurnosssti, doktore", dodao je Takata-Džim.
<BR>&nbsp;&nbsp;&nbsp;&nbsp;&nbsp;Dakle, to je to, pomislila je Džilijan. Možda će pokušati da me zadrže dovoljno dugo da bi me strpali u ćeliju.
<BR>&nbsp;&nbsp;&nbsp;&nbsp;&nbsp;"Pa, došla sam na sastanak brodskog saveta, gospodo. Primila sam poruku od doktora Makani da treba da dođem. Žao mi je ako je vaša posada na mostu propustila moj odgovor. Čujem da su tamo uglavnom novi i neiskusni."
<BR>&nbsp;&nbsp;&nbsp;&nbsp;&nbsp;Takata-Džim se namrštio. Zaista je bilo moguće da je ona poslala poruku, koja je zagubljena u opštoj zbrci na mostu.
<BR>&nbsp;&nbsp;&nbsp;&nbsp;&nbsp;"I poruka od Makani bila je protivna naredbama! A vaš povratak suprotan je mojim izričitim nalozima."
<BR>&nbsp;&nbsp;&nbsp;&nbsp;&nbsp;Džilijan je odabrala izraz neverice. "Zar to nije bilo jednostavno prenošenje poziva za brodski savet? Pravila su jasna. Morate sazvati sastanak tokom dvadeset četiri časa od smrti ili onesposobljavanja kapetana."
<BR>&nbsp;&nbsp;&nbsp;&nbsp;&nbsp;"Pripreme sssu u toku! Ali, u slučaju preke potrebe, vršilac dužnosti kapetana može biti određen bez savetovanja. Sssuočen sa jasnim nepokoravanjem naredbama, ovlašćen sam da..."
<BR>&nbsp;&nbsp;&nbsp;&nbsp;&nbsp;Džilijan je bila napeta. Njene pripreme neće ničemu služiti ako je Takata-Džim iracionalan. Možda bi trebalo sve da prekine i skoči preko niza autodokova na nizak zid u pozadini. Stići će u kancelariju u tri skoka.
<BR>&nbsp;&nbsp;&nbsp;&nbsp;&nbsp;"...naložim da budete zadržani u pritvoru do saslušanja koje će se održati čim se situacija normalizuje."
<BR>&nbsp;&nbsp;&nbsp;&nbsp;&nbsp;Džilijan je pokušala da proceni stražare. Hoće li zaista biti voljni da naškode ljudskom biću? Zagledala se u njih i zaključila da možda i hoće.
<BR>&nbsp;&nbsp;&nbsp;&nbsp;&nbsp;Usta su joj se osušila, ali pazila je da to sakrije. "Pogrešno ste shvatili svoj pravni status, poručniče", oprezno je odgovorila. "Mislim da će vrlo mali broj delfina na brodu biti iznenađen kad otkrije kako..."
<BR>&nbsp;&nbsp;&nbsp;&nbsp;&nbsp;Reči su joj zastale u grlu. Osetila je jezu duž kičme dok je vazduh oko nje treperio i talasao se. Dograbila je rukohvat da bi se oslonila i shvatila da dubok, tutnjeći zvuk potiče iz unutrašnjosti njene glave.
<BR>&nbsp;&nbsp;&nbsp;&nbsp;&nbsp;Ostali su zurili u nju, zbunjeni njenim ponašanjem, a onda su i sami počeli da osećaju.
<BR>&nbsp;&nbsp;&nbsp;&nbsp;&nbsp;Takata-Džim se brzo okrenuo i povikao. "Psi-oružje! Makani, daj mi vezu sa mostom! Nap-padnuti smo!"
<BR>&nbsp;&nbsp;&nbsp;&nbsp;&nbsp;Makani se sklonila u stranu, iznenađena Takata-Džimovom brzinom kad je jurnuo pored nje. Džilijan je pritisnula ruke na uši i videla Meca kako čini isto dok je grebuća buka postajala sve glasnija. Stražari su već bili rastrojeni i izgubljeno su zavijali dok su im zenice bile raširene od straha.
<BR>&nbsp;&nbsp;&nbsp;&nbsp;&nbsp;Treba li sada da prekinem? Džilijan je pokušala da razmišlja. Ako je ovo zaista napad, moramo napustiti svoje svađe i udružiti snage.
<BR>&nbsp;&nbsp;&nbsp;&nbsp;&nbsp;"...nesssposobnjakovići!" Takata-Džim je vikao u komunikator. "Šta vam to znači - samo na hiljadu kilometara od nas? Lokalizujte ga! Zašto aktivni senzori neće da rade?"
<BR>&nbsp;&nbsp;&nbsp;&nbsp;&nbsp;"Čekajte!" povikala je Džilijan. Pljesnula je rukama. Počela je da se smeje u izmaglici narastajućih osećanja. Takata-Džim je nastavio da sve brže viče na posadu mosta, ali svi ostali su je zapanjeno pogledali.
<BR>&nbsp;&nbsp;&nbsp;&nbsp;&nbsp;Džilijan se i dalje smejala. Udarala je po vodi, po najbližem autodoku, zagrlila uzdrhtalog Vatacetija. Čak se i Takata-Džim zaustavio, jer mu je pažnju privukao njen očito psihotičan nastup radosti. Zurio je u nju, nesvestan izbezumljenog brbljanja sa mosta.
<BR>&nbsp;&nbsp;&nbsp;&nbsp;&nbsp;"Tome!" povikala je. "Rekla sam ti da ne možeš umreti! Prokletstvo, volim te, ti pokvareni... Oh, da sam ja pošla, dosad bih već uveliko bila kod kuće!"
<BR>&nbsp;&nbsp;&nbsp;&nbsp;&nbsp;Delfini su buljili u nju, očiju još više raširenih kad su počeli da shvataju o čemu govori.
<BR>&nbsp;&nbsp;&nbsp;&nbsp;&nbsp;Smejala se, dok su joj suze tekle niz lice.
<BR>&nbsp;&nbsp;&nbsp;&nbsp;&nbsp;"Tome", nežno je rekla, "kazala sam ti da ne možeš umreti." A onda je slepo, čvrsto zagrlila ono što joj je bilo najbliže.
<BR>
<BR>&nbsp;&nbsp;&nbsp;&nbsp;&nbsp;Zvuci su doprli do Kraidaikija dok je plutao u bestežinskom stanju.
<BR>&nbsp;&nbsp;&nbsp;&nbsp;&nbsp;Bilo je kao da sluša Betovena, ili da pokušava zaista da razume grbavog kita.
<BR>&nbsp;&nbsp;&nbsp;&nbsp;&nbsp;Neko je ostavio uključenu zvučnu vezu za slučaj da se on opet oglasi. Nikome nije palo na pamet da je veza dvosmerna. Reči iz sobe dopirale su u gravitacioni tank.
<BR>&nbsp;&nbsp;&nbsp;&nbsp;&nbsp;Mučile su ga kao nagoveštaj značenja u velikoj simfoniji - koji su pokazivali da je kompozitor uočio nešto što su note mogle samo delimično da prenesu, čemu se reči nikad nisu približile.
<BR>&nbsp;&nbsp;&nbsp;&nbsp;&nbsp;Takata-Džim je frfljao i mumlao. Jasano se osećao preteći ton. Kao i oprezna jasnoća u glasu Džilijan Baskin. Kad bi samo mogao da razume reči! No, anglički je za njega bio izgubljen.
<BR>&nbsp;&nbsp;&nbsp;&nbsp;&nbsp;Kraidaiki je znao da mu je brod u opasnosti i da mu nikako ne može pomoći. Stari bogovi još nisu završili sa njim i ne bi mu dozvolili da se pomeri. Imali su još mnogo toga da mu pokažu pre nego što bude mogao da im posluži.
<BR>&nbsp;&nbsp;&nbsp;&nbsp;&nbsp;Pomirio se sa povremenim trenucima užasa, kao što je uranjenje u bitku sa ogromnim oktopodom, a zatim uzdizanje na odmor pre nego što se ponovo vrati u haos. Kad bi došli da ga povuku DOLE, bio bi ponovo uhvaćen u vrtlog idejnih znakova ili rastržućih snova koji su izobličavali njegov inženjerski um stalnim utiscima tuđinskog.
<BR>&nbsp;&nbsp;&nbsp;&nbsp;&nbsp;Napad nikad ne bi bio moguć da mu nisu uništeni centri za govor. Kraidaiki je očajavao zbog nedostatka reči. Slušao je zvuke razgovora iz spoljašnjeg sveta, usredsređujući se što je bolje umeo na čudnu, muzičku prisnost.
<BR>&nbsp;&nbsp;&nbsp;&nbsp;&nbsp;Nije baš sve nestalo, zaključio je malo kasnije. Mogao je da prepozna neke reči, s vremena na vreme. Jednostavne reči, uglavnom imena predmeta i ličnosti ili jednostavne postupke u vezi sa njima.
<BR>&nbsp;&nbsp;&nbsp;&nbsp;&nbsp;Toliko su mogli i njegovi daleki preci.
<BR>&nbsp;&nbsp;&nbsp;&nbsp;&nbsp;Nije mogao da se seti reči dubljeg značenja, pa je bilo nemoguće pratiti razgovor. Mogao bi teškim naporom da shvati rečenicu, ali bi je sasvim zaboravio dok je radio na sledećoj. Bilo je očajnički teško i na kraju se primorao da se mane jalovog posla.
<BR>&nbsp;&nbsp;&nbsp;&nbsp;&nbsp;To nije način, zaključio je.
<BR>&nbsp;&nbsp;&nbsp;&nbsp;&nbsp;Umesto toga, trebalo bi da pokuša geštaltom, rekao je sebi. Da iskoristi trikove koje su stari bogovi primenjivali na njemu. Opkoliti. Upiti... kao kad bi pokušao da oseti šta je osećao Betoven tako što bi zaronio u tajanstvenost violinskog koncerta.
<BR>&nbsp;&nbsp;&nbsp;&nbsp;&nbsp;Mrmljavi zvuci ljutitog razgovora dopirali su kroz zvučnik, vrteli se po komori i rasipali se kao gorke kapljice. Posle strašne lepote DOLE, osećao je odbojnost. Prisilio se da sluša, da traži način - neki skroman način kojim bi pomogao 'Brazdaču' i njegovoj posadi.
<BR>&nbsp;&nbsp;&nbsp;&nbsp;&nbsp;Dok se usredsređivao, u njemu je rasla potreba. Tražio je središte, žižu haotičnih zvukova.
<BR>
<BR>&nbsp;&nbsp;&nbsp;&nbsp;&nbsp;* Kivnost
<BR>&nbsp;&nbsp;&nbsp;&nbsp;&nbsp;Tmurna
<BR>&nbsp;&nbsp;&nbsp;&nbsp;&nbsp;U rastućoj plimi...
<BR>&nbsp;&nbsp;&nbsp;&nbsp;&nbsp;* Ali
<BR>&nbsp;&nbsp;&nbsp;&nbsp;&nbsp;Orke!
<BR>&nbsp;&nbsp;&nbsp;&nbsp;&nbsp;Ubilačka bitka...
<BR>&nbsp;&nbsp;&nbsp;&nbsp;&nbsp;* Zvati
<BR>&nbsp;&nbsp;&nbsp;&nbsp;&nbsp;Orke!
<BR>&nbsp;&nbsp;&nbsp;&nbsp;&nbsp;U dobrome času... *
<BR>
<BR>&nbsp;&nbsp;&nbsp;&nbsp;&nbsp;I protiv svoje volje osetio je da je počeo glasno da zviždi. Pokušao je da prestane, znajući kuda to vodi, ali zviždanje se nevoljno nastavljalo, uskoro isprekidano nizom dubokih uzdaha.
<BR>&nbsp;&nbsp;&nbsp;&nbsp;&nbsp;Zvuci svađe u ambulanti prigušili su se dok je njegova tiha pesma tkala sve gušću mrežu oko njega. Zujavi, pucketavi odjeci uklonili su zidove i svuda unaokolo uobličila se nova stvarnost. Kraj njega je polako rasla tamna prilika.
<BR>&nbsp;&nbsp;&nbsp;&nbsp;&nbsp;Ne koristeći reči, rekao joj je da ode.
<BR>&nbsp;&nbsp;&nbsp;&nbsp;&nbsp;: Ne : Vratili Smo Se : Imaš Još Da Učiš :
<BR>&nbsp;&nbsp;&nbsp;&nbsp;&nbsp;Po svemu što znam, vi ste samo moj delirijum! Niko od vas se nikad nije oglasio! Uvek govorite odjecima mog sonara!
<BR>&nbsp;&nbsp;&nbsp;&nbsp;&nbsp;: Jesu Li Tvoji Odjeci Ikad Bili Tako Složeni? :
<BR>&nbsp;&nbsp;&nbsp;&nbsp;&nbsp;Ko zna šta sve može moja podsvest? U sećanju imam više čudnih zvukova nego što ih je ikad čuo ijedan živi delfin! Video sam žive oblake kako zvižde da bi pripitomili orkane! Čuo sam bubnjanje crnih rupa i slušao pesme zvezda!
<BR>&nbsp;&nbsp;&nbsp;&nbsp;&nbsp;: To Su Razlozi Zašto Smo Želeli Baš Tebe : Zašto Si Nam Baš Ti Potreban :
<BR>&nbsp;&nbsp;&nbsp;&nbsp;&nbsp;Potreban sam ovde!
<BR>
<BR>&nbsp;&nbsp;&nbsp;&nbsp;&nbsp;: Zbilja.
<BR>&nbsp;&nbsp;&nbsp;&nbsp;&nbsp;Hodi,
<BR>&nbsp;&nbsp;&nbsp;&nbsp;&nbsp;Kraidaiki. :
<BR>
<BR>&nbsp;&nbsp;&nbsp;&nbsp;&nbsp;Prastari bog, K-K-Kf-kri, prišao je bliže. Njegovo sonično prozirno telo se presavijalo. Blesnuli su mu oštri zubi. Prikaza ili ne, krupno telo počelo je da se kreće, povlačeći ga sa sobom, kao i ranije, nemoćnog da se odupre.
<BR>
<BR>&nbsp;&nbsp;&nbsp;&nbsp;&nbsp;: DOLE :
<BR>
<BR>&nbsp;&nbsp;&nbsp;&nbsp;&nbsp;I tada, baš kad ga je obuzela pomirenost, Kraidaiki je začuo zvuk. Čudno, kao da nije poticao od njega, projektovan u sumanutom snu. Dopirao je odnekud drugde, moćan i nametljiv!
<BR>&nbsp;&nbsp;&nbsp;&nbsp;&nbsp;: Ne Obraćaj Pažnju : Hodi :
<BR>&nbsp;&nbsp;&nbsp;&nbsp;&nbsp;Kraidaikijev um jurnuo je za njim kao da je jato cipala, čak i kad je buka postala zaglušujuća.
<BR>&nbsp;&nbsp;&nbsp;&nbsp;&nbsp;: Postao Si Osetljiv : Imaš Psi-Energije Koje Ranije Nisi Poznavao : Još Ne Znaš Da Ih Koristiš : Ostavi Brze Koristi : Pođi Težim Putem... :
<BR>&nbsp;&nbsp;&nbsp;&nbsp;&nbsp;Kraidaiki se nasmejao i otvorio se zvuku iz spoljašnosti. Buka je jurnula unutra, rasipajući sjajnu tamu prastarog boga u sonične trunke koje su se presijavale, polako nestajući.
<BR>
<BR>&nbsp;&nbsp;&nbsp;&nbsp;&nbsp;: Tog Puta Više Nema Za Tebe :
<BR>&nbsp;&nbsp;&nbsp;&nbsp;&nbsp;: Kraidaiki... :
<BR>
<BR>&nbsp;&nbsp;&nbsp;&nbsp;&nbsp;Ogromno božanstvo je nestalo. Kraidaiki se smejao svom oslobođenju od okrutnog priviđenja, zahvalan novom zvuku koji je to učinio.
<BR>&nbsp;&nbsp;&nbsp;&nbsp;&nbsp;No, buka je i dalje rasla. Zadovoljstvo je prešlo u paniku dok je rasla i postajala pritisak u njegovoj glavi, potiskujući mu zidove lobanje, bubnjajući da bi se oslobodila. Svet se pretvorio u uskovitlani, ječeći, tuđinski poziv u pomoć.
<BR>&nbsp;&nbsp;&nbsp;&nbsp;&nbsp;Kraidaiki je drhtavo, očajnički zazviždao dok je pokušavao da se održi na divljem talasu plime.
</P></TD></TR></TABLE>
<P class="next">
<A HREF=p57.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
