<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>48. TAKATA-DŽIM
<P>&nbsp;&nbsp;&nbsp;&nbsp;&nbsp;Bilo je nemoguće odmoriti se.
<BR>&nbsp;&nbsp;&nbsp;&nbsp;&nbsp;Takata-Džim je zavideo ljudima na potpunoj nesvesnosti koju su nazivali snom. Kad bi se čovek smestio na spavanje, njegova svest o svetu je nestajala, a nervi u mišićima prestajali su da deluju. Ako bi i sanjao, obično nije morao da i fizički učestvuje u tome.
<BR>&nbsp;&nbsp;&nbsp;&nbsp;&nbsp;Čak ni neodelfin nije mogao tako da se isključi. Jedna ili druga polulopta mozga bila je na straži da bi kontrolisala disanje. Spavanje je, za delfina, bilo i umerenije i mnogo ozbiljnije.
<BR>&nbsp;&nbsp;&nbsp;&nbsp;&nbsp;Muvao se po kapetanskoj kabini, priželjkujući da može da se vrati u svoju, mnogo manju. No, simbolika je bila važna zbog posade koju je nasledio. Njegovim sledbenicima bilo je potrebno više od pravne logike da bi se potvrdila njegova komanda. Bilo im je potrebno da ga vide kao Novog Mužjaka. A to je značilo živeti na isti način kao raniji vođa čopora.
<BR>&nbsp;&nbsp;&nbsp;&nbsp;&nbsp;Duboko je udahnuo na površini i nizom sonarnih coktaja osvetlio prostoriju zvučnim slikama.
<BR>&nbsp;&nbsp;&nbsp;&nbsp;&nbsp;Kraidaiki je zaista imao mešovit ukus. Sam Beskrajon zna kakve je to stvari posedovao bivši kapetan kad nisu mogle da podnesu vlagu, pa su morale biti smeštene u skladišta pre nego što se 'Brazdač' spustio na Kitrup. I ovo što je ostalo bilo je zadivljujuće.
<BR>&nbsp;&nbsp;&nbsp;&nbsp;&nbsp;Radovi umetnika iz desetak razumnih rasa ležali su zapečaćeni u staklenim policama. Zvučno oblikovane fotografije čudnih svetova i neobičnih, nenormalnih zvezda visile su po zidovima.
<BR>&nbsp;&nbsp;&nbsp;&nbsp;&nbsp;Kraidaikijeva muzička zbirka bila je upečatljiva. Imao je hiljade snimaka, pesama i jezivih... stvari od kojih su se Takata-Džimu ježila leđa dok ih je slušao. Zbirka kitovskih balada bila je veoma vredna, a veliki deo nje Kraidaiki je lično sakupio.
<BR>&nbsp;&nbsp;&nbsp;&nbsp;&nbsp;Pored stonog komunikatora stajala je fotografija Kraidaikija sa oficirima sa 'Džejmsa Kuka'. Kapetan Helena Alvarez lično ju je potpisala. Čuvena istraživačica prebacila je ruku preko širokih, glatkih leđa svog delfinskog zamenika dok su se ona i Kraidaiki smešili u objektiv.
<BR>&nbsp;&nbsp;&nbsp;&nbsp;&nbsp;Takata-Džim je služio na važnim brodovima - teretnjacima koji su snabdevali kolonije na Atlastu i Kalafiji - ali nikad nije bio na zadacima kakve je izvršavao legendarni 'Kuk'. On nikada nije video takve predele ni čuo takve zvukove.
<BR>&nbsp;&nbsp;&nbsp;&nbsp;&nbsp;Sve do Grozdastog plićaka... kad su našli mrtve brodove veličine meseca...
<BR>&nbsp;&nbsp;&nbsp;&nbsp;&nbsp;Očajnički je zamahnuo repom. Peraja su mu bolno udarala o tavanicu. Teško je disao.
<BR>&nbsp;&nbsp;&nbsp;&nbsp;&nbsp;Nije bilo važno. Ništa što je učinio neće biti važno ako uspe! Ako izbavi 'Brazdač' sa Kitrupa sa živom posadom! Ako to učini, imaće svoju fotografiju. A možda će mu ruku preko leđa prebaciti Predsednik Konfederacije Zemlje.
<BR>&nbsp;&nbsp;&nbsp;&nbsp;&nbsp;Sa desne strane počela je da se stvara hrpica sjajnih čestica. Iskre su uobličile holografsku sliku na desetak centimetara od njegovog oka.
<BR>&nbsp;&nbsp;&nbsp;&nbsp;&nbsp;"Da, ssslušam!" obrecnuo se.
<BR>&nbsp;&nbsp;&nbsp;&nbsp;&nbsp;Pred njim je nervozno lebdeo uzbuđeni delfin, savijajući i pružajući ruke na oklopu. Bio je to brodski blagajnik, Supeh.
<BR>&nbsp;&nbsp;&nbsp;&nbsp;&nbsp;"Desssilo se nešto neob-bično. Nisssmo bili sigurni da li da vasss p-probudimo, ali..."
<BR>&nbsp;&nbsp;&nbsp;&nbsp;&nbsp;Takata-Džim je sa mukom razumevao delfinov podvodni anglički. Viši tonovi nekontrolisano su treperili.
<BR>&nbsp;&nbsp;&nbsp;&nbsp;&nbsp;"Smiri se i polako govori!" naredio je oštro. Delfin se trgao, ali je pokušao da posluša.
<BR>&nbsp;&nbsp;&nbsp;&nbsp;&nbsp;"Ja... bio sssam kod spoljašnje ussstave. Čuo sssam da kažu da je uzbuna. Heurka-pit je p-poslao Haokija i Mokija za zvucima sssaonica..."
<BR>&nbsp;&nbsp;&nbsp;&nbsp;&nbsp;"Zašto ja nisam obavešten?"
<BR>&nbsp;&nbsp;&nbsp;&nbsp;&nbsp;Supeh je uplašeno ustuknuo. Za trenutak je izgledao suviše obeshrabren da bi progovorio. Takata-Džim je uzdahnuo i mirno progovrio. "Nije važno. Nisi ti kriv. Nastavi."
<BR>&nbsp;&nbsp;&nbsp;&nbsp;&nbsp;Supeh je nastavio sa očitim olakšanjem. "Nekoliko minuta kasssnije, upalilo se svetlo na ustavi za pojedinačni ulaz. Vataceti je otišao tamo, pa nisam obratio p-pažnju. Ali kad su se pojavili Leči-telica i Pilot-zvezda..."
<BR>&nbsp;&nbsp;&nbsp;&nbsp;&nbsp;Takata-Džim se zapenio od besa. Samo ga je preka potreba da čuje Supehovu priču do kraja sprečila da ne počne očajnički da udara oko sebe.
<BR>&nbsp;&nbsp;&nbsp;&nbsp;&nbsp;"...da ih zaustavimo, kao što ste naredili, ali Vataceti i His-ka su se prevrtali od radosti i jurcali okolo za njima!"
<BR>&nbsp;&nbsp;&nbsp;&nbsp;&nbsp;"Gde su sada?"
<BR>&nbsp;&nbsp;&nbsp;&nbsp;&nbsp;"Bassskinova je otišla u glavni prostor, sa Vatacetijem. His-ka se muva okolo i širi glasine po brodu. Kipiru je uzeo saonice i aparate za disanje i otišao je!"
<BR>&nbsp;&nbsp;&nbsp;&nbsp;&nbsp;"Kuda?"
<BR>&nbsp;&nbsp;&nbsp;&nbsp;&nbsp;"Nap-polje", zacvileo je Supeh. Opet je gubio kontrolu nad izgovorom. Takata-Džim je iskoristio ono što je dotad saznao.
<BR>&nbsp;&nbsp;&nbsp;&nbsp;&nbsp;"Neka Heurka-pit probudi doktora Meca. Neka doktor Mec dođe u ambulantu sa tri stražara i neka me sačeka. Ti idi u garderobu suvog kruga, sa Savtotom, i ne daj nik-kome da uđe! Jasno?"
<BR>&nbsp;&nbsp;&nbsp;&nbsp;&nbsp;Supeh je revnosno zaklimao glavom, i slika je nestala.
<BR>&nbsp;&nbsp;&nbsp;&nbsp;&nbsp;Takata-Džim se nadao da je Heurka-Pit imao dovoljno pameti da se ponovo javi Mokiju i Haokiju i pošalje ih u poteru za Kipiruom. Zajedno, koristeći Haokijev mozak i Mokijevu divlju nemilosrdnost, možda bi mogli da presretnu pilota pre nego što stigne do tenanijske olupine.
<BR>&nbsp;&nbsp;&nbsp;&nbsp;&nbsp;Zašto se K'ta-Džon još nije vratio? Izabrao sam ga da pođe za onim kadetom zato da bih ga na neko vreme uklonio sa broda. Bojao sam se da će postati opasan čak i po mene. Trebalo mi je vremena da se malo organizujem bez njega u blizini. Ali sad se ona Baskinova vratila brže nego što sam očekivao. Možda je trebalo da zadržim K'ta-Džona u blizini. Nadarenosti tog diva sad bi lepo mogle da se iskoriste.
<BR>&nbsp;&nbsp;&nbsp;&nbsp;&nbsp;Takata-Džim je zviždukom otvorio vrata i isplivao u hodnik. Suočio se sa odlukom koju se nadao da će odložiti bar za četrdesetak sati, ako ne i beskonačno.
<BR>&nbsp;&nbsp;&nbsp;&nbsp;&nbsp;Da li je trebalo ranije da odem do Kraidaikija? Bilo bi lako... nestanak struje u njegovom tanku, priklješten kateter... Mec se ne bi složio, ali već ima dosta stvari za koje ni on ne zna. I za koje bi i Takata-Džim želeo da sam ne zna.
<BR>&nbsp;&nbsp;&nbsp;&nbsp;&nbsp;Žurno je zaplivao prema unutrašnjem liftu.
<BR>&nbsp;&nbsp;&nbsp;&nbsp;&nbsp;Možda mi i neće trebati K'ta-Džon da bih sredio stvar sa Baskinovom, pomislio je. Na kraju krajeva, šta može učiniti jedna žena?
</P></TD></TR></TABLE>
<P class="next">
<A HREF=p56.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
