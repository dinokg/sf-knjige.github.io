<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>86. TOŠIO
<P>&nbsp;&nbsp;&nbsp;&nbsp;&nbsp;Tošio je završio premeštanje žica, vratio poklopac na predajnik saonica Toma Orlija i prekrio ga slojem blata da bi izgledalo kao da odavno nije otvaran.
<BR>&nbsp;&nbsp;&nbsp;&nbsp;&nbsp;Otkačio je monofilamentni kabel, pričvrstio za njega malu crvenu plutaču i pustio da gotovo nevidljivo vlakno potone u dubinu.
<BR>&nbsp;&nbsp;&nbsp;&nbsp;&nbsp;Sad više nije bio u vezi sa 'Brazdačem'. Osećao se usamljeniji nego ikada - usamljeniji nego što je bio kada su Deni i Sahot rano jutros pošli na put.
<BR>&nbsp;&nbsp;&nbsp;&nbsp;&nbsp;Nadao se da će Takata-Džim poštovati naređenja i sačekati do 'Brazdačevog' polaska. Tada bi Džilijan javila da su krenuli i upozorila ga na prepravke izvršene na velikom čamcu i ovom odašiljaču.
<BR>&nbsp;&nbsp;&nbsp;&nbsp;&nbsp;Ali šta ako je Takata-Džim zaista izdajnik? Šta ako poleti ranije?
<BR>&nbsp;&nbsp;&nbsp;&nbsp;&nbsp;Čarls Dart će verovatno biti sa njime, kao i Ignacio Mec, tri Stenosa i možda tri ili četiri Kikvija. Tošio nije želeo da iko od njih nastrada. To će biti mučna odluka.
<BR>&nbsp;&nbsp;&nbsp;&nbsp;&nbsp;Podigao je pogled i video Čarlsa Darta kako srećno mrmlja sam za sebe, igrajući se svojim novim robotom.
<BR>&nbsp;&nbsp;&nbsp;&nbsp;&nbsp;Tošio je odmahnuo glavom. Bilo mu je drago da je bar šimpanza zadovoljan.
<BR>&nbsp;&nbsp;&nbsp;&nbsp;&nbsp;Skliznuo je u vodu i otplivao do svojih saonica. Mali radio sa njih bio je potopljen još pre jednog sata. Prevezao se i uključio motore.
<BR>&nbsp;&nbsp;&nbsp;&nbsp;&nbsp;Trebalo je da napravi još jedan spoj ispod ostrva. Stari robot, oštećena sonda koju je Čarls Dart zanemario kad je već dospela gotovo do dna pukotine ispod svrdlastog drveta, imao je još jednog korisnika. Kraidaiki, koji je ostao u blizini starog 'Brazdačevog' položaja, i dalje je želeo da razgovara sa Sahotovim 'glasovima', Tošio je znao da kapetanu duguje toliko, čak i ako se osećao kao da mu pomaže u samoobmani.
<BR>&nbsp;&nbsp;&nbsp;&nbsp;&nbsp;Dok su saonice zaranjale, Tošio je razmišljao o preostalom poslu... o onom što još mora učiniti pre odlaska.
<BR>&nbsp;&nbsp;&nbsp;&nbsp;&nbsp;Kad bi me samo Tom Orli čekao kad budem isplivao, vatreno je poželeo. To bi sve rešilo. Kad bi Orli završio svoj posao na severu i došao dok sam ja ovde dole!
<BR>&nbsp;&nbsp;&nbsp;&nbsp;&nbsp;Tošio se ironično nasmešio. Zaista, Sudbo, kad smo već kod toga, zašto nam ne pošalješ i ogromnu flotu dobrih momaka da rasteraju nevaljalce sa neba?
<BR>&nbsp;&nbsp;&nbsp;&nbsp;&nbsp;Spuštao se kroz usku pukotinu, u tamu.
</P></TD></TR></TABLE>
<P class="next">
<A HREF=p97.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
