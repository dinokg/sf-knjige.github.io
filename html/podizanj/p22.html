<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>18. DŽILIJAN
<P>&nbsp;&nbsp;&nbsp;&nbsp;&nbsp;"O, pa zašto? Je li? Ti baš i nemaš razumavanja za mene! Sve što želim jeste da govorim sa Brukidom, samo minut! Zar je to tako mnogo?"
<BR>&nbsp;&nbsp;&nbsp;&nbsp;&nbsp;Džilijan Baskin bila je umorna i nervozna. Holo-slika planetologa, šimpanze Čarlsa Darta, streljala ju je očima. Bilo bi lako postati oštar i primorati Čarlija na povlačenje. No, on bi se verovatno požalio Ignaciju Mecu, a Mec bi joj održao lekciju o 'razmetljivosti pred drugima samo zato što su štićenici'.
<BR>&nbsp;&nbsp;&nbsp;&nbsp;&nbsp;Grozno. Džilijan ne bi otrpela od ljudskog bića ovo što je priređivao ovaj uobraženi, mali neošimpanza!
<BR>&nbsp;&nbsp;&nbsp;&nbsp;&nbsp;Sklonila je pramen zagasitoplave kose koji joj je pao preko očiju. "Čarli, poslednji put ti govorim, Brukida spava. Primio je tvoju poruku i javiće ti se kad Makani kaže da se dovoljno odmorio. U međuvremenu, jedino što želim od tebe jeste lista gustine izotopa transferičnih elemenata na Kitrupu. Upravo smo završili operaciju Satime, koja je trajala više od četiri sata, i potrebni su nam ti podaci da bih znala kakav proces prečišćavanja da sprovedem. Hoću da izvućem iz njenog tela svaki mikrogram teških metala, i to što pre.
<BR>&nbsp;&nbsp;&nbsp;&nbsp;&nbsp;Naravno, ako je to preveliki zahtev, ako si suviše zauzet proučavanjem malih geoloških zagonetki, mogu i da pozovem kapetana ili Takata-Džima i zamolim ih da odrede nekog ko će doći da ti pomogne!"
<BR>&nbsp;&nbsp;&nbsp;&nbsp;&nbsp;Šimpanza-naučnik iskrivio je lice. Iskezio se, pokazujući krupne, žućkaste zube. Za trenutak je, uprkos povećanoj zapremini lobanje, isturenoj donjoj vilici i ujednačenim palčevima, više ličio na ljutitog majmuna nego na mudrog naučnika.
<BR>&nbsp;&nbsp;&nbsp;&nbsp;&nbsp;"Oh, dobro!" Ruke su mu podrhtavale i počeo je da zamuckuje od uzrujanosti. "A-ali, ovo je važno! Razumeš? Mislim da je Kitrup nastanjivala tehnološka rasa pre manje od trideset hiljada godina! A Galaktinski institut za migracije drži ovu planetu nenaseljivom i nedodirljivom poslednjih sto miliona godina!"
<BR>&nbsp;&nbsp;&nbsp;&nbsp;&nbsp;Džilijan se uzdržala da ne kaže 'Pa šta?'. U istoriji Pet Galaksija bilo je više pokojnih i zaboravljenih vrsta nego što je čak i Biblioteka mogla da pamti.
<BR>&nbsp;&nbsp;&nbsp;&nbsp;&nbsp;Čarli mora da joj je prozreo misli. "To je nezakonito!" Povikao je. Grubi glas se naglo slomio. "Ako je ovo tačno, treba javiti Institutu za m-migracije! Možda će nam biti toliko zahvalni da nateraju one blesave religiozne manijake da nam se skinu s vrata!"
<BR>&nbsp;&nbsp;&nbsp;&nbsp;&nbsp;Džilijan je iznenađeno podigla obrve. Šta je sad ovo? Čarls Dart uzima u obzir i ono što se ne tiče njegovog posla? Znači, čak i on s vremena na vreme razmišlja o preživljavanju. Njegovo pozivanje na zakon o migracijama bilo je naivno, ako se ima u vidu koliko često su moćni klanovi menjali i preinačavali propise. No, zaslužio je malo poverenja.
<BR>&nbsp;&nbsp;&nbsp;&nbsp;&nbsp;"Vidi, vidi. To si se dobro setio, Čarli", klimnula je glavom. "Danas večeram sa kapetanom i svakako ću mu to pomenuti. I zamoliću Makani da malo ranije pusti Brukidu. Je li sad u redu?"
<BR>&nbsp;&nbsp;&nbsp;&nbsp;&nbsp;Čarli ju je sumnjičavo gledao, a onda se, nesposoban da duže zadrži tako posredan i prefinjen izraz, široko nasmešio.
<BR>&nbsp;&nbsp;&nbsp;&nbsp;&nbsp;"Jeste, u redu je", zakreštao je. "A ti ćeš dobiti listu pravo u ruke za četiri minuta! Ostavljam te u dobrom zdravlju."
<BR>&nbsp;&nbsp;&nbsp;&nbsp;&nbsp;"U zdravlju", blago je odgovorila Džilijan dok je holo bledeo.
<BR>&nbsp;&nbsp;&nbsp;&nbsp;&nbsp;Neko vreme je zurila u prazan ekran komunikatora, nalakćena na sto i lica zagnjurenog u dlanove.
<BR>&nbsp;&nbsp;&nbsp;&nbsp;&nbsp;Do Beskrajona! Mogla sam i lakše izaći nakraj sa ljutitim šimpanzom. Šta se dešava sa mnom?
<BR>&nbsp;&nbsp;&nbsp;&nbsp;&nbsp;Pažljivo je protrljala oči. Pa, budna sam već dvadeset šest sati, na primer.
<BR>&nbsp;&nbsp;&nbsp;&nbsp;&nbsp;Duga i besplodna rasprava o semantici sa Tomovom gnusnom, sarkastičnom Nis-mašinom nimalo joj nije pomogla, jer sve što je želela da naprave bila je pomoć oko nekih nerazumljivih referenci iz Biblioteke. Nis je znala da joj je potrebna pomoć da bi razjasnila tajnu Herbija, prastarog leša koji je ležao pod staklom u njenoj privatnoj laboratoriji, ali je uporno menjala temu tražeći od nje mišljenje o raznim nevažnim pitanjima kao što je poreklo polova kod ljudi. Pred kraj razgovora, Džilijan je bila spremna da onesposobi bezočnu spravu golim rukama.
<BR>&nbsp;&nbsp;&nbsp;&nbsp;&nbsp;Ali Tomu se to verovatno ne bi dopalo, pa je odustala.
<BR>&nbsp;&nbsp;&nbsp;&nbsp;&nbsp;Baš se spremila za krevet, kad je stigao hitan poziv sa spoljnje ustave. Uskoro je bila zauzeta pomažući Makani i autodoku oko preživelih iz istraživačkog pohoda. Briga za Hikahi i Satimu odagnala joj je svaku pomisao na san sve dok nije učinjeno sve što treba.
<BR>&nbsp;&nbsp;&nbsp;&nbsp;&nbsp;Sad kad je izgledalo da su obe van opasnosti, Džilijan više nije mogla da koristi adrenalinsku reakciju kako bi oterala osećanje praznine koje ju je vrebalo tokom celog teškog dana.
<BR>&nbsp;&nbsp;&nbsp;&nbsp;&nbsp;Nije trenutak za uživanje u samoći, pomislila je. Podigla je glavu i pogledala sopstveni odraz na praznom ekranu komunikatora. Oči su joj bile zakrvavljene. Od previše posla, svakako, ali i od brige.
<BR>&nbsp;&nbsp;&nbsp;&nbsp;&nbsp;Džilijan je znala kako da se snađe, ali snalaženje nije bilo nikakvo rešenje. Nagon je zahtevao toplinu, nekoga ko će je zagrliti i zadovoljiti fizičku čežnju.
<BR>&nbsp;&nbsp;&nbsp;&nbsp;&nbsp;Pitala se da li se Tom slično oseća u istom trenutku. Oh, pa naravno da je tako; uz grubu telempatsku vezu koja ih je ponekad spajala, osećala je da ga sasvim dobro poznaje. Bili su od iste sorte, njih dvoje.
<BR>&nbsp;&nbsp;&nbsp;&nbsp;&nbsp;Samo ponekad joj je izgledalo da su planeri bili uspešniji sa njim nego sa njom. Svi kao da su je smatrali savršeno sposobnom, ali prema Tomasu Orliju gajili su i malo strahopoštovanja.
<BR>&nbsp;&nbsp;&nbsp;&nbsp;&nbsp;A u trenucima kao što je ovaj, kada je podrobno sećanje bilo pre prokletstvo nego sreća, Džilijan se pitala da li je zaista otporna na neuroze kao što se tvrdilo u proizvođačkoj garanciji.
<BR>&nbsp;&nbsp;&nbsp;&nbsp;&nbsp;Štampač na njenom stolu izbacio je poruku. Bila je to lista gustine izotopa koju je obećao Čarli - minut pre vremena, primetila je. Džilijan je proverila kolone. Dobro je. Jedva se razlikovala od milenijuma starih podataka o Kitrupu iz Biblioteke. Nije ni očekivala promene, ali bolje je uvek proveriti.
<BR>&nbsp;&nbsp;&nbsp;&nbsp;&nbsp;Kratak dodatak u dnu upozoravao ju je da su ove vrednosti važeće samo na površini omotača planete i u gornjim oblastima astenosfere, a da na preko od dva kilometra ispod površine više ne važe.
<BR>&nbsp;&nbsp;&nbsp;&nbsp;&nbsp;Džilijan se nasmešila. Čarlijeva moć ubeđivanja jednog dana će ih možda i spasti.
<BR>&nbsp;&nbsp;&nbsp;&nbsp;&nbsp;Iskoračila je iz svoje kancelarije na parapet iznad velikog otvorenog prostora. Voda je ispunjavala glavni deo prostorije sve do dva metra ispod parapeta. Kabaste mašine štrčale su nad vodom. Gornja polovina prostora, ukljućujući i njenu kancelariju, bila je nepristupačna za delfine, osim ako bi došli koristeći hodač ili pauk.
<BR>&nbsp;&nbsp;&nbsp;&nbsp;&nbsp;Džilijan se nije mučila oko maske za disanje koja joj je bila presavijena za pojasom. Pogledala je naniže i zaronila između dva niza tamnih autodokova. Veliki, četvrtasti, zastakljeni kontejneri bili su tihi i prazni.
<BR>&nbsp;&nbsp;&nbsp;&nbsp;&nbsp;Svi vodeni putevi kroz brodsku ambulantu bili su plitki da bi omogućili otvoreno disanje i operacije na suvom. Plivala je dugim, snažnim zamasima, a onda se uhvatila za ugao jedne od mašina kako bi zaokrenula i prošla kroz klizeća vrata u odeljenje za povređene.
<BR>&nbsp;&nbsp;&nbsp;&nbsp;&nbsp;Izronila je otvorenih usta, uzela vazduh, zastala za trenutak, a zatim otplivala do zida od debelog zatamnjenog stakla. U teško oklopljenim gravitacionim tankovima plutala su dva previjena delfina.
<BR>&nbsp;&nbsp;&nbsp;&nbsp;&nbsp;Jedan od njih, prikopčan na lavirint cevčica, imao je pogled zamagljen od mnogih sredstava za umirenje. Drugi je veselo zazviždao kad se Džilijan približila.
<BR>&nbsp;&nbsp;&nbsp;&nbsp;&nbsp;"Pozdravljam te, Leči-telice! Tvoji napici kruže kroz moje vene, ali bestežinski ukus je taj koji prija mom sssvemirskom srcu! Hvala ti!"
<BR>&nbsp;&nbsp;&nbsp;&nbsp;&nbsp;"Nema na čemu, Hikahi." Džilijan je sa lakoćom koračala kroz vodu, ne osvrćući se na prečage i rukohvate oko gravitacionog tanka. "Samo, nemoj se mnogo navikavati na udobnost. Bojim se da ćemo te Makani i ja ubrzo izbaciti odatle, za kaznu što imaš gvozdeno zdravlje."
<BR>&nbsp;&nbsp;&nbsp;&nbsp;&nbsp;"Za razliku od bizmutnog ili k-kadmijumskog?" Hikahi je prsnula u piskavi smeh.
<BR>&nbsp;&nbsp;&nbsp;&nbsp;&nbsp;Džilijan se nasmejala. "Baš tako. Imaš strašnu sreću što si tako zdrava. Uskoro ćemo te pustiti odatle, da dišeš mehuriće i stojiš na repu kraj kapetana."
<BR>&nbsp;&nbsp;&nbsp;&nbsp;&nbsp;Hikahi joj se blago nasmešila na neodelfinski način. "Jesi li sigurna da nije suviše opasssno uključivati ove gravitacione tankove? Ne bih volela da Satima i ja budemo odgovorne što smo odale položaj."
<BR>&nbsp;&nbsp;&nbsp;&nbsp;&nbsp;"Ne brini, delfinko", odmahnula je Džilijan glavom. "Sve je trostruko provereno. Plutače za otkrivanje zračenja nisu ništa pokazale. Opusti se i uživaj.
<BR>&nbsp;&nbsp;&nbsp;&nbsp;&nbsp;E, da, čujem da će kapetan možda poslati malu ekipu natrag na tvoje ostrvo da ispitaju urođenike koje si pronašla. Mislila sam da će te zanimati. To je znak da zasad nije zabrinut zbog Galaktinaca. Svemirska bitka može potrajati, pa ćemo moći da se krijemo neograničeno dugo."
<BR>&nbsp;&nbsp;&nbsp;&nbsp;&nbsp;"Neograničeni boravak na Kitrupu baš me i ne oduševljava!" Hikahi je otvorila usta u ironičnom smešku. "Ako su to bile lepe vesti, molim te, upozori me kada budeš donosila loše!"
<BR>&nbsp;&nbsp;&nbsp;&nbsp;&nbsp;Džilijan se nasmejala. "Hoću. Sad pokušaj da spavaš. Da li da pogasim svetla?"
<BR>&nbsp;&nbsp;&nbsp;&nbsp;&nbsp;"Da, molim te. I, Džilijan, hvala na novostima. Zaista mislim da je veoma važno učiniti nešto sa urođenicima. Nadam se da će pohod imati uspeha.
<BR>&nbsp;&nbsp;&nbsp;&nbsp;&nbsp;K-kaži Kraidaikiju da ću se vratiti na dužnost pre nego šššto uspe da otvori konzervu tunjevine."
<BR>&nbsp;&nbsp;&nbsp;&nbsp;&nbsp;"Hoću. Lepo sanjaj, mila." Džilijan je dotakla prekidač i svetla su postepeno oslabila. Hikahi je nekoliko puta trepnula, očito tonući u mornarski san.
<BR>&nbsp;&nbsp;&nbsp;&nbsp;&nbsp;Džilijan se uputila prema ambulantnom odeljenju, gde se Makani sigurno već bavila povorkom članova posade koji su se žalili na sve i svašta. Pokazaće joj Čarlijev spisak izotopa, pa će se vratiti u svoju laboratoriju da još malo radi.
<BR>&nbsp;&nbsp;&nbsp;&nbsp;&nbsp;Obuzimala ju je sanjivost, ali znala je da ne bi mogla da zaspi. U ovom raspoloženju osećala je otpor prema spavanju.
<BR>&nbsp;&nbsp;&nbsp;&nbsp;&nbsp;Logika je bila sreća i prokletstvo njenog obrazovanja. Znala je da je Tom tamo gde treba da bude - u traganju za načinom da ih sve spase. I on je to znao. Njegov odlazak bio je hitan i neophodan, pa jednostavno nije bilo vremena da je potraži i oprosti se.
<BR>&nbsp;&nbsp;&nbsp;&nbsp;&nbsp;Džilijan je svega toga bila svesna. Ponavljala je sve razloge dok je plivala, ali oni kao da su samo razdvajali njene velike probleme od manjih i lišavali gorke utehe neprivlačnost njene prazne postelje.
</P></TD></TR></TABLE>
<P class="next">
<A HREF=p23.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
