<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>56. SAHOT
<P>&nbsp;&nbsp;&nbsp;&nbsp;&nbsp;Kad se Džilijan javila i zamolila ga da govori sa Kraidaikijem, prva pomisao bila mu je da se pobuni zbog preopterećenja.
<BR>&nbsp;&nbsp;&nbsp;&nbsp;&nbsp;"Znam, znam", složila se njena umanjena slika, "ali ti si jedini dovoljno kvalifikovan. Ne, da kažemo drugačije. Ti si jedini koji to može učiniti. Kraidaki je potpuno svestan i čio, ali ne može da govori! Potreban nam je neko ko će mu pomoći da komunicira preko delova mozga koji nisu oštećeni. Ti si naš stručnjak."
<BR>&nbsp;&nbsp;&nbsp;&nbsp;&nbsp;Sahotu se Kraidaiki nikad nije dopadao, a od tipa povrede koju je kapetan pretrpeo sasvim mu se smučilo. Ipak, to je predstavljalo izazov njegovoj sujeti.
<BR>&nbsp;&nbsp;&nbsp;&nbsp;&nbsp;"A šta je sa Čarlsssom Dartom? Izluđivao je i Tošija i mene do besnila, a ima prednost na ovoj liniji."
<BR>&nbsp;&nbsp;&nbsp;&nbsp;&nbsp;Na umanjenoj holo-slici Džilijan je izgledala veoma umorno. "Više ga nema. Takata-Džim i Mec donose novu sondu koja će kontrolisati samu sebe preko komunikatora. Dotle, njegov projekat je na poslednjem mestu. Poslednjem mestu. Je li to jasno?"
<BR>&nbsp;&nbsp;&nbsp;&nbsp;&nbsp;Sahot je glasno sklopio vilice u znak saglasnosti. Bilo je prijatno nalaziti se pod nečijim odlučnim vođstvom. Činjenica da je glas bio ljudski isto je tako pomagala.
<BR>&nbsp;&nbsp;&nbsp;&nbsp;&nbsp;"Ono o Mecu i Takata-Džimu..."
<BR>&nbsp;&nbsp;&nbsp;&nbsp;&nbsp;"Sve sam objasnila Tošiju", rekla je Džilijan. On će ti ukratko preneti kad se ukaže prilika. Sad je bespogovorni zapovednik. Ima da se pokoravaš bez reči. Je li jasno?"
<BR>&nbsp;&nbsp;&nbsp;&nbsp;&nbsp;Džilijan je i pod najvećim pritiskom očuvala bogatsvo rečnika. To se dopadalo Sahotu. "Da. Savršeno. A sad, što se tiče onih rezonanci koje potiču iz planetnog omotača. Šta da učinim? Po onom što znam, one su bez presedana! Možete li zadužiti nekoga da malo issstraži Biblioteku?"
<BR>&nbsp;&nbsp;&nbsp;&nbsp;&nbsp;Džilijan se namrštila. "Kažeš da iz dubine Kitrupove kore postoje rezonance očito inteligentnog porekla?"
<BR>&nbsp;&nbsp;&nbsp;&nbsp;&nbsp;"Baš tako."
<BR>&nbsp;&nbsp;&nbsp;&nbsp;&nbsp;Džilijan je prevrnula očima. "Tako mi Beskrajona! Istraživanje ovog sveta u miru i tišini zahtevalo bi deceniju rada čitave desetine istraživačkih brodova!" Odmahnula je glavom. "Ne. Ovako na brzinu, rekla bih da je u pitanju neka formacija stena osetljivih na polje verovatnoće, koje osciliraju usled bitke u svemiru. U svakom slučaju, postoje važnije stvari: bezbednost, Kikvi i razgovor sa Kraidaikijem. Već imaš puna usta posla."
<BR>&nbsp;&nbsp;&nbsp;&nbsp;&nbsp;Sahot je prigušio protest. Zakeranje bi samo dovelo do toga da mu Džilijan izričito naredi da napusti sondu. Pošto to još nije učinila, biće najbolje da ćuti.
<BR>&nbsp;&nbsp;&nbsp;&nbsp;&nbsp;"Sad razmisli o svom izboru", podsetila ga je. "Ako 'Brazdač' bude krenuo, pokušaćemo da pošaljemo skif po Toma i one koji budu hteli da nam se pridruže sa ostrva. Možeš izabrati da pođeš sa nama ili da ostaneš sa Mecom i Takata-Džimom i čekaš u velikom čamcu. Obavesti Tošija o svojoj odluci."
<BR>&nbsp;&nbsp;&nbsp;&nbsp;&nbsp;"Razumem. Razmisliću o tome." Nekako mu odluka nije izgledala tako hitna kao što bi bilo pre nekoliko dana. Zvuci iz dubine delovali su na njega.
<BR>&nbsp;&nbsp;&nbsp;&nbsp;&nbsp;"Ako ostanem, želim vam sssreću", dodao je.
<BR>&nbsp;&nbsp;&nbsp;&nbsp;&nbsp;"I mi tebi", nasmešila se Džilijan. "Ti si neobičan tip, ali ako stignem kući, preporučiću te da imaš mnoštvo unuka." Njen lik je iščezao kad je prekinula vezu.
<BR>&nbsp;&nbsp;&nbsp;&nbsp;&nbsp;Sahot je ostao zagledan u taman ekran. Kompliment, potpuno neočekivan, ostavio ga je za trenutak zgranutog. Malo kasnije, grupa Kikvija koja je tragala za hranom u blizini iznenađeno je posmatrala velikog delfina kako se izdiže na rep i igra po malom jezeru.
<BR>
<BR>&nbsp;&nbsp;&nbsp;&nbsp;&nbsp;* Da te primete
<BR>&nbsp;&nbsp;&nbsp;&nbsp;&nbsp;Veliki i važni
<BR>&nbsp;&nbsp;&nbsp;&nbsp;&nbsp;* Da te nagrade
<BR>&nbsp;&nbsp;&nbsp;&nbsp;&nbsp;Konačno
<BR>&nbsp;&nbsp;&nbsp;&nbsp;&nbsp;Za ono što jesi *
</P></TD></TR></TABLE>
<P class="next">
<A HREF=p64.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
