<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>65. DŽILIJAN
<P>&nbsp;&nbsp;&nbsp;&nbsp;&nbsp;"Triput prokleto! Ne možemo odlagati pokret, čekajući na nju. Hikahi će možda biti potrebna dva dana da napravi krug skifom. Hoću da do tada već bezbedno smestim 'Brazdač' u 'Morskog konja'."
<BR>&nbsp;&nbsp;&nbsp;&nbsp;&nbsp;Suezijev lik slegnuo je ramenima. "Pa, ostavi joj poruku."
<BR>&nbsp;&nbsp;&nbsp;&nbsp;&nbsp;Džilijan je protrljala oči. "Tako ću i uraditi. Ostavićemo monofilament na 'Brazdačevom' trenutnom položaju i vući ćemo novu vezu, tako da ostanemo u dodiru sa grupom na ostrvu. Na mestu povezivanja zakačiću poruku o tome kuda smo otišli."
<BR>&nbsp;&nbsp;&nbsp;&nbsp;&nbsp;"A šta je sa Tošiom i Deni?"
<BR>&nbsp;&nbsp;&nbsp;&nbsp;&nbsp;Džilijan je slegnula ramenima. "Mislila sam da pošaljem skif po njih i Sahota... i možda po Toma. Ali, kako sada stvari stoje, biće najbolje da se Deni i Sahot upute saonicama prema tebi. Grozno mi je zbog toga. Opasno je, a Tošio treba da ostane tamo i nadgleda Takata-Džima sve dok ne budemo spremni za polazak."
<BR>&nbsp;&nbsp;&nbsp;&nbsp;&nbsp;Nije pomenula drugi razlog zbog koga je htela da Tošio ostane tamo što duže. Oboje su znali da će se Tom Orli, ako krene natrag jedrilicom, vratiti na ostrvo. Neko bi trebalo da ga dočeka.
<BR>&nbsp;&nbsp;&nbsp;&nbsp;&nbsp;"Hoćemo li zaista ostaviti Meca i Takata-Džima?" Suezi je izgledao zgranuto.
<BR>&nbsp;&nbsp;&nbsp;&nbsp;&nbsp;"I Čarlija Darta, očito. On se dokopao velikog čamca. Nadaju se da će moći da krenu kući kada nas Galaktinci raznesu. Zasad su možda u pravu. U svakom slučaju, konačnu odluku doneće Hikahi kad se konačno pojavi i sazna da je komandant."
<BR>&nbsp;&nbsp;&nbsp;&nbsp;&nbsp;Džilijan je odmahnula glavom. "Sudba je očito skrenula sa puta da bi nam zapetljala život, zar ne, Hanese?"
<BR>&nbsp;&nbsp;&nbsp;&nbsp;&nbsp;Postariji inženjer se nasmešio. "Sreća je oduvek bila prevrtljiva. Zato je i ženskog roda."
<BR>&nbsp;&nbsp;&nbsp;&nbsp;&nbsp;"Hmf!" No, Džilijan nije imala snage da ga zaista popreko pogleda. Na stolu pored holo-ekrana žmirkalo je jedno svetlo.
<BR>&nbsp;&nbsp;&nbsp;&nbsp;&nbsp;"To je to, Hanese. Mašinska postrojenja su spremna. Moram da idem. Krećemo na put."
<BR>&nbsp;&nbsp;&nbsp;&nbsp;&nbsp;"Srećno, Džilijan." Suezi je podigao prste uobličene u slovo 'O' i prekinuo vezu.
<BR>&nbsp;&nbsp;&nbsp;&nbsp;&nbsp;Džilijan je okrenula prekidač koji ju je povezao sa ostrvom. "Sahote, govori Džilijan. Izvini što se ubacujem, ali, molim te, reci kapetanu da smo spremni za pokret." Bila je stvar učtivosti obavestiti Kraidaikija. 'Brazdač' je doskora bio njegov.
<BR>&nbsp;&nbsp;&nbsp;&nbsp;&nbsp;"Dobro, Džilijan". Začuo se niz visokih, ponovljenih zvižduka na vrlo primalnolikom trinarnom. Većina ih je bila van Džilijaninog genetski poboljšanog sluha.
<BR>&nbsp;&nbsp;&nbsp;&nbsp;&nbsp;"Kapetan bi želeo da iziđe i posssmatra", rekao je Sahot. "Obećava da neće sssmetati."
<BR>&nbsp;&nbsp;&nbsp;&nbsp;&nbsp;Džilijan nije videla neki ozbiljan razlog da odbije. "Dobro. Ali reci mu da prvo vidi sa Vatacetijem, da koristi saonice i da se čuva! Nećemo moći da odvojimo nekoga da ga traži ako odluta!"
<BR>&nbsp;&nbsp;&nbsp;&nbsp;&nbsp;Ponovo se začulo niz zvižduka koje je Džilijan jedva mogla da prati. Kraidaiki je znao da je razumeo.
<BR>&nbsp;&nbsp;&nbsp;&nbsp;&nbsp;"E, da, Sahote", dodala je Džilijan. "Molim te, reci Tošiju da mi se javi čim stigne veliki čamac."
<BR>&nbsp;&nbsp;&nbsp;&nbsp;&nbsp;"Dobro!"
<BR>&nbsp;&nbsp;&nbsp;&nbsp;&nbsp;Džilijan je prekinula vezu i ustala da se obuče. Bilo je tako mnogo stvari koje je morala da radi istovremeno!
<BR>&nbsp;&nbsp;&nbsp;&nbsp;&nbsp;Pitam se, jesam li pravilno postupila kad sam pustila da se Čarli Dart provuče, pomislila je. Ako se on ili Takata-Džim ne budu ponašali onako kako očekujem, šta ću da radim?
<BR>&nbsp;&nbsp;&nbsp;&nbsp;&nbsp;Maleno svetlo na uglu stola uporno je sijalo. Nis mašina i dalje je htela da razgovara sa njom. Svetlo nije bleskalo u znak hitnosti. Džilijan je odlučila da ga zanemari dok je žurila napolje da nadgleda pokret.
</P></TD></TR></TABLE>
<P class="next">
<A HREF=p74.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
