<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>25. TOMAS ORLI
<P>&nbsp;&nbsp;&nbsp;&nbsp;&nbsp;Tomas Orli je posmatrao svoje blago: stvar koju je tražio dvanaest godina. Izgledala je nedirnuta, prva te vrste koja je pala u ljudske ruke.
<BR>&nbsp;&nbsp;&nbsp;&nbsp;&nbsp;Samo dva puta su ljudske posade došle do mikroogranaka Biblioteke projektovanih za druge rase, na brodovima uništenim u čarkama tokom poslednjih dve stotine godina. Uvek su riznice bivale oštećene. Pokušaji proučavanja bili su korisni, ali neka greška uvek bi dovela do samouništenja poluinteligentnih mašina.
<BR>&nbsp;&nbsp;&nbsp;&nbsp;&nbsp;Sada su prvi put naišli na neoštećenu napravu sa ratnog broda moćne galaktinske pokroviteljske rase. I sada su prvi put imali uz sebe Timbrime, koji su im se pridružili u naizgled neostvarivom traganju za ključem istine.
<BR>&nbsp;&nbsp;&nbsp;&nbsp;&nbsp;Jedinica je predstavljala sivu kutiju, otprilike tri puta dva puta jedan metar, sa jednostavnim optičkim ulazima. Na sredini jedne stranice nalazio se zrakasto-spiralni simbol Biblioteke.
<BR>&nbsp;&nbsp;&nbsp;&nbsp;&nbsp;Bila je pričvršćena na teretne saonice zajedno sa drugim plenom, uključujući i tri kalema verovatnoće, neoštećena i nezamenjiva. Hanes Suezi će ih odvesti do 'Brazdača', štiteći ih kao kvočka jaja. Tek kad ih bezbedno preda u ruke Emersona D'Anita, okrenuće se i vratiti se nazad.
<BR>&nbsp;&nbsp;&nbsp;&nbsp;&nbsp;Tom je ispisao rutinska uputstva na voštanu tablu. Sa malo sreće, posada na 'Brazdaču' isporučiće mikroogranak Kraidaikiju ili Džilijan bez preterane radoznalosti. Zalepio je tovarni list tako da zakloni oznaku Biblioteke.
<BR>&nbsp;&nbsp;&nbsp;&nbsp;&nbsp;Njegovo zanimanje za zaplenjeni mikroogranak nije bilo naročito tajno. Prisutna posada mu je da pomogla ga izvuče iz tenanijskog broda. No, što ih manje bude znalo za pojedinosti, to bolje. Naročito ako na kraju ipak budu zarobljeni. Ukoliko budu sledili njegova uputstva, jedinica će biti uglavljena u komunikator u njegovoj kabini, pa će spolja posmatrano izgledati kao običan ekran komunikatora.
<BR>&nbsp;&nbsp;&nbsp;&nbsp;&nbsp;Verovao je da će ovo ostaviti utisak na Nis. Tom je poželeo da bude tamo kada naprava Timbrima otkrije čemu ima pristup. Uobražena mašina verovatno će ostati bez reči bar pola dana.
<BR>&nbsp;&nbsp;&nbsp;&nbsp;&nbsp;Nadao se da ipak neće biti suviše zapanjena. Hteo je nešto da sazna što pre.
<BR>&nbsp;&nbsp;&nbsp;&nbsp;&nbsp;Suezi je već spavao, privezan uz svoj dragoceni tovar. Tom je proverio da su uputstva dobro osigurana, pa je zaplivao prema strmoj steni koja se nadnosila nad oštećeni tuđinski zvezdani brod.
<BR>&nbsp;&nbsp;&nbsp;&nbsp;&nbsp;Neodelfini su se tiskali oko olupine, vršeći precizna merenja unutrašnjosti i spoljašnosti. Čekalo se Kraidaikijevo naređenje, pa da počne opšte demontiranje, posle koga će omotač ogromnog bojnog broda ostati samo prazna šupljina.
<BR>&nbsp;&nbsp;&nbsp;&nbsp;&nbsp;Do sad je izviđač koga su poslali nazad morao stići na 'Brazdač' sa početnim izveštajem, a saonice bi se morale već vraćati novom prečicom koju su otkrili, donoseći od kuće monofilamentni komunikator. Otprilike na pola puta trebalo bi da se sretnu sa tovarnim saonicama punim plena.
<BR>&nbsp;&nbsp;&nbsp;&nbsp;&nbsp;To je sve podrazumevalo da je 'kuća' još tamo. Tom je pretpostavljao da borba još besni nad Kitrupom. Svemirski rat je spor proces, naročito ako ga vode dalekovidi Galaktinci. Možda će i dalje trajati godinu ili dve, iako je sumnjao u to. Posle toliko vremena svakako bi stigla pojačanja i sve bi se pretvorilo u rovovski rat. Teško da bi udruženi fanatici dopustili da dođe do toga.
<BR>&nbsp;&nbsp;&nbsp;&nbsp;&nbsp;U svakom slučaju, posada 'Brazdača' mora se ponašati kao da će rat biti završen za koji dan. Imaće izgleda sve dok bude trajala zbrka iznad njih.
<BR>&nbsp;&nbsp;&nbsp;&nbsp;&nbsp;Tom je još jednom pretresao u glavi ceo plan i došao do istog zaključka. Nije bilo drugog izbora.
<BR>&nbsp;&nbsp;&nbsp;&nbsp;&nbsp;Postojala su tri muguća puta za izbavljanje iz zamke u kojoj se nalaze - spasioci, pregovori i lukavstva.
<BR>&nbsp;&nbsp;&nbsp;&nbsp;&nbsp;Bilo je lepo zamišljati spasioce. No, sama Zemlja nije imala snage koje bi mogle da dođu i izbave ih. Zajedno sa svojim saveznicima, možda bi mogla da se suprotstavi jednoj od pseudoreligijskih stranaka u bici nad Kitrupom.
<BR>&nbsp;&nbsp;&nbsp;&nbsp;&nbsp;Mogli bi intervenisati Galaktinski instituti. Postojeći zakoni zahtevali su da 'Brazdač' podnese izveštaj direktno njima. Nevolja je bila što Instituti imaju malo sopstvenih snaga. Kao i svetske vlade zbog kojih je Zemlja gotovo izumrla u dvadesetom veku, Insituti su se oslanjali na javno mnenje i dobrovoljačke vojne jedinice. Većina 'umerenih' možda će konačno odlučiti da otkriće 'Brazdača' treba da pripadne svima, ali Tom je znao da bi bile potrebne godine dok se ne sklope neophodna savezništva.
<BR>&nbsp;&nbsp;&nbsp;&nbsp;&nbsp;Pregovori su nudili isto tako malo nade kao i spasioci. U svakom slučaju, Kraidaiki je imao Džilijan, Hikahi i Meca da mu pomognu ako ikada dođe do pregovora sa pobednikom svemirske bitke. Tom im nije bio potreban za to.
<BR>&nbsp;&nbsp;&nbsp;&nbsp;&nbsp;Preostali su još promućurni planovi i prepredene varke... nalaženje načina da se nadmudri naprijatelj kada spasioci i pregovori zakažu.
<BR>&nbsp;&nbsp;&nbsp;&nbsp;&nbsp;A to je moj posao, pomislio je.
<BR>&nbsp;&nbsp;&nbsp;&nbsp;&nbsp;Ovde je okean bio dublji i tamniji nego u području na svega pedeset kilometara istočno, gde su nizovi metalnih planina nicali iz brežuljkastih plićaka duž ivica tankih tektonskih ploča. U oblasti odakle je spasena Hikahina ekipa, voda je bila obogaćena metalima zbog lanca poluaktivnih vulkana.
<BR>&nbsp;&nbsp;&nbsp;&nbsp;&nbsp;U ovom kraju nije bilo pravih metalnih brda, a odavno mrtva vulkanska ostrva bila su sprana sve do površine vode.
<BR>&nbsp;&nbsp;&nbsp;&nbsp;&nbsp;Kad je odvratio pogled od izubijanog tenanijskog broda i tragova pustošenja koje je načinio pre nego što se smirio, Tom je zaključio da je okolina umirujuća i da njena lepota donosi spokoj. Izdanci morske trave koji su plivali na površini i njihali se, nalik na kukuruznu svilu, podsetili su ga na boju Džilijanine kose.
<BR>&nbsp;&nbsp;&nbsp;&nbsp;&nbsp;Orli je pevušio za sebe melodiju koju bi malo koje ljudsko biće moglo da izvede. Mali genetski ugrađeni sinusi odjekivali su mu unutar lobanje, šaljući tih napev kroz vodu oko njega.
<BR>
<BR>&nbsp;&nbsp;&nbsp;&nbsp;&nbsp;* Dok spavam, tvoja briga
<BR>&nbsp;&nbsp;&nbsp;&nbsp;&nbsp;Me dotiče,
<BR>&nbsp;&nbsp;&nbsp;&nbsp;&nbsp;* Tamo gde joj, budan, ne dopuštam
<BR>&nbsp;&nbsp;&nbsp;&nbsp;&nbsp;* Izdaleka,
<BR>&nbsp;&nbsp;&nbsp;&nbsp;&nbsp;Pozvaću te
<BR>&nbsp;&nbsp;&nbsp;&nbsp;&nbsp;* I dotaći kada spavaš *
<BR>
<BR>&nbsp;&nbsp;&nbsp;&nbsp;&nbsp;Naravno, Džilijan neće moći da čuje pesmu koju joj je posvetio. Njegove psi-moći bile su prilično skromne. Ipak, možda će moći da uhvati nagoveštaj.
<BR>&nbsp;&nbsp;&nbsp;&nbsp;&nbsp;Delfinska pratnja okupila se oko saonica. Suezi se probudio i sad je sa poručnikom Tišt proveravao svoje veze.
<BR>&nbsp;&nbsp;&nbsp;&nbsp;&nbsp;"Volela bih kad bi joššš jednom razmislio", gotovo je preklinjala kad su se sreli. "Biću otvorena. Tvoje prisustvo dobro je za moral. Ako nessstaneš, to će biti veliki udarac."
<BR>&nbsp;&nbsp;&nbsp;&nbsp;&nbsp;Tom se nasmešio i spustio joj ruku na bok. Već je bio načisto sa tim koliko su mu mali izgledi za povratak.
<BR>&nbsp;&nbsp;&nbsp;&nbsp;&nbsp;"Ne vidim drugi izlaz, Tišt. Sve ostale delove mog plana mogu izvršiti drugi, ali ja sam jedini koji može da zabaci udicu. Znaš to i sama.
<BR>&nbsp;&nbsp;&nbsp;&nbsp;&nbsp;Osim toga", nasmešio se, "Kraidaiki će imati još jednu priliku da me pozove nazad ako mu se plan ne dopadne. Zamolio sam ga da pošalje Džilijan na Hikahino ostrvo, sa jedrilicom i zalihama koje su mi potrebne. Ako mi ona kaže da je odgovor odričan, vratiću se na brod pre tebe."
<BR>&nbsp;&nbsp;&nbsp;&nbsp;&nbsp;Tišt je odvratila pogled. "Sssumnjam da će odbiti", zazviždala je tiho, gotovo nečujno.
<BR>&nbsp;&nbsp;&nbsp;&nbsp;&nbsp;"Je li? A zašto?" Tišt je, sa oklevanjem, odgovorila na trinarnom.
<BR>
<BR>&nbsp;&nbsp;&nbsp;&nbsp;&nbsp;* Kraidaiki je vođa -
<BR>&nbsp;&nbsp;&nbsp;&nbsp;&nbsp;I starešina
<BR>&nbsp;&nbsp;&nbsp;&nbsp;&nbsp;* Ipak, znamo da postoje -
<BR>&nbsp;&nbsp;&nbsp;&nbsp;&nbsp;Tajne naredbe *
<BR>
<BR>&nbsp;&nbsp;&nbsp;&nbsp;&nbsp;Tom je uzdahnuo. Evo opet sumnje da Zemlja nikad ne bi dopustila prvom delfinskom brodu da pođe na zadatak bez prikrivenog ljudskog nadzora. Prirodno, većina glasina bile su usredsređene na njega. To je bilo glupo, jer je Kraidaiki izvrstan kapetan. Osim toga, to je umanjivalo značaj jedneog od svrha putovanja: umanjivalo je očigledan dokaz koji bi ulio samopouzdanje pokolenjama neodelfina.
<BR>
<BR>&nbsp;&nbsp;&nbsp;&nbsp;&nbsp;* Iz mog odlaska -
<BR>&nbsp;&nbsp;&nbsp;&nbsp;&nbsp;Tada nauči,
<BR>&nbsp;&nbsp;&nbsp;&nbsp;&nbsp;* Da je kapetan
<BR>&nbsp;&nbsp;&nbsp;&nbsp;&nbsp;Tvoj na 'Brazdaču' *
<BR>
<BR>&nbsp;&nbsp;&nbsp;&nbsp;&nbsp;Tišt mora da je bila pri kraju zaliha vazduha uzetog iz komore pri saonicama. Iz otvora za disanje odvajali su joj se mehurići. Ipak ga je spokojno pogledala i odgovorila na angličkom.
<BR>&nbsp;&nbsp;&nbsp;&nbsp;&nbsp;"Dobro. Kad Suezi ode, pođi svojim putem. Mi nassstavljamo posao ovde dok ne stignu naređenja od Kraidaikija."
<BR>&nbsp;&nbsp;&nbsp;&nbsp;&nbsp;"U redu." Tom je klimnuo. "I dalje se slažeš sa ostatkom plana?"
<BR>&nbsp;&nbsp;&nbsp;&nbsp;&nbsp;Tišt se okrenula oborenih očiju.
<BR>
<BR>&nbsp;&nbsp;&nbsp;&nbsp;&nbsp;* Kinink i logika
<BR>&nbsp;&nbsp;&nbsp;&nbsp;&nbsp;Zajedno
<BR>&nbsp;&nbsp;&nbsp;&nbsp;&nbsp;* Pevaju o tome
<BR>&nbsp;&nbsp;&nbsp;&nbsp;&nbsp;* Plan je sad jedini
<BR>&nbsp;&nbsp;&nbsp;&nbsp;&nbsp;Između
<BR>&nbsp;&nbsp;&nbsp;&nbsp;&nbsp;* Nas i naše sudbe
<BR>&nbsp;&nbsp;&nbsp;&nbsp;&nbsp;* Poslušaćemo ga *
<BR>
<BR>&nbsp;&nbsp;&nbsp;&nbsp;&nbsp;Tom je pružio ruke da je zagrli. "Znao sam da mogu računati na tebe, divna stara ribo-lovko. Ni najmanje se ne brinem. Hajde sad da se oprostimo sa Hanesom, pa da pođem. Ne bih voleo da Džil stigne na ostvo pre mene."
<BR>&nbsp;&nbsp;&nbsp;&nbsp;&nbsp;Zaronio je prema saonicama. Tišt je zaostala iza njega za tenutak. Iako joj je vazduh u plućima postao ustajao, mirno je ležala, gledajući ga kako se udaljava.
<BR>&nbsp;&nbsp;&nbsp;&nbsp;&nbsp;Njeni sonarni coktaji sustigli su ga dok se spuštao. Milovala ga je svojim sluhom i pevala tihi rekvijem.
<BR>
<BR>&nbsp;&nbsp;&nbsp;&nbsp;&nbsp;* Prostrli su mreže -
<BR>&nbsp;&nbsp;&nbsp;&nbsp;&nbsp;Da nas uhvate,
<BR>&nbsp;&nbsp;&nbsp;&nbsp;&nbsp;* Ali imamo tebe -
<BR>&nbsp;&nbsp;&nbsp;&nbsp;&nbsp;Da ih presečeš.
<BR>&nbsp;&nbsp;&nbsp;&nbsp;&nbsp;* Dobri Hodaču,
<BR>&nbsp;&nbsp;&nbsp;&nbsp;&nbsp;Uvek ćeš
<BR>&nbsp;&nbsp;&nbsp;&nbsp;&nbsp;* Seći mreže -
<BR>&nbsp;&nbsp;&nbsp;&nbsp;&nbsp;Iako će te
<BR>&nbsp;&nbsp;&nbsp;&nbsp;&nbsp;To koštati
<BR>&nbsp;&nbsp;&nbsp;&nbsp;&nbsp;Života ... *
</P></TD></TR></TABLE>
<P class="next">
<A HREF=p30.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
