<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2. GALAKTINCI
<P>&nbsp;&nbsp;&nbsp;&nbsp;&nbsp;Na brodu u središtu flote, faza poricanja polako je prolazila.
<BR>&nbsp;&nbsp;&nbsp;&nbsp;&nbsp;Ogromne krstarice rasule su se kroz pukotinu u svemiru i počele da padaju prema sićušnom sjaju još neopisanog crvenkastog sunca. Jedna po jedna, stropoštavale su se iz blistavog procepa. Sa njima je stigla i prelomljena svetlost zvezda sa mesta polaska, stotinama parseka daleko.
<BR>&nbsp;&nbsp;&nbsp;&nbsp;&nbsp;Postojala su pravila koja bi trebalo da to spreče. Tunel je bio veštački način da se pređe sa jednog mesta na drugo. Bila je potrebna snažna volja da bi se poricala priroda i prizvao u postojanje ovakav otvor u svemiru.
<BR>&nbsp;&nbsp;&nbsp;&nbsp;&nbsp;Epiziarh, u svom nasilnom odbacivanju Onog Što Jeste, tvorio je prolaz za svoje gospodare, Tandue. Otvor je održavala nepokolebljiva snaga njegovog ega - odbijanje da popusti pred Stvarnošću.
<BR>&nbsp;&nbsp;&nbsp;&nbsp;&nbsp;Kad je poslednji brod prošao, Epiziarha su namerno ošamutili i rupa se rastočila uz bezvučnu silovitost. Za koji trenutak, samo su instrumenti pokazivali da je ikad postojala. Začikavanje fizike bilo je izbrisano.
<BR>&nbsp;&nbsp;&nbsp;&nbsp;&nbsp;Epiziarh je doveo vojsku Tandua do željene zvezde znatno ispred ostalih flota koje bi mogle osporiti pravo Tandua da zarobe zemaljski brod. Tandui su poslali impulse pohvale u Epiziarhove centre zadovoljstva. On je zavijao i mahao krupnom, kosmatom glavom u znak zahvalnosti.
<BR>&nbsp;&nbsp;&nbsp;&nbsp;&nbsp;Za Tandue nerazumljiv i opasan način putovanja još jednom se pokazao vredan rizika. Bilo je dobro stići na poprište bitke pre neprijatelja. Dodatno vreme moglo im je dati taktičku prednost.
<BR>&nbsp;&nbsp;&nbsp;&nbsp;&nbsp;Epiziarh je jedino želeo da poriče stvari. Sad kad je obavio zadatak, vratili su ga u njegovu dvoranu varki, da prekraja beskrajan lanac veštačkih stvarnosti sve dok njegova moć ponovo ne ustreba Gospodarima. Njegov kosmati, amorfni oblik oslobodio se čulnog spleta i odgegao se, praćen opreznim čuvarima.
<BR>&nbsp;&nbsp;&nbsp;&nbsp;&nbsp;Kad je put bio čist, ušao je Primalac i uzverao se svojim vretenastim nogama do mesta u čulnom spletu.
<BR>&nbsp;&nbsp;&nbsp;&nbsp;&nbsp;Jedan dugi trenutak procenjivao je Stvarnost i obuhvatao je. Primalac je isprobavao, dodirivao i mazio ovo novo područje svemira svojim rasprostrtim čulima. Onda je ispustio brujeći krik zadovoljstva.
<BR>&nbsp;&nbsp;&nbsp;&nbsp;&nbsp;"Kakvo propuštanje!" objavio je radosno Primalac. "Čuo sam da su progonjeni aljkavi u skrivanju, ali oni propuštaju čak i dok se sklanjaju od opasnosti! Sakrili su se na drugoj planeti. Ivice njihovih psihičkih stihova jedva da su se zgusnule da bi od mene sakrili svoj tačan položaj. Ko su im bili gospodari, tim delfinima, kad su ih naučili da budu tako dobar plen?"
<BR>&nbsp;&nbsp;&nbsp;&nbsp;&nbsp;"Njihovi gospodari su ljudi, i sami nedovršeni", odgovorio je Vodeći Prikradalac Tandua. Njegov govor bio je složeni niz brzih škljocanja i pucanja iz zapornih zglobova nogu nalik na bogomoljkine. "Zemljani su okruženi pogrešnim verovanjem i sramotom što su i sami odbačeni. Tri stoleća galame biće ućutkano kada budu pojedeni. Tada će naša lovačka radost biti nalik na tvoju, kada otkriješ novo mesto ili stvar."
<BR>&nbsp;&nbsp;&nbsp;&nbsp;&nbsp;"Velika radost", složio se Primalac.
<BR>&nbsp;&nbsp;&nbsp;&nbsp;&nbsp;"Sad se potrudi da saznaš pojedinosti", naredio je Prikradalac. "Uskoro će početi bitka sa jereticima. Moram saopštiti ostalim štićenicima njihove zadatke."
<BR>&nbsp;&nbsp;&nbsp;&nbsp;&nbsp;Primalac se okrenuo u mreži čulnog spleta kad je Prikradalac otišao i otvorio svoja osećanja ovom novom deliću stvarnosti. Sve je bilo dobro. Predavao je izveštaje o onom što je video i Gospodari su u odgovor pomerali brodove, ali veći deo njegovog uma je procenjivo... prihvatao... sićušno crveno sunce, svaku od njegovih malih planeta, predivno očekivanje da mesto uskoro postane bojno polje.
<BR>&nbsp;&nbsp;&nbsp;&nbsp;&nbsp;Ubrzo je osetio ostale ratne flote kako ulaze u sistem, svaka na svoj način. Svaka je zauzela pomalo podređen položaj zbog ranijeg pristizanja Tandua.
<BR>&nbsp;&nbsp;&nbsp;&nbsp;&nbsp;Primalac je osetio pohlepu ratničkih štićenika i hladne proračune smirenih starešina. Mazio je glatke psihičke štitove čvrsto razapete preko umova i pitao se šta se dešava ispod njih. Procenjivao je otvorenost drugih boraca, koji su prezrivo rasipali svoje misli oko sebe, čikajući slušaoca da shvati njihovu oholost.
<BR>&nbsp;&nbsp;&nbsp;&nbsp;&nbsp;Primaočeve neobuzdane maštarije o sopstvenom uništenju prevaziđene su kad su se velike flote zarile jedna u drugu i kad su počele da bleskaju snažne eksplozije.
<BR>&nbsp;&nbsp;&nbsp;&nbsp;&nbsp;Primalac je sve to radosno prihvatio. Kako bi iko mogao drugačije da se oseća, kad svemir sadrži tolika čuda?
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
