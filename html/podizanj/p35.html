<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>30. AKI
<P>&nbsp;&nbsp;&nbsp;&nbsp;&nbsp;To nije pravedno! Svakome ko je išta vredeo dozvoljeno je da pođe sa Hikahi i pridruži se posadi koja je radila na tenanijskoj olupini. Popravke 'Brazdača' gotovo su završene, a on je i dalje bio prikovan ovde, gde se baš ništa važno nije dešavalo!
<BR>&nbsp;&nbsp;&nbsp;&nbsp;&nbsp;Aki je lebdeo u dežurnoj stanici, ispod vazdušne komore, blizu tavanice središnjog prostora. Mehurići iz dubine nesmetano su prolazili kroz stranice holo-teksta koji se nalazio pred njim.
<BR>&nbsp;&nbsp;&nbsp;&nbsp;&nbsp;Kakva glupa ideja! Naterati ga da proučava astrogaciju dok je brod prikovan na dnu okeana!
<BR>&nbsp;&nbsp;&nbsp;&nbsp;&nbsp;Pokušao je da se usredsredi na tananosti navigacije u svemirskim 'crvotočinama', ali duh mu je lutao. Morao je da misli na Tošija. Koliko je vremena prošlo otkako su njih dvojica poslednji put izvela neku pristojnu smicalicu? Mora da ima već mesec dana otkako su ukrali Brukidine naočari i zamenili ih difrakcionim sočivima.
<BR>&nbsp;&nbsp;&nbsp;&nbsp;&nbsp;Nadam se da je Tošio dobro. On bar radi nešto. Zašto je Kraidaiki zahtevao da ostanem ovde kad im je tamo kod olupine potreban svaki pristojan inženjer?
<BR>&nbsp;&nbsp;&nbsp;&nbsp;&nbsp;Aki je još jednom pokušao da se usredsredi na tekst, ali ga je trgao zvuk. Pogledao je naniže, gde se začela burna raspra oko jedne od kantina. Dva delfina napadala su jedan drugog, okruženi posmatračima.
<BR>&nbsp;&nbsp;&nbsp;&nbsp;&nbsp;Aki se izvukao ispod vazdušne komore i zaronio prema njima.
<BR>&nbsp;&nbsp;&nbsp;&nbsp;&nbsp;"Pressstanite!" povikao je. "Odmah prekinite!".
<BR>&nbsp;&nbsp;&nbsp;&nbsp;&nbsp;Bacio se napred i svojim telom razdvojio S'tatu i Šrika-Pola.
<BR>&nbsp;&nbsp;&nbsp;&nbsp;&nbsp;Posmatrači su malo ustuknuli, ali megdandžije su nastavile da se udaraju i ujedaju. Jedna razmahnuta ruka oklopa zakačila je Akija po grudima i zavrtela ga u vodi.
<BR>&nbsp;&nbsp;&nbsp;&nbsp;&nbsp;Jedva je povratio dah. Otkuda im snage da se bore u oksivodi?
<BR>&nbsp;&nbsp;&nbsp;&nbsp;&nbsp;Otplivao je do jednog od posmatrača. "Pt'Tau... Pt'Tau!" Ugrizao je fina za peraje i zauzeo nadmoćan položaj kad se ovaj ljutito okrenuo. Nije bilo lako suočiti se sa njim; Aki se osetio premlad. Ali Kraidaiki ga je naučio kako da se ponaša. Ako delfin podivlja, pokaži mu da ti nisi!
<BR>&nbsp;&nbsp;&nbsp;&nbsp;&nbsp;"Pt'Tau! Prestani da ih slušaš i koristi oči. Pogledaj me! Kao brodski oficir, naređujem ti da mi pomogneš da prekinemo borbu!"
<BR>&nbsp;&nbsp;&nbsp;&nbsp;&nbsp;Sa Pt'Tauovog lica nestao je zastakljeni pogled. Klimnuo je glavom. "Razumem." Njegova otupelost iznenadila je Akija.
<BR>&nbsp;&nbsp;&nbsp;&nbsp;&nbsp;Kapljice krvi pretvorile su se u ružičaste mrlje dok su se zavađeni delfini smirivali, još razmenjujući udarce, ali škržna pluća su im se nadimala od nedostatka vazduha. Aki je pokupio još tri člana posade i ubacio se. Konačno je uspeo da razdvoji Stenosa i kuvara i pod stražom ih je poveo prema ambulanti. Doktor Makani će ih ostaviti izdvojene sve dok on ne raportira kapetanu.
<BR>&nbsp;&nbsp;&nbsp;&nbsp;&nbsp;Aki je podigao pogled i video K'ta-Džona, podoficira, kako prolazi. Div nije ni ponudio pomoć. Verovatno je posmatrao ceo događaj, pomislio je Aki sa gorčinom. K'ta-Džon ne bi morao da traži pomoć posmatrača. Bilo bi dovoljno da zamumla pa da zastraši kavgadžije.
<BR>&nbsp;&nbsp;&nbsp;&nbsp;&nbsp;K'ta-Džon se brzo uputio prema spoljašnjoj ustavi sa napetim izrazom lica.
<BR>&nbsp;&nbsp;&nbsp;&nbsp;&nbsp;Aki je uzdahnuo.
<BR>&nbsp;&nbsp;&nbsp;&nbsp;&nbsp;Pa dobro, možda je Kraidaiki imao razloga da me zadrži ovde, na kraju krajeva. Sad kad je Hikahi otišla sa inženjerima potrebna mu je pomoć oko ološa koji je ostao na 'Brazdaču'.
<BR>&nbsp;&nbsp;&nbsp;&nbsp;&nbsp;Munuo je nosem Šrika-Pola da bi ga požurio. Stenos je zazviždao gotovo primalnu psovku, ali je poslušao.
<BR>&nbsp;&nbsp;&nbsp;&nbsp;&nbsp;Sad bar imam izgovor da više ne proučavam astrogaciju, sarkastično je pomislio Aki.
</P></TD></TR></TABLE>
<P class="next">
<A HREF=p36.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
