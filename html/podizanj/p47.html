<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>41. TOM ORLI
<P>&nbsp;&nbsp;&nbsp;&nbsp;&nbsp;Raspomamljena planina tutnjala je usred zapenjenog mora.
<BR>&nbsp;&nbsp;&nbsp;&nbsp;&nbsp;Kiša je tek prestala. Vulkan je gunđao i rigao vatru do niskih oblaka koji su se narandžasto presijavali. Tanke, krivudave trake pepela pele su se u nebo. Kada bi konačno palo, užareno ugljevlje nije dospevalo u vodu koja bi ga ugasila, nego u sloj blata koji je prekrivao musave puzavice što su se pružale do u beskonačnost oko njega.
<BR>&nbsp;&nbsp;&nbsp;&nbsp;&nbsp;Tomas Orli zakašljao se u vlažnom, čađavom vazduhu. Uzverao se uz malu uzvišicu od ljigavih, isprepletenih izdanaka. Težina njegovih grubih saonica zatezala je uže obmotano oko njegove leve ruke. Desnom se uhvatio za rastinje na vrhu brdašca.
<BR>&nbsp;&nbsp;&nbsp;&nbsp;&nbsp;Noge su mu stalno gubile oslonac dok je puzio naviše. Čak i kad bi uspeo da ih uglavi u pukotine u klizavoj masi, stopala bi mu povremeno utonula u kaljugu između izdanaka. Kad bi ih nespretno povukao napolje, močvara ga je sa oklevanjem puštala, uz užasan, mljackav zvuk.
<BR>&nbsp;&nbsp;&nbsp;&nbsp;&nbsp;Ponekad je zajedno sa njegovim nogama iz blata izlazilo 'nešto', uvijajući se oko stopala i ponovo padajući nazad u smrdljivu vodurinu.
<BR>&nbsp;&nbsp;&nbsp;&nbsp;&nbsp;Čvrsto obmotani remen usecao mu se u ruku kad bi povukao saonice, bedan ostatak solarnog aviona i zaliha sa njega. Bilo je čudo što je i toliko uspeo da spase sa olupine.
<BR>&nbsp;&nbsp;&nbsp;&nbsp;&nbsp;Vulkan je bacao žućkaste odsjaje preko močvare. Metalna prašina koja je prekrivala rastinje presijavala se u svim duginim bojama. Bilo je pozno popodne. Prošao je skoro ceo Kitrupov dan otkako je upravio jedrilicu prema ostrvu, tražeći sigurno mesto za spuštanje.
<BR>&nbsp;&nbsp;&nbsp;&nbsp;&nbsp;Tom je podigao glavu da bi bacio zamućen pogled preko ravnice prekrivene korovom. Svi njegovi planovi propali su zbog ovih žilavih, rastegljivih morskih biljaka.
<BR>&nbsp;&nbsp;&nbsp;&nbsp;&nbsp;Nadao se da će naći na ostrvu zaklon od vetra i vulkana, ili da će se spustiti na more i pretvoriti jedrilicu u širok i postojan splav na kome bi izveo svoj opit.
<BR>&nbsp;&nbsp;&nbsp;&nbsp;&nbsp;Trebalo je da uzmem u obzir i ovu mogućnost, pomislio je. Pad i predugi minuti očajničkog ronjena za opremom, pravljenje grubih saonica dok ga je šibala oluja, a zatim časovi puzanja kroz smrdljivu močvaru prema usamljenom brdašcetu trave - sve se to moglo izbeći.
<BR>&nbsp;&nbsp;&nbsp;&nbsp;&nbsp;Pokušao je da povuče dalje, ali drhtanje u desnoj ruci pretilo je da se pretvori u grč. Ozbiljno ju je iskrenuo pri padu kad su se pontoni na krilima otkačili, a trup počeo da se prevrće preko baruštine, da bi konačno pljusnuo u usamljeno jezerce slobodne vode.
<BR>&nbsp;&nbsp;&nbsp;&nbsp;&nbsp;Dugačka rana preko leve strane lica gotovo ga je onesposobila u prvim, najvažnijim trenucima. Pružila se od vilice gotovo do nervnog priključka nad levim uhom. Plastični pokrivač koji je obično štitio osetljivo mesto odleteo je negde u noć i bio je bezbnadežno izgubljen.
<BR>&nbsp;&nbsp;&nbsp;&nbsp;&nbsp;Infekcija ga je zasad najmanje brinula.
<BR>&nbsp;&nbsp;&nbsp;&nbsp;&nbsp;Ruka mu je sve jače drhtala. Pokušao je da je odmori, legavši licem naniže na bockavo, gumasto bilje. Škripavo blato grebalo mu je desni obraz i čelo kad god bi se zakašljao.
<BR>&nbsp;&nbsp;&nbsp;&nbsp;&nbsp;Morao je nekako da sakupi sangu. Nije bilo vremena za prefinjenu samohipnozu da bi vratio telo u radno stanje. Ogromnom snagom volje naredio je napaćenim mišićima da izdrže još jedan napor. Malo je šta mogao da učini protiv celog svemira što se okrenuo protiv njega, ali, prokletstvo, posle trideset časova borbe, na nekoliko metara od cilja, neće prihvatiti pobunu sopstvenog tela.
<BR>&nbsp;&nbsp;&nbsp;&nbsp;&nbsp;Još jedan napad kašlja razderao mu je ogrubelo grlo. Telo mu se treslo i morao je da popusti stisak oko korena za koji se držao. Kad je već pomislio da mu pluća neće izdržati, napad je prošao. Tom je ležao u blatu, iscrpljen, zatvorenih očiju.
<BR>
<BR>&nbsp;&nbsp;&nbsp;&nbsp;&nbsp;* Radost kretanja? -
<BR>&nbsp;&nbsp;&nbsp;&nbsp;&nbsp;Prva je od mnogih:
<BR>&nbsp;&nbsp;&nbsp;&nbsp;&nbsp;Odsustvo dosade - *
<BR>
<BR>&nbsp;&nbsp;&nbsp;&nbsp;&nbsp;Nije imao daha da odzviždi trinarnu haiku, ali proleteo mu je kroz misli; sakupio je snage za kratak osmeh na ispucalim, blatnjavim usnama.
<BR>&nbsp;&nbsp;&nbsp;&nbsp;&nbsp;Nekako se sabrao za još jedan napor. Stegao je zube i prevukao se preko poslednje deonice. Desna ruka gotovo mu je otpala od napora, ali izdržala je kad mu se glava pomolila na vrhu brežuljka.
<BR>&nbsp;&nbsp;&nbsp;&nbsp;&nbsp;Tom je otro pepeo iz očiju i pogledao šta je pred njim. Još korova. Koliko god je dopirao pogled, samo korov.
<BR>&nbsp;&nbsp;&nbsp;&nbsp;&nbsp;Na vrhu brežuljka štrčala je debela rašljika. Tom je izvukao saonice dovoljno visoko da bi ih vezao za nju.
<BR>&nbsp;&nbsp;&nbsp;&nbsp;&nbsp;Osećaj mu se polako vraćao u obamrlu levu ruku dok je ležao otvorenih usta u tihoj agoniji. Skljokao se na uzvišicu, brzo i plitko dišući.
<BR>&nbsp;&nbsp;&nbsp;&nbsp;&nbsp;Grčevi su ga uhvatili punom snagom i telo mu se povijalo pod njima. Želo je da iščupa hiljade zuba koji su mu se zarivali u ruke i noge, ali nije mogao da se pomeri. Ležao je sklupčan i nepokretan.
<BR>&nbsp;&nbsp;&nbsp;&nbsp;&nbsp;Logički deo Tomovog uma nekeko je ostao pošteđen agonije. I dalje je razmatrao, stvarao planove i pokušavao da odredi vremenske granice. Na kraju krajeva, došao je ovamo sa svrhom. Imao je razloga da prođe kroz sve ovo... kad bi samo mogao da se seti zašto se nalazi tu, u smradu, bolu, prašini i blatu...
<BR>&nbsp;&nbsp;&nbsp;&nbsp;&nbsp;Smirujući ritam koji mu je bio potreban nikako se nije pojavljivao. Osetio je da i sam nestaje.
<BR>&nbsp;&nbsp;&nbsp;&nbsp;&nbsp;Iznenada mu se učinilo da je, kroz kapke stisnute od bola, video Džilijanino lice pred sobom.
<BR>&nbsp;&nbsp;&nbsp;&nbsp;&nbsp;Pred njom su se njihale rašljike kopnenog rastinja. Njene sive oči gledale su prema njemu, kao da traže nešto do čega ne mogu da dosegnu. Kao da su dva puta prošle pored njega dok je drhtao, nesposoban da se pokrene. Onda su se, konačno, srele sa njegovima i ona se nasmešila!
<BR>&nbsp;&nbsp;&nbsp;&nbsp;&nbsp;Bolovima izazvane smetnje pretile su da zagluše njene reči iz sna.
<BR>
<BR>&nbsp;&nbsp;&nbsp;&nbsp;&nbsp;Poslala sam **** zauvek ****,
<BR>&nbsp;&nbsp;&nbsp;&nbsp;&nbsp;iako si *** skeptičan, ljubavi.
<BR>&nbsp;&nbsp;&nbsp;&nbsp;&nbsp;*** makar i ceo **** slušao.
<BR>
<BR>&nbsp;&nbsp;&nbsp;&nbsp;&nbsp;Pokušao je da se usredsredi na poruku - najverovatnije halucinaciju. To je bio oslonac. Uhvatio se za njega dok su mu grčevi raspinjali tetive.
<BR>&nbsp;&nbsp;&nbsp;&nbsp;&nbsp;Njen osmeh izražavao je žaljenje.
<BR>
<BR>&nbsp;&nbsp;&nbsp;&nbsp;&nbsp;Kakav si ti ***! *** koga volim
<BR>&nbsp;&nbsp;&nbsp;&nbsp;&nbsp;jeste ****** i nepažljiv! da li da ****
<BR>&nbsp;&nbsp;&nbsp;&nbsp;&nbsp;malo bolje?
<BR>
<BR>&nbsp;&nbsp;&nbsp;&nbsp;&nbsp;Meta-Orli se usprotivio. Ako je ovo zbilja bila poruka od Džilijan, ona je strašno rizikovala. "I ja volim tebe", rekao je u pola glasa, "ali budi ljubazna pa zaveži pre nego što te Itiji čuju".
<BR>&nbsp;&nbsp;&nbsp;&nbsp;&nbsp;Psi-poruka - ili halucinacija - zatalasala se kad ga je uhvatio napad kašlja. Tresao se sve dok nije pomislio da su mu se pluća pretvorila u suve ljušture.
<BR>&nbsp;&nbsp;&nbsp;&nbsp;&nbsp;Konačno, Meta-Tom je pogazio ponos.
<BR>
<BR>&nbsp;&nbsp;&nbsp;&nbsp;&nbsp;Da!
<BR>
<BR>&nbsp;&nbsp;&nbsp;&nbsp;&nbsp;Otposlao je odgovor u maglu pred očima, dozivajući njen razliveni lik.
<BR>
<BR>&nbsp;&nbsp;&nbsp;&nbsp;&nbsp;Da, ljubavi. Molim te, vrati se i pokušaj bolje...
<BR>
<BR>&nbsp;&nbsp;&nbsp;&nbsp;&nbsp;Džilijanino lice kao da se razlivalo u svim pravcima, kao snop mesečevih zraka, pretapajući se sa svetlucavom vulkanskom prašinom na nebu. Bilo to istinska poruka ili opsena rođena u delirijumu, nestajala je kao slika u dimu.
<BR>&nbsp;&nbsp;&nbsp;&nbsp;&nbsp;Ipak, činilo mu se da je čuo tihi odjek Džilijaninog unutrašnjeg glasa...
<BR>
<BR>&nbsp;&nbsp;&nbsp;&nbsp;&nbsp;*** *** je, što je, što je...
<BR>&nbsp;&nbsp;&nbsp;&nbsp;&nbsp;i izlečenje stiže, u sanjanju...
<BR>
<BR>&nbsp;&nbsp;&nbsp;&nbsp;&nbsp;Slušao je, nesvestan vremena, i drhtaji su se polako smirili. Više nije bio sklupčan kao embrion.
<BR>&nbsp;&nbsp;&nbsp;&nbsp;&nbsp;Vulkan je tutnjao i osvetljavao nebo. 'Tle' pod Tomom blago se njihalo i uljuljkivalo ga u plitak dremež.
</P></TD></TR></TABLE>
<P class="next">
<A HREF=p48.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
