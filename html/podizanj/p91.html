<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>81. ČARLS DART
<P>&nbsp;&nbsp;&nbsp;&nbsp;&nbsp;U rano jutro već je bio pored komandne table na ivici vode, zadovoljno razgovarajući sa svojim novim robotom. Ovaj se nalazio već kilometar duboko, ostavljajući za sobom sitne detektore u pukotini koja je ostala iza svrdlastog drveta.
<BR>&nbsp;&nbsp;&nbsp;&nbsp;&nbsp;Čarls Dart je vedro mumlao. Za nekoliko sati spustiće se koliko i onaj stari, gotovo beskorisni robot koga je napustio. A onda, posle još nekoliko testova kojima će proveriti svoje teorije o lokalnim formacijama kore, počeće da odgovara na velika pitanja - na primer, na šta to liči planeta Kitrup.
<BR>&nbsp;&nbsp;&nbsp;&nbsp;&nbsp;Niko, niko ga sada ne može zaustaviti!
<BR>&nbsp;&nbsp;&nbsp;&nbsp;&nbsp;Setio se godina koje je proveo u Kaliforniji, Čileu, Italiji, proučavajući zemljotrese kad bi se dogodili, sarađujući sa mnogim velikim umovima u geofizičkoj nauci. To je bilo uzbudljivo. Ipak, posle nekoliko godina počeo je da shvata kako nešto nije u redu.
<BR>&nbsp;&nbsp;&nbsp;&nbsp;&nbsp;Bio je prihvaćen u svim velikim stručnim udruženjima, njegovi radovi su dočekivani i sa oduševljenjem i sa ogorčenim protivljenjem - a obe reakcije je svaki pristojan naučnik cenio mnogo više od zevanja. Nisu mu nedostajale ni ponude za ugledne poslove.
<BR>&nbsp;&nbsp;&nbsp;&nbsp;&nbsp;No, došlo je vreme kad je počeo da se pita kuda su se deli studenti.
<BR>&nbsp;&nbsp;&nbsp;&nbsp;&nbsp;Zašto ga studenti pred diplomom nisu tražili za mentora? Video je svoje kolege opsednute revnosnim kandidatima za pomoćnike, pa ipak, uprkos svojoj listi objavljenih radova, široko poznatim kontroverznim teorijama, kod njega su dolazili samo drugorazredni studenti kojima je bila potrebnija stipendija nego mentor. Nijedan od blistavih mladih studenata nije došao kod njega da mu on bude učitelj.
<BR>&nbsp;&nbsp;&nbsp;&nbsp;&nbsp;Naravno bilo je nekoliko beznačajnih slučajeva kada je njegov temperament nadvladao, i jedan ili dva studenta su ga ogorčeno napustila, ali to nije objašnjavalo mrtvilo koje je vladalo na pedagoškom području njegove karijere, zar ne?
<BR>&nbsp;&nbsp;&nbsp;&nbsp;&nbsp;Počeo da pomišlja kako mora postojati neki drugi uzrok. Nešto... rasno.
<BR>&nbsp;&nbsp;&nbsp;&nbsp;&nbsp;Dart se uvek držao podalje od opsesije uzdizanja koja je obuzimala mnoge šimpanze, od potpunog poštovanja većine prema ljudima i od zlovoljnog zlopamćenja slabe, ali glasne manjine. Pre nekoliko godina ipak je počeo malo da obraća pažnju. Uskoro je imao teoriju. Studenti su ga izbegavali jer je bio šimpanza!
<BR>&nbsp;&nbsp;&nbsp;&nbsp;&nbsp;To ga je zaprepastilo. Tri cela meseca zanemario je sve ostalo da bi proučio problem. Pročitao je protokole koji su određivali pokroviteljstvo Čovečanstva nad njegovom rasom i razbesneo se zbog bezuslovnog autoriteta koji je Čovečanstvo zadržalo u odnosu na njegovu vrstu - sve dok nije pročitao kako to izgleda širom Galaksije. Tada je shvatio da nikada pokrovitelji ne daju pravo glasa u najvišim telima štićenicima sa manje od četiri stotine godina staža.
<BR>&nbsp;&nbsp;&nbsp;&nbsp;&nbsp;Čarls Dart je bio zbunjen, a onda je shvatio smisao reči 'daju'.
<BR>&nbsp;&nbsp;&nbsp;&nbsp;&nbsp;Čitao je o vekovnim rasnim borbama Čovečanstva. Zar je zaista prošlo manje od pola milenijuma otkako su ljudi izmišljali ogromne, glupe laži jedni o drugima samo zbog razlike u pigmentaciji i pobili milione zato što su verovali u to?
<BR>&nbsp;&nbsp;&nbsp;&nbsp;&nbsp;Naučio je novu reč, 'žigosanost' i osetio se osramoćen. Tada se prijavio za misiju u duboki svemir, odlučan da se ne vraća bez dokaza svojih akademskih sposobnosti - i na ravnoj nozi sa bilo kojim ljudskim naučnikom!
<BR>&nbsp;&nbsp;&nbsp;&nbsp;&nbsp;Avaj, određen je na 'Brazdač', brod pun vrištavih delfina i vode. Kao vrhunac svega, onaj uobraženi Ignacio Mec odmah je počeo da se ponaša prema njemu kao prema svojim napola završenim opitnim primercima!
<BR>&nbsp;&nbsp;&nbsp;&nbsp;&nbsp;Naučio bi da živi s tim. Navikao se na Meca. Sve bi podneo samo da nalazi sa Kitrupa budu objavljeni.
<BR>&nbsp;&nbsp;&nbsp;&nbsp;&nbsp;Onda će svi ustajati kad Čarls Dart uđe! Blistavi mladi studenti počeće da dolaze. Svi će videti da bar on nije žigosan!
<BR>&nbsp;&nbsp;&nbsp;&nbsp;&nbsp;Čarlijevo duboko razmišljanje prekinuto je zvucima iz obližnje šume. Brzo je položio pokrovnu ploču preko kontrolnih dugmadi u donjem uglu komandne table. Nije hteo da rizikuje da iko sazna za tajni deo njegovog opita.
<BR>&nbsp;&nbsp;&nbsp;&nbsp;&nbsp;Iz pravca sela pojavili su se Deni Sadmen i Tošio Ivašika, tiho razgovarajući i noseći male zavežljaje. Čarli je odjednom bio veoma zauzet dajući podrobna uputstva robotu, ali je krišom bacao pogled na ljude, pitajući se da li su išta posumnjali.
<BR>&nbsp;&nbsp;&nbsp;&nbsp;&nbsp;Ne. Bili su suviše zauzeti jedno drugim, dodirujući se, mazeći se, šapćući. Čarli je u pola glasa frknuo na ljudsku zaokupljenost seksom, iz dana u dan; ali kad su pogledali prema njemu, nasmešio se i mahnuo im.
<BR>&nbsp;&nbsp;&nbsp;&nbsp;&nbsp;Ništa ne sumnjaju - čestitao je samom sebi kad su mu mahnuli u odgovor i ponovo se vratili svom poslu. Kakva sreća što su zaljubljeni.
<BR>
<BR>&nbsp;&nbsp;&nbsp;&nbsp;&nbsp;"I dalje hoću da ostanem. Šta ako se Džilijan prevarila? Šta ako Takata-Džim ranije završi preradu bombi?"
<BR>&nbsp;&nbsp;&nbsp;&nbsp;&nbsp;Tošio je slegnuo ramenima. "Još imam nešto što će mu trebati." Pogledao je naniže, u jezero gde su plivale saonice. Jedne su pripadale Tomu Orliju.
<BR>&nbsp;&nbsp;&nbsp;&nbsp;&nbsp;"Tačno!" oduševila se Deni. "Biće mu potreban radio, inače će ga Itiji razneti na komadiće pre nego što stigne da pregovara. Ali ti ćeš biti sam! Taj fin je opasan!"
<BR>&nbsp;&nbsp;&nbsp;&nbsp;&nbsp;"To je samo jedan od mnogih razloga zašto te šaljem odavde."
<BR>&nbsp;&nbsp;&nbsp;&nbsp;&nbsp;"Sad si zvučao kao pravi muški šovinista", pokušala je da ga poklopi Deni, ali nije uspela da unese oštrinu u reči.
<BR>&nbsp;&nbsp;&nbsp;&nbsp;&nbsp;"Ne", odmahnuo je Tošio glavom, "zvučao sam kao vojni zapovednik ostrva. To je to. Hajde da utovarimo ove preostale uzorke. Ispratiću tebe i Sahota nekoliko kilometara pre nego što se oprostimo."
<BR>&nbsp;&nbsp;&nbsp;&nbsp;&nbsp;Sagnuo se da uzme jedan od paketa, ali pre nego što ga je dodirnuo osetio je ruku na slabini. Snažno ga je gurnula i izbacila ga iz ravnoteže.
<BR>&nbsp;&nbsp;&nbsp;&nbsp;&nbsp;"Deniiii!" Za trenutak ju je video kako se satanski smeje. U poslednjem trenutku uspeo je da je uhvati za ruku. Njen smeh se pretvorio u vrisak kad ju je povukao za sobom u vodu.
<BR>&nbsp;&nbsp;&nbsp;&nbsp;&nbsp;Isplivali su, prskajući sve oko sebe, između saonica. Deni je likujući uzviknula kad je uspela da mu obema rukama gurne glavu pod vodu, a onda je napola iskočila napolje kad ju je nešto pomazilo otpozadi.
<BR>&nbsp;&nbsp;&nbsp;&nbsp;&nbsp;"Tošio!" rekla je s prebacivanjem.
<BR>&nbsp;&nbsp;&nbsp;&nbsp;&nbsp;"Nisam bio ja", hvatao je Tošio dah, uzmičući van njenog dohvata. "To mora da je bio tvoj drugi ljubavnik."
<BR>&nbsp;&nbsp;&nbsp;&nbsp;&nbsp;"Moj... o, ne! Sahote!" Deni se brzo okrenula, tražeći pogledom, i ciknula kad ju je nešto opet dodirnulo s leđa. "Da li vi mudoglavi muški ikad mislite na nešto drugo?"
<BR>&nbsp;&nbsp;&nbsp;&nbsp;&nbsp;Šarenosiva delfinska glava provirila je na površinu nedaleko od nje. Aparat za disanje prekrivao mu je usta, ali je samo neznatno izmenio kreštavi smeh.
<BR>
<BR>&nbsp;&nbsp;&nbsp;&nbsp;&nbsp;* Pre nego što ljudi
<BR>&nbsp;&nbsp;&nbsp;&nbsp;&nbsp;Izmisliše čamce
<BR>&nbsp;&nbsp;&nbsp;&nbsp;&nbsp;* Mi smo izumeli -
<BR>&nbsp;&nbsp;&nbsp;&nbsp;&nbsp;* Hajde da
<BR>&nbsp;&nbsp;&nbsp;&nbsp;&nbsp;probamo -
<BR>&nbsp;&nbsp;&nbsp;&nbsp;&nbsp;* Makar i nakratko
<BR>&nbsp;&nbsp;&nbsp;&nbsp;&nbsp;Menage a trois... *
<BR>
<BR>&nbsp;&nbsp;&nbsp;&nbsp;&nbsp;Namignuo je i Tošio je morao da se nasmeje kad je Deni pocrvenela. To ju je nateralo da počne da ga prska sve dok nije doplivao do nje i pritisnuo joj ruke uz jedne od saonica. Poljubio ju je da bi prekinuo bujicu pogrda.
<BR>&nbsp;&nbsp;&nbsp;&nbsp;&nbsp;Usne su joj nosile beznadežni ukus Kitrupa dok mu je uzvraćala poljupce. Sahot je plivao pored njih i blago im grickao noge neravnim, oštrim zubima.
<BR>&nbsp;&nbsp;&nbsp;&nbsp;&nbsp;"Znaš da ne bi trebalo da se izlažemo ovim materijalima bez preke potrebe", rekao je Tošio, grleći je. "Nisi smela to da uradiš".
<BR>&nbsp;&nbsp;&nbsp;&nbsp;&nbsp;Deni je odmahnula glavom i naslonila mu lice na rame da bi se sakrila.
<BR>&nbsp;&nbsp;&nbsp;&nbsp;&nbsp;"Koga mi to zavaravamo, Toš?" promrmljala je. "Zašto se brinemo oko polaganog trovanja metalima? Bićemo mrtvi mnogo pre nego što desni počnu da nam plave."
<BR>&nbsp;&nbsp;&nbsp;&nbsp;&nbsp;"O, Deni, to su gluposti..." Pokušao je da nađe reči utehe, ali zaključio je da samo može da je grli dok se delfin motao oko njih.
<BR>&nbsp;&nbsp;&nbsp;&nbsp;&nbsp;Oglasio se komunikator. Sahot je otišao da aktivira spravu na Orlijevim saonicama, još povezanu monofilamentom sa starim položajem 'Brazdača'.
<BR>&nbsp;&nbsp;&nbsp;&nbsp;&nbsp;Saslušao je brz niz jednostavnih coktaja i brzo zazviždao u odgovor. Izdigao se visoko nad vodom i odbacio aparat za disanje..
<BR>&nbsp;&nbsp;&nbsp;&nbsp;&nbsp;"Tošio, za tebe je!"
<BR>&nbsp;&nbsp;&nbsp;&nbsp;&nbsp;Tošio nije ni zapitao da li je važno. Preko te linije moralo je biti. Nežno se odvojio od Deni. "Završi pakovanje. Odmah ću se vratiti da pomognem."
<BR>&nbsp;&nbsp;&nbsp;&nbsp;&nbsp;Klimnula je glavom, brišući oči.
<BR>&nbsp;&nbsp;&nbsp;&nbsp;&nbsp;"Ostani malo sa njom, Sahote, hoćeš?" zamolio je kad je doplivao do saonica. Stenos je odmahnuo glavom.
<BR>&nbsp;&nbsp;&nbsp;&nbsp;&nbsp;"Rado bih to učinio, Tošio. Ionako je moj red da zab-bavljam damu. Ne nesssreću, potreban sam ti kao prevodilac."
<BR>&nbsp;&nbsp;&nbsp;&nbsp;&nbsp;Tošio ga je zbunjeno pogledao.
<BR>&nbsp;&nbsp;&nbsp;&nbsp;&nbsp;"To je kapetan", objasnio je Sahot. "Kraidaiki hoće da razgovara sssa obojicom. Posle hoće da mu pomognemo da ssstupi u kontakt sa tehno-stanovnicima ovog sveta."
<BR>&nbsp;&nbsp;&nbsp;&nbsp;&nbsp;"Kraidaiki? Zove ovamo? Ali Džilijan je rekla da je nestao!" Tošio se sve više mrštio sa svakom novom izgovorenom reči. "Tehno... hoće da govori sa Kikvima?"
<BR>&nbsp;&nbsp;&nbsp;&nbsp;&nbsp;Sahot se iscerio.
<BR>&nbsp;&nbsp;&nbsp;&nbsp;&nbsp;"Ne. Oni ne dolaze u obzir, neussstrašivi vojni vođo. Naš kapetan hoće da govori sa mojim 'glasovima'. Hoće da govori sa onima koji borave u dubini."
</P></TD></TR></TABLE>
<P class="next">
<A HREF=p92.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
