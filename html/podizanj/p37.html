<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>32. GALAKTINCI
<P>&nbsp;&nbsp;&nbsp;&nbsp;&nbsp;Bitka se pomerila iz ove oblasti svemira; flota Tandua još je jednom preživela.
<BR>&nbsp;&nbsp;&nbsp;&nbsp;&nbsp;Sekta Ftaka udružila se sa Tenanijcima i Gubrima, a ostalo je i dosta opasnih Soroa. Braća Noći bila su gotovo uništena.
<BR>&nbsp;&nbsp;&nbsp;&nbsp;&nbsp;Primalac se smestio u svoju mrežu i pažljivo postepeno uklonio štitove. Njegovim pokroviteljima, Tanduima, bili su potrebni milenijumi da bi naučili njegovu rasu korišćenja štitova uma, toliko su nerado propuštali događaje oko sebe.
<BR>&nbsp;&nbsp;&nbsp;&nbsp;&nbsp;Kad su barijere pale, Primalac je žudno okušao okolni prostor, mazeći se oko oblaka isparenja i plutajućih otpadaka. Lako je zaobišao neaktivirane psi-klopke i polja nerazrešene verovatnoće. Bitke su bile divne za gledanje, ali isto tako i opasne.
<BR>&nbsp;&nbsp;&nbsp;&nbsp;&nbsp;Tandui su ga morali silom naučiti da prepoznaje opasnost. Primaočeva rasa, držeći se u tajnosti, nije to shvatala previše ozbiljno. Kako bi išta što se zaista dešava moglo biti loše? Epiziarh je tako mislio, a eto koliko je lud!
<BR>&nbsp;&nbsp;&nbsp;&nbsp;&nbsp;Primalac je primetio nešto što bi inače prevideo. Da mu je bilo dozvoljeno da razgleda brodove, planete i projektile bio bi suviše zaokupljen da bi otkrio takvu tananu pojedinost - misli jednog disciplinovanog uma.
<BR>&nbsp;&nbsp;&nbsp;&nbsp;&nbsp;Primalac je oduševljeno shvatio da to potiče od Sintijca. Tu je bio Sintijac koji je pokušavao da kontaktira sa Zemljanima!
<BR>&nbsp;&nbsp;&nbsp;&nbsp;&nbsp;To je bilo neobično i zato prelepo. Primalac nikad ranije nije sreo smelog Sintijca.
<BR>&nbsp;&nbsp;&nbsp;&nbsp;&nbsp;Sintijci isto tako nisu bili poznati po psihičkoj umešnosti, ali ovaj se ozbiljno potrudio da prodre kroz mnoštvo psi-detektora koji su bili na sve strane rasuti po okolnom svemiru.
<BR>&nbsp;&nbsp;&nbsp;&nbsp;&nbsp;Taj podvig bio je divan zbog toga što je bio potpuno neočekivan... još jedan dokaz nadmoći objektivne stvarnosti nad subjektinom, uprkos bulažnjenjima Epiziarha! Iznenađenje je činilo suštinu života.
<BR>&nbsp;&nbsp;&nbsp;&nbsp;&nbsp;Primalac je znao da će biti kažnjen ako se još dugo bude divio događaju umesto da izvestio njemu.
<BR>&nbsp;&nbsp;&nbsp;&nbsp;&nbsp;I to ga je čudilo, to 'kažnjavanje' pomoću koga su Tandui mogli navesti narod Primalaca da izabere jedan put umesto drugog. To ih je zadivljavalo već četrdeset hiljada godina. Jednog dana učiniće nešto oko toga, ali nije bilo razloga za žurbu. Dotle će možda i sami postati pokrovitelji. Neće biti teško sačekati nekih šezdesetak hiljada godina.
<BR>&nbsp;&nbsp;&nbsp;&nbsp;&nbsp;Signal sintijskog uhode je oslabio. Očito ga je bes bitke odneo dalje od Kitsemenija.
<BR>&nbsp;&nbsp;&nbsp;&nbsp;&nbsp;Primalac je promenio pravac, pomalo žaleći zbog gubitka. No, sad se pred njim ukazala lepota bitke. Željan bogatstva nadražaja koji su ga očekivali, Primalac je odlučio da izvesti o Sintijcu kasnije... ako se bude setio.
</P></TD></TR></TABLE>
<P class="next">
<A HREF=p38.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
