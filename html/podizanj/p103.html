<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>92. DENI I SAHOT
<P>&nbsp;&nbsp;&nbsp;&nbsp;&nbsp;"To je duži put, Deni. Jesssi li sigurna da ne treba poći na jugozapad?"
<BR>&nbsp;&nbsp;&nbsp;&nbsp;&nbsp;Sahot je plivao kraj saonica, prilično lako prateći brzinu. Posle svakih nakoliko zamaha izdizao se na površinu po vazduh, a zatim se pridruživao saputnici, ne remeteći ritam.
<BR>&nbsp;&nbsp;&nbsp;&nbsp;&nbsp;"Znam da bi bilo brže, Sahote", odgovorila je Deni, ne dižući pogled sa sonarnog ekrana. Pazila je da se drži podalje od metalnih brda. U ovom području rasla je trava-ubica. Prestrašila ju je Tošiova priča o susretu sa krvoločnom biljkom i rešila je da izdaleka obiđe nepoznata brda.
<BR>&nbsp;&nbsp;&nbsp;&nbsp;&nbsp;"Pa zašto ssse onda vraćamo na stari 'Brazdačev' položaj pre nego što krenemo na jug?"
<BR>&nbsp;&nbsp;&nbsp;&nbsp;&nbsp;"Iz nekoliko razloga", odgovorila je Deni. "Kao prvo, ovaj deo puta poznajemo, jer smo već prošli tuda. Od starog 'Brazdačevog' položaja treba ići pravo na jug, pa ne možemo zalutati."
<BR>&nbsp;&nbsp;&nbsp;&nbsp;&nbsp;Sahot se krišom osmehnuo. Nije bio ubeđen. "I?"
<BR>&nbsp;&nbsp;&nbsp;&nbsp;&nbsp;"Na ovom putu imamo izgleda da sretnemo Hikahi. Pretpostavljam da ona već sad njuška po starom mestu."
<BR>&nbsp;&nbsp;&nbsp;&nbsp;&nbsp;"Da li je Džilijan zahtevala da je potražimo?"
<BR>&nbsp;&nbsp;&nbsp;&nbsp;&nbsp;"Da", slagala je Deni. Zapravo, imala je sopstvene razloge da reši da nađe Hikahi.
<BR>&nbsp;&nbsp;&nbsp;&nbsp;&nbsp;Deni se bojala Tošiovih namera. Sasvim je moguće da je hteo da odloži odlazak sa ostrva sve dok 'Brazdač' ne završi sa pripremama i dok ne bude prekasno za Takata-Džima da ih omete. Naravno, tada bi bilo prekasno i da se on saonicama vrati na brod.
<BR>&nbsp;&nbsp;&nbsp;&nbsp;&nbsp;U tom slušaju, skif je Tošiova jedina prilika. Morala je da nađe Hikahi pre nego što to učini Džilijan. Džilijan će možda odlučiti da pošalje skif po Toma Orlija, a ne po Tošija.
<BR>&nbsp;&nbsp;&nbsp;&nbsp;&nbsp;Znala je da nije razmislila o svemu i pomalo je osećala krivicu zbog svoje odluke. No, ako je mogla da slaže jednog delfina, moći će i drugog.
</P></TD></TR></TABLE>
<P class="next">
<A HREF=p104.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
