<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1.
<P>&nbsp;&nbsp;&nbsp;&nbsp;&nbsp;Posle dve milje hoda došao je do varošice. Na rubu varošice nalazila se tabla na kojoj je pisalo HANIVIL: 1400 stanovnika. To je dobro, dobra veličina. Još je bilo rano jutro - odabrao je jutro za dve milje hoda jer je tad svežije - i jer nema još nikog na ulicama. Pri slabom svetlu prošao je nekoliko blokova, zbunjen tuđinom - napet i donekle uplašen. Pokušao je da ne misli na ono što će učiniti. O tome je već dovoljno razmišljao.
<BR>&nbsp;&nbsp;&nbsp;&nbsp;&nbsp;U maloj poslovnoj četvrti našao je ono što mu je bilo potrebno, radnjicu nazvanu Kutija za nakit. Na obližnjem uglu nalazila se zelena drvena klupa pa je otišao do nje i seo; telo mu je bridelo od napora zbog dugog hoda.
<BR>&nbsp;&nbsp;&nbsp;&nbsp;&nbsp;Nekoliko minuta kasnije ugledao je ljudsko biće.
<BR>&nbsp;&nbsp;&nbsp;&nbsp;&nbsp;Bila je to žena, žena umornog izgleda u bezobličnoj plavoj haljini; šepesala je uz ulicu prema njemu. Zabezeknut, brzo je odvratio pogled. Nije izgledala kako treba. Očekivao je da oni budu otprilike njegove visine, ali je ova bila za glavu niža od njega. Lice joj je bilo rumenije no što je očekivao, i tamnije. Čudnovat je bio izgled, osećaj - iako je znao da videti ih neće biti isto što i gledati ih na televiziji.
<BR>&nbsp;&nbsp;&nbsp;&nbsp;&nbsp;Konačno je na ulici bilo više ljudi i otprilike su svi bili nalik onom prvom. Čuo je kako čovek kaže prolazeći: "...kao što rekoh, takva kola se više ne prave", i mada je izgovor bio neobičan, manje odsečan no što je očekivao, čoveka je lako razumeo.
<BR>&nbsp;&nbsp;&nbsp;&nbsp;&nbsp;Nekoliko Ijudi piljilo je u njega, neki od njih sumnjičavo; ali to ga nije zabrinjavalo. Nije očekivao zlostavljanje, a nakon posmatranja drugih bio je uveren da će njegovo odelo izdržati pažljivo zagledanje.
<BR>&nbsp;&nbsp;&nbsp;&nbsp;&nbsp;Kad se juvelirska radnja otvorila čekao je deset minuta i potom ušao. Jedan čovek je stajao za tezgom, mali zdepast čovek u beloj košulji i s kravatom; brisao je prašinu s polica. Čovek prestade da briše prašinu, jedan trenutak ga je malo neobično gledao, pa reče: "Izvolite, gospodine?"
<BR>&nbsp;&nbsp;&nbsp;&nbsp;&nbsp;Oseti se previsok, nezgrapan. I najednom vrlo uplašen. Otvori usta da govori. Ništa nije izlazilo. Pokuša da se osmehne, a lice kao da mu se sledilo. Duboko u sebi osećao je nekakav početak panike i za trenutak pomisli da se može onesvestiti.
<BR>&nbsp;&nbsp;&nbsp;&nbsp;&nbsp;Čovek ga je i dalje netremice gledao, a pogled kao da mu se nije izmenio. Ponovo reče: "Izvolite, gospodine?"
<BR>&nbsp;&nbsp;&nbsp;&nbsp;&nbsp;Uspeo je da progovori uz veliki napor volje. "Ja... pitam se da li bi vas zanimao ovaj... prsten?" Koliko li je puta smišljao to nezlobivo pitanje, ponavljajući ga i ponavljajući u sebi? A sada mu je ipak zvučalo tuđe, kao smešna skupina besmislenih slogova.
<BR>&nbsp;&nbsp;&nbsp;&nbsp;&nbsp;Ovaj drugi još je piljio u njega. "Koji prsten?" reče.
<BR>&nbsp;&nbsp;&nbsp;&nbsp;&nbsp;"Oh." Nekako je uspeo da se osmehne. S prsta leve ruke skinuo je zlatan prsten i stavio ga na tezgu, plašeći se da dotakne čovekovu ruku. "Ja... ja sam u prolazu i kola su mi se pokvarila. Na putu, nekoliko milja odavde. Nemam novaca; mislio sam da bih možda mogao da prodam prsten. Vrlo je skupocen."
<BR>&nbsp;&nbsp;&nbsp;&nbsp;&nbsp;Čovek je prevrtao prsten u rukama, gledajući ga sumnjičavo. Na kraju reče: "Otkud vam?"
<BR>&nbsp;&nbsp;&nbsp;&nbsp;&nbsp;Zbog načina na koji je čovek to rekao grlo mu se steže. Zar možda nešto nije u redu? Boja zlata? Nešto u vezi s dijamantom? Ponovo je pokušao da se osmehne. "Poklonila mi ga je žena. Pre nekoliko godina."
<BR>&nbsp;&nbsp;&nbsp;&nbsp;&nbsp;Čovekovo lice je i dalje bilo natušteno. "Otkud ja znam da nije ukraden?"
<BR>&nbsp;&nbsp;&nbsp;&nbsp;&nbsp;"Oh." Olakšanje je bilo veliko. "Moje ime je na prstenu." Izvadio je buđelar iz džepa na grudima. "Imam i dokumenta." Izvadi pasoš i stavi ga na tezgu.
<BR>&nbsp;&nbsp;&nbsp;&nbsp;&nbsp;Čovek je pogledao prsten i naglas pročitao: "T. Dž. od Mari Njutn, godišnjica, 1982.", a onda: "18 K." Ostavio je prsten, uzeo pasoš i prelistao ga. "Engleska?"
<BR>&nbsp;&nbsp;&nbsp;&nbsp;&nbsp;"Da, ja sam prevodilac u Ujedinjenim nacijama. Prvi put sam ovde. Pokušavam da upoznam zemlju."
<BR>&nbsp;&nbsp;&nbsp;&nbsp;&nbsp;"Mhm", reče čovek, ponovo gledajući pasoš. "Vid'o sam da govorite s naglaskom." Kad je našao sliku pročitao je ime: "Tomas Džerom Njutn", a zatim, opet podigavši pogled: "Nema sumnje. Ovo ste sigurno vi."
<BR>&nbsp;&nbsp;&nbsp;&nbsp;&nbsp;Ponovo se nasmešio i ovaj put je osmeh bio manje napet, iskreniji, iako se još osećao ispražnjene glave, čudnovato - uvek je tu bila prisutna ogromna težina sopstvenog tela, težina stvorena olovnom gravitacijom ovog mesta. Ali je uspeo da ljubazno kaže: "Pa onda, da li vas interesuje da kupite prsten?"
<BR>
<BR>&nbsp;&nbsp;&nbsp;&nbsp;&nbsp;Za njega je dobio šezdeset dolara i znao je da su mu podvalili. Ali je ovo što sada poseduje za njega bilo vrednije od prstena, vrednije od stotina prstenova koje je imao sa sobom, istih kao taj. Posedovao je prve začetke samopouzdanja, i posedovao je novac.
<BR>&nbsp;&nbsp;&nbsp;&nbsp;&nbsp;Delom novca kupio je četvrt kilograma slanine, šest jaja, hleb, nekoliko krompira, povrće - sve u svemu pet kilograma hrane, onoliko koliko može da ponese. Njegovo prisustvo pobudilo je izvesnu radoznalost, ali niko nije postavljao pitanja, a on nije sam od sebe davao odgovore. Time se ne bi ništa promenilo; neće se vraćati u tu varošicu u Kentakiju.
<BR>&nbsp;&nbsp;&nbsp;&nbsp;&nbsp;Kad je napustio varošicu osećao se dovoljno dobro, uprkos svojoj težini i bolu u zglobovima i leđima, jer je savladao prvi korak, otpočeo je, sada je imao svoj prvi američki novac. Ali kad je bio milju daleko od gradića, idući preko pustog polja ka niskim brežuljcima gde se ulogorio, sve to ga iznenada svlada jednim smoždujućim šokom - ta tuđina, opasnost, bol i izmoždenost sopstvenog tela - pa je pao na tle i tu ležao, a telo i duh su mu jaukali zbog nasilja koje nad njima vrši ovo najstranije, najčudnovatije i najtuđinskije od svih mesta.
<BR>&nbsp;&nbsp;&nbsp;&nbsp;&nbsp;Pozlilo mu je; bila mu je muka od dugog, opasnog puta koji je poduzeo, muka od svih lekova - od pilula, od vakcina, od udahnutih gasova - muka od brige, od naslućivanja krize, i strašna muka od užasnog bremena sopstvene težine. Godinama je znao da će, kad dođe vreme, kad konačno bude sleteo i otpočeo sprovođenje tog složenog, dugo pripremanog plana, osetiti nešto slično. Ma koliko da ga je proučavao, ma koliko da je uvežbavao svoju ulogu u njemu, ovo je mesto bilo tako nepojamno tuđe - to osećanje je, sad kad je mogao da oseća - to osećanje je sve nadvladalo. Legao je na travu i bilo mu je vrlo zlo.
<BR>&nbsp;&nbsp;&nbsp;&nbsp;&nbsp;On nije bio čovek; ipak je bio veoma sličan čoveku. Bio je šest i po stopa visok, a neki su ljudi i viši; kosa mu je bila bela kao u albinoa, a lice mu je ipak bilo blago preplanulo; oči su mu bile svetlo plave. Bio je neverovatno sitnih kostiju, krhkih udova, prsti su mu bili dugi, tanki, a koža gotovo prozračna, bez malja. Njegovo lice imalo je nečeg vilinskog; krupne, pametne oči imale su fin dečački izraz, a bela kovrdžava kosa sada mu je malo prelazila preko ušiju. Delovao je vrlo mlado.
<BR>&nbsp;&nbsp;&nbsp;&nbsp;&nbsp;Postojale su takođe i druge razlike: njegovi nokti su, na primer, bili veštački, pošto mu ih priroda nije dala. Na nogama je imao samo po četiri prsta; nije imao slepo crevo niti umnjake. Bilo bi mu nemoguće da dobije štucavicu jer je njegova dijafragma, kao i ostatak njegovog disajnog aparata, bila izuzetno kruta, vrlo razvijena. Udisanjem bi mogao da poveća obim grudi za oko pet inča. Težio je vrlo malo, oko četrdeset kilograma.
<BR>&nbsp;&nbsp;&nbsp;&nbsp;&nbsp;Ipak, imao je trepavice, obrve, simetrične palčeve, binokularni vid, i hiljadu fizioloških odlika normalnog ljudskog bića. Nije mogao da dobije bradavice; ali je mogao da dobije čir na želucu, male boginje i zubni karies. Bio je ljudsko biće; no nije bio pravi čovek. Takođe je, slično čoveku, bio podložan ljubavi, strahu, jakom fizičkom bolu i samosažaljevanju.
<BR>&nbsp;&nbsp;&nbsp;&nbsp;&nbsp;Posle pola sata osećao se bolje. Želudac mu je još treperio i činilo mu se da ne može da uspravi glavu; ali je postojalo osećanje da je prva kriza prošla, te je objektivnije počeo da posmatra svet oko sebe. Seo je i pogledao niz polje na kojem se nalazio. To je bio iskrčen, ravan pašnjak sa malim oazama smeđe trave, kadulje, i ostrvcima staklastog, iznova zaleđenog snega. Vazduh je bio sasvim čist a nebo oblačno te je svetlost bila difuzna i meka i od nje ga nisu bolele oči kao od bleštavog sunca pre dva dana. Iza grupe tamnog, ogolelog drveća koje je ivičilo baru nalazile su se kuća i štala. Kroz drveće je mogao da vidi vodu bare i od tog prizora mu zastade dah, jer je bila tako obilna. I pre ju je viđao, za svoja dva dana na Zemlji; ali se na nju još nije navikao. To je još jedna od očekivanih stvari koje su, kad ih je ugledao, ipak bile zapanjujuće. Znao je, naravno, za velike okeane i za jezera i reke, zna za njih otkad je bio dečak; ali od stvarnog prizora obilja vode u jednoj jedinoj bari zastajao mu je dah.
<BR>&nbsp;&nbsp;&nbsp;&nbsp;&nbsp;Takođe je počeo da sagledava izvesnu lepotu u neobičnosti polja. Bilo je sasvim drugačije od onoga što su ga naučili da očekuje - već je otkrio da su takve mnoge stvari ovoga sveta - a ipak je nalazio zadovoljstvo u njegovim tuđinskim bojama i materijama, u njegovim novim prizorima i mirisima. Isto tako u zvucima; jer imao je vrlo izoštren sluh i čuo mnoge neobične i prijatne zvuke. u travi, raznorazno trenje i krcketanje onih insekata koji su preživeli hladnoću ranog novembra; sada, s glavom na tlu, čak i ono tiho istančano mrmorenje same zemlje.
<BR>&nbsp;&nbsp;&nbsp;&nbsp;&nbsp;Iznenada se vazduh zalepršao od uzleta crnih krila; potom rapavo, žalobno dozivanje, pa je tuce vrana preletelo i odletelo preko polja. Antejac ih je posmatrao dok nisu nestale iz vida a onda se osmehnuo. Ovo će, uprkos svemu, biti lep svet...
<BR>
<BR>&nbsp;&nbsp;&nbsp;&nbsp;&nbsp;Njegov logor se nalazio na ogoljenom mestu, brižljivo odabranom - na napuštenom površinskom ugljenokopu istočnog Kentakija. Na nekoliko milja unaokolo nije bilo ničeg osim oglodanog tla, malih zakrpa izbledele žutilovke i poneke štrčeće čađave stene. Njegov šator bio je postavljen blizu jedne od ovih izbočina rude, jedva vidljiv spram stene. Šator je bio siv i napravljen od nečeg što je izgledalo kao unakrsno tkani pamuk.
<BR>&nbsp;&nbsp;&nbsp;&nbsp;&nbsp;Kad je stigao bio je gotovo na kraju snaga i morao je da se odmori nekoliko minuta pre no što je otvorio torbu i izvadio hranu. To je uradio pažljivo, navukavši tanke rukavice pre no što je dodirnuo zamotuljke, a potom ih je poređao na malom stolu na rasklapanje. Ispod stola je izvukao zbirku instrumenata i poređao ih pored stvari koje je kupio u Hanivilu. Trenutak je posmatrao jaja, krompire, celer, rotkvice, pirinač, pasulj, kobasicu i šargarepe. Jedan časak se osmehivao, za sebe. Hrana je delovala bezazleno.
<BR>&nbsp;&nbsp;&nbsp;&nbsp;&nbsp;Onda je uzeo jednu od malih metalnih naprava, uvukao jedan kraj u krompir i otpočeo kvalitativnu analizu... Tri sata kasnije pojeo je šargarepu, sirovu, i uzeo zalogaj rotkvice koja mu oljuti jezik. Hrana je bila dobra - krajnje neobična, ali dobra. Zatim je zapalio vatru i obario jaje i krompir. Kobasicu je zakopao - budući da je u njoj našao neke aminokiseline u koje nije imao poverenja. Ali, osim uvek prisutnih bakterija, za njega nije bilo opasnosti u ostalom jestivu. Baš kao što su se nadali. Otkri da je krompir, uprkos svih ugljenih hidrata, vrlo ukusan.
<BR>&nbsp;&nbsp;&nbsp;&nbsp;&nbsp;Bio je vrlo umoran. Ali je, pre nego što se spustio na ležaj, otišao napolje da pogleda mesto gde je pre dva dana - svog prvog dana na Zemlji - uništio mašineriju i instrumente svoje letelice za jednog putnika.
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
