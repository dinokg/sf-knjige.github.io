<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4.
<P>&nbsp;&nbsp;&nbsp;&nbsp;&nbsp;Čekanje je potrajalo. Brajs je ogladneo; pokušao je da pojede sendvič, ali nije mogao da ga dovrši. Šetao je po sobi, ponovo uzeo kriminalistčki roman, nije mogao da se usredsredi na čitanje. Svakih nekoliko minuta odlazio je u kuhinju i proveravao položaj katodne cevi u fijoci za hleb. Jednom, iznebuha odlučivši da se osigura radi li instrument pravilno, pritisnuo je prekidač na 'uključeno', sačekao da se zagreje pa onda pritisnuo dugme koje stvara nevidljivi blesak - blesak koji će proći kroz zid, kroz fotelju; kroz objektiv kamere i eksponirati film u njegovom ležištu u zadnjem delu kamere. I čim je pritisnuo dugme nemo i pogano opsova samog sebe; glupački se zamlaćujući, eksponirao je film.
<BR>&nbsp;&nbsp;&nbsp;&nbsp;&nbsp;Bilo mu je potrebno dvadeset minuta da skine poklopac s otvora i izvadi kameru. Onda je morao da izvadi film sad je bio smeđkaste boje što je značilo da je pravilno eksponiran - i zameni ga novim listom iz kasete kamere. Onda je, sav u znoju od straha da Njutn svaki čas može zakucati na vrata, ponovo namestio kameru u otvor, proverio objektiv, drhtavo ali pažljivo uperio kameru prema stolici i vratio rešetku na mesto. Uverio se da je objektiv u istoj ravni s prorezom na rešetki kako mu ne bi zasmetao metal.
<BR>&nbsp;&nbsp;&nbsp;&nbsp;&nbsp;Rukavi u mu bili zavrnuti i prao je ruke kad se na ulaznim vratima začulo kucanje. Prisilio se da do vrata ode polako, još noseći peškir u rukama, i otvorio ih.
<BR>&nbsp;&nbsp;&nbsp;&nbsp;&nbsp;Na snegu je stajao T.Dž. Njutn, imao je naočare i tanku jaknu. Malčice se smešio, reklo bi se ironično, a izgleda da mu, za razliku od Beti Džo, uopšte nije bilo hladno.
<BR>&nbsp;&nbsp;&nbsp;&nbsp;&nbsp;"Dobar dan", reče Njutn. "Nadam se da vas nisam prekinuo."
<BR>&nbsp;&nbsp;&nbsp;&nbsp;&nbsp;Brajs se trudio da mu glas zvuči smireno i samog sebe začudi što u tome uspeva. "Ni najmanje. Nisam ništa radio. Hoćete li da sednete?" Napravio je pokret u pravcu fotelje kraj otvora za provetravanje. Dok je to činio, pomisli na Demokla, na presto ispod mača.
<BR>&nbsp;&nbsp;&nbsp;&nbsp;&nbsp;"Ne", reče Njutn. "Hvala, neću. Sedeo sam celo pre podne." Skinuo je jaknu i prebacio je preko naslona fotelje. Kao i uvek, nosio je košulju s kratkim rukavima. Rukavi su tako štrčali u stranu da su mu ruke izgledale kao tanke cevi.
<BR>&nbsp;&nbsp;&nbsp;&nbsp;&nbsp;"Da vam donesem piće." Možda će sesti ako bude imao piće.
<BR>&nbsp;&nbsp;&nbsp;&nbsp;&nbsp;"Ne, hvala. Ja... trenutno ne pijem." Njutn je otišao do bočnog zida i razgledao Brajsovu sliku. Stajao je ćutke za trenutak, dok Brajs nije seo. Onda je rekao: "Krasna slika, doktore Brajs. To je Brojgel, zar ne?"
<BR>&nbsp;&nbsp;&nbsp;&nbsp;&nbsp;"Da." Pa naravno da je to Brojgel. Svako zna da je to Brojgel. Zašto Njutn nije seo? Brajs poče da pucketa zglavcima prstiju pa onda prestade. Njutn odsutno otrese nekoliko kapi istopljenog snega iz kose. Da je bio malčice viši, zglavcima bi se očešao o tavanicu.
<BR>&nbsp;&nbsp;&nbsp;&nbsp;&nbsp;"Kako se zove?" reče Njutn. "Slika."
<BR>&nbsp;&nbsp;&nbsp;&nbsp;&nbsp;Njutn bi to morao znati; slika je bila dovoljno čuvena.
<BR>&nbsp;&nbsp;&nbsp;&nbsp;&nbsp;"Zove se Ikarov pad. Ono u vodi je Ikar."
<BR>&nbsp;&nbsp;&nbsp;&nbsp;&nbsp;Njutn nastavi da je gleda. "Vrlo je lepa", reče. "A predeo je vrlo sličan našem. Planine; sneg i voda." Okrenuo se, sada gledajući Brajsa. "Ali, naravno, polje na slici neko pluži, a sunce je niže. Mora da je kasnije doba dana..."
<BR>&nbsp;&nbsp;&nbsp;&nbsp;&nbsp;Ljut, još nervozan, Brajs se obrecnu. "Zašto ne ranije?" reče.
<BR>&nbsp;&nbsp;&nbsp;&nbsp;&nbsp;Njutnov osmejak bio je vrlo čudan. Pogled kao da mu je bio uperen u nešto daleko. "To se nikako nije moglo dogoditi u jutro, zar ne?"
<BR>&nbsp;&nbsp;&nbsp;&nbsp;&nbsp;Brajs nije odgovorio. Ali je Njutn, naravno, bio u pravu. Kad je Ikar pao sunce je bilo u zenitu. Mora da je dugo padao. Sunce na slici je upola zašlo za horizont, a Ikar, čija je noga mlatarala nad vodom - nad vodom u kojoj samo što se neprimećen nije udavio, zbog svoje nepromišljenosti - bio je prikazan u trenu nakon udara o vodu. Mora da je padao od podneva.
<BR>&nbsp;&nbsp;&nbsp;&nbsp;&nbsp;Njutn je prekinuo ova razmišljanja. "Beti Džo mi je kazala da hoćete da idete sa mnom u Čikago."
<BR>&nbsp;&nbsp;&nbsp;&nbsp;&nbsp;"Da. Ali recite mi, zašto idete u Čikago?"
<BR>&nbsp;&nbsp;&nbsp;&nbsp;&nbsp;Njutn napravi pokret koji je izgledao veoma neobičan za njega - sleže ramenima i okrenu dlanove nagore. Mora da je to preuzeo od Brinara. Onda reče: "Oh, potrebno mi je još hemičara. Mislio sam da bi to bio dobar način da ih unajmim."
<BR>&nbsp;&nbsp;&nbsp;&nbsp;&nbsp;"A ja?"
<BR>&nbsp;&nbsp;&nbsp;&nbsp;&nbsp;"Vi ste hemičar. Ili, tačnije, inženjer hemije."
<BR>&nbsp;&nbsp;&nbsp;&nbsp;&nbsp;Brajs je oklevao pre no što će progovoriti. Ono što se spremao da kaže biće nepristojno, ali Njutnu, izgleda, nije smetala otvorenost. "Imate silesiju personalaca, gospodine Njutn", reče. Onda se na silu nasmeja. "Morao sam da se probijem kroz čitavu armiju pre no što sam uspeo da vas upoznam."
<BR>&nbsp;&nbsp;&nbsp;&nbsp;&nbsp;"Da", reče Njutn. Okrenuo se i na čas ponovo pogledao sliku, a potom rekao: "Možda je odmor to što mi je zapravo potrebno... Da posetim novo mesto."
<BR>&nbsp;&nbsp;&nbsp;&nbsp;&nbsp;"Niste nikad ranije bili u Čikagu?"
<BR>&nbsp;&nbsp;&nbsp;&nbsp;&nbsp;"Ne, bojim se da sam ja, u ovom svetu, pomalo pustinjak."
<BR>&nbsp;&nbsp;&nbsp;&nbsp;&nbsp;Brajs je gotovo pocrveneo zbog ove primedbe. Okrenuo se prema veštačkoj vatri i rekao: "Čikago u vreme Božića nije baš najbolje mesto na svetu za odmor."
<BR>&nbsp;&nbsp;&nbsp;&nbsp;&nbsp;"Meni ne smeta hladno vreme", reče Njutn. "A vama?"
<BR>&nbsp;&nbsp;&nbsp;&nbsp;&nbsp;Brajs se nervozno nasmeja. "Nisam na njega imun koliko ste, kako izgleda, vi. Ali mogu da ga podnesem."
<BR>&nbsp;&nbsp;&nbsp;&nbsp;&nbsp;"Dobro." Otišao je do fotelje, uzeo jaknu i počeo da je oblači. "Milo mi je što ćete ići sa mnom."
<BR>&nbsp;&nbsp;&nbsp;&nbsp;&nbsp;Videvši da se čovek - da li je čovek? - sprema da ode, Brajs se unezverio. Možda mu se nikad neće pružiti još jedna prilika. "Samo minut", reče slabašno, "idem da... da naspem sebi piće."
<BR>&nbsp;&nbsp;&nbsp;&nbsp;&nbsp;Njutn oćuta. Brajs izade iz sobe i ode u kuhinju. Prolazeći kroz vrata, okrenuo se da pogleda stoji li možda Njutn još pored fotelje. Obeshrabri se: Njutn se vratio slici, opet je stajao pred njom, ozbiljno zagledan. Napola se sagnuo jer mu je glava bila bar za stopu viša od slike.
<BR>&nbsp;&nbsp;&nbsp;&nbsp;&nbsp;Brajs nasu sebi dupli viski i dopuni čašu vodom iz slavine. Nije voleo led u piću. Stojeći kraj sudopere sunu jedan gutljaj, psujući u sebi baksuzluk što je Njutna naveo na odluku da stoji.
<BR>&nbsp;&nbsp;&nbsp;&nbsp;&nbsp;Onda, kad se vratio u dnevnu sobu, ugleda Njutna kako sedi.
<BR>&nbsp;&nbsp;&nbsp;&nbsp;&nbsp;Okrenuo je glavu kako bi mogao da pogleda Brajsa. "Pretpostavllam da bi bilo bolje da ostanem", reče. "Treba da porazgovaramo o našim planovima."
<BR>&nbsp;&nbsp;&nbsp;&nbsp;&nbsp;"Naravno", reče Brajs. "Mislim da bi trebalo." Za trenutak je stajao kao zaleđen, a onda užurbano reče: "Ja... zaboravio sam da uzmem led. Za piće. Izvinite." Vratio se u kuhinju.
<BR>&nbsp;&nbsp;&nbsp;&nbsp;&nbsp;Ruka mu se tresla kad je posegao u fijoku za hleb i okrenuo prekidač. Dok se sprava zagrejavala, otišao je do frižidera i uzeo led iz posude. Kao retko kad u životu bio je blagodaran usavršenijoj tehnologiji; bogu hvala više nije potrebno navlačiti se s ledom zaglavljenim u čančiće s pregradicama. Stavi dve kocke u piće, prosuvši malo na košulju. Onda se vrati fijoci za hleb, duboko udahnu i pritisnu dugme.
<BR>&nbsp;&nbsp;&nbsp;&nbsp;&nbsp;Čulo se gotovo neprimetno, trenutačno zujanje, i potom tišina.
<BR>&nbsp;&nbsp;&nbsp;&nbsp;&nbsp;Isključio je prekidač i vratio se u dnevnu sobu. Njutn je još bio u fotelji, sada zagledan u vatru. Brajs neko vreme nije mogao da odvoji oči od otvora za provetravanje iza kojeg se nalazila kamera, sada s eksponiranim filmom.
<BR>&nbsp;&nbsp;&nbsp;&nbsp;&nbsp;Odmahnu glavom pokušavajući da odagna osećanje nespokojstva. Bilo bi smešno da se oda sad kad je stvar obavljena. I shvati da se oseća kao izdajnik - kao čovek koji tek što je izdao prijatelja.
<BR>&nbsp;&nbsp;&nbsp;&nbsp;&nbsp;Njutn reče: "Pretpostavljam da ćemo leteti."
<BR>&nbsp;&nbsp;&nbsp;&nbsp;&nbsp;Nije mogao da se odupre. "Kao Ikar?" reče, ironično. Njutn se nasmeja. "Pre kao Dedal, nadam se. Ne bi mi prijalo davljenje."
<BR>&nbsp;&nbsp;&nbsp;&nbsp;&nbsp;Sad je na Brajsa bio red da stoji. Nije želeo da sedne i time bude prisiljen da Njutna pogleda u oči. "Vašim avionom?" reče.
<BR>&nbsp;&nbsp;&nbsp;&nbsp;&nbsp;"Mislio sam da idemo na Božić, izjutra. To jest, ukoliko Brinar uspe da obezbedi prostor na čikaškvm aerodromu. Pretpostavljam da će biti gužve."
<BR>&nbsp;&nbsp;&nbsp;&nbsp;&nbsp;Brajs je bio pri kraju svog pića - mnogo brže nego obično. "Nije obavezno da bude na sam Božić", reče. "On kao da je između razdoblja najvećih gužvi." Onda je rekao, ne znajući tačno zbog čega to pita: "Hoće li i Beti Džo s nama?"
<BR>&nbsp;&nbsp;&nbsp;&nbsp;&nbsp;Njutn je oklevao. "Neće", rekao je. "Samo nas dvojica."
<BR>&nbsp;&nbsp;&nbsp;&nbsp;&nbsp;Osećao se malčice iracionalno - kao što se osećao onog dana kad su njih dvojica pored jezera pili džin i razgovarali. "Zar joj nećete nedostajati?" zapitao je. To, naravno, nije bila njegova stvar.
<BR>&nbsp;&nbsp;&nbsp;&nbsp;&nbsp;"Verovatno." Pitanje kao da nije uvredilo Njutna. "Pretpostavljam da će i ona meni isto tako nedostajati, doktore Brajs. Ali neće ići." Još trenutak je ćutke posmatrao vatru. "Možete li da budete spremni za polazak izjutra na Božić, u osam? Brinar će doći po vas kući, ako želite."
<BR>&nbsp;&nbsp;&nbsp;&nbsp;&nbsp;"Fino." Zabacivši glavu, stresao je ostatak viskija.
<BR>&nbsp;&nbsp;&nbsp;&nbsp;&nbsp;"Koliko dugo ostajemo?"
<BR>&nbsp;&nbsp;&nbsp;&nbsp;&nbsp;"Bar dva-tri dana." Njutn ustade i ponovo poče da oblači jaknu. Brajs oseti talas olakšanja; počeo je da oseća kako više neće moći da se obuzdava. Film...
<BR>&nbsp;&nbsp;&nbsp;&nbsp;&nbsp;"Pretpostavljam da će vam biti potrebno nekoliko čistih košulja", reče Njutn. "Za troškove ću se ja pobrinuti."
<BR>&nbsp;&nbsp;&nbsp;&nbsp;&nbsp;"Zašto da ne?" nasmeja se malo nervozno Brajs. "Vi ste milioner."
<BR>&nbsp;&nbsp;&nbsp;&nbsp;&nbsp;"Tačno", reče Njutn, zatvarajući patent zatvarač na jakni dok je Brajs još sedeo, i pogledavši naviše ugledao Njutna kako se, preplanuo i mršav, uzdiže nad njim kao statua. "Tačno. Ja sam milioner."
<BR>&nbsp;&nbsp;&nbsp;&nbsp;&nbsp;Onda je izašao, sagnuvši se ispod dovratka, te lagano odšetao u sneg...
<BR>&nbsp;&nbsp;&nbsp;&nbsp;&nbsp;Prstima drhtavim od uzbuđenja i duha posramljenog što su prsti tako uzbuđeni, Brajs je uklonio rešetku s otvora, izvadio kameru, stavio je na kauč i izvadio kasetu. Onda je obukao kaput, pažljivo stavio film u džep i uputio se, kroz sad već debeli sloj snega, ka laboratoriji. Jedva se uzdržao da ne potrči.
<BR>&nbsp;&nbsp;&nbsp;&nbsp;&nbsp;Laboratorija je bila prazna - hvala bogu što je ranije razjurio asistente! Uputio se pravo u prostoriju za razvijanje i projekciju. Nije se zaustavio da uključi grejanje, mada se laboratorija bila vrlo rashladila. Ostao je u kaputu.
<BR>&nbsp;&nbsp;&nbsp;&nbsp;&nbsp;Kad je izvadio negativ iz dozne s gasovitim razvijačem ruke su mu toliko drhtale da gotovo nije mogao da stavi film u mašinu. Ali je nekako uspeo.
<BR>&nbsp;&nbsp;&nbsp;&nbsp;&nbsp;Tada, kad je okrenuo prekidač projektora i pogledao ekran na suprotnom zidu, njegove ruke prestadoše da se tresu i dah mu zasta u grlu. Buljio je u ekran čitav minut. Onda se naglo okrenuo i izašao iz sobe za projekcije u samu laboratoriju - u ogromnu, dugu prostoriju, sada praznu i vrlo hladnu. Zviždukao je kroz zube, a melodija je odnekud bila Da ste znali Suzi k'o što sam Suzi znao ja...
<BR>&nbsp;&nbsp;&nbsp;&nbsp;&nbsp;Tada se, sam u laboratoriji, počeo smejati naglas ali prigušeno. "Dabome", rekao je, a reč se odbila o udaljeni zid na kraju prostorije natrag do njega, odbila se pomalo šuplje, preko polica s epruvetama i Bunzenovih lampi, staklarije i posuda za topljenje i peći za prečišćavanje i mašina za testiranje. "Dabome", reče, "dabome, gospodine Rumplstiltskine."
<BR>&nbsp;&nbsp;&nbsp;&nbsp;&nbsp;Pre no što će izvaditi film iz projektora opet se zagledao u sliku na zidu - sliku nemogućeg koštanog sklopa u jednom nemogućem telu, uokvirenog obrisom fotelje nema grudne kosti, nema trtične kosti, nema slobodnih rebara, nema rskavičavih vratnih pršljenova, malih šiljatih lopatica, spojenog drugog i trećeg rebra. Bože moj, pomislio je, bože moj. Venera, Uran, Jupiter, Neptun ili Mars. Bože moj!
<BR>&nbsp;&nbsp;&nbsp;&nbsp;&nbsp;I ugledao je, dole u uglu snimka, malu, jedva primetnu sliku reči S. I. Korp. A njihovo značenje, koje mu je bilo poznato još otkad se prvi put raspitivao za poreklo onog kolor filma, pre više od godinu dana, vrati se sa zastrašujućim nizom implikacija: Svetska Industrijska Korporacija.
</P></TD></TR></TABLE>
<P class="next">
<A HREF=p17.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
