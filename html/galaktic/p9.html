<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9.
<P>&nbsp;&nbsp;&nbsp;&nbsp;&nbsp;Kad su stigli u podrum, Glimung ih pozdravi bučno i srdačno. "Neće vam biti potrebna oprema za prevođenje", obavesti ih on. "Ja ću se obraćati svakome od vas telepatski, na njegovom jeziku."
<BR>&nbsp;&nbsp;&nbsp;&nbsp;&nbsp;Ispunio je maltene čitav podrum; oni su morali ostati kod liftova. Postao je kompaktniji, zgusnutiji - ali je ostao ogroman.
<BR>&nbsp;&nbsp;&nbsp;&nbsp;&nbsp;Džo udahnu: duboko, da se učvrsti; pa reče: "Hoćeš li ti platiti obeštećenje hotelu? Za ovu štetu koju si napravio?"
<BR>&nbsp;&nbsp;&nbsp;&nbsp;&nbsp;"Moj ček", reče Glimung, "biće u pošti, sa ostalim pismima, sutra ujutro."
<BR>&nbsp;&nbsp;&nbsp;&nbsp;&nbsp;"Gospodin Fernrajt je to rekao samo kao šalu", reče Harper Boldvin nervozno. "To o plaćanju obeštećenja."
<BR>&nbsp;&nbsp;&nbsp;&nbsp;&nbsp;"Kao šalu?" upita Džo. "Ovako straobaliti deset spratova u zgradi koja ih ima dvanaest? Otkud znaš da nema poginulih? Moglo bi tu da bude stotinak mrtvih, i još mnogo ranjenih."
<BR>&nbsp;&nbsp;&nbsp;&nbsp;&nbsp;"Ne, ne", reče im Glimung. "Nisam ubio nikog. Ali tvoje pitanje je legitimno, Fernrajte." Džo oseti prisustvo Glimunga unutar sebe, oseti kako mu se Glimung meša u mozak, kako zaviruje tu i tamo u najneobičnije kutove i kutiće njegovog uma. Baš se pitam šta 'oće? - pomisli Džo. Istog trena stiže, iz same njegove svesti, odgovor. "Zanima me tvoja reakcija na Knjigu Kalendi", reče Glimung. Onda se obrati svima. "Od svih vas ovde, jedino je gospođica Jojez znala, unapred, za Knjigu. Vas, ostale, moraću proučiti. To će trajati samo trenutak." Produžetak Glimunga tada iziđe iz Džoovog uma, ode negde drugde.
<BR>&nbsp;&nbsp;&nbsp;&nbsp;&nbsp;Okrenuvši se Džou, Jojezova reče: "Postaviću mu pitanje." Sad i ona udahnu duboko, kao da želi da se upostoji. "Glimunže", reče ona oštro, "reci mi jednu stvar. Da li ćeš umreti uskoro?"
<BR>&nbsp;&nbsp;&nbsp;&nbsp;&nbsp;Divovska gromada je pulsirala i fljuskala uzbuđeno udovima. "Da li to ima u Knjizi Kalendi?" upita Glimung. "Nema. Da ima, bilo bi rečeno."
<BR>&nbsp;&nbsp;&nbsp;&nbsp;&nbsp;Mali Jojez reče: "Dakle, Knjiga je nepogrešiva."
<BR>&nbsp;&nbsp;&nbsp;&nbsp;&nbsp;"Nemaš ti razloga da misliš da sam ja blizu smrti", reče Glimung.
<BR>&nbsp;&nbsp;&nbsp;&nbsp;&nbsp;"Nikakvog", reče Mali. "Postavila sam pitanje da bih saznala nešto. To sam saznala."
<BR>&nbsp;&nbsp;&nbsp;&nbsp;&nbsp;"Kad sam potišten", reče Glimung, "počnem razmišljati o Knjizi Kalendi i tad poverujem da je njihovo predskazanje da neću uspeti da podignem Heldskalu istinito. Štaviše, da ja ne mogu ništa postići; da će katedrala ostati na dnu Mare Nostruma za večita vremena."
<BR>&nbsp;&nbsp;&nbsp;&nbsp;&nbsp;Džo reče: "Ali to je kad slabo stojiš sa energijom."
<BR>&nbsp;&nbsp;&nbsp;&nbsp;&nbsp;"Svaki živi stvor", reče Glimung, "prolazi kroz razdoblja ekspanzije i razdoblja kontrakcije. Ritam života jednako je aktivan u meni kao i u vama. Ja sam veći; ja sam stariji; mogu izvesti mnoge stvari koje vi, čak ni svi zajedno, ne biste mogli. Ali ima trenutaka kad je sunce nisko na nebu, kad je već veče, mada još nije pala noć. Upale se svetla, sitna, na raznim mestima, ali sva daleko od mene. Tamo gde ja boravim, nema nikakvih svetala. Naravno da bih mogao napraviti život, svetlost i aktivnost oko mene, ali sve to bi bila postojanja mene samog. Ovo se, naravno, promenilo otkad ste vi počeli da pristižete. Današnja grupa bila je poslednja; gospođica Mali Jojez, i gospoda Fernrajt i Boldvin, i ovi što stigoše sa njima, jesu ta grupa, posle koje više niko neće doći."
<BR>&nbsp;&nbsp;&nbsp;&nbsp;&nbsp;Samo se pitam, pomisli Džo, da li će iko otići. Sa ove planete, iko od nas. On pomisli na Zemlju i svoj život tamo; na Igru i svoju sobu i onaj mrtvi, crni prozor; na državni kobajagi-novac koji stiže u košarama. Pomisli na Kejticu. Neću je više nikada pozvati, pomisli on. Odnekud, eto, znam da je tako. To je jedna činjenica. Verovatno zbog ove Mali. Ili, može biti, zbog ukupne situacije... oko Glimunga i Poduhvata.
<BR>&nbsp;&nbsp;&nbsp;&nbsp;&nbsp;A kako je samo krenuo kroz patos, pomisli on. Deset spratova nadole i - krke! - u podrum. Ovo nešto znači, uvide on; zatim shvati nešto drugo. Pa, Glimung zna koliko je težak. Kao što je Mali rekla, nema tog poda koji može Glimunga nositi. Dakle, bilo je namerno.
<BR>&nbsp;&nbsp;&nbsp;&nbsp;&nbsp;Da ga se ne bismo plašili, uvide Džo. Kad konačno vidimo kako on zaista izgleda. Iz čega, možda, proističe, da, zapravo, treba da ga se plašimo, itekako. Više nego dosad. Upravo, baš, tačno, zbog toga.
<BR>&nbsp;&nbsp;&nbsp;&nbsp;&nbsp;"Bojati se mene?" dođe Glimungova misao.
<BR>&nbsp;&nbsp;&nbsp;&nbsp;&nbsp;"Celoga Poduhvata", reče Džo. "Izgledi za uspeh su premaleni."
<BR>&nbsp;&nbsp;&nbsp;&nbsp;&nbsp;"U pravu si", reče Glimung. "Mi ovde govorimo o izgledima, o mogućnostima. O statističkim verovatnoćama. Može uspeti; može ne uspeti. Ne tvrdim da znam; samo se nadam. Nemam pouzdano znanje o budućnosti - a nema ni ma ko drugi, pa ni Kalende. To ti je osnova celog mog položaja. I moja namera."
<BR>&nbsp;&nbsp;&nbsp;&nbsp;&nbsp;Džo reče: "Ali pokušati, pa ne uspeti..."
<BR>&nbsp;&nbsp;&nbsp;&nbsp;&nbsp;"Da li je to tako strašno?" upita Glimung. "Sada ću reći svima nešto o vama samima, o nečemu što svako od vas poseduje: o jednom vašem zajedničkom svojstvu. Toliko često ste trpeli neuspeh, da ga se sad svi plašite."
<BR>&nbsp;&nbsp;&nbsp;&nbsp;&nbsp;Tako sam i mislio, pomisli Džo. Pa, jeste. Tako to ide.
<BR>&nbsp;&nbsp;&nbsp;&nbsp;&nbsp;"A ja, evo šta radim", nastavi Glimung. "Pokušavam ustanoviti koliko snage imam. Ne postoji apstraktan način da se ustanove granice svoje snage, svoje sposobnosti za napor; jedini način jeste neki ovakav poduhvat, zadatak koji iznese na videlo stvarne granice moje, moram priznati ograničene - ali velike - snage. Neuspeh će mi reći isto onoliko, o meni, koliko i uspeh. Sagledavate? Ne, niko od vas to ne može sagledati. Vi ste paralisani. Zato sam vas doveo ovde. Dokučivanje samoga sebe: eto šta ću postići. Vi takođe: svako sebe."
<BR>&nbsp;&nbsp;&nbsp;&nbsp;&nbsp;"A ako ne uspemo?" upita Mali.
<BR>&nbsp;&nbsp;&nbsp;&nbsp;&nbsp;"Dokučivanje samoga sebe biće, svejedno, stečeno", reče Glimung; zvučao je zbunjeno, kao da postoji neki jaz između njega i te skupine. "Zaista ne razumete, a?" upita on sve njih. "Razumećete, pre nego što bude završeno. Naime, bar oni od vas koji žele da izguraju do kraja."
<BR>&nbsp;&nbsp;&nbsp;&nbsp;&nbsp;Jedna fungiforma šušketavo upita: "U ovaj poodmakli čas imamo li još pravo izbora?"
<BR>&nbsp;&nbsp;&nbsp;&nbsp;&nbsp;"Kogod se od vas želi vratiti na svoj svet, slobodan je da to učini", reče Glimung. "Ja ću obezbediti prevoz natrag, prvom klasom. Ali ti koji se vrate, naći će da je sve kao što je bilo. A bilo je tako, da vi niste mogli živeti tamo; svaki pojedini od vas nameravao je da uništi sebe i bio u toku postizanja toga, kad sam vas našao. Imajte na umu. To leži iza vas. Nemojte se navući da bude to isto i ispred vas."
<BR>&nbsp;&nbsp;&nbsp;&nbsp;&nbsp;Nastade nelagodna tišina.
<BR>&nbsp;&nbsp;&nbsp;&nbsp;&nbsp;"Ja odlazim", reče Harper Boldvin.
<BR>&nbsp;&nbsp;&nbsp;&nbsp;&nbsp;Nekoliko drugih se pomače da budu bliže njemu; na taj način su signalisali svoju nameru da i oni napuste Projekat.
<BR>&nbsp;&nbsp;&nbsp;&nbsp;&nbsp;"A ti?" upita Mali Džoa.
<BR>&nbsp;&nbsp;&nbsp;&nbsp;&nbsp;Džo reče: "Iza mene leži policija." I smrt, pomisli on. Isto važi i za tebe... i za sve nas. "Ne", reče on, "ja ću pokušati. Prihvatiću rizik da on - da mi - pretrpimo krah. Možda je dobro rekao: možda je čak i neuspeh dragocen. Jer nam, kao što on kaže, otkriva gde su granice naše moći; neuspeh crta granice na mapi nas."
<BR>&nbsp;&nbsp;&nbsp;&nbsp;&nbsp;"Ako mi daš jednu duvansku cigaretu", reče Mali, sa drhtajem straha, "ostaću i ja. Ali umirem za cigaretom."
<BR>&nbsp;&nbsp;&nbsp;&nbsp;&nbsp;"Za jednu cigaretu ne vredi umreti", reče Džo. "Hajde da mi umremo za ovo. Pa makar se završilo tako da se strmoglavimo deset spratova niže, u podrum."
<BR>&nbsp;&nbsp;&nbsp;&nbsp;&nbsp;"A vi ostali ostajete", reče Glimung.
<BR>&nbsp;&nbsp;&nbsp;&nbsp;&nbsp;"Tako je", cijuknu jedan jednoventilski cefalopod.
<BR>&nbsp;&nbsp;&nbsp;&nbsp;&nbsp;Harper Boldvin, nevoljno, reče: "Ostaću i ja. Valjda."
<BR>&nbsp;&nbsp;&nbsp;&nbsp;&nbsp;Glimung zadovoljno reče: "Onda, počnimo."
<BR>
<BR>&nbsp;&nbsp;&nbsp;&nbsp;&nbsp;Uz ivicu pločnika, ispred hotela 'Olimpija', bili su već parkirani teški kamioni. U svakome je bio vozač, i svaki vozač je znao šta treba da učini.
<BR>&nbsp;&nbsp;&nbsp;&nbsp;&nbsp;Jedan glomazni organizam sa dugačkim repom nalik na konopac priđe Džou i Mali, stežući energično, u krznenoj šapi, klipbord-beležnicu. "Vas dvoje treba da krenete sa mnom", izjavi ovaj organizam, a onda izabra iz cele gungule još jedanaest jedinki.
<BR>&nbsp;&nbsp;&nbsp;&nbsp;&nbsp;"To ti je verjak", reče Jojez Džou. "Naš vozač. Oni umeju da voze veoma brzo, imaju odlične reflekse. Bićemo na kraju trta već kroz mekoliko nimuta."
<BR>&nbsp;&nbsp;&nbsp;&nbsp;&nbsp;"Na kraju rta, kroz nekoliko minuta", ispravi je Džo rasejano. Sede na klupu, u zadnjem delu kamiona.
<BR>&nbsp;&nbsp;&nbsp;&nbsp;&nbsp;I drugi oblici života ugurali su se u kamion, sa njima. Onda turbina kamiona bučno proradi.
<BR>&nbsp;&nbsp;&nbsp;&nbsp;&nbsp;"Kakva im je ovo turbinčina?" upita Džo, kome je ta buka smetala.
<BR>&nbsp;&nbsp;&nbsp;&nbsp;&nbsp;Jedan dvoventilac ljubaznog izgleda zastenja pored njega: "Sa unutrašnjim sagorevanjem. Tras tras tras celim putem."
<BR>&nbsp;&nbsp;&nbsp;&nbsp;&nbsp;"Krajina", reče Džo. "Divlja granica prema još neosvojenim predelima." Najednom ga obli bolna radost. Dabome, reče on, ovo je krajina: opet smo sa Abrahamom Linkolnom u brvnari, tu je i Danijel Bun, svi su tu. Pioniri iz drevnih vremena.
<BR>&nbsp;&nbsp;&nbsp;&nbsp;&nbsp;Jedan po jedan kamioni su se otiskivali u noćni saobraćaj ulice; njihova žuta svetla bila su, u noći, kao neki vrlo jaki svici iz drugih svetova.
<BR>&nbsp;&nbsp;&nbsp;&nbsp;&nbsp;"Glimung će nas čekati", reče Mali. "Kad stignemo." Zvučala je umorno. "On ima sposobnost refleksne relokacije, koja se zasniva na autonomnim impulsima koji emaniraju iz njegove neurološke substrukture. U praksi to znači da se on može stvoriti sad na jednom, sad na nekom drugom mestu u prostoru, bez utroška i najmanjeg dela vremena." Ona protrlja oči i uzdahnu.
<BR>&nbsp;&nbsp;&nbsp;&nbsp;&nbsp;Uslužni dvoventilac opet progovori. "Stvorenje pored Vas, gospodine Fernrajte, istinu." Ispruži jednu pseudopodu do Mali. "Gospođice Jojez, ja Nurb K'ol Daak sa Sirijus Tri. Svi smo nestrpljivi čekali vaša parti da stigne, jer razumeli da kad vi u hotel 'Olimpija', ono što toliko dugo čekali može počneti. Kao što izgleda da jesta. Ali u dodatku ja zadovoljan da postao poznat vami i vi poznati memi, sobzirom ja kao moj deo tražiću, nalaziću koral-obrasle objekte koji će izvađiti i donasiti vami u radilonicu."
<BR>&nbsp;&nbsp;&nbsp;&nbsp;&nbsp;"Ja sam inženjer zadužen za pojedine artefakte i njihov prevoz do vaše radionice kad gospodin Nurb K'ol Daak zatraži", reče jedan kvaziarahnid, blistavocrn u svom hitinskom egzoskeletu.
<BR>&nbsp;&nbsp;&nbsp;&nbsp;&nbsp;"Niste obavili nikakve preliminarne radove?" upita Mali tog kvazipauka. "Dok ste čekali?"
<BR>&nbsp;&nbsp;&nbsp;&nbsp;&nbsp;"Glimung zadržavao u našim sobe", objasni dvoventilac. "Dve stvari radili. Pročitali sve relevantne dokumente o istorija Heldskali. Dva. Gledali na video monitor kako robot-senzori osmatrali potopljenu katedralu mnogo puta. Na ekranima smo videli Heldskala nebroji puta. Ali sad će dozvoljeno dodirnuti."
<BR>&nbsp;&nbsp;&nbsp;&nbsp;&nbsp;"Eh kad bih mogla da zaspim", reče Mali. Osloni kratko ošišanu glavu na Džoovo rame i sva klonu na Džoa. "Probudi me kad stignemo."
<BR>&nbsp;&nbsp;&nbsp;&nbsp;&nbsp;Kvaziarahnid reče Džou i dvoventilcu: "Ceo Poduhvat ovaj... podseća me na jednu sagu sa Zemlje, čije smo delove, delove sage, imali zadatak memorisati tokom naših edukacionih godina. Ona je, ta saga, ostavila dubok utisak na mene."
<BR>&nbsp;&nbsp;&nbsp;&nbsp;&nbsp;"On misli na Faust temu", reče dvoventilac Džou. "Faustovski čovek, bori se da u visinu, nikad zadovoljan. Glimung kao Faust u nekim vidovi, a u drugim ne kao Faust."
<BR>&nbsp;&nbsp;&nbsp;&nbsp;&nbsp;Kvaziarahnid zašumori talasanjem svojih antena, uzbuđen, i reče: "Glimung je sličan Faustu u svakom pogledu. Faustu, bar Geteovom, što je verzija kojoj se ja priklanjam."
<BR>&nbsp;&nbsp;&nbsp;&nbsp;&nbsp;Ladna strava, pomisli Džo. Jednio hitinsko stvorenje sa mnogo nogu, lažni pauk; i, drugo, dvoventilsko, sa pseudopodama, raspravljaju o Geteovom 'Faustu'. O knjizi koju ja nisam čitao, a koja je nastala na mojoj planeti, kao proizvod jednog ljudskog bića.
<BR>&nbsp;&nbsp;&nbsp;&nbsp;&nbsp;"Deo teškoće", reče kvaziarahnid, "jeste u prevođenju; delo je napisano na jeziku koji je potom izumro."
<BR>&nbsp;&nbsp;&nbsp;&nbsp;&nbsp;"Na nemačkom", reče Džo. Znao je bar toliko.
<BR>&nbsp;&nbsp;&nbsp;&nbsp;&nbsp;"Ja sam", progunđa kvaziarahnid, "napravio..." Poče pretraživati po jednoj plastičnoj torbi koju je nosio prebačenu preko ramena; ovo je obavljao pomoću četiri svoja ručna uda, koja su žurno preturala po sadržini torbe. "Prokleta stvar", reče. "U njoj sve potone na dno. Evo." Izvuče list hartije, ispresavijan mnogo puta, i poče ga rasklapati pažljivo. "Napravio sam moj prevod na moderni teranski jezik, svojevremeno poznat kao 'engleski'. Pročitaću vam bitnu scenu iz drugog dela, ono kad Faust napokon zastaje u razmišljanju o onome što je učinio, i zadovoljan je. Mogu li, naime smem, slažete se - kako li se to već kaže, gospodine Fernrajte?"
<BR>&nbsp;&nbsp;&nbsp;&nbsp;&nbsp;"Ma, naravno", reče Džo. Kamion je vijao drumom, treskao se po džombama i rupčagama na kolovozu, drmao i njihao stvorenja u sebi. Mali Jojez kao da je sasvim zaspala. Njene primedbe o vozačkim sposobnostima verjaka bile su nesumnjivo tačne; kamion je brzo odmicao kroz tamu.
<BR>&nbsp;&nbsp;&nbsp;&nbsp;&nbsp;"Planine su okružene močvarom", poče kvaziarahnid čitati iz pažljivo sačuvanog lista hartije, "koja truje sve zemljište već osposobljeno za korišćenje. Isušiti ovu zagađenu močvaru - to je nešto što se mora učiniti; to bi bilo vrhunsko moguće osvojenje. Otvorilo bi prostor za mnogo miliona: ne ni u kom smislu bezbedan, ali utočište da se preživi dan. Zelena livada, i plodna; ljudi i krda maltene već na zemlji gotovo sasvim novoj, naseljavaju rub koji se odmiče naporima hrabrih. Unutra rajski vilajet, koji odbija poplavu, koja dok napada i izjeda ne bi li prodrla i ovladala, grupna volja hita da joj ne da. Da! Ovo..."
<BR>&nbsp;&nbsp;&nbsp;&nbsp;&nbsp;Dvoventilac prekide kvaziarahnidovo oduševljeno čitanje. "Tvoj prevod ne idiomatski korektan. 'Ljudi i krda maltene već na zemlji sasvim novoj.' Gramatički ispravno, ali nijedan Zemljanin tako ne govori." Dvoventilac mahnu pseudopodom ka Džou, tražeći njegovu podršku. "Zar nije tako, gospodine Fernrajte?"
<BR>&nbsp;&nbsp;&nbsp;&nbsp;&nbsp;Džo pomisli: ljudi i krda maltene već na zemlji gotovo sasvim novoj. Dvoventilac je u pravu, dabome; ali...
<BR>&nbsp;&nbsp;&nbsp;&nbsp;&nbsp;"Dopada mi se", reče Džo.
<BR>&nbsp;&nbsp;&nbsp;&nbsp;&nbsp;Silno zadovoljan, kvaziarahnid pociknu: "Da! A vidite koliko to liči na nas i Glimunga, na Poduhvat! 'Unutra rajski vilajet, koji odbija poplavu.' Poplava je simbol svega onoga što izjeda strukture koje su podigla živa bića. Ona voda koja je pokrila Heldskalu; to poplava je pobedila pre mnogo vekova, ali sad Glimung će je potisnuti nazad. 'Grupna volja' koja hita da poplavi ne da - to smo mi svi. Možda je Gete bio prekognitivac; možda je predvideo podizanje Heldskale."
<BR>&nbsp;&nbsp;&nbsp;&nbsp;&nbsp;Kamion je usporavao. "Stigli smo", obavesti ih verjački vozač. Pritisnuo je kočnice, i kamion se sa škripom, naglo, zaustavio; svi unutra poleteše napred. Mali se pokrete, otvori oči; poče gledati na sve strane, sa rastućom panikom na licu - jasno se videlo da ne uspeva da se orijentiše.
<BR>&nbsp;&nbsp;&nbsp;&nbsp;&nbsp;"Stigli smo", reče joj Džo, zagrli je i pritisnu uz sebe. Sad stvar počinje, pomisli on. Pa će ispasti kako ispadne. Dobro ili zlo, bogatstvo ili sitomaštvo. Do smrti, pomisli on. Dok nas smrt ne rastavi. Otkud mu sad to, pomisao na litaniju bračnih zakletvi; baš čudno. Ali nekako se uklapalo. Jer Smrt, u nekom nejasnom obliku, kao da lebdi tu negde, nedaleko.
<BR>&nbsp;&nbsp;&nbsp;&nbsp;&nbsp;On kruto ustade i pomože Mali da ustane; njih dvoje i ostali počeše, škriputavo, da silaze sa kamiona. Noćni vazduh pun mirisa mora... Džo duboko udahnu. Sad je stvarno blizu, uvide on. More. Katedrala. I Glimung koji pokušava da iz razdvoji, da odgurne more od Heldskale. Kao što je Bog uradio, pomisli on. Razdvojio: svetlost od tame, ili, kako već ono beše. I vodu od kopna.
<BR>&nbsp;&nbsp;&nbsp;&nbsp;&nbsp;Džo reče kvaziarahnidu: "Bog je, u Stvaranju sveta, bio vrlo faustovski lik."
<BR>&nbsp;&nbsp;&nbsp;&nbsp;&nbsp;Mali zaječa. "Mmmm, Bože. Teologija usred noći." U vlažnom, hladnom vazduhu ona se stresla, počela se osvrtati. "Ništa, bre, ne vidim. Nalazimo se u sred nigde."
<BR>&nbsp;&nbsp;&nbsp;&nbsp;&nbsp;Džo je razaznao, naspram mutnog noćnog neba, jednu geodezijsku kupolu. A-ha, eno, tamo je, pomisli on.
<BR>&nbsp;&nbsp;&nbsp;&nbsp;&nbsp;Pristigli su već i drugi kamioni; svi su stali, i iz svakog je izašla po jedna gomila živih bića. To izlaženje svako biće je obavilo na svoj osoben način. Bilo je i međusobnog pomaganja; crvenkasto-želatinozna osoba, na primer, nikako nije uspevala da siđe, dok joj nije pomoglo jedno priviđenje sa ogromnim bodljama, nešto kao nakostrešena kugla za kuglanje.
<BR>&nbsp;&nbsp;&nbsp;&nbsp;&nbsp;Hoverkraft, osvetljen, veliki, pojavio se iznad njih. Polako se spuštao i najzad prizemljio usred njihove grupe. "Zdravo", reče hoverkraft. "Ja sam vaš prevoz do radnih mesta. Ukrcavajte se u mene, moliću fino, a ja vas prenosim tamo. Zdravo, zdravo."
<BR>&nbsp;&nbsp;&nbsp;&nbsp;&nbsp;Ma, zdravo i tebi, reče u sebi Džo, dok se cela gomila njih upuzavala, u-šljap-šljapkavala, ukotrljavala u hoverkraft.
<BR>&nbsp;&nbsp;&nbsp;&nbsp;&nbsp;U geodezijskoj kupoli dočekalo ih je stado robota. Džo je zurio sa nevericom. Roboti!
<BR>&nbsp;&nbsp;&nbsp;&nbsp;&nbsp;"Ovde nisu ilegalni", reče Mali. "Moraš ugurati ovo u svoj um: nisi više na Zemlji."
<BR>&nbsp;&nbsp;&nbsp;&nbsp;&nbsp;Džo reče: "Ali, Edgar Mahan je dokazao da sintetičko živo biće ne može nastati. 'Život može proizići jedino iz života, pa zato, prilikom konstruisanja samoprogramirajućih mehanizama...'"
<BR>&nbsp;&nbsp;&nbsp;&nbsp;&nbsp;"Kojih vidiš dvadeset ispred sebe", reče Mali.
<BR>&nbsp;&nbsp;&nbsp;&nbsp;&nbsp;"Zašto nam je rečeno da ne mogu biti napravljeni?" upita je Džo.
<BR>&nbsp;&nbsp;&nbsp;&nbsp;&nbsp;"Zato što na Zemlji iovako ima prevelik broj nezaposlenih ljudi. Vlada je falsifikovala naučne dokaze i dokumentaciju, da bi 'dokazala' da roboti ne mogu biti napravljeni. Istina je, doduše, da su roboti retki, skupi, teško se prave. Iznenađena sam da ih vidim u ovolikom broju. Sigurna sam da je ovo cela robotska populacija kojom on raspolaže. Ovo je..." Tragala je za rečju. "Za nas. Za ostaviti utisak. Prikazuje ih da nas impresionira."
<BR>&nbsp;&nbsp;&nbsp;&nbsp;&nbsp;Jedan od robota ugleda Džoa i glatko se poveze, na točkovima, pravo ka njemu. "Gospodine Fernrajte?"
<BR>&nbsp;&nbsp;&nbsp;&nbsp;&nbsp;"Taj sam", reče Džo. Poče gledati oko sebe: hodnici, masivna vrata, na plafonima udubljenja iz kojih dopire svetlost. Efikasno, lavirintsko, u širinu znatno pruženo građenje. Bez kvarova. Jasna stvar, građevina tek što je završena; još ne upotrebljena.
<BR>&nbsp;&nbsp;&nbsp;&nbsp;&nbsp;"Meni je zapanjujuće drago da Vas vidim", reče robot. "Na sredini mojih grudi verovatno ćete videti markerom upisanu reč 'Vilis'. Ja sam programiran da reagujem na svako uputstvo koje počinje tom rečju. Na primer, ako biste želeli videti Vaše radno mesto, samo kažite: 'Vilise, ja bih želeo biti odveden na moje radno mesto', a ja ću Vas tada srećno odvesti tamo, što će biti izvor prijatnosti za mene, a nadam se i za Vas."
<BR>&nbsp;&nbsp;&nbsp;&nbsp;&nbsp;"Vilise", reče Džo, "postoji li ovde stambeni prostor za nas? Recimo, zasebna soba za gospođicu Jojez? Ona je umorna, treba da spava."
<BR>&nbsp;&nbsp;&nbsp;&nbsp;&nbsp;"Trosobni apartman je spreman za Vas i gospu Jojez", reče Vilis. "Stambeni prostor za vas dvoje, namenski."
<BR>&nbsp;&nbsp;&nbsp;&nbsp;&nbsp;"Šta?" upita Džo.
<BR>&nbsp;&nbsp;&nbsp;&nbsp;&nbsp;"Trosobni apartman..."
<BR>&nbsp;&nbsp;&nbsp;&nbsp;&nbsp;"Hoćeš reći da imamo ceo stan? Ne samo po jednu sobu?"
<BR>&nbsp;&nbsp;&nbsp;&nbsp;&nbsp;"Trosobni stan", reče Vilis, robotski strpljivo.
<BR>&nbsp;&nbsp;&nbsp;&nbsp;&nbsp;"Povedi nas tamo", reče Džo.
<BR>&nbsp;&nbsp;&nbsp;&nbsp;&nbsp;"Ne, morate reći 'Vilise, povedi nas tamo.'"
<BR>&nbsp;&nbsp;&nbsp;&nbsp;&nbsp;"Vilise, povedi nas tamo."
<BR>&nbsp;&nbsp;&nbsp;&nbsp;&nbsp;"Da, gospodine Fernrajte." Robot ih povede kroz hol, ka liftovima.
<BR>
<BR>&nbsp;&nbsp;&nbsp;&nbsp;&nbsp;Pregledavši čitav stan, Džo stavi Mali u postelju. Ona zaspa bez ijednog zvuka. Čak je i postelja bila prostrana. Sve je u apartmanu bilo solidno, sve napravljeno sa dobrim ukusom (skromne vrste) i sve, kao i sam apartman, veliko. Džou je bilo teško da poveruje. Pregleda kuhinju, dnevnu sobu...
<BR>&nbsp;&nbsp;&nbsp;&nbsp;&nbsp;I nađe, u dnevnoj sobi, na kafe-stočiću, jedan ćup iz Heldskale. Već na prvi pogled jasno mu je bilo da je to. On sede na kauč, pruži ruke i obazrivo podiže ćup.
<BR>&nbsp;&nbsp;&nbsp;&nbsp;&nbsp;Dubokožuta glazura. Nikad ranije nije video tako bogatu žutu boju; nadmašivala je čak i žute boje sa pločica iz Delfta - čak i 'Rojal Albert' žuto. Ovo ga navede na razmišljanje o keramici od materijala izvađenog iz slojeva u kojima ima i ostataka kostiju. 'Boun beds'. Da li takvi kostonosni slojevi zemljišta postoje i na ovoj planeti? - upita se on. Ako postoje, koji postotak se koristi? Šezdeset posto? Četrdeset? Da li su jednako dobri kao oni 'narodni' u Moraviji?
<BR>&nbsp;&nbsp;&nbsp;&nbsp;&nbsp;"Vilise", reče on.
<BR>&nbsp;&nbsp;&nbsp;&nbsp;&nbsp;"Da, masa bos."
<BR>&nbsp;&nbsp;&nbsp;&nbsp;&nbsp;"Šta 'masa bos'? Zašto ne kažeš 'gospodine'?"
<BR>&nbsp;&nbsp;&nbsp;&nbsp;&nbsp;Robot reče: "Ovo crni rob upravo pročitalo istoriju Zemlje, masa bos jes ser."
<BR>&nbsp;&nbsp;&nbsp;&nbsp;&nbsp;"Vilise, postoje li 'boun beds' na Oračevoj planeti?"
<BR>&nbsp;&nbsp;&nbsp;&nbsp;&nbsp;"Ovo rob ne zna, masa Fernrajte. Možda pita komputompu..."
<BR>&nbsp;&nbsp;&nbsp;&nbsp;&nbsp;"Naređujem ti da govoriš ispravno."
<BR>&nbsp;&nbsp;&nbsp;&nbsp;&nbsp;"Mora kaže 'Vilise' prvo, masa bos."
<BR>&nbsp;&nbsp;&nbsp;&nbsp;&nbsp;"Vilise, govori ispravno."
<BR>&nbsp;&nbsp;&nbsp;&nbsp;&nbsp;"Da, gospodine Fernrajte."
<BR>&nbsp;&nbsp;&nbsp;&nbsp;&nbsp;"Vilise, možeš li me odvesti do mog radnog prostora?"
<BR>&nbsp;&nbsp;&nbsp;&nbsp;&nbsp;"Mogu, gospodine Fernrajte."
<BR>&nbsp;&nbsp;&nbsp;&nbsp;&nbsp;"Dobro", reče Džo. "Vodi me tamo."
<BR>
<BR>&nbsp;&nbsp;&nbsp;&nbsp;&nbsp;Robot otključa teška vrata od čelika i azbesta i stade s jedne strane, omogućavajući, time, da Džo Fernrajt uđe u ogromnu, mračnu sobu. Čim on prekorači prag, na plafonu se automatski upališe svetla.
<BR>&nbsp;&nbsp;&nbsp;&nbsp;&nbsp;On vide, na dalekom kraju sobe, jedan veliki radni sto, sa kompletnom opremom. Tri kompleta mehaničkih ruku. Osvetljenje bez jakog bleštanja, koje se može kontrolisati i pedalama. Lupe, po trideset pet santimetara u prečniku, ili još veće, postavljene na mehanizam koji ih automatski dovodi u žižu. Toplotne igle, u svim poznatim veličinama, svaka postavljena zasebno. Levo od ovog radnog stola, gomila protivpadnih, zaštitnih kutija; o takvima je čitao, ali nikad nijednu nije video. Priđe im, dohvati jednu, i baci je, eksperimentalno, na pod. Kutija zaplovi ka podu... i blago se spusti, bez ikakvog udarca.
<BR>&nbsp;&nbsp;&nbsp;&nbsp;&nbsp;Zatim, hermetički zatvorene posude sa glazurama. Svaka boja, nijansa i varijanta bile su prisutne na toj polici koja je, u četiri reda, pokrivala čitav jedan zid. Pomoću njih će on moći da oponaša glazuru praktično svakog komada keramike koji mu dođe na radni sto. I još nešto. Priđe i osmotri zadivljeno. Bestežinski prostor, mesto gde je gravitacija poništena prstenom nevidljivog kontraspina: vrhunska moguća alatka za jednog iscelitelja keramike. Ne moraš pritezati komade nekakvim hvataljkama, da bi ih onda spajao; staviš ih gde treba, i oni, u toj zoni bez gravitacije, naprosto ostanu na svojim mestima. Zahvaljujući tom jednom aparatu, moći će da leči vaze i drugu grnčariju četiri puta brže nego u ranijim vremenima. A i tad je, u tim ranijim vremenima, prosperirao. Štaviše, pozicioniranje će biti potpuno tačno. Ništa neće skliznuti, odvojiti se, nagnuti se, u procesu lečenja.
<BR>&nbsp;&nbsp;&nbsp;&nbsp;&nbsp;Osmotrio je i peć, koja bi mogla zatrebati ako nedostaje neko parče - to jest, ako treba proizvesti duplikat. Na taj fazon on može da kompletira i keramičke proizvode kojima neki deo nedostaje. Ovaj vid umetnosti isceliteljstva keramike obično se ne pominje u javnosti, ali - postoji.
<BR>&nbsp;&nbsp;&nbsp;&nbsp;&nbsp;U životu svome nije video tako dobro opremljenu radionicu za taj zanat.
<BR>&nbsp;&nbsp;&nbsp;&nbsp;&nbsp;Neko je već uneo izvestan broj polupanih lonaca: čitava jedna hrpa punih protivpadnih kutija nalazila se na prijemnom delu radnog stola. Mogao bih početi ovog trenutka, uvide on. Samo da okrenem pet-šest prekidača, i posao je krenuo. Iskušenje... Priđe polici sa termičkim iglama, uze jednu, zadrža je u ruci. Dobro uravnotežena, zaključi on. Kvalitetna; vrhunski proizvod. Otvori jednu od punih kutija, zagleda se u nju, u paramparčad. Njegova zainteresovanost poče naglo da izranja. On ostavi toplinsku iglu i poče da vadi krhotine, jednu po jednu, uživajući u njihovoj glaziranoj teksturi. Nizak, a debeo ćup. Možda neki neozbiljan. On poslaga komade nazad, u kutiju, pomišljajući da je prenese u zonu nulte sile teže. Želeo je da počne. Ovo je njegov život. Nikad ni slutio nisam, pomisli on, da ću imati pristup do... mogućnost upotrebe...
<BR>&nbsp;&nbsp;&nbsp;&nbsp;&nbsp;Stade. I oseti se, iznutra, kao da mu neka životinja glođe srce. Glođe gladno. I oduševljeno.
<BR>&nbsp;&nbsp;&nbsp;&nbsp;&nbsp;Jedno crno obličje, crno kao negativ života samog, stajalo je pred njim. Prilika koja ga je već neko vreme gledala; sad kad se suočio s njom, mislio je da će ona nestati. Ali ostala je. Pričekao je još neko vreme. Nije otišla.
<BR>&nbsp;&nbsp;&nbsp;&nbsp;&nbsp;"Šta je, bre, ovo ovde?" upita on robota, koji je i sad stajao na pragu radionice.
<BR>&nbsp;&nbsp;&nbsp;&nbsp;&nbsp;"Prvo morate reći 'Vilise'", podseti ga robot. "Morate reći ovako: 'Vilise,, šta je, bre...'"
<BR>&nbsp;&nbsp;&nbsp;&nbsp;&nbsp;"Vilise", reče on, "šta je ovo?"
<BR>&nbsp;&nbsp;&nbsp;&nbsp;&nbsp;"Kalenda", reče robot.
</P></TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
