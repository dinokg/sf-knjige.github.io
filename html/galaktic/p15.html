<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>15.
<P>&nbsp;&nbsp;&nbsp;&nbsp;&nbsp;Obruč vatre bio je ugašen. Okretao se samo još jedan obruč, onaj vodeni, ali je prodorno škripao... kao da umire nekakva mašina, razmišljao je Džo, a ne živo stvorenje.
<BR>&nbsp;&nbsp;&nbsp;&nbsp;&nbsp;Svi ostali zaposlenici iziđoše, pođoše prema gatu. "Nije uspeo", reče crveni žele podržan metalnim okvirima. "Lepo se vidi; počinje da umire."
<BR>&nbsp;&nbsp;&nbsp;&nbsp;&nbsp;"Da", reče Džo glasno. Iznenadi se kako je oštro i prodorno odjeknuo njegov glas, kroz mnogostruko ječanje ranjenog Glimunga. Nekoliko drugih iz gomile ponoviše, na razne načine, tu njegovu reč. Bilo je kao da je Džo izrekao presudu, kao da je baš na njemu bilo da izrekne odluku, može li ili ne može Glimung živeti. "Ali ne možemo biti stvarno sigurni dok ne stignemo tamo", reče on. Ostavivši baterijsku svetiljku na površinu gata, on se poče spuštati drvenim lestvama ka parkiranom čamcu. "Idem da vidim", reče. Dohvati svetiljku, siđe u čamac, čučnu unutra, sav drhteći od ledenog noćnog vetra. Zatim upali motor.
<BR>&nbsp;&nbsp;&nbsp;&nbsp;&nbsp;"Ne idi", reče Mali.
<BR>&nbsp;&nbsp;&nbsp;&nbsp;&nbsp;Džo promuklo reče: "Vidimo se uskoro." Poveze čamac od gata, pravo u talase koji su se mahnito sudarali zbog silovitog kretanja Glimungovog ogromnog tela negde dole.
<BR>&nbsp;&nbsp;&nbsp;&nbsp;&nbsp;Silno povređenog, razmišljao je Džo, dok se čamac propinjao uz i niz talase i ipak, brižno, pućkao dalje. Povrede takvih razmera, da mi to ne možemo stvarno razumeti. Do vraga, razmišljao je gorko. Zašto se mora ovako završiti? Zašto nije moglo da ispadne drugačije? Počeo je osećati tromost i ukočenost, kao da smrt napada i njega. Kao da je on Glimung...
<BR>&nbsp;&nbsp;&nbsp;&nbsp;&nbsp;Ogromni oblik valjao se po vodi, ležao u vodi, a krv je iz njega šikljala; kao Hrist na krstu, krvario je večito, kao da ima beskonačnu zalihu krvi u sebi. Kao da će, pomisli Džo, ovaj trenutak trajati večito: ja u čamcu, pokušavam prići bliže, on se valja bespomoćno, krvari i umire. Bože, pomisli on; ovo je grozno, zaista grozno. Ipak, nastavio je da usmerava čamac sve bliže i bliže.
<BR>&nbsp;&nbsp;&nbsp;&nbsp;&nbsp;Iz dubina sebe, Glimung reče: "Po... potrebni ste mi. Svi vi."
<BR>&nbsp;&nbsp;&nbsp;&nbsp;&nbsp;"Šta možemo mi učiniti?" upita Džo. Doplovio je tako blizu, da se rub Glimungovog tela sad uvijao i grčio samo metar od pramca. Voda i krv počeše da pljuskaju u čamac, izobilno, kao poplava; Džo oseti da čamac, pod njim, počinje da tone. Uhvati se rukama za levi i desni rub čamca, pokuša da drugačije rasporedi svoju težinu. Ali krv i voda nastaviše da se ulivaju unutra. Biću udavljen, pomisli on, kroz nekoliko sekundi.
<BR>&nbsp;&nbsp;&nbsp;&nbsp;&nbsp;Nerado preokrete smer dejstva motora i poče uzmicati, plovljenjem unatraške, od Glimunga; ulivanje tečnosti u čamac prestade. Ali se Džo nije osećao ništa bolje. Njegov strah i agonija ostali su neumanjeni zbog empatijskog poistovećenja sa poslodavcem.
<BR>&nbsp;&nbsp;&nbsp;&nbsp;&nbsp;Glimung poče da muca. "Jaaa... jaaa..." Zvučalo je to kao cviljenje i plač. Prevalio se na jednu stranu. Nije mogao kontrolisati bacakanje svog osakaćenog tela.
<BR>&nbsp;&nbsp;&nbsp;&nbsp;&nbsp;"Šta god bude potrebno", reče Džo, "uradićemo."
<BR>&nbsp;&nbsp;&nbsp;&nbsp;&nbsp;"To je... izuzetno... uviđavno s tvoje strane", uspe Glimung da prošapuće, a onda se prevrte sasvim i potonu pod površinu, tako da sad više nije mogao govoriti.
<BR>&nbsp;&nbsp;&nbsp;&nbsp;&nbsp;Došao je kraj, pomisli Džo.
<BR>&nbsp;&nbsp;&nbsp;&nbsp;&nbsp;Pokunjeno okrete čamac i poveze ga, jadom sav pritisnut, prema gatu, još jednom. Gotovo je, gotovo.
<BR>&nbsp;&nbsp;&nbsp;&nbsp;&nbsp;Privezavši ga za gat, poče se penjati uz lestve. Mali, Harper Boldvin i nekoliko neantropomorfnih bića pružiše razne udove da mu pomognu.
<BR>&nbsp;&nbsp;&nbsp;&nbsp;&nbsp;"Hvala", reče on, nespretno stupajući na gat. "Mrtav je", reče Džo. "Ili gotovo mrtav. Virtuelno mrtav." Dopustio je da ga gospođica Rajs i Mali Jojez umotaju u ćebe, koje se kao ogrtač pripilo oko njegovog tela mokrog od pene i krvi. Bože moj, pomisli on. Ne da sam mokar, nego skroz. A nije se sećao kako se to desilo; dok se dešavalo, on je bio zainteresovan samo za ono što je video. Samo za Glimunga. Sad je obratio pažnju i na sebe... i utvrdio da je sasvim mokar, da se smrzava i da je prepun očajanja.
<BR>&nbsp;&nbsp;&nbsp;&nbsp;&nbsp;"Evo ti jedna lokalna cigareta", reče Mali i stavi je među njegove uzdrhtale usne. "Ulazi unutra. Nemoj gledati to tamo. Ništa ne možeš učiniti. Pokušao si."
<BR>&nbsp;&nbsp;&nbsp;&nbsp;&nbsp;Džo drhtavo izgovori reči: "Tražio je da mu pomognemo."
<BR>&nbsp;&nbsp;&nbsp;&nbsp;&nbsp;"Znam", reče Mali. "Čuli smo ga." Drugi, u blizini, počeše ćutke klimati glavama; lica su im bila izbeljena od nepopustljivog bola.
<BR>&nbsp;&nbsp;&nbsp;&nbsp;&nbsp;"Ali nije mi jasno u čemu se to moglo sastojati", reče Džo. "Ta pomoć. Ne vidim da smo išta mogli učiniti. Ali on je pokušavao da kaže. Samo da je uspeo kazati, mi smo mogli učiniti. Poslednje reči su mu bile, kad mi se zahvalio." Dopustio je Mali da ga povede pod kupolu, koja se za njima hermetički zatvori; a tamo, u zračnu vrelinu prostorije za pripremu za ronjenje.
<BR>&nbsp;&nbsp;&nbsp;&nbsp;&nbsp;"Noćes ćemo otići sa ove planete", reče Jojezova uskoro. Stajali su jedno pored drugog.
<BR>&nbsp;&nbsp;&nbsp;&nbsp;&nbsp;"Važi", reče on. Klimnu glavom.
<BR>&nbsp;&nbsp;&nbsp;&nbsp;&nbsp;"Dođi na moju planetu, sa mnom", reče Mali. "Nemoj se vraćati na Zemlju; tamo bi bio tako nesrećan."
<BR>&nbsp;&nbsp;&nbsp;&nbsp;&nbsp;"Jest", saglasi se on. Ovo je bilo istinito. Van svake sumnje, van svake moguće sumnje. Kao što bi V. Š. Gilbert rekao.
<BR>&nbsp;&nbsp;&nbsp;&nbsp;&nbsp;Osvrnuvši se oko sebe, Džo upita: "Gde je Vilis? Želeo bih da izmenim neke citate s njim."
<BR>&nbsp;&nbsp;&nbsp;&nbsp;&nbsp;"Da 'razmenim'. Ne da 'izmenim'", ispravi ga Mali.
<BR>&nbsp;&nbsp;&nbsp;&nbsp;&nbsp;On klimnu glavom. "Da", reče. "Hteo sam reći, da razmenim."
<BR>&nbsp;&nbsp;&nbsp;&nbsp;&nbsp;"Stvarno si umoran."
<BR>&nbsp;&nbsp;&nbsp;&nbsp;&nbsp;"Do vraga", reče on, "ne znam zašto bih bio umoran. Jedino što sam učinio bilo je to da sam se odvezao čamcem tamo i pokušao da razgovaram sa njim."
<BR>&nbsp;&nbsp;&nbsp;&nbsp;&nbsp;"Odgovornost", reče Mali.
<BR>&nbsp;&nbsp;&nbsp;&nbsp;&nbsp;"Kakva odgovornost? Nisam mogao ni da ga čujem."
<BR>&nbsp;&nbsp;&nbsp;&nbsp;&nbsp;"Ali obećanje koje si dao. U ime svih nas."
<BR>&nbsp;&nbsp;&nbsp;&nbsp;&nbsp;Džo reče: "Dao, ne dao, svejedno, pretrpeo sam neuspeh."
<BR>&nbsp;&nbsp;&nbsp;&nbsp;&nbsp;"On je pretrpeo neuspeh. Nisi ti kriv. Slušao si - svi smo slušali. Nijednog trenutka nije uspeo da kaže to što je trebalo."
<BR>&nbsp;&nbsp;&nbsp;&nbsp;&nbsp;"Je li on još na površini?" upita Džo; poče zuriti pored nje, prema izlazu iz te prostorije, prema gatu i vodi.
<BR>&nbsp;&nbsp;&nbsp;&nbsp;&nbsp;"Na površini je i polako pluta ovamo."
<BR>&nbsp;&nbsp;&nbsp;&nbsp;&nbsp;Džo odbaci pikavac, ugazi ga petom i pođe napolje.
<BR>&nbsp;&nbsp;&nbsp;&nbsp;&nbsp;"Ostani unutra", reče Mali, pokušavajući da ga zadrži. "Ovde hladnoća ne može dopreti. Mokar si i sad; umrećeš."
<BR>&nbsp;&nbsp;&nbsp;&nbsp;&nbsp;"Znaš kako je umro Gilbert?" upita je on. "Vilijem Švenk Gilbert? Od srčanog napada dok je pokušavao da spase jednu devojku koja se davila." Progurao se pored nje, kroz termalnu barijeru i kroz vrata, još jednom na gat. "Neću ja umreti", reče on Jojezovoj, koja je pošla za njim. "Što je, u izvesnom smislu, razočaravajuće." Možda bi korisnije bilo, pomisli on, umreti sa Glimungom. Time bismo bar pokazali šta osećamo. Ali, pokazali kome? Ko je preostao da tako nešto primeti? Spidli i verjaci, pomisli on. I roboti. Proguravši se kroz mnoštvo zaposlenih, on dođe do same ivice gata, do vode.
<BR>&nbsp;&nbsp;&nbsp;&nbsp;&nbsp;Četiri baterijske svetiljke obasjavale su umiruću gromadu koja je nekada bila Glimung; u njihovoj svetlosti Džo ga je gledao, kao i svi ostali, ćutke. Nije bio sposoban da smisli nikakav komentar, niti se činilo da je ikakav komentar potreban. Pogledaj ga, reče on sebi. A ja sam taj koji je ovo izazvao. Znači, Knjiga Kalendi je, posle svega, bila u pravu; time što sam sišao dole, uzrokovao sam njegovu smrt.
<BR>&nbsp;&nbsp;&nbsp;&nbsp;&nbsp;"Ti si to uradio", reče mu Harper Boldvin.
<BR>&nbsp;&nbsp;&nbsp;&nbsp;&nbsp;"Da", reče Džo stoički.
<BR>&nbsp;&nbsp;&nbsp;&nbsp;&nbsp;"Iz ikakvog razloga?" šuškavo reče mnogonogi gastropod.
<BR>&nbsp;&nbsp;&nbsp;&nbsp;&nbsp;"Ni iz kakvog", reče Džo. "Ako ne računamo glupost kao razlog."
<BR>&nbsp;&nbsp;&nbsp;&nbsp;&nbsp;"Ja sam spreman da je uračunam", reče Harper Boldvin promuklo.
<BR>&nbsp;&nbsp;&nbsp;&nbsp;&nbsp;"U redu", reče Džo. "Učini tako." Onda je Džo gledao; gledao; gledao; Glimung bio bliže; bliže; bliže. Na domak gata propeo se ka nebu.
<BR>&nbsp;&nbsp;&nbsp;&nbsp;&nbsp;"Pazite!" vrisnula je Mali iza njega; rulja zaposlenika se zatalasa, počeše bežati kud koji, većina ka bezbednosti najbliže kupole.
<BR>&nbsp;&nbsp;&nbsp;&nbsp;&nbsp;Prekasno. Divovska telesina Glimunga sručila se na gat; drvo se raspalo u iverje i potonulo. Džo diže pogled, vide spolja sagledanu unutrašnjost ogromnog tela. Već sledećeg trena poče gledati napolje, iznutra, iz tog tela.
<BR>&nbsp;&nbsp;&nbsp;&nbsp;&nbsp;Glimung ih je obujmio, našli su se u njemu. Svi do jednog. Niko nije pobegao, čak ni robot Vilis koji je maločas stajao po strani od zaposlenih. Uhvaćeni, u klopci, sad su bili uključeni u sastav toga što je bilo Glimung.
<BR>&nbsp;&nbsp;&nbsp;&nbsp;&nbsp;Džo začu Glimungove reči, ne ušima, nego neposredno u mozgu. Istovremeno je čuo brbljanje svih ostalih, svih službenika Glimungovih; njihovi glasovi bili su neprestana buka, mrmljava, iza Glimungovog glasa, nešto kao razgovor u pozadini. "U pomoć? Gde sam ja. Izvucite me odavde!" Sudarala su se ta njihova brbljanja, kao mravi kad su uznemireni i uplašeni. A Glimungov glas se potmulom snagom razlegao kroz prostor; sve ih je nadjačavao, ali ne ugušivao. "Pozvao sam vas ovde danas", saopšti Glimung, bombardujući Džoov mozak, "zato što mi je potrebna vaša pomoć, koju samo od vas mogu dobiti."
<BR>&nbsp;&nbsp;&nbsp;&nbsp;&nbsp;Mi smo deo njega, uvide Džo. Deo! Pokuša da gleda, ali njegove oči sad su uspevale da registruju samo jednu uskomešanu sliku nalik na uzmućen gel: prozirni polutečni sloj koji je sakrivao, a ne otkrivao stvarnost oko njega. Nisam negde blizu ruba, pomisli on; u središtu sam. Zato ne vidim. Oni na rubovima mogu da vide, ali...
<BR>&nbsp;&nbsp;&nbsp;&nbsp;&nbsp;"Molim, slušajte me", prekide ga Glimung, razbacujući na sve strane njegove misli koje su lepršale kao slepi miševi. "Usredsredite se. Ako ne, bićete apsorbovani i konačno ćete nestati, a time prestati biti od koristi i meni i ma kome drugom. Potrebno mi je da živite, kao zasebni entiteti kombinovani u mom jednom somatskom prisustvu."
<BR>&nbsp;&nbsp;&nbsp;&nbsp;&nbsp;"Hoćemo li mi ikada izići napolje?" poče se dernjati Harper Boldvin. "Ili ćemo morati ostati ovde unutra zauvek?"
<BR>&nbsp;&nbsp;&nbsp;&nbsp;&nbsp;"Ja hoću napolje!" gospođica Rajs povika u panici. "Oslobodite me!"
<BR>&nbsp;&nbsp;&nbsp;&nbsp;&nbsp;"Molim", reče ogromni vilin-konjic. "Ja bih da letim i pevam; a ovde sam zadržan, pritisnut, zgnječen i nateran da budem ne-sam. Odobri moje bekstvo, Glimunže!"
<BR>&nbsp;&nbsp;&nbsp;&nbsp;&nbsp;"Oslobodi nas!" moljakao je Nurb K'ol Daak. "Nije ti fora!"
<BR>&nbsp;&nbsp;&nbsp;&nbsp;&nbsp;"Uništavaš nas!"
<BR>&nbsp;&nbsp;&nbsp;&nbsp;&nbsp;"Mi ćemo, izgleda, biti žrtvovani za tvoje naume!"
<BR>&nbsp;&nbsp;&nbsp;&nbsp;&nbsp;"Kako ćemo ti pomoći ako budemo uništeni?"
<BR>&nbsp;&nbsp;&nbsp;&nbsp;&nbsp;Glimung reče: "Niste uništeni. Obuhvaćeni ste."
<BR>&nbsp;&nbsp;&nbsp;&nbsp;&nbsp;"To je uništenje", reče Džo.
<BR>&nbsp;&nbsp;&nbsp;&nbsp;&nbsp;"Ne", zatutnja silovita reč Glimungova. "Nije." Glimung se poče glomazno udaljavati od platforme i od razbacanih komada drveta koje nije apsorbovao. Dole, pomisli Glimung, i ta misao se utisnu Džou u mozak - i u mozak svih ostalih oko njega. Dole, na dno. Došlo je vreme; Heldskala mora biti podignuta.
<BR>&nbsp;&nbsp;&nbsp;&nbsp;&nbsp;Sad, pomisli Glimung. Ono što je potonulo pre nekoliko vekova, biće ispljunuto na površinu, vraćeno. Amalita i Borel, pomisli on. Bićete slobodni i na obali; biće sve kao ranije, svetovi bez kraja.
<BR>&nbsp;&nbsp;&nbsp;&nbsp;&nbsp;Dubina. Voda postade tupa. Neki oblici su strelovito proletali, ili puzili; mnogo oblika, ni dva slična. Snežne pahuljice mora, pomisli on. Zima jednog biljnog življenja koje puzi po, i ne pušta se sa. Ma, pusti.
<BR>&nbsp;&nbsp;&nbsp;&nbsp;&nbsp;Pred njim je ležala Heldskala. Njene blede kulice, gotski lukovi, bočni 'leteći' potpornji, staklo crvene nijanse napravljeno uz upotrebu zlata - on ugleda sve to, kroz nekih dvanaestak očiju. Neoštećena Heldskala, ako se ne računaju intervencije koje su izvršili njegovi inženjerci, u jednom drugom dobu, kad je planirao da diže Heldskalu spolja. Sad ću ja u tebe ući, pomisli on; postaću deo tebe, a onda ću se dizati. Ti ćeš sa mnom, pa ćemo umreti na obali. Ali ćeš ti biti spasena.
<BR>&nbsp;&nbsp;&nbsp;&nbsp;&nbsp;Razaznao je zupčaste razvaline Crne katedrale. Razvaljena, rasturena, pomisli on. Uništena si tu gde sam te ostavio; trula gomila smeća, neupotrebljiva, ničemu ne služi i ne može me više sprečavati, ni ovako slabog. Zahvaljujući svima vama, pomisli on, ja opet mogu da dejstvujem. Čujete me? Izgovorio je to razgovetno. "Javite se ako čujete."
<BR>&nbsp;&nbsp;&nbsp;&nbsp;&nbsp;"Čujemo, čujemo."
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Da." Glasovi su odgovarali, i to je potrajalo; brojao ih je, svi su bili na broju; svi živi, svi su dejstvovali kao podoblici njega. "U redu", reče on, i likovanje ga ispuni; on zaroni pravo na Heldskalu.
<BR>&nbsp;&nbsp;&nbsp;&nbsp;&nbsp;"Hoćemo li mi preživeti ovo?" upita Džo Fernrajt. Uplašen.
<BR>&nbsp;&nbsp;&nbsp;&nbsp;&nbsp;Hoćete, pomisli Glimung. Ali neću ja. Podižući svoje perimetre, raširi se, poče svojim prednjim delom opsluživati najširu moguću zonu. Sada si ti ja, pomisli on, a ja sam ti, Heldskala. Desilo se, uprkos Knjizi.
<BR>&nbsp;&nbsp;&nbsp;&nbsp;&nbsp;Držao je potonulu katedralu u sebi.
<BR>&nbsp;&nbsp;&nbsp;&nbsp;&nbsp;E, sad, pomisli on. Oslušnu; bio se prestao kretati. Gospodine Boldvine, pomisli on, i gospođice Jojez, gospodine Daak, gospođice Fleg, gospođice Rajs - čujete li me?
<BR>&nbsp;&nbsp;&nbsp;&nbsp;&nbsp;"Da." Odgovori su stizali, mrzovoljni, ali pravi; on oseti prisutnost tih osoba, njihovu uznemirenost, i kako se opiru i održavaju pod njegovim vučenjem. Okupite se, reče im. Da bismo preživeli, moramo se podići, a za to je neophodno da vi stupite u dejstvo. Ne postoji drugi način. Nikad nije postojao.
<BR>&nbsp;&nbsp;&nbsp;&nbsp;&nbsp;"Kako da stupimo u dejstvo?" pitali su glasovi.
<BR>&nbsp;&nbsp;&nbsp;&nbsp;&nbsp;Kombinujte se sa mnom, reče Glimung. Pridodajte vaše veštine, kapacitete, snage... sve pridodajte mom umu. Gospodine Boldvine: Vi pomerate predmete na daljinu. Pomozite mi. Pomozite njima. Gospo Jojez: Vi se razumete u umetnost vađenja predmeta zaraslih u korale. Radite to, sada: rastočite kvrge u koje nas je koral stegao. Gospodine Fernrajte, Vi morate spojiti keramičke površine katedrale, da opet budu jedna celina... to Vam je glina, a Vi ste grnčar. Gospodine Daak: Vi ste inženjer hidraulike. Ne, odgovara Daak: ja sam grafoarheolog - procenjujem nađene i spasene umetničke predmete. Ja ih mogu identifikovati, katalogizovati, oceniti njihovu kulturnu vrednost. Da, pomisli Glimung; gospodin Lank je inženjer hidraulike, zaboravio sam, slična imena, eto.
<BR>&nbsp;&nbsp;&nbsp;&nbsp;&nbsp;Prelazimo na naš prvi pokušaj! reče im Glimung, reče onim svojim delovima koji su još posedovali zasebne identitete. Verovatno ćemo potonuti opet na početni položaj. Ali ćemo pokušavati ponovo. Dokle god smo živi? upita Mali Jojez. Da, pomisli on. Pokušavaćemo dokle god smo živi. Sve dok i poslednji od nas ne bude mrtav. Ali to nije pošteno, pomisli Harper Boldvin. Glimung pomisli, ponudili ste mi sve što ste imali; čeznuli ste da mi pomognete dok sam ležao i umirao. Sad pomažete. Treba da vam je milo, da se radujete. On poduhvati neisečeni pod katedrale svojim mnogobrojnim somatskim produžecima. Ranije, pomisli on, dok su ovde dole bili Crni Glimung i Crna katedrala, nisam smeo rizikovati da dižem Heldskalu sopstvenom fizičkom snagom. Sad smem.
<BR>&nbsp;&nbsp;&nbsp;&nbsp;&nbsp;Dizanje nije uspelo. Katedrala je ostala ukorenjena u korale. Ta masa, ta težina, zacementirana. On ostade zadihan, istrošen zbog napora pogrešno uloženog. Svugde u sebi osećao je bolove, svi zasebni glasovi u njemu jaukali su panično i očajno. I bolno.
<BR>&nbsp;&nbsp;&nbsp;&nbsp;&nbsp;Ona ne želi da pođe, pomisli Džo Fernrajt.
<BR>&nbsp;&nbsp;&nbsp;&nbsp;&nbsp;Je l' to tako? upita Glimung. Kako si to saznao?
<BR>&nbsp;&nbsp;&nbsp;&nbsp;&nbsp;Otkrio sam da je tako, pomisli Džo. Kad sam sišao ovamo. Pročitao sam na onom ćupu, sećaš se?
<BR>&nbsp;&nbsp;&nbsp;&nbsp;&nbsp;Da, pomisli Glimung. Sećam se. Oseti umornu prestrašenost, neodoljivo podvrgavanje koje obuhvati svakoga i sve što siđe u ovu dubinu. Čak i njega. Zar opet, pomisli on. Faust svaki put pretrpi neuspeh. Ali, pomisli on, ja nisam Faust. Jesi, jesi, dođe mnoštvo glasova, očajna i silna galama poraza i odbijanja.
<BR>&nbsp;&nbsp;&nbsp;&nbsp;&nbsp;Hajdemo gore, reče Glimung. Idemo, pošli smo. I oseti da mu se osnova katedrale opire. Možda si u pravu, pomisli on. Znam da jesam, dođe jedan glas. Ovo se dešavalo ranije; dešavaće se i ubuduće; dešava se uvek. Ali ja mogu podići Heldskalu, reče Glimung sebi i svima njima. Mi možemo, svi.
<BR>&nbsp;&nbsp;&nbsp;&nbsp;&nbsp;Upotrebljavajući njih, pretvarajući sve njih u svoje ruke, on poče podizati; potezati telo katedrale ka sebi, prisiljavati ga da se diže, iako neće. Osetivši opet njeno opiranje, ispuni se ogorčenjem i smetenošću. Nisam znao da je ovako, pomisli on. Možda će me ovo znanje ubiti; možda je Knjiga mislila na to. Možda bi, pomisli on, trebalo da ostavim Heldskalu na dnu; možda je bolje ovako kako jeste.
<BR>&nbsp;&nbsp;&nbsp;&nbsp;&nbsp;Neće da se podigne.
<BR>&nbsp;&nbsp;&nbsp;&nbsp;&nbsp;On se upre još jednom. Neće, pa neće. Ja kažem da ne želi. Neće nikad. Ni za koga. Ni pod kakvim spletom okolnosti.
<BR>&nbsp;&nbsp;&nbsp;&nbsp;&nbsp;Hoće, ustaće ona, reče Džo Fernrajt, kad se oporaviš od povreda, od ozleda koje ti je nanela Crna katedrala.
<BR>&nbsp;&nbsp;&nbsp;&nbsp;&nbsp;"Šta?" upita on. Oslušnu. I drugi glasovi pridruživali su se Džou. Kad budeš jači. Sačekaj do tada.
<BR>&nbsp;&nbsp;&nbsp;&nbsp;&nbsp;Moram se ojačati, uvide on. Mora da protekne vreme, ono autentično vreme nad kojim ja nemam kontrolu. Kako je moguće da oni to znaju, kad ja to ne znam? Slušao je, ali nije čuo nijedan glas; svi su utihnuli čim se on prestao boriti. Neka tako bude, odluči on. Isploviću na površinu, sam, i jednog dana, u nekoj ne odveć dalekoj budućnosti, pokušaću ponovo.
<BR>&nbsp;&nbsp;&nbsp;&nbsp;&nbsp;Još jednom on odluči: apsorbovaću vas. Sve vas. Još jednom ćete biti delovi mene, kao što ste i sada. U redu, zacijukaše glasovi. Ali nas pusti; dokaži da nas možeš pustiti. Hoću, reče im on. I pusti sebe da isplovi na površinu.
<BR>&nbsp;&nbsp;&nbsp;&nbsp;&nbsp;Kroz ladni noćni vazduh on vide nejake, daleke zvezde.
<BR>&nbsp;&nbsp;&nbsp;&nbsp;&nbsp;Na divljoj obali, po kojoj su krakale noćne vodene ptice, on istovari te uporne glasiće, izbljuva iz sebe sve njih, sve te koje je bio uključio u sebe, a onda se baci još jednom u vodu - u akvatični svet koji je sad bio bezbedan; tu on može ostati večno i nikad nemati susret ni sa jednom neprijateljskom silom. Hvala ti, Džo Fernrajte, pomisli on, ali sad mu ne dođe nikakav odgovor; on je bio opet interno sam. Zato izgovori te reči naglas, i, izgovarajući ih, oseti da je usamljen. Neko vreme, do maločas, bejaše nastanjen. Ali... doći će to opet, ta toplina brbljanja unutra.
<BR>&nbsp;&nbsp;&nbsp;&nbsp;&nbsp;Pregleda svoje rane, zauze jedan udoban poluuronjeni položaj i prepusti se čekanju.
<BR>
<BR>&nbsp;&nbsp;&nbsp;&nbsp;&nbsp;Cepteći od zime, stopala utonulih u peskovito blatište, Džo Fernrajt je slušao i čuo Glimungov glas: "Hvala ti, Džo Fernrajte." Slušao je i dalje, ali ništa više nije čuo.
<BR>&nbsp;&nbsp;&nbsp;&nbsp;&nbsp;Video je Glimunga, veliko stvorenje koje je ležalo nekoliko stotina metara daleko od obale. Ubio bi on sve nas, pomisli Džo. I sebe, dabome. U pokušaju da podigne katedralu. Bogu hvala da je slušao.
<BR>&nbsp;&nbsp;&nbsp;&nbsp;&nbsp;"Ovo je bilo blizu, i preblizu", reče Džo drugim stvorovima koji su bili oko njega, raspoređeni na mnogo raznih mesta, na peskovitoj plaži. Reče naročito Mali Jojezovoj, koja se šćućurila sasvim uz njega da bi se zagrejala. "Pre-bli-zu", dodade on, napola samome sebi. Sklopi oči. Bitno je da nas je pustio, razmišljao je. Sad samo treba pešačiti sve dok ne dođemo do neke kuće ili puta. Osim ako pokuša opet da nas uvuče unutra.
<BR>&nbsp;&nbsp;&nbsp;&nbsp;&nbsp;Ali nije se činilo da je to verovatno. Bar ne uskoro.
<BR>&nbsp;&nbsp;&nbsp;&nbsp;&nbsp;"Je l' ostaješ na Oračevoj planeti?" upita ga Mali. "Jasno ti je šta to znači: on će pokušati da ponovo apsorbuje sve nas koji ostanemo."
<BR>&nbsp;&nbsp;&nbsp;&nbsp;&nbsp;Džo reče: "Ostajem."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Hoću da vidim da se dokaže da Knjiga greši."
<BR>&nbsp;&nbsp;&nbsp;&nbsp;&nbsp;"Pa već je dokazano da je pogrešila."
<BR>&nbsp;&nbsp;&nbsp;&nbsp;&nbsp;"Mislim, konačno", reče Džo. "Jedan krajnji dokaz, jednom zauvek." Jer, kako sad stojimo, pomisli on, mogla bi Knjiga ipak biti u pravu... mi, naime, ne znamo šta će se desiti sutra ili prekosutra. Još i sad bih ja mogao ubiti Glimunga, uvide on. Na neki posredan način.
<BR>&nbsp;&nbsp;&nbsp;&nbsp;&nbsp;Ali znao je da se to neće dogoditi. Prekasno je. Kao i mnoge druge stvari, ni ta jedna ne se može dozvati da se vrati. Kalende su osuđene na propast. Njihova moć nestala.
<BR>&nbsp;&nbsp;&nbsp;&nbsp;&nbsp;"Ali Knjiga zamalo da bude u pravu", reče on. Očigledno Kalende izračunavaju: igra postotaka. Na dugi rok ispadnu uglavnom u pravu. Ali u nekim pojedinačnim slučajevima - kao u ovom - pokaže se da su pogrešile. A to je značajno; moralo se dokazivati kroz Glimungovu bukvalnu, fizičku smrt, ili kroz bukvalno, fizičko podizanje Heldskale.
<BR>&nbsp;&nbsp;&nbsp;&nbsp;&nbsp;U poređenju sa ovim, drugi konačni događaji, kao što je oburvavanje planete nazad u sunce iz koga je postala, nisu stvarno važni. Suviše su udaljeni. U nekoj krajnjoj liniji, Kalende bi mogle biti u pravu: njihova proročanstva uklapaju se u opšte kosmičke težnje, kao što su zakoni termodinamike i završna entropija. Dabome da će Glimung, ranije ili kasnije, umreti. Kao i on, Džo. Svi će oni umreti. Ali u sadašnjici i ovdašnjici, Heldskala čeka da se Glimung oporavi. Što će i dočekati. Pa - onda će katedrala izići iz vode, kao što je Glimung planirao.
<BR>&nbsp;&nbsp;&nbsp;&nbsp;&nbsp;"Bili smo poliencefalni entitet", reče Mali.
<BR>&nbsp;&nbsp;&nbsp;&nbsp;&nbsp;"Pardon?" upita Džo.
<BR>&nbsp;&nbsp;&nbsp;&nbsp;&nbsp;"Kolektivni um. Iako podvrgnuti Glimungu. Ali jedno kratko vreme..." Mahnula je rukom. "Svi mi, sa najmanje stotinu zvezdanih sistema; dejstvovali smo kao jedan organizam. Bilo je to, u nekim pogledima, baš uzbudljivo. Ne biti..."
<BR>&nbsp;&nbsp;&nbsp;&nbsp;&nbsp;"Sam", reče Džo.
<BR>&nbsp;&nbsp;&nbsp;&nbsp;&nbsp;"Da; to me je navelo da uvidim koliko je svaki od nas, u normalnim prilikama, izdvojen, odsečen. Razdvojen od svih ostalih... a naročito od drugog života. To je okončano kad nas je Glimung apsorbovao. Nismo više bili neuspešne jedinke."
<BR>&nbsp;&nbsp;&nbsp;&nbsp;&nbsp;"Okončano", reče Džo, "pa ponovo počelo. I evo opet traje."
<BR>&nbsp;&nbsp;&nbsp;&nbsp;&nbsp;Mali reče: "Ako ostaneš na Oračevoj planeti, ostaću i ja."
<BR>&nbsp;&nbsp;&nbsp;&nbsp;&nbsp;"Zbog čega?"
<BR>&nbsp;&nbsp;&nbsp;&nbsp;&nbsp;"Dopada mi se grupni um, grupna volja. Kao što kažu na tvojoj planeti, 'tamo je akcija'."
<BR>&nbsp;&nbsp;&nbsp;&nbsp;&nbsp;"Niko to nije rekao na Teri", reče on, "već skoro stotinu godina."
<BR>&nbsp;&nbsp;&nbsp;&nbsp;&nbsp;"Naši udžbenici bili su vrlo stari", primeti Mali skrušeno.
<BR>&nbsp;&nbsp;&nbsp;&nbsp;&nbsp;Pojačanim glasom Džo reče gomili zaposlenika razasutoj svuda oko njega: "U redu; krenimo peške prema hotelu 'Olimpija'. Da se domognemo vrućeg kupatila i večere."
<BR>&nbsp;&nbsp;&nbsp;&nbsp;&nbsp;"A onda, spavanjac", reče Mali.
<BR>&nbsp;&nbsp;&nbsp;&nbsp;&nbsp;On je obgrli jednom rukom. "Ili, već", reče on, "šta god humanoidi normalno rade."
</P></TD></TR></TABLE>
<P class="next">
<A HREF=p16.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
