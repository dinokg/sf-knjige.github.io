<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>11.
<P>&nbsp;&nbsp;&nbsp;&nbsp;&nbsp;Robot dodirnu jedan prekidač; u zidu se, na jednom plakaru, otvoriše vrata klizanjem ustranu, i Džo vide dva kompleta ronilačke opreme: maske sa kiseonikom, nožna peraja, plastična pripijena odela za celo telo, nepromočive baterijske svetiljke, tegove, ćuskije za odvaljivanje zatvorenih vrata, samostrele, rezervoare sa kiseonikom i helijumom - sve. A i mnoge druge komade opreme, raznovrsne, koje nije prepoznavao.
<BR>&nbsp;&nbsp;&nbsp;&nbsp;&nbsp;"Imajući u vidu da nemate iskustva u ronjenju u duboko more", reče robot, "preporučio bih da siđete pomoću komore za sfernu prolepsu. Ali ako se baš hoćete oblačiti u ovo..." Robot slegnu ramenima. "Ja nad tim nemam kontrolu; odluka je vaša."
<BR>&nbsp;&nbsp;&nbsp;&nbsp;&nbsp;"Imala sam ja dovoljno iskustva", reče Mali žustro. Poče vaditi opremu iz plakara u zidu. Uskoro se ispred nje nađe zastrašujuće velika hrpa. "Vadi isto što i ja", reče Jojezova Džou. "Oblači delove istim redom kao ja."
<BR>&nbsp;&nbsp;&nbsp;&nbsp;&nbsp;Obukli su se za ronjenje, a onda pošli za Vilisom u silaznu komoru.
<BR>&nbsp;&nbsp;&nbsp;&nbsp;&nbsp;"Nameravam", reče robot, trudeći se da odšrafi veliki čep-ventil na dnu komore, "da napišem, jednog dana, pamflet o ronjenju u duboko more. Opšte je prihvaćena pretpostavka da se htonični svet nalazi u zemlji, dakle ispod kopna - ovo ćete naći u svakoj religiji. Ali on je, zapravo, u okeanu. Okean..." Robot odvuče ogromni čep u jednu stranu. "...jeste onaj pravi praiskonski svet, iz koga su sva živa bića izišla pre milijardu godina. Na Vašoj planeti, gospodine Fernrajte, ova greška se zapaža u mnogim religijama: na primer, grčka boginja Demetra i njena kćerka Kora došle su, obe, iz zemlje."
<BR>&nbsp;&nbsp;&nbsp;&nbsp;&nbsp;Mali reče Džou: "Imaš tu na opasaču prikačen jedan aparat koji pomaže u slučaju da ti otkaže oprema za disanje. Ostaneš, recimo, bez vazduha, cevi se razlabave ili pokidaju, ili rezervoari ostanu prazni. Aktiviraš ga i on ti zabode pod kožu jednu iglu, kao za injekciju." Pokazivala je prstom isti takav aparat na svom opasaču. "Kao posledica injekcije, tvoji metabolički procesi brzo opadnu na minimum, tako da i tvoja potreba za kiseonikom bude minimalna; tako mala, da lako možeš isploviti na površinu pre nego što nastupi oštećenje mozga ili ikakvo drugo trajno fiziološko oštećenje zbog smanjenog dotoka kiseonika. Kad doploviš do površine, bićeš, naravno, bez svesti, ali je maska načinjena tako da automatski pusti vazduh unutra; ona će reagovati na izmenjeno stanje okoline - naime, na prisustvo slobodnog vazduha. A tad ću se i ja pojaviti da te dovučem nazad, do ovog mesta."
<BR>&nbsp;&nbsp;&nbsp;&nbsp;&nbsp;"Mora biti da me više nema", poče Džo da recituje, trudeći se da se priseti kako je, dalje, išla ta pesma. "Ovo je, valjda, grob; gle kako se njišu, iznad, cvetići i trava."
<BR>&nbsp;&nbsp;&nbsp;&nbsp;&nbsp;Robot reče: "Dolazim, da obradujem nesretnog fauna, iznad koga ova mrka zemlja spava. Mnogo volim tu poemu. To je, uveren sam, Jejts. Smatrate li, gospodine, da silazite u grob? Da je ono što sad stoji pred Vama, smrt? Da silaziti znači umirati? Odgovorite sa dvadeset pet reči ili manje."
<BR>&nbsp;&nbsp;&nbsp;&nbsp;&nbsp;"Ja znam šta mi je rekla Kalenda", reče Džo smračeno. "Zbog onog što ću naći u Heldskali, ubiću Glimunga. Prema tome, idem ka smrti; možda ne mojoj, ali nečijoj svakako. A time će zauvek biti onemogućeno podizanje Heldskale." Reči su plovile sumorno pred njim, uvek na površini. Uvek na raspolaganju. Neće one potonuti i nestati sa vidika; još dugo neće. Možda nikad neće, pomisli on. Beleg je na meni, nosiću ga do kraja života.
<BR>&nbsp;&nbsp;&nbsp;&nbsp;&nbsp;"Daću Vam amajliju za dobru sreću", reče robot. Poče opet preturati po dnu džepa u svojim prsima. Uskoro izvuče jedan paketić, koji dade Džou. "Ovo je čisto simbolično, da označi Amalitinu čistotu i uzvišenost. Simbol, eto."
<BR>&nbsp;&nbsp;&nbsp;&nbsp;&nbsp;"I šta, to će kao otkloniti zle uticaje?" upita Džo.
<BR>&nbsp;&nbsp;&nbsp;&nbsp;&nbsp;Robot reče: "Morate reći: 'Vilise, da li će...'"
<BR>&nbsp;&nbsp;&nbsp;&nbsp;&nbsp;"Vilise", reče Džo, "da li će ova amajlija nama pomoći dole?"
<BR>&nbsp;&nbsp;&nbsp;&nbsp;&nbsp;Robot malo pričeka. Zatim reče: "Ne."
<BR>&nbsp;&nbsp;&nbsp;&nbsp;&nbsp;"Onda, zašto mu je dade?" upita Mali izgrizajućim tonom.
<BR>&nbsp;&nbsp;&nbsp;&nbsp;&nbsp;"Da bi..." Robot opet zaćuta. "Nije bitno."
<BR>&nbsp;&nbsp;&nbsp;&nbsp;&nbsp;Robot kao da se uvuče u samoga sebe. Postade ćutljiv. Udaljeno inertan.
<BR>&nbsp;&nbsp;&nbsp;&nbsp;&nbsp;"Povezaću nas da budemo tandem", reče Mali Džou. Prikači jedan kabl za svoj opasač i za njegov. "Sad je između nas sedam metara slobodnog užeta. To bi trebalo da bude dovoljno. Ne mogu rizikovati da se razdvojimo; jer bi se onda moglo desiti da te više nikada ne vidim."
<BR>&nbsp;&nbsp;&nbsp;&nbsp;&nbsp;Robot, bez reči, dade Džou jednu plastičnu kutiju, kao za nošenje robe.
<BR>&nbsp;&nbsp;&nbsp;&nbsp;&nbsp;"Za šta?" upita Džo.
<BR>&nbsp;&nbsp;&nbsp;&nbsp;&nbsp;"Verovatno ćete naći bar jedan slupan keramički predmet, ili dva, tamo dole. Pa ćete hteti da izvučeš krhotine na površinu."
<BR>&nbsp;&nbsp;&nbsp;&nbsp;&nbsp;Elastičnim, mačjim koracima Jojez pođe do otvora na podu silazne komore. "Hajdemo", reče. Uključi svoju vodoničnu baterijsku svetiljku, baci jedan kratak pogled ka Džou, zakorači u površinu vode i nestade sa vidika. Sedam metara dugački kabl se zateže i povuče Džoa; odšeta ga do otvora, uvuče ga u vodu, i Džo, uma sasvim praznog, bez ijedne stvarne misli, zaroni. Pasivno.
<BR>
<BR>&nbsp;&nbsp;&nbsp;&nbsp;&nbsp;Svetlost silazne komore postepeno je nestajala iznad njega. Uključi i on svoju baterijsku svetiljku. Dopustio je da bude vučen sve dublje i dublje; voda postade sasvim crna, izuzev nejasnog, činilo se polustvarnog, kvadranta obasjanog njegovom svetiljkom. Ispod njega je svetlela Malina svetiljka, kao da fosforescira neka morska riba u veoma velikoj dubini.
<BR>&nbsp;&nbsp;&nbsp;&nbsp;&nbsp;"Jesi dobro?" zazvuča Malin glas u njegovom uvu. Trglo ga je to, a onda je shvatio da su spojeni i dvosmernom interfonskom linijom.
<BR>&nbsp;&nbsp;&nbsp;&nbsp;&nbsp;"Aha", reče on.
<BR>&nbsp;&nbsp;&nbsp;&nbsp;&nbsp;Razne ribe plovile su pored njega, neradoznale, pompezne; blenule u njega i putovale dalje, nestajale u pustoš koja je opkolila njegovu svetlu stazu.
<BR>&nbsp;&nbsp;&nbsp;&nbsp;&nbsp;"Koja brbljiva robotčina", reče Mali zajedljivo. "Bože moj, mora biti da smo dvadeset minuta trtljali sa njim."
<BR>&nbsp;&nbsp;&nbsp;&nbsp;&nbsp;Ali, pomisli Džo, sada smo ovde. Tu. Unutar voda okeana koji se zove Mare Nostrum. Tonemo i tonemo.
<BR>&nbsp;&nbsp;&nbsp;&nbsp;&nbsp;Pitam se, pomisli on, koliko ima, u Vaseljeni, teološki nastrojenih robota. Možda je Vilis jedini... možda ga je baš Glimung namestio nama, da priča što duže i na taj način ometa naš pokušaj silaženja pod morsku površinu.
<BR>&nbsp;&nbsp;&nbsp;&nbsp;&nbsp;Mehanizam za grejanje se uključi u njegovom ronilačkom odelu; on oseti kako morska studen počinje da se povlači, kao oseka, od njega. Za to, on izreče zahvalnost, u sebi.
<BR>&nbsp;&nbsp;&nbsp;&nbsp;&nbsp;"Džo Fernrajte", zazvuča glas Mali Jojez u njegovom uvu. "Da li je tebi palo na pamet da je mene mogao poslati Glimung, da zaronim sa tobom, kao što, evo, i činimo, pa da te ubijem? Glimung zna za ono proročanstvo. Zar mu to ne bi bilo razuman potez? Potez koji se nameće sam po sebi. Zar nisi pomislio na to?"
<BR>&nbsp;&nbsp;&nbsp;&nbsp;&nbsp;Istina je bila da nije pomislio. Sad, pomišljajući, oseti kako se ledenost okeana polako vraća i opet ga obuhvata; kako prazni njegove živce, pljačka sve iz njegovih prepona, iz srca - kako se on, ceo, zaleđuje iznutra, u prestravljenu nepomičnost, kao neko beznačajno stvorenjce bez odbrane; strah mu oduze osećaj da je ljudsko biće i muškarac. Nije to bio strah muškarca, nego malene životinje. Smanjio ga je taj strah, skupio ga, deevolucijom vratio u neke davne eone; izbrisao savremene vidove njegovog ja, njegovog bića. Bože, pomisli on. Ja ovo osećam strah koji je milionima godina star.
<BR>&nbsp;&nbsp;&nbsp;&nbsp;&nbsp;"S druge strane", ukaza Mali Jojez, "tekst koji ti je Kalenda pokazala mogao je biti falsifikat, napravljen samo za tebe. Jedini takav primerak, samo za tvoje oči."
<BR>&nbsp;&nbsp;&nbsp;&nbsp;&nbsp;Džo rapavo progovori: "Otkud ti znaš o Kalendi i novom tekstu?"
<BR>&nbsp;&nbsp;&nbsp;&nbsp;&nbsp;"Reko mi Glimung."
<BR>&nbsp;&nbsp;&nbsp;&nbsp;&nbsp;"Znači da je i on pročitao isto što i ja. Nije to lažni primerak Knjige, samo za mene. Da je tako, ne bi ti bila ovde."
<BR>&nbsp;&nbsp;&nbsp;&nbsp;&nbsp;Nasmejala se. Ali ništa nije rekla. Ronili su sve dublje i dublje.
<BR>&nbsp;&nbsp;&nbsp;&nbsp;&nbsp;"Pretpostavljam, dakle, da sam u pravu", reče Džo.
<BR>&nbsp;&nbsp;&nbsp;&nbsp;&nbsp;Drečavo žuta ljuštura nečega zablista i poče se rastapati u gnjilost, u mlazu svetlosti njegove svetiljke. Desno od njega, Malina svetiljka obasja neki drugi pršljen iste te stvari. Nešto ogromno... kao barka sagrađena sa namerom da unutra stanu sva živa bića, pa zatim potopljena, poslata na dno Mare Nostruma. Da ostane tu za sva vremena. Barka neuspeha, pomisli on.
<BR>&nbsp;&nbsp;&nbsp;&nbsp;&nbsp;"Šta je ovo?" upita on Mali.
<BR>&nbsp;&nbsp;&nbsp;&nbsp;&nbsp;"Kostur."
<BR>&nbsp;&nbsp;&nbsp;&nbsp;&nbsp;"Čega?" Poče komešati vodu, rukama i nogama, da bi se nekako primakao kosturu, a ujedno osvetlio što veći deo. Mali je činila isto.
<BR>&nbsp;&nbsp;&nbsp;&nbsp;&nbsp;Onda ona dopliva do njega i ostade da lebdi tako; video je, kroz providan plastičan oval njene maske za disanje, njeno lice. Progovorila je, tonom nekako prigušenim, kao da i pored sveg svog znanja i iskustva nije očekivala da će naići na nešto ovako, ovde.
<BR>&nbsp;&nbsp;&nbsp;&nbsp;&nbsp;"To je jedan Glimung", reče ona. "Kostur jednog starog, odavno mrtvog, zaboravljenog Glimunga; obrastao koralima užasno; rekla bih da je već jedan vek, ili duže, bio pod vodom. Gospode Bože dobri."
<BR>&nbsp;&nbsp;&nbsp;&nbsp;&nbsp;"Misliš, nisi znala da postoji?" upita on.
<BR>&nbsp;&nbsp;&nbsp;&nbsp;&nbsp;"Možda je Glimung znao; ja nisam. Ali..." Ćutala je nekoliko trenutaka. "Mislim da je ovo Crni Glimung."
<BR>&nbsp;&nbsp;&nbsp;&nbsp;&nbsp;"Šta bi to bilo?" upita Džo, a njegova nelagodnost poče da se raskrupnjava, nadima, napuni ga celog, postepenim previranjem pretvori se u neodoljivu stravu.
<BR>&nbsp;&nbsp;&nbsp;&nbsp;&nbsp;"Pa, to je praktično nemoguće objasniti", reče Mali. "Kao antimateriju: pričaš, pričaš o njoj, ali ne možeš stvarno zamisliti šta te reči znače. Postoje Glimunzi i postoje Crni Glimunzi. Uvek u razmeri jedan prema jedan. Svaki pojedini Glimung ima svog suprotnog dvojnika, svog neprozirnog DoppelgSngera. Ranije ili kasnije, tokom svog života, Glimung mora ubiti svog crnog parnjaka ili biti ubijen od strane njega."
<BR>&nbsp;&nbsp;&nbsp;&nbsp;&nbsp;"Zašto?" upita Džo.
<BR>&nbsp;&nbsp;&nbsp;&nbsp;&nbsp;"Zato što je to tako. Kao da pitaš 'Zašto je kamen?' Razumeš? Oni su... evolucija ih je tako napravila, sa tim neobičnim paritetom. Uzajamno se isključuju. To su antagonistička bića, ili, ako više voliš tako da se izraziš, suprotne osobine. Osobine, kao u hemiji. Vidi: Crni Glimunzi nisu stvarno živi. Ali nisu ni biohemijski inertni. Oni su kao zloformirani kristali, podstaknuti načelom uništavanja oblika; svaki je alotropsko preinačenje svog Glimunga. Priča se da to nije ograničeno samo na Glimunge. Priča se..." Ona zaćuta i zagleda se oštro pred sebe. "Ne", reče. "Ne već sad; ne pri prvom silaženju."
<BR>&nbsp;&nbsp;&nbsp;&nbsp;&nbsp;Trula gromada umotana u talasave dronjke iz kojih su vijorili konci i kanapi teturala se ka njima, podgurivana strujama mutne vode. Imala je humanoidni izgled, kao da se nekad davno držala uspravno i hodala snažnim nogama. Sada se u struku presamićivala tamo i amo, a noge su se klatile kao bez kostiju. On je zurio u to, a to je dolazilo bliže; on je još zurio, zato što se činilo da to želi da se nekako domulja što bliže njemu... nespretno, napredovanjem sporim. Ali stalnim. On ugleda i lice.
<BR>&nbsp;&nbsp;&nbsp;&nbsp;&nbsp;I oseti da se svet u njemu raspada na komade.
<BR>&nbsp;&nbsp;&nbsp;&nbsp;&nbsp;"To je tvoj leš", reče Mali. "Moraš razumeti: vreme, ovde dole, naprosto nije..."
<BR>&nbsp;&nbsp;&nbsp;&nbsp;&nbsp;"Ovo je slepo", reče on. "Oči... su... mu istrunule. Nema ih. Može li me videti?"
<BR>&nbsp;&nbsp;&nbsp;&nbsp;&nbsp;"Svestan je on tebe. Hoće..." Oklevala je.
<BR>&nbsp;&nbsp;&nbsp;&nbsp;&nbsp;"Štaaaaa hoće?" upita on, i to je bilo režanje, sa iskeženim zubima, na nju, tako da se Jojezova sva strese.
<BR>&nbsp;&nbsp;&nbsp;&nbsp;&nbsp;"Pa, da razgovara sa tobom", odvrati ona i ostade bez reči, kao da je sasvim zamukla, kao da odsad samo posmatra, vidi. Kao da neće činiti ništa, ni u jednom od dva moguća smera, ni da pomogne njemu, ni njegovom trulom, mrtvom truplu. Kao da se povukla i više nije prisutna, pomisli on. Sad sam nasamo sa ovom stvari.
<BR>&nbsp;&nbsp;&nbsp;&nbsp;&nbsp;"Šta bi trebalo da ja radim sad?" upita on Jojezovu.
<BR>&nbsp;&nbsp;&nbsp;&nbsp;&nbsp;"Ne..." Još jedno njeno ćutanje, onda naglo: "Ne čuj šta ti govori."
<BR>&nbsp;&nbsp;&nbsp;&nbsp;&nbsp;"Šta, ovo može da govori?" pitao je, zgrožen. Imao je sposobnost da prihvati to što je video pred sobom; da sačuva zdrav razum i pred prizorom svog sopstvenog mrtvog tela. Ali ništa dalje od toga nije mogao verovati. Ne bi to moglo biti stvarno, niti se uklopiti u zdravi razum; mora biti da je mimikrija nekog podvodnog živog bića koje ga je ugledalo i onda uspelo, svojom plastičnošću, da se uobliči u nešto nalik na njega.
<BR>&nbsp;&nbsp;&nbsp;&nbsp;&nbsp;"On će ti reći da treba da ideš odavde", reče Mali. "Sa ovog sveta, iz ovog okeana. Da napustiš Heldskalu zauvek, i Glimungove nade, projekat. Gledaj, već pokušava da kaže neku reč."
<BR>&nbsp;&nbsp;&nbsp;&nbsp;&nbsp;Raspadnuto meso donjeg dela lica uvijalo se, pokazivalo polomljene zube, a onda iz rupe na mestu usta pođe neki zvuk. Udar bubnja, kao iz podvodnih daljina, a ne u samom truplu nastao. Kao da je udarilo nešto teško i preteško, hiljadu kilometara dugačko. Nešto zgusnuto, nepodobno za manevrisanje. Ipak, ta stvar je pokušavala. Novi udari bubnja dođoše. Stvar je lelujavo lebdela u vodi pred njim, zanosila se sporom rotacijom na jednu stranu, uzdigla malo, potonula malo. On razazna prvu reč. Pa drugu.
<BR>&nbsp;&nbsp;&nbsp;&nbsp;&nbsp;"Ostani", reče stvar, čija je usna duplja sad bila jače razjapljena. Sitne ribe zaploviše unutra, nestadoše, onda kao strelovito, malo jato izjuriše napolje. "Moraš... napred. Digni. Heldskalu."
<BR>&nbsp;&nbsp;&nbsp;&nbsp;&nbsp;"Jesi ti još živ?" upita Džo.
<BR>&nbsp;&nbsp;&nbsp;&nbsp;&nbsp;Mali Jojez reče: "Ništa ovde nije stvarno živo, u strogom smislu te reči. Rezidualne količine... poslednji ostaci napona u provaljenom akumulatoru."
<BR>&nbsp;&nbsp;&nbsp;&nbsp;&nbsp;"Ali ovo još nije", reče on. "Ovo je budućnost."
<BR>&nbsp;&nbsp;&nbsp;&nbsp;&nbsp;"Ovde, dole, budućnosti nema", reče Mali.
<BR>&nbsp;&nbsp;&nbsp;&nbsp;&nbsp;"Ali ovo se meni još nije dogodilo. Živ sam. Gledam ovu ružnu stvar, licem u lice, ovo grozno pokretanje jedne gomile truleži, koja ne bi mogla govoriti meni kad bih ja bio ona."
<BR>&nbsp;&nbsp;&nbsp;&nbsp;&nbsp;"Jasno", reče Mali. "Ali - ta razlika između vas dvojice nije sasvim jasna. Nešto od njega već se pretopilo u tebe; nešto od tebe zadržalo se u njemu. Obojica su ti; ti si oba. Pamtiš ono što kažu: 'Dete je otac čoveka'? A čovek je otac leša. Nego, ja sam mislila da će ti reći da ideš odavde. Međutim, on te poziva da ostaneš. Zato je doplivao do tebe. Da ti to kaže. Ne razumem. Ovo ne može biti tvoj Crni, bar ne u onom smislu koji maločas objasnih. Jeste sav raskokan, ali je blagonaklon, a crni to nikad nisu. Mogu li ga ja nešto upitati?"
<BR>&nbsp;&nbsp;&nbsp;&nbsp;&nbsp;On ne reče ništa. Mali to prihvati kao prećutno odobravanje.
<BR>&nbsp;&nbsp;&nbsp;&nbsp;&nbsp;"Kako si umro?" upita ona leš.
<BR>&nbsp;&nbsp;&nbsp;&nbsp;&nbsp;Ogoljena kost donje vilice zasvetluca, poče mahati belo, okružena vrtložićima vode. Dođoše reči, izobličene. Odgovor. "Glimung da budemo ubijeni."
<BR>&nbsp;&nbsp;&nbsp;&nbsp;&nbsp;"Mi?" upita ona, sa budnom pažnjom. "Koliko nas? Svi mi?"
<BR>&nbsp;&nbsp;&nbsp;&nbsp;&nbsp;"Mi." To ispruži ruku, koja se raspadala, ka Džou. "Mi dva." Onda je zaćutalo. I, malo po malo, počelo se udaljavati, nošeno vodenim strujanjima. "Ali", reče to, "nije mi baš toliko loše. Imam ja jednu kutiju, koju sam napravio. U njoj sam bezbedniji. Uđem unutra i zaprečim ulaz, kao vrata. Malo koja riba, malo koja od onih stvarno opasnih, može da uđe."
<BR>&nbsp;&nbsp;&nbsp;&nbsp;&nbsp;"Hoćeš li reći da pokušavaš da zaštitiš svoj život?" upita Džo.
<BR>&nbsp;&nbsp;&nbsp;&nbsp;&nbsp;"Ali tvoj je završen." Ovo nije razumeo; niti je u tome bilo razuma, samo je bilo jezivo i bizarno. Pomisao da jedan truo leš - njegov leš - živi nekim svojim poluživotom ovde dole, i čak preduzima neke mere da se zaštiti... "Obezbedimo bolje uslove za život mrtvih!" reče on silovito, besno, ali govoreći uopšteno, ne lično Jojezovoj niti lešu.
<BR>&nbsp;&nbsp;&nbsp;&nbsp;&nbsp;"Prokletstvo", reče Mali.
<BR>&nbsp;&nbsp;&nbsp;&nbsp;&nbsp;"Šta?" upita on.
<BR>&nbsp;&nbsp;&nbsp;&nbsp;&nbsp;"Neće te pustiti. Suočava te sa tvojim završnim 'ja', ali ti ne želiš da se udaljiš od njega. A kasnije, kad budeš ovo..." Ona jednim gestom pokaza ka lešu. "Poželećeš da si se udaljio. Danas, noćas. Sutra ujutro."
<BR>&nbsp;&nbsp;&nbsp;&nbsp;&nbsp;"Ostani", reče leš Džou.
<BR>&nbsp;&nbsp;&nbsp;&nbsp;&nbsp;"Zašto?" upita on.
<BR>&nbsp;&nbsp;&nbsp;&nbsp;&nbsp;"Kad Heldskala bude dignuta iz vode, ja ću zaspati. Čekam san. Drago mi je što si najzad došao. Čekam već vekovima. Dok ti ne dođeš i dok me ne oslobodiš, ostaću uhvaćen u ukupnosti vremena." Desnom rukom i šakom to načini jedan pokret kao da moli, ali se delovi šake odlomiše i počeše padati kroz mutljagu vode; šaka je sad imala još samo dva prsta, a Džo, gledajući ovo, oseti fizičku, i to jaku, mučninu u stomaku. Pomisli: kad bih mogao da vratim vreme, pa da nikad nisam ni došao ovamo. Ali leš je rekao nešto suprotno tome: njegov dolazak ovde znači oslobođenje leša, a time i njega samog. Isuse moj dobri, pomisli on. Neće dugo proći, i ja ću biti ova stvar; delovi mog tela će otpadati, a opasne ribe će juriti da ih šćape. Moraću se skrivati u nekoj kutiji, tu negde na dnu mora, a ribe će me jesti delić po delić.
<BR>&nbsp;&nbsp;&nbsp;&nbsp;&nbsp;A, pa možda ovo nije istinito, pomisli on. Možda ovo nije moj leš; koliko je ljudi vodilo razgovore sa svojim leševima - koji su ih nešto moljakali? Kalende, pomisli on. Ali to nije logično, jer - nasuprot Malinim očekivanjima - ovaj leš moli da on, Džo, ostane i da prione na svoj rad, na lečenje keramike.
<BR>&nbsp;&nbsp;&nbsp;&nbsp;&nbsp;Glimung, pomisli on. Ovo je fantazmagorija koju projektuje Glimung, jedna luda, izobličena udica, da me upeca. Naravno.
<BR>&nbsp;&nbsp;&nbsp;&nbsp;&nbsp;Reče truplu koje se još njihalo u blizini: "Hvala ti na savetima. Razmotriću ih."
<BR>&nbsp;&nbsp;&nbsp;&nbsp;&nbsp;"Je l' i moj leš ovde?" upita Mali.
<BR>&nbsp;&nbsp;&nbsp;&nbsp;&nbsp;Nije bilo odgovora. Džoovi posmrtni ostaci su otplovili. Jesam li rekao nešto što nije trebalo? upita se Džo. Ali, hej, bogovi, šta čovek uopšte da kaže svom lešu? Rekao sam da ću razmisliti o njegovim savetima; šta bi on više od toga mogao zahtevati? Oseti neki čudnovati bes; nije više bio uplašen, niti užasnut, ovo je sad u njemu bilo samo banalno ključanje razdražljivosti. Nije pošteno da neko na ovaj način vrši pritisak na njega. Rečeno mu je da mora pristupiti svom radu u okviru Projekta.
<BR>&nbsp;&nbsp;&nbsp;&nbsp;&nbsp;Onda pomisli na kletvu.
<BR>&nbsp;&nbsp;&nbsp;&nbsp;&nbsp;"Smrt", reče on Jojezovoj. Plutali su blizu jedno drugom. "Smrt i greh su u vezi. A to znači da ako je katedrala ukleta, mi, isto tako..."
<BR>&nbsp;&nbsp;&nbsp;&nbsp;&nbsp;"Idem ja gore." Zaplivala je, vešto mašući nožnim perajima, i obrela se iznad njega. "Ne bih želela da se nađem suviše blizu mašine za podizanje." Pokaza prstom.
<BR>&nbsp;&nbsp;&nbsp;&nbsp;&nbsp;Džo okrete svoje telo na tu stranu.
<BR>&nbsp;&nbsp;&nbsp;&nbsp;&nbsp;Jedan ogroman, nečujni instrument, naprava koju nije prepoznao, ležao je na dnu mora, daleko desno od njih. Sad do Džoovog sluha dopreše i zvuci rada te stvari: tupo, duboko brundanje. Zvuci koji su morali biti sve vreme prisutni; ali, zaključi Džo, negde na dvadeset herca, dvadeset udara u sekundi, dakle na samom donjem pragu čujnosti. Možda ih je dosad osećao samo kao vibraciju; možda ih i sad tako oseća. "Šta je ono?" upita on i zapliva na tu stranu. Mašina ga je opčinjavala.
<BR>&nbsp;&nbsp;&nbsp;&nbsp;&nbsp;"Kapriksni bager", reče Mali. "Izrađen od jonijuma, najtežeg, po atomskoj težini, elementa koji se trenutno koristi. Za razliku od starih, rekseroidijumskih bagera, koje si mogao videti. Sad su sve više u upotrebi ovi novi."
<BR>&nbsp;&nbsp;&nbsp;&nbsp;&nbsp;"Hoće li taj bager podići celu katedralu?" upita on Jojezovu, koja je, htela-ne htela, plivala za njim, ali mahala nogama samo povremeno, bez volje.
<BR>&nbsp;&nbsp;&nbsp;&nbsp;&nbsp;"Samo podlogu", reče Mali.
<BR>&nbsp;&nbsp;&nbsp;&nbsp;&nbsp;"A sve ostalo se seče u blokove?"
<BR>&nbsp;&nbsp;&nbsp;&nbsp;&nbsp;"Sve osim te podloge, koja je jedan jedini, solidni blok agata sa Deneba Tri. To kad bi bilo istesterisano u blokove, nikad više ne bi moglo da nosi nadgradnju. Otud bager." Ona se u vodi zaustavi iza Džoa. "Nije bezbedno prilaziti tako blizu. A i inače si već mogao videti kapriksne bagere i grabilice; znaš na kom načelu rade. Obrtno sečivo se kreće između četiri uporišta bagera. A sada bih te zamolila da izronimo. Vrlo me zamara ovo ovde. Do vraga; opasno je biti tako blizu operacije bagerisanja."
<BR>&nbsp;&nbsp;&nbsp;&nbsp;&nbsp;"Jesu li već isečeni svi blokovi?"
<BR>&nbsp;&nbsp;&nbsp;&nbsp;&nbsp;"Oh, bože", reče Mali. "Ma, ni izdaleka svi; tek prvih nekoliko. Bager nije ni počeo da diže osnovu katedrale. Tek radi na tome da se ugura ispod nje."
<BR>&nbsp;&nbsp;&nbsp;&nbsp;&nbsp;"Koja će biti brzina uspona?" upita Džo.
<BR>&nbsp;&nbsp;&nbsp;&nbsp;&nbsp;"To još nije odlučeno. Čuj - nismo mi spremni za to; pričaš o dizanju, a mi tek silazimo ispod. Nije to tvoje polje stručnosti; ne znaš ništa o bagerisanju. Ovaj bager više liči na jednu džinovsku lopatu koja tek počinje da se podvlači pod katedralu brzinom od petnaest centimetara dnevno, s tim što dan ima dvadeset šest sati. To mu dođe kao da i ne napreduje nimalo."
<BR>&nbsp;&nbsp;&nbsp;&nbsp;&nbsp;On reče: "Tu postoji nešto što ti ne želiš da ja vidim."
<BR>&nbsp;&nbsp;&nbsp;&nbsp;&nbsp;"Paranoični stvore", reče Jojezova.
<BR>&nbsp;&nbsp;&nbsp;&nbsp;&nbsp;On pojača svetlost svoje baterijske svetiljke, promeni joj žižnu daljinu i uspe da primeti još nešto, desno od mašine. Neku zgusnutu, neprozirnu masu, mnogobrojne gromade koje su se dizale ka visinama, sklapale u trougao sačinjen od mnogštva ravni, pored kojih su plivale ribe; po tim gromadama nahvatale su se ostrige i dvoventilci, jednonogi mekušci i nebrojeni ljuskari. Levo, gde je mašina radila, drugi, istovetan masiv: Heldskala.
<BR>&nbsp;&nbsp;&nbsp;&nbsp;&nbsp;"To ti nisi želela da ja vidim", reče on Jojezovoj.
<BR>&nbsp;&nbsp;&nbsp;&nbsp;&nbsp;Dve katedrale.
</P></TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
