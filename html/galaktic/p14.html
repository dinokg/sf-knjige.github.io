<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>14.
<P>&nbsp;&nbsp;&nbsp;&nbsp;&nbsp;Najgora alternativa se ostvarila. Glimung je bio potučen. Džo je to shvatao dok je slušao alarm i teški šumor divovskih, razmahalih krila. Ta stvar ima nekakvo poslanstvo. Kreće se u nekom određenom pravcu. Kuda? - zapita se Džo. Refleksno se malo zgrči: to stvorenje je, iako još nije sletelo, već pritisnulo površinu planete svojom strašnom težinom. Pa i njega. Učinilo mu se, na trenutak, da on sam nosi na leđima tog stvora. Ne, on nije zainteresovan za mene, reče Džo sebi, prvo se spustivši u čučanj, sklopišvi oči. Zatim se zguri u fetusni položaj.
<BR>&nbsp;&nbsp;&nbsp;&nbsp;&nbsp;Glasno reče: "Glimunže."
<BR>&nbsp;&nbsp;&nbsp;&nbsp;&nbsp;Odgovor ne dođe.
<BR>&nbsp;&nbsp;&nbsp;&nbsp;&nbsp;Ono je krenulo ka kosmodromu, reče on sebi. Nikada oni neće uzleteti sa ove planete. Krenulo je tačno tamo - osetio je tu rešenost u napinjanju tog iscrpljenog tela. Glimung mu je naneo štetu, ali ga nije uništio. A sad Glimung leži na dnu Mare Nostruma i verovatno - ne, već gotovo sigurno - umire.
<BR>&nbsp;&nbsp;&nbsp;&nbsp;&nbsp;Moram sići dole, uvide Džo. Moram zaroniti još jednom, da vidim mogu li učiniti išta za njega. Mahnitim pokretima poče prikupljati već upotrebljenu ronilačku opremu; nađe rezervoare za kiseonik, providnu masku, peraja za noge, baterijsku svetiljku; tegove koje će prikopčati na opasač... Radio je grozničavo. Ali, dok se uvlačio u tesno ronilačko odelo, shvatio je da je taj posao bez veze sa ma čim. Bilo je prekasno.
<BR>&nbsp;&nbsp;&nbsp;&nbsp;&nbsp;Čak i ako ga nađem, nema načina da ga pomoću nečega obuhvatim i podignem, pomisli on; nemam ni čekrk, ništa. A ko bi, onda, mogao njega isceliti? Ja ne. Niko to ne može.
<BR>&nbsp;&nbsp;&nbsp;&nbsp;&nbsp;Odustade. Poče skidati odelo i opasač sa tegovima. Njegovi napola ukočeni prsti više puta su pokušavali da uhvate isti rajsferšlus. Posao skidanja bio je maltene nesavladivo težak za njegove sadašnje sposobnosti.
<BR>&nbsp;&nbsp;&nbsp;&nbsp;&nbsp;Katastrofa, pomisli on. Glimung je sad na dnu okeana, a Crni Glimung, lažni Glimung, vlada nebom. Sve je preokrenuto, velika opasnost sručila se na svet, i to je sad katastrofa.
<BR>&nbsp;&nbsp;&nbsp;&nbsp;&nbsp;Bar me nije napao, pomisli on. Odleteo je dalje... u potrazi za većim plenom.
<BR>&nbsp;&nbsp;&nbsp;&nbsp;&nbsp;Zagledao se preko vode; šetao zrakom svoje baterijske svetiljke preko prostora gde su Glimung i njegova antiteza nedavno potonuli. Tu i tamo su belo i lepljivo svetlucali neki predmeti za koje se činilo da su komadi kože i grudve polomljenog perja. Jedna duboka mrlja vrtložila se, izlazeći iz dubine, u sve većim krugovima, kao nafta. Krv, pomisli on. Ono je odletelo ranjeno, nema sumnje. Osim ako je ovo Glimungova krv.
<BR>&nbsp;&nbsp;&nbsp;&nbsp;&nbsp;Iako su mu se ruke tresle, a čitavo telo bilo ukrućeno, on uspe da se nekako odvuče dole, u privezani motorni čamac. Uskoro je dopućkao do tog mesta; ugasio motor i samo plutao. Glatka mrlja krvi blistala je svud oko njega. Otpaci mu nisu rekli ništa. Ipak je ostao tu, osluškivao bučanje talasa koji su se rušili slepo na mračnu obalu negde iza njega. Probno je zamočio ruku u more i izvukao je. Sluzava materija je, pod svetlošću baterijske svetiljke, izgledala crna. Ali bila je krv. Sveža, u velikim količinama. Krv iz nečega što je trajno osakaćeno. Iz nečega za šta više nema nade da bude spaseno.
<BR>&nbsp;&nbsp;&nbsp;&nbsp;&nbsp;To - to biće koje gubi ovu krv - mora umreti, u roku od nekoliko dana, zaključi on. Ili nekoliko sati.
<BR>&nbsp;&nbsp;&nbsp;&nbsp;&nbsp;Iz dubina okeana isplovi boca. On je istog trena primeti i uperi u nju zrak. Okrete prekidač i motor ožive. Začas doplovi tamo, posegnu rukom u vodu, izvuče bocu, unese je u čamac.
<BR>&nbsp;&nbsp;&nbsp;&nbsp;&nbsp;Cedulja. On odšrafi poklopac, istrese cedulju u drugi dlan koji ju je čekao. Pri svetlosti svetiljke pročita je.
<BR>
<BR>&nbsp;&nbsp;&nbsp;&nbsp;&nbsp;Dobre vesti! Potukao sam opoziciju i sada se oporavljam.
<BR>
<BR>&nbsp;&nbsp;&nbsp;&nbsp;&nbsp;Sa nevericom je čitao, mnogo puta ispočetka, tih nekoliko reči. Je li ovo neko zezanje? - razmišljao je. On pokušava da me prevari, da se tobož herojski drži, u ovakvom trenutku? Upravo to je onaj ćup rekao za Glimunga: da je debeli prevarant. Ovo bi značilo da cedulja nije stvarno od Glimunga, nego je falsifikat; možda ju je proizvela katedrala, i to ne Crna katedrala, nego ona prava Heldskala koju Glimung namerava... koju je nameravao da podigne. Reči 'potukao sam opoziciju' odzvonile su u njegovoj svesti još jednom, dok je ponovo čitao cedulju. Ovde postoji provalija u pogledu verovatnosti, zaključi on. Neprijatelj se iskobeljao iz vode, digao u vazduh, i tada se činilo da je oštećen, ali ne smrtno ranjen. Džou je izgledalo verovatnije, i posle ove najnovije cedulje, da je Glimung, koji se ne može podići sa dna, taj koji je smrtno ranjen.
<BR>&nbsp;&nbsp;&nbsp;&nbsp;&nbsp;Druga boca, manja od prethodne dve, isplovi na površinu. Džo je dohvati, odvrte zatvarač i pročita kratku poruku u njoj.
<BR>
<BR>&nbsp;&nbsp;&nbsp;&nbsp;&nbsp;Prethodni kominike nije falsifikat. Ja sam u dobrom zdravlju i nadam se da ste i vi. G.
<BR>&nbsp;&nbsp;&nbsp;&nbsp;&nbsp;P.S. Nema više potrebe da iko odlazi sa planete. Javi svima da je meni dobro i reci im da zasad ostanu u svojim stambenim prostorijama. G.
<BR>
<BR>&nbsp;&nbsp;&nbsp;&nbsp;&nbsp;"Ali, prekasno je", reče Džo glasno. Oni upravo sad uzleću. Glimunže, predugo si čekao. Ostao sam jedino ja. Ja, i roboti; Vilis, naročito. A mi nismo neka sila. Nismo ništa u poređenju sa ogromnom, raznolikom radnom snagom koju si bio okupio za podizanje Heldskale. Tvoj Projekat je okončan.
<BR>&nbsp;&nbsp;&nbsp;&nbsp;&nbsp;Štaviše, i ova poruka bi mogla biti falsifikat, itekako. Pokušaj katedrale da zadrži sve njih, da ne odu sa planete, iako im je gospođica Rajs rekla da idu. Međutim, poruka odzvanja autentično, ovo je pravi Glimungov stil. Kao i prethodna. Ako su falsifikati, onda su odlični falsifikati.
<BR>&nbsp;&nbsp;&nbsp;&nbsp;&nbsp;Džo uze taj poslednji papirić i na poleđini napisa odgovor, krupnim štampanim slovima.
<BR>
<BR>&nbsp;&nbsp;&nbsp;&nbsp;&nbsp;Ako si u dobrom zdravlju, zašto ostaješ tamo dole? Potpis: Zabrinuti Zaposlenik
<BR>&nbsp;&nbsp;&nbsp;&nbsp;&nbsp;Ugura cedulju u jednu od boca, strpa u nju i teg sa svog opasača, čvrsto zavrte zatvarač i bućnu je preko ruba čamca, u more. Boca odmah potonu. I, tako reći, sledećeg trenutka izroni. On je izvuče i otvori.
<BR>
<BR>&nbsp;&nbsp;&nbsp;&nbsp;&nbsp;Upravo sada otpremam Crnu katedralu. Vraćam se na kopno čim to završim. Potpis, Samopouzdani Poslodavac.
<BR>&nbsp;&nbsp;&nbsp;&nbsp;&nbsp;P.S. Okupi ostale. Biće potrebni. G.
<BR>
<BR>&nbsp;&nbsp;&nbsp;&nbsp;&nbsp;Poslušno, ali bez ubeđenja, Džo otpućka natrag na obasjani dok. Pronađe videotelefon; bilo ih je, u blizini, nekoliko. Dobi signal, zatim zatraži od autonomnog telefonskog sistema da ga poveže sa kontrolnim tornjem jedinog kosmodroma na ovoj planeti.
<BR>&nbsp;&nbsp;&nbsp;&nbsp;&nbsp;"Kad je poslednji veliki brod uzleteo?" upita kulu.
<BR>&nbsp;&nbsp;&nbsp;&nbsp;&nbsp;"Juče."
<BR>&nbsp;&nbsp;&nbsp;&nbsp;&nbsp;"Znači, imate jedan međuzvezdani na poletištu upravo sad?"
<BR>&nbsp;&nbsp;&nbsp;&nbsp;&nbsp;"Imamo."
<BR>&nbsp;&nbsp;&nbsp;&nbsp;&nbsp;Dobre vesti, ali i zloslutne, u izvesnom smislu. Džo reče: "Glimung želi da taj brod bude zadržan, a putnici iskrcani kako bi mogli da dođu ovamo."
<BR>&nbsp;&nbsp;&nbsp;&nbsp;&nbsp;"Vi imate ovlašćenje da govorite u ime gospodina Glimunga?"
<BR>&nbsp;&nbsp;&nbsp;&nbsp;&nbsp;"Da", reče Džo.
<BR>&nbsp;&nbsp;&nbsp;&nbsp;&nbsp;"Dokažite to."
<BR>&nbsp;&nbsp;&nbsp;&nbsp;&nbsp;"Rekao mi je usmeno."
<BR>&nbsp;&nbsp;&nbsp;&nbsp;&nbsp;"Dokažite to."
<BR>&nbsp;&nbsp;&nbsp;&nbsp;&nbsp;"Ako pustite taj brod da ode", reče Džo, "Heldskala neće biti nikad podignuta. A vas će Glimung uništiti."
<BR>&nbsp;&nbsp;&nbsp;&nbsp;&nbsp;"Da vidimo čime Vi to potkrepljujete."
<BR>&nbsp;&nbsp;&nbsp;&nbsp;&nbsp;"Dajte da govorim sa gospođicom Rajs", reče Džo.
<BR>&nbsp;&nbsp;&nbsp;&nbsp;&nbsp;"Ko je gospođica Rajs?"
<BR>&nbsp;&nbsp;&nbsp;&nbsp;&nbsp;"U brodu je. Glimungova lična sekretarica."
<BR>&nbsp;&nbsp;&nbsp;&nbsp;&nbsp;"Ne mogu ja primati naređenja ni od nje. Ja sam autonoman."
<BR>&nbsp;&nbsp;&nbsp;&nbsp;&nbsp;"Da li je jedno ogromno stvorenje, koje maše krilima, sasvim crno, naišlo u tvoj vazdušni prostor?"
<BR>&nbsp;&nbsp;&nbsp;&nbsp;&nbsp;"Nije."
<BR>&nbsp;&nbsp;&nbsp;&nbsp;&nbsp;"E pa, krenulo je na tu stranu", reče Džo. "Trebalo bi da se ukaže na vidiku, svakog trenutka. Svi će u brodu umreti zato što ti nećeš da im kažeš da se raziđu."
<BR>&nbsp;&nbsp;&nbsp;&nbsp;&nbsp;"Neurotični panični alarmi ne mogu mene ubediti", reče kula, ali sad je zvučala nelagodno. Nastade pauza; Džo oseti da se kula napreže da vidi i čuje do krajnjih granica dometa svojih senzora. "Ja..." reče kula i opet zaćuta. "Mislim da vidim to."
<BR>&nbsp;&nbsp;&nbsp;&nbsp;&nbsp;"Razudi putnike u što širi luk", reče Džo. "Pre nego što bude prekasno."
<BR>&nbsp;&nbsp;&nbsp;&nbsp;&nbsp;"Ali tamo će biti sedeći pilići."
<BR>&nbsp;&nbsp;&nbsp;&nbsp;&nbsp;"Glineni golubovi", ispravi ga Džo. "Ili sedeće patke."
<BR>&nbsp;&nbsp;&nbsp;&nbsp;&nbsp;"Poenta onog što ja kažem je jasna, pa makar metafora bila i pogrešna", reče kula. Ali sad je zvučala kao da nije sigurna u sebe. "Možda bih te mogao povezati sa nekim u brodu."
<BR>&nbsp;&nbsp;&nbsp;&nbsp;&nbsp;"Pohitaj", reče Džo.
<BR>&nbsp;&nbsp;&nbsp;&nbsp;&nbsp;Ekran telefona pokaza razne neprirodne boje, a zatim se na njemu pojavi gruba, siva, masivna glavudža Harpera Boldvina. "Da, gospodine Fernrajte?" Boldvin je, kao i kula, pokazivao znake akutne nervoze. "Upravo odlazimo. Koliko shvatam, jedan lažni Glimung krenuo je ovamo. Ako ne odletimo ovog trena..."
<BR>&nbsp;&nbsp;&nbsp;&nbsp;&nbsp;"Naređenja su promenjena", reče Džo. "Glimung je živ i zdrav i želi da svi budete ovde, na ovoj platformi za pripremanje silaženja pod vodu, na kojoj sam ja sada. I to da dođete što je pre moguće."
<BR>&nbsp;&nbsp;&nbsp;&nbsp;&nbsp;Jedno hladno-smireno, praktično, kompetentno lice pojavi se na videotelefonskom ekranu. Lice maltene žensko. "Ja sam Hilda Rajs. U ovakvoj situaciji, jedina prihvatljiva alternativa jeste evakuacija sa Oračeve planete; mislila sam da Vam je to jasno. Rekla sam gospođici Jojez..."
<BR>&nbsp;&nbsp;&nbsp;&nbsp;&nbsp;"Ali Glimung hoće da budete ovde", reče Džo. Birokratija; prokleta birokratija. On diže pred ekran cedulju koju je dobio od Glimunga. "Prepoznaješ njegov rukopis? Kao njegova lična, privatna sekretarica, trebalo bi da prepoznaješ."
<BR>&nbsp;&nbsp;&nbsp;&nbsp;&nbsp;Uoštrila je pogled pravo pred sebe, mrštila čelo. "'Nema više potrebe da iko odlazi sa planete'", pročita ona. "'Javi svima da je meni dobro i reci im...'"
<BR>&nbsp;&nbsp;&nbsp;&nbsp;&nbsp;Džo podiže sledeću cedulju pred ekran.
<BR>&nbsp;&nbsp;&nbsp;&nbsp;&nbsp;"'Okupi i ostale'", pročita gospođica Rajs. "Vidim. Pa, to je svakako veoma jasno." Ona pogledom odmeri Džoa. "U redu, gospodine Fernrajte. Iznajmićemo vozila i vozače verjake, i doći što pre na tu Vašu platformu. Možete nas očekivati kroz deset do petnaest minuta. Iz nekoliko različitih razlogla se nadam da nas lažni Glimung koji je pušten na slobodu neće uz put uništiti. Zdravo." Ona ugasi vezu. Ekran potamne, a u slušalici nestade zvuka.
<BR>&nbsp;&nbsp;&nbsp;&nbsp;&nbsp;Deset minuta, razmišljao je Džo. A Crni Glimung već im je iznad glava. Biće oni veoma talični ako nađu ijednog verjaka da ih vozi. Čak se i autonomna kula, jedan sintetički konstrukt, zabrinula.
<BR>&nbsp;&nbsp;&nbsp;&nbsp;&nbsp;Nada da će oni stići na platformu činila mu se slaba.
<BR>
<BR>&nbsp;&nbsp;&nbsp;&nbsp;&nbsp;Prošlo je pola sata. Nije bilo ni znaka nikakvih hover-vozila, nikakvo ispoljavanje grupe zaposlenih nije se pojavilo. Ukebalo ih je, reče Džo Fernrajt sebi. Gotovi su. A u međuvremenu, Glimung vodi bitku sa Crnom katedralom, na dnu Mare Nostruma. Odluka o svemu donosi se upravo sad.
<BR>&nbsp;&nbsp;&nbsp;&nbsp;&nbsp;Zašto ih nema, zašto ne dolaze? - pitao se silovito. Da li ih je ukebalo? Jesu li to sad leševi koji plove po vodi ili se suše na kopnu, pretvaraju u izbledele zube i kosti? A Glimung. Šta je s njim? Čak i ako oni stignu ovamo, opet će sve zavisiti od pobede, ili ne pobede, Glimunga nad Crnom katedralom. Ako on pogine, nizašta su dolazili; svi ćemo ipak otići sa ove platforme i planete. Za mene to znači povratak na prenaseljenu Zemlju, gde je novac lažan, gde životariš od državne milostinje udeljene veteranima, gde imaš jednu praznu kocku radnog prostora u kojoj se ne dešava ništa. I gde je Igra, prokleta Igra. I tako do kraja mog života.
<BR>&nbsp;&nbsp;&nbsp;&nbsp;&nbsp;A, ne idem ja odavde, reče on sebi. Ni u slučaju da je Glimung poginuo. Ali - kakav bi ovaj svet bio bez Glimunga? Pod vladavinom Knjige Kalendi... jedan mehanistički svet, u kome se obrću zupčanici i ispuštaju jedan po jedan dan između sebe, a polugu, koja ih obrće, drži Knjiga; svet bez slobode. Knjiga će nam svakoga dana reći šta ćemo raditi, i mi ćemo to raditi. Onda će nam jednog dana Knjiga reći da ćemo tog dana umreti, i mi ćemo...
<BR>&nbsp;&nbsp;&nbsp;&nbsp;&nbsp;Umreti. On pomisli: Knjiga je pogrešila. Rekla je da će me ono što ću naći ispod površine mora navesti da ubijem Glimunga. Nije se ostvarilo.
<BR>&nbsp;&nbsp;&nbsp;&nbsp;&nbsp;Ali bi Glimung, ipak, mogao umreti; proročanstvo se ipak ostvariti. Dve bitke preostaju; bitka da se uništi Crna katedrala i bitka, strašni zadatak, da se digne Heldskala na kopno. Tokom obe te bitke Glimung bi mogao umreti; možda umire ovog trenutka. A sa njim sve naše nade.
<BR>&nbsp;&nbsp;&nbsp;&nbsp;&nbsp;On uključi radio da vidi ima li kakvih vesti.
<BR>&nbsp;&nbsp;&nbsp;&nbsp;&nbsp;"Impotentan si?" upita radio. "Ne ide ti orgazam od... ruke? Preparat 'Tvrdo-dig' preokrenuće razočarenje u radost." Zatim drugi glas, glas jadno raspoloženog muškarca. "Uhh, Sali, draga, ne znam šta mi je u poslednje vreme. Znam da si primetila da sam dibidus mlitav. Uhh, to su svi primetili." Nastupa ženski glas. "Henri, tebi su potrebne pilule 'Tvrdo-dig'. Uzimaj ih nekoliko dana i bićeš pravi muškarac." "'Tvrdo-dig'?" ponavlja muškarac kao odjek. "Možda bi trebalo da pokušam." Sad opet spikerov glas. "U najbližoj apoteci, ili pišite direktno..." Džo ugasi radio, na tom mestu. Sad znam šta je Vilis hteo da kaže, pomisli on.
<BR>&nbsp;&nbsp;&nbsp;&nbsp;&nbsp;Ogromno hover-vozilo sletalo je na maleni heliodrom na platformi. Čuo je dolazak tog vozila, osetio vibracije i njihanja platforme i kupolastih zgrada na njoj. Dakle, uspeli su, reče on sebi i pohita ka sletištu da ih pozdravi. Noge su mu davale osećaj kao da su od zagrejane termoplastike; jedva se držao da se ne skljoka.
<BR>&nbsp;&nbsp;&nbsp;&nbsp;&nbsp;Harper Boldvin, visok i strog, iziđe prvi. "Tu si ti, Fernrajte." Rukovao se srdačno sa Džoom; sad se činilo da je opušten. "Bila je bitka i po."
<BR>&nbsp;&nbsp;&nbsp;&nbsp;&nbsp;"Šta se desilo?" upita Džo. Za to vreme, jedna žena srednjih godina, oštrog lica, izišla je iz letelice. Pa, za ime Boga, nemojte samo stajati, nego mi recite, razmišljao je. "Kako ste mu izmakli?" upita on, dok je izlazio onaj krupni čova crven u licu, za njim žena sa izgledom matrone, a posle nje mali stidljivko.
<BR>&nbsp;&nbsp;&nbsp;&nbsp;&nbsp;Pojavi se i Jojezova i reče: "Stišaj se, Džo, ti si toliko sklon da se uzbudiš."
<BR>&nbsp;&nbsp;&nbsp;&nbsp;&nbsp;Zatim su iz hoverkrafta na maleni preostali prostor sletišta počela izlaziti neantropomorfna razumna bića. Mnogonogi gastropod, ogromni vilin-konjic, krznata kocka leda, crveni želatin podržan gustom metalnom rešetkom odasvud, jednoventilski cefalopod, dvoventilac ljubaznog izgleda, Nurb K'ol Daak, kvaziarahnid čiji je hitinski oklop svetlucao, a mnogobrojne noge dobovale po platformi... i, najzad, glomazni vozač sa repom nalik na debeli konopac: verjak. Drugi oblici života su skakutali, vukli se, krakali, ili zmijski puzili; svi. I svi su odlazili pod zaštitu tri hermetički zatvorene kupole na platformi, nastojali su da se sklone od noćne hladnoće. Jedino Mali Jojez ostade uz Džoa - i verjak, šofer, koji se vrzmao unaokolo, pušeći cigaru od neke neobične lokalne vrste trave. Verjak je izgledao zadovoljan sobom.
<BR>&nbsp;&nbsp;&nbsp;&nbsp;&nbsp;"Je l' bilo mnogo loše?" upita Džo Jojezovu.
<BR>&nbsp;&nbsp;&nbsp;&nbsp;&nbsp;Još i sad bleda i napeta, ali, kao maločas Harper Boldvin, počinjući da se 'odmotava', Mali reče: "Džo, bilo je jezivo."
<BR>&nbsp;&nbsp;&nbsp;&nbsp;&nbsp;"A niko ništa neće da mi ispriča", reče Džo.
<BR>&nbsp;&nbsp;&nbsp;&nbsp;&nbsp;"Pričaću ja", reče Mali. "Samo mi jedan trenutak daj." Pružila je ruku verjaku, koji je prihvati za šaku, i ponovila: "Samo mi jedan trenutak daj." Drhtala je. Izvadila je cigaretu, pušila je žurno, pružila je ka Džou gestom nuđenja. "Kad smo Ralf i ja bili ovde, koristili smo ovo. Meni pomaže." On odmahnu glavom u znak odbijanja, a ona klimnu glavom. "Da vidimo", reče Mali, zadubivši se u misli. "Posle tvog poziva, iskrcali smo se iz međuzvezdanog broda. Dok smo izlazili, pojavio se Crni Glimung i počeo kružiti iznad broda. Pozvali smo ovog verjaka i..."
<BR>&nbsp;&nbsp;&nbsp;&nbsp;&nbsp;"I ja sam poleteo", reče verjak ponosito.
<BR>&nbsp;&nbsp;&nbsp;&nbsp;&nbsp;"Dabome, poleteo je", reče Mali. "Meni je bila saopštena cela situacija, bez skrivanja ičega, za slučaj da verjak odbije da nas vozi. On je, međutim, vozio, ali samo malo iznad prepreka; recimo na tri metra iznad zgrada, a zatim, na istoj toj visini iznad otvorene ravnice. Što je najvažnije, izabrao je putanju koja mu je bila dobro poznata." Verjaku ona reče: "Zaboravljam, šta si ono rekao, zbog čega ste usavršili tu neobičnu ratnu taktiku. Objasni ponovo."
<BR>&nbsp;&nbsp;&nbsp;&nbsp;&nbsp;Verjak izvadi cigaretu između sivih usana i reče: "Zbog onih koji zabušavaju porez."
<BR>&nbsp;&nbsp;&nbsp;&nbsp;&nbsp;"Ah, da", reče Mali i klimnu glavom Džou. "Na Oračevoj planeti poreske stope su ogromne, u proseku oko sedamdeset odsto od zarađenog bruto prihoda... mada, naravno, ne jednake za sve grupe poreskih platiša, koje se razvrstavaju po visini prihoda. E, sad, verjaci obično voze tim svojim putanjama u suprotnom smeru: pođu iz neke udaljene stambene oblasti, onda u cik-cak, i te stvari, do kosmodroma, izbegavaju ovdašnje policajce i poreznike i uspevaju da ubace putnika u brod tako brzo da ne bude uhvaćen. A čim se nađe u brodu, on je bezbedan, jer je brod po zakonu ekstrateritorijalan, kao ambasada."
<BR>&nbsp;&nbsp;&nbsp;&nbsp;&nbsp;"Ja svaki put uspem da ih umuvam", reče verjak glatko. "U brod, pre nego što bi ih iko mogao uhvatiti. Nijedna policijska krstarica, pa ni sa radarom, ne može mene primetiti, kad se ja privlačim kosmodromu. Za deset godina, samo jednom su me zaustavili, a tada sam bio čist." Verjak se široko isceri, a zatim nastavi da vuče dimove iz cigare.
<BR>&nbsp;&nbsp;&nbsp;&nbsp;&nbsp;Džo reče: "Hoćete li reći da vas je Crni Glimung jurio?"
<BR>&nbsp;&nbsp;&nbsp;&nbsp;&nbsp;"Ne", reče Mali. "Strmoglavio se na međuzvezdani brod, nekoliko minuta posle našeg izlaska iz njega. Brod je sasvim uništen, a Crni Glimung ranjen."
<BR>&nbsp;&nbsp;&nbsp;&nbsp;&nbsp;"Zašto vam je onda bila potrebna zamršena putanja bekstva?" upšita Džo zbunjeno.
<BR>&nbsp;&nbsp;&nbsp;&nbsp;&nbsp;"U tom trenutku se činilo da je to dobra ideja", reče Mali Jojez. "Čujem od Hilde Rajs da Glimung sada napada Crnu katedralu. Jesi li čuo išta dalje, posle one cedulje koju je gospođica Rajs videla preko videotelefona?"
<BR>&nbsp;&nbsp;&nbsp;&nbsp;&nbsp;"Nisam", reče Džo. "Nisam ni gledao; čekao sam da se pojavite."
<BR>&nbsp;&nbsp;&nbsp;&nbsp;&nbsp;"Još jedan jedini minut da smo ostali unutra, u tom brodu, i čekali uzletanje, svi bismo izginuli", reče Mali. "Provukla sam se zaista za malo, Džo. Ne bih želela da to proživim još jednom. Mislim da je stvorenje mislilo da je brod živ, zato što je bio toliko veliki. A mi smo bili tako mali; izgleda da stvorenje nije primetilo čak ni ovoliki hoverkraft."
<BR>&nbsp;&nbsp;&nbsp;&nbsp;&nbsp;"Svašta se dešava na ovoj planeti", reče verjak. Zatim poče da čačka zube, izduženim noktom na palcu ruke. Nekoliko trenutaka potom, najednom ispruži ruku prema Džou.
<BR>&nbsp;&nbsp;&nbsp;&nbsp;&nbsp;"Šta hoćeš?" upita Džo. "Da se rukujemo?"
<BR>&nbsp;&nbsp;&nbsp;&nbsp;&nbsp;"Ne", reče verjak. "Hoću 0,85 krambla. Rekli su da ćeš ti platiti račun, to jest ti ćeš platiti meni što sam ih dovezao svojom vanredno dobrom putanjom za bekstvo."
<BR>&nbsp;&nbsp;&nbsp;&nbsp;&nbsp;"Uputi račun Glimungu", reče Džo.
<BR>&nbsp;&nbsp;&nbsp;&nbsp;&nbsp;"Ti nemaš 0,85 krambla?" upita verjak.
<BR>&nbsp;&nbsp;&nbsp;&nbsp;&nbsp;"Nemam", reče Džo.
<BR>&nbsp;&nbsp;&nbsp;&nbsp;&nbsp;"A ti?" upita verjak Jojezovu.
<BR>&nbsp;&nbsp;&nbsp;&nbsp;&nbsp;"Nikome od nas nije plaćeno", reče Mali. "Platićemo ti kad bude Glimung platio nama."
<BR>&nbsp;&nbsp;&nbsp;&nbsp;&nbsp;"Mogao bih ja pozvati policiju", reče verjak, ali činilo se da je, u osnovi, ipak pomiren sa ovakvim ishodom. Ovo stvorenje je, zapravo, pokorno, razmišljao je Džo. Dozvoliće nam da mu platimo kasnije.
<BR>&nbsp;&nbsp;&nbsp;&nbsp;&nbsp;Mali ga dohvati za mišicu ruke i povede unutra; verjak ostade napolju, da se uzaludno duri. Ali nije pokušao zaustaviti njih dvoje. "Mislim", reče Mali, "da smo postigli veliku pobedu. Mislim, time što smo izmakli Crnom Glimungu, a on je još i ranjen. Koliko je meni poznato, on je i sad na kosmodromu, a vlasti pokušavaju da smisle šta bi s njim. Čekaće da im Glimung kaže šta treba raditi. Tako se ovde postupa već decenijama, zapravo još od dana kad se Glimung doselio. Naime, bar mi je Ralf pričao da je tako. Njega je veoma zanimalo kako Glimung upravlja ovom planetom; imao je običaj da kaže..."
<BR>&nbsp;&nbsp;&nbsp;&nbsp;&nbsp;"Šta ako Glimung ipak umre?" upita Džo.
<BR>&nbsp;&nbsp;&nbsp;&nbsp;&nbsp;"Onda ovom verjaku neće biti plaćeno", reče Mali.
<BR>&nbsp;&nbsp;&nbsp;&nbsp;&nbsp;"Ma ne mislim na to, bre", reče Džo. "Mislim ovo: ako Glimung umre, da li će Crni Glimung biti zakrpljen i da li će mu biti omogućeno da vlada ovom planetom? Umesto pravog? Kao najbolja raspoloživa zamena?"
<BR>&nbsp;&nbsp;&nbsp;&nbsp;&nbsp;"Gospod Bog bi to znao", reče Mali. Pridružila se grupi, mnoštvu najrazličitijih oblika života sa mnogo raznih planeta; prekrstila je ruke na grudima i, tako stojeći, slušala šta Harper Boldvin govori ljubaznom dvoventilcu.
<BR>&nbsp;&nbsp;&nbsp;&nbsp;&nbsp;"Faust uvek umire", reče Harper Boldvin.
<BR>&nbsp;&nbsp;&nbsp;&nbsp;&nbsp;Nurb K'ol Daak odgovori: "Samo u drami Kristofera Marloua, i u legendama na koje se Marlou oslanjao."
<BR>&nbsp;&nbsp;&nbsp;&nbsp;&nbsp;"Svako zna da Faust umire", reče Harper Boldvin; pogledom pređe preko cele mase oblika života okupljene u krug oko njega i dvoventilca. "Zar nije tako?" upita on sve njih.
<BR>&nbsp;&nbsp;&nbsp;&nbsp;&nbsp;Džo reče: "Nije to predodređeno sudbinom."
<BR>&nbsp;&nbsp;&nbsp;&nbsp;&nbsp;"Jeste predodređeno!" uzvrati Harper Boldvin naglašeno. "U Knjizi Kalenda. Izričito. Pogledaj ponovo. Izgubili smo mi to iz vida; trebalo je da odemo dok smo mogli, dok je naš brod bio spreman da uključi svoj pogon za uzletanje."
<BR>&nbsp;&nbsp;&nbsp;&nbsp;&nbsp;"U tom slučaju bismo poginuli", reče kvaziarahnid i uzbuđeno zamaha mnogobrojnim rukama. "Crni Glimung bi tresnuo u brod i tog trena sve nas pobio."
<BR>&nbsp;&nbsp;&nbsp;&nbsp;&nbsp;"Tako je", ubaci Mali.
<BR>&nbsp;&nbsp;&nbsp;&nbsp;&nbsp;"Zaista jeste tako", reče Nurb K'ol Daak, na svoj ljubazan način. "Ovde smo samo zahvaljujući tome što je gospodin Fernrajt uspeo da ostvari razgovor sa gospođicom Hildom Rajs i javi nam da Glimung želi da se evakuišemo iz broda, što smo i učinili, zaista u posled..."
<BR>&nbsp;&nbsp;&nbsp;&nbsp;&nbsp;"Koješta", reče Harper Boldvin ljutito.
<BR>&nbsp;&nbsp;&nbsp;&nbsp;&nbsp;Džo podiže baterijsku svetiljku i ode iz kupole, napolje, na gat. Uperi mlaz svetlosti, dobijene zahvaljujući nuklearnoj, vodonično-helijumskoj energiji baterija, u daleka prostranstva, preko površine mračnih voda, tragajući za - nečim. Za bilo čim. Za bilo kakvim znakom o stanju u kome se nalazi Glimung. Pogleda na ručni časovnik. Maltene čitav sat je prošao od sudara Glimunga sa Crnim Glimungom i njihovog pada na dno Mare Nostruma, gde se Glimung morao boriti sa svojim dvojnikom, a zatim i sa samom Crnom katedralom. Da li je živ? - pitao se Džo. Hoće li sad njegov leš isploviti na površinu, ili će, kao moj leš, ostati dole, ispod, u vilajetu raspadanja, da trune i pretvara se u đubre, da se krije po nekim sandučinama ili drugim skloništima, ne živ, ali, opet, ne ni sasvim inertan? U nekom polurazumnom stanju koje bi moglo trajati vekovima. U tom slučaju, Crna katedrala je slobodna da izroni i pređe na kopno. Ako je Glimung mrtav, nju ništa na može zaustaviti.
<BR>&nbsp;&nbsp;&nbsp;&nbsp;&nbsp;Možda postoji neka nova cedulja. Pokušavao je da opazi bocu u vodi; usmeravao je zrak malo levo, malo desno, pa u širinu, preko ogromnog prostora.
<BR>&nbsp;&nbsp;&nbsp;&nbsp;&nbsp;Nema boce. Ničeg nema.
<BR>&nbsp;&nbsp;&nbsp;&nbsp;&nbsp;Mali Jojez mu priđe. "Je l' ima ičeg?"
<BR>&nbsp;&nbsp;&nbsp;&nbsp;&nbsp;"Nema", reče on škrto.
<BR>&nbsp;&nbsp;&nbsp;&nbsp;&nbsp;"Znaš šta ja mislim?" upita Jojezova. "Mislim, kao što sam uvek mislila, da je njegova sudbina da pretrpi neuspeh. U pravu su i Knjiga i Harper Boldvin. Faust uvek bude potučen, a Glimung je otelovljenje Fausta. Ona borba da se nešto postigne, onaj neumorna silovitost... sve je to tu; predanje je ispunjeno, naime ispunjava se u ovim satima, dok mi stojimo ovde."
<BR>&nbsp;&nbsp;&nbsp;&nbsp;&nbsp;"Može biti", reče Džo, šibajući mlezevima bele svetlosti po vodi.
<BR>&nbsp;&nbsp;&nbsp;&nbsp;&nbsp;Mali ga uze pod ruku i privi se uz njega. "Sad je bezbedno. Mogli bismo otići. Crni nas više ne juri."
<BR>&nbsp;&nbsp;&nbsp;&nbsp;&nbsp;"Ja ostajem ovde." Džo se odmače od nje, nastavljajući da razmahuje zrakom po vodi. Nikakve misli nisu prolazile kroz njegovu svest; mentalno je bio prazan, samo je pasivno slušao i čekao. Čekao neki ključ za rešenje zagonetke; neki znak. Bilo kakav znak o onome što se događa ispod.
<BR>&nbsp;&nbsp;&nbsp;&nbsp;&nbsp;Najednom voda poče da previre. Džo se obruši zracima baterijske svetiljke na tu zonu, napreže se da vidi.
<BR>&nbsp;&nbsp;&nbsp;&nbsp;&nbsp;Nešto ogromno. Trudilo se da izbije na površinu. Heldskala, Glimung, ili - Crna katedrala? - razmišljao je, drhteći. Mase vode su se prevrtale, šištavo ključale; oblaci pare poletali su u vazduh, noć je oživela tutnjavom iz dubina, more je bilo kotao žurbe, uskomešanosti i titanskog napora.
<BR>&nbsp;&nbsp;&nbsp;&nbsp;&nbsp;Mali tiho reče: "To je Glimung. Gadno ranjen."
</P></TD></TR></TABLE>
<P class="next">
<A HREF=p15.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
