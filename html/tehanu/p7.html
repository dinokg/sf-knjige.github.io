<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7. MIŠEVI
<P>&nbsp;&nbsp;&nbsp;&nbsp;&nbsp;Gradoslat, onaj koji se bavio kupovinom ovaca i koji je doneo Ogionovu poruku na imanje u Srednjoj dolini, pojavio se jednoga dana u magovoj kući.
<BR>&nbsp;&nbsp;&nbsp;&nbsp;&nbsp;"Da li ćete prodavati koze, pošto je gospodar Ogion umro?"
<BR>&nbsp;&nbsp;&nbsp;&nbsp;&nbsp;"Možda", odvrati neodređeno Tenar. U stvari, već je počela da se pita od čega će živeti ako ostane u Re Albiju. Kao i sve čarobnjake i Ogiona su izdržavali ljudi koji su se koristili njegovim veštinama i moćima... u njegovom slučaju, svi na Gontu. Trebalo je samo da zatraži i sve što bi mu bilo potrebno dobijao bi uz duboke izraze zahvalnosti, jer su znali da dajući malo dobijaju veoma mnogo: naklonost maga; on nikada nije morao ni da traži. Čak je morao da poklanja višak hrane, odeće, alata i stoke i sve ostale potrepštine i ukrase koji su mu bili nuđeni ili jednostavno ostavljeni na njegovom pragu. "Šta ću ja s tim?" upitao bi, smeteno, stojeći sa naručjem punim pilića koji su ljutito pijukali, jardima tapiserija ili loncima ukiseljene repe.
<BR>&nbsp;&nbsp;&nbsp;&nbsp;&nbsp;Ali Tenar je sve za sobom ostavila u Srednjoj dolini. Kada se iznenada spakovala i krenula, uopšte nije razmišljala o tome koliko bi dugo mogla ostati. Nije ponela ni sedam novčića od slonovače, Kremenkovo blago; niti bi taj novac bio od kakve koristi u selu, osim ako bi njime želela da kupi zemlju ili stoku, ili sklopi posao sa nekim trgovcem iz luke Gont koji prodaje krzna pelavija ili svilu iz Lorbanerija bogatim seljacima i sitnim gospodarima Gonta. Kremenkovo imanje snabdevalo je nju i Teru svime što im je bilo potrebno za jelo i odevanje; međutim, Ogion je držao onih šest koza i gajio pasulj i luk više radi vlastitog zadovoljstva nego iz potrebe. Živela je od onoga što se našlo u njegovoj ostavi, od poklona seljana koji su je darivali radi uspomene na njega i od velikodušnosti tetke Mahovine. Upravo juče vračara je kazala: "Draga, ispileli su se pilići moje kokoške sa prstenom oko vrata, doneću ti dva-tri pilenceta kada počnu da čeprkaju. Mag ih nikada ne bi zadržao, za njega su bili suviše bučni i blesavi, ali kakva ti je to kuća bez pilića na vratima?"
<BR>&nbsp;&nbsp;&nbsp;&nbsp;&nbsp;Njene kokoške su doista ulazile i izlazile sasvim slobodno, spavale na njenom krevetu i obogaćivale miris mračne, zadimljene sobe u kojoj je nezamislivo zaudralo.
<BR>&nbsp;&nbsp;&nbsp;&nbsp;&nbsp;"Ona smeđe-bela jednogodišnja koza davaće puno mleka", reče Tenar čoveku oštrih crta lica.
<BR>&nbsp;&nbsp;&nbsp;&nbsp;&nbsp;"Mislio sam na celo stado", primeti on. "Možda. Ima ih pet ili šest, je li tako?"
<BR>&nbsp;&nbsp;&nbsp;&nbsp;&nbsp;"Šest. Tamo su na pašnjaku, ako želiš da ih pogledaš."
<BR>&nbsp;&nbsp;&nbsp;&nbsp;&nbsp;"Pogledaću ih." Ali nije se ni pomerio. Nijedna strana, razume se, nije smela da pokaže nestrpljenje.
<BR>&nbsp;&nbsp;&nbsp;&nbsp;&nbsp;"Jesi li videla veliki brod koji je doplovio u luku?" upita je on.
<BR>&nbsp;&nbsp;&nbsp;&nbsp;&nbsp;Ogionova kuća je gledala na zapad i sever i iz nje su se mogli videti samo stenoviti rtovi na ulazu u zaliv, Naoružane Stene; ali iz samog sela, sa nekoliko mesta, mogao se videti strmi dvosmerni put za luku Gont kao i dokovi i cela luka. U Re Albiju je praćenje dolazaka i odlazaka brodova predstavljalo svakodnevnu pojavu. Obično je nekoliko staraca sedelo na klupi iza kovačnice, odakle je bio najbolji vidik, i mada možda nikada u životu nisu prešli onih petnaest krivudavih milja puta do luke Gont, pratili su dolaske i odlaske brodova kao da su u pitanju kakvi spektatli, čudnovati, a u isto vreme i poznati, koji su se odigravali samo da bi njih zabavili.
<BR>&nbsp;&nbsp;&nbsp;&nbsp;&nbsp;"Iz Hevnora, reče kovačev mali. Bio je u luci da se nagodi oko šipki. Vratio se gore kasno sinoć. Veliki brod je iz Velike Luke Hevnor, rekao je."
<BR>&nbsp;&nbsp;&nbsp;&nbsp;&nbsp;Verovatno je toliko govorio kako ne bi razmišljala o ceni za koze, a prepredeni izraz najverovatnije su mu davale neobično usađene oči. Velika Luka Hevnor malo je trgovala sa Gontom, siromašnim i udaljenim ostrvom poznatim jedino po čarobnjacima, gusarima i kozama; nešto u rečima, "veliki brod", privuklo joj je pažnju i uznemirilo je, iako nije znala zbog čega.
<BR>&nbsp;&nbsp;&nbsp;&nbsp;&nbsp;"Kazao je takođe da pričaju kako se od nedavna u Hevnoru nalazi kralj", nastavio je kupac ovaca, merkajući je ispod oka.
<BR>&nbsp;&nbsp;&nbsp;&nbsp;&nbsp;"To bi moglo biti dobro", primeti Tenar.
<BR>&nbsp;&nbsp;&nbsp;&nbsp;&nbsp;Gradoslat klimnu. "Moglo bi zadržati onu fukaru od stranaca podalje od nas."
<BR>&nbsp;&nbsp;&nbsp;&nbsp;&nbsp;Tenar, strankinja, ljubazno klimnu.
<BR>&nbsp;&nbsp;&nbsp;&nbsp;&nbsp;"Ali tamo dole u luci ima i onih kojima to neće, možda, biti po volji." Mislio je na gusarske kapetane sa Gonta, čija je vlast nad severoistočnim morima prilično porasla poslednjih godina, tako da su mnogi stari trgovački putevi koji su ih povezivali sa središnjim ostrvima Arhipelaga bili razbijeni ili napušteni; to je donelo bedu svima na Gontu osim gusarima, ali to im nije smetalo da budu junaci u očima većine Gontijaca. Koliko je Tenar znala, njen sin je bio mornar na jednom gusarskom brodu. I možda bezbedniji nego na kakvom trgovačkom brodu sa unapred određenim kursom. Bolje je biti ajkula nego ikra, kao što kažu.
<BR>&nbsp;&nbsp;&nbsp;&nbsp;&nbsp;"Uvek ima onih koji će biti nezadovoljni, bez obzira na sve", primeti Tenar, istog časa se prilagodivši pravilima razgovora, ali ipak ne uspevši da prikrije nestrpljenje tako da je dodala, ustavši: "Pokazaću ti koze. Možeš baciti pogled. Ne znam da li ćemo sve prodati, da li ćemo ijednu prodati." I ona povede čoveka prema kapiji ograđenog pašnjaka i ostavi ga tamo. Nije joj se dopadao. Nije bio kriv što joj je jednom, a možda i dva puta doneo loše vesti, ali nikada nije gledao sabesednika pravo u oči i njoj se nije dopadalo njegovo društvo. Neće mu prodati Ogionove koze. Čak ni Sipi.
<BR>
<BR>&nbsp;&nbsp;&nbsp;&nbsp;&nbsp;Pošto je otišao, ne sklopivši posao, osetila je izvesnu nelagodnost. Rekla mu je: "Nisam sigurna da li ćemo prodavati", bilo je glupo reči mi umesto ja, kada on uopšte nije ni zatražio da porazgovara sa Jastrebom, nijednom ga reči nije ni pomenuo, kao da je uobičajeno da se muškarac pogađa sa ženom, naročito kada ona odbija njegovu ponudu.
<BR>&nbsp;&nbsp;&nbsp;&nbsp;&nbsp;Nije znala kako gledaju na Jastreba, na njegovo prisustvo i neprisustvo, u selu. Ogion, koji se držao po strani i bio ćutljiv i koga su se na neki način plašili, bio je njihov jedini mag i komšija. Možda su bili ponosni na Jastreba, na njegovo ime, na Arhimaga koji je izvesno vreme živeo u Re Albiju i izveo tako sjajne podvige, prevario zmaja na Devedeset Ostrva, doneo odnekud Prsten Eret-Akbe; ali njega nisu poznavali. Niti je on poznavao njih. Od kada je stigao, nije nijednom otišao do sela, boravio je samo u šumi, u divljini. Ranije nije o tome razmišljala, ali on je, nema sumnje, izbegavao selo isto kao i Teru.
<BR>&nbsp;&nbsp;&nbsp;&nbsp;&nbsp;Mora da su razgovarali o njemu. Bilo je to selo, a u selu ljudi pričaju. Međutim, glasine o delima čarobnjaka i maga nisu stizale daleko. Ta stvar je bila isuviše tajnovita, životi ljudi od moći bili su suviše čudni, suviše različiti od njihovih vlastitih. "Mani se toga", čula je seljane iz Srednje doline kako govore kada bi neko suviše slobodno počeo da nagađa o vremetvorcu koji bi im došao u posetu ili o njihovom vlastitom čarobnjaku Bukvi... "Mani se toga. On ide svojim putem, a mi svojim."
<BR>&nbsp;&nbsp;&nbsp;&nbsp;&nbsp;Što se nje tiče, nisu se uopšte zapitali da li je u redu to što ona neguje i služi jednog takvog čoveka od moći; i tu je posredi bilo ono: "Mani se toga". Ni sama nije baš mnogo boravila u selu; prema njoj se nisu odnosili ni prijateljski ni neprijateljski. Nekada je tamo živela u kolibi tkača Lepeze, bila je štićenica starog maga, poslao je Gradoslata po nju u dolinu s druge strane planine; sve je to bilo krajnje povoljno za nju. Ali onda je došla sa detetom koje je užasno izgledalo, sa kojim je svojevoljno usred bela dana hodila unaokolo. Kakva je to žena koja je bila čarobnjakova učenica, čarobnjakova bolničarka? Tu mora da je bilo i te koliko vračanja; uostalom bila je strankinja. Svejedno, bila je žena bogatog seljaka tamo dole u Srednjoj dolini, umro je i ona je sada bila udovica. Ko uostalom može razumeti puteve vračara? Mani se toga, biće bolje da se maneš toga...
<BR>&nbsp;&nbsp;&nbsp;&nbsp;&nbsp;Srela je Arhimaga Zemljomorja dok je prolazila pored baštenske ograde. "Priča se da je stigao brod iz Grada Hevnora."
<BR>&nbsp;&nbsp;&nbsp;&nbsp;&nbsp;Ona zastade. Napravio je pokret, koji je istog časa zauzdao, ali bilo joj je jasno da je nameravao da se okrene i pobegne, da se da u beg kao miš pred sokolom.
<BR>&nbsp;&nbsp;&nbsp;&nbsp;&nbsp;"Gede!" oslovi ga ona. "Šta je bilo?"
<BR>&nbsp;&nbsp;&nbsp;&nbsp;&nbsp;"Ne mogu", poče on. "Ne mogu izići pred njih."
<BR>&nbsp;&nbsp;&nbsp;&nbsp;&nbsp;"Pred koga?"
<BR>&nbsp;&nbsp;&nbsp;&nbsp;&nbsp;"Pred njegove ljude. Pred kraljeve ljude."
<BR>&nbsp;&nbsp;&nbsp;&nbsp;&nbsp;Lice mu je posivelo, postalo isto onakvo kakvo je bilo kada je tek stigao, i sve vreme se osvrtao oko sebe tražeći mesto da se sakrije.
<BR>&nbsp;&nbsp;&nbsp;&nbsp;&nbsp;Njegov užas bio je toliko jak i nemoćan da je razmišljala samo o tome kako da ga poštedi. "Ne moraš da se sretneš s njima. Ako bilo ko dođe, ja ću ga već otpremiti. Hajdemo sada u kuću. Ništa nisi jeo celog dana."
<BR>&nbsp;&nbsp;&nbsp;&nbsp;&nbsp;"Dolazio je neki čovek", pomenu on.
<BR>&nbsp;&nbsp;&nbsp;&nbsp;&nbsp;"Gradoslat, cenkao se oko koza. Otpremila sam ga. Hajdemo!"
<BR>&nbsp;&nbsp;&nbsp;&nbsp;&nbsp;Pošao je s njom; kada su se našli u kući, zatvorila je vrata.
<BR>&nbsp;&nbsp;&nbsp;&nbsp;&nbsp;"Ne mogu ti ništa, sigurno, Gede. Zašto bi ti želeli nešto?"
<BR>&nbsp;&nbsp;&nbsp;&nbsp;&nbsp;Seo je za sto i stao tupo da odmahuje glavom. "Ne, ne."
<BR>&nbsp;&nbsp;&nbsp;&nbsp;&nbsp;"Znaju li da si ovde?"
<BR>&nbsp;&nbsp;&nbsp;&nbsp;&nbsp;"Ne znam."
<BR>&nbsp;&nbsp;&nbsp;&nbsp;&nbsp;"Čega se to plašiš?" upitala ga je, bez nervoze, ali sa izvesnom racionalnom rešenošću.
<BR>&nbsp;&nbsp;&nbsp;&nbsp;&nbsp;Sakrio je lice u šake i stao da trlja slepoočnice i čelo, oborenog pogleda. "Bio sam..." poče. "Nisam..."
<BR>&nbsp;&nbsp;&nbsp;&nbsp;&nbsp;To je bilo sve što je uspeo da kaže.
<BR>&nbsp;&nbsp;&nbsp;&nbsp;&nbsp;Prekinula ga je, rekavši: "U redu, sve je u redu." Nije se usudila da ga dodirne kako ne bi osetio još jače poniženje, pomislivši da ga sažaljeva. Bila je ljuta na njega i zbog njega. "To se njih ne tiče", reče ona, "ni gde si ni šta si, pa ni čime si odabrao da se baviš ili ne baviš! Ako dođu ovamo, otići će neobavljena posla." To je Ševa imala običaj da kaže. Osetila je da joj mnogo nedostaje ta obična, razumna žena. "Možda dolazak tog broda nema nikakve veze s tobom. Možda jure gusare. To bi bilo korisno, kralj bi se latio pravog posla kada bi počeo da ih progoni... pronašla sam neko vino u stražnjem delu kredenca, nekoliko boca, pitam se koliko dugo ih je Ogion tamo krio. Mislim da bi nam oboma prijala po čaša vina. I malo hleba i sira. Mala je večerala i otišla sa Vreskom da hvata žabe. Možda ćemo za večeru imati žablje batake. Za sada samo hleb i sir. I vino. Pitam se odakle li je, ko ga je doneo Ogionu, koliko je staro?" I tako je ona nastavila da brblja, ženska posla, poštedevši ga truda da joj odgovara ili da pogrešno tumači tišinu između rečenica, dok nije prebrodio krizu srama, stavio nekoliko zalogaja u usta i popio čašu starog, ukusnog, rujnog vina.
<BR>&nbsp;&nbsp;&nbsp;&nbsp;&nbsp;"Biće najbolje da odem, Tenar", reče on. "Dok ne naučim da se ponašam kao običan čovek kakav sam sada."
<BR>&nbsp;&nbsp;&nbsp;&nbsp;&nbsp;"Kuda ćeš?"
<BR>&nbsp;&nbsp;&nbsp;&nbsp;&nbsp;"U planinu."
<BR>&nbsp;&nbsp;&nbsp;&nbsp;&nbsp;"Da lutaš... poput Ogiona?" Pogledala ga je. Setila se vremena kada su zajedno hodili putevima Atuana, pa mu se narugala: "Da li čarobnjaci često prose?" A on joj je odgovorio: "Da, ali se trude da daju nešto zauzvrat."
<BR>&nbsp;&nbsp;&nbsp;&nbsp;&nbsp;Oprezno ga je upitala: "Da li bi izvesno vreme mogao da radiš kao vremetvorac, ili nalazač?" Napunila je sebi čašu do vrha.
<BR>&nbsp;&nbsp;&nbsp;&nbsp;&nbsp;On odmahnu glavom. Otpio je malo vina i okrenuo glavu u stranu. "Ne", odvratio je. "Ništa od toga. Baš ništa."
<BR>&nbsp;&nbsp;&nbsp;&nbsp;&nbsp;Nije mu verovala. Želela je da se pobuni, da porekne, da mu kaže: Kako je to moguće, kako možeš da kažeš nešto tako... kao da si zaboravio sve što si znao, sve što si naučio od Ogiona, na Rouku i na svojim putovanjima! Nisi mogao zaboraviti reči, imena, način na koji deluje tvoja umetnost. Učio si, zaslužio si svoju moć!... Pazila je dobro da mu ništa od toga ne kaže, ali je ipak promrmljala: "Ne razumem. Kako je sve moglo..."
<BR>&nbsp;&nbsp;&nbsp;&nbsp;&nbsp;"Šolja vode", prekinu je on, nagnuvši malo čašu kao da će prosuti tečnost iz nje. A posle kraćeg vremena dodade: "Ne razumem zašto me je doneo nazad. Ljubaznost mladih je okrutna... I tako sam ja ovde, moram da se saživim sa tim, dok ne budem u stanju da se vratim."
<BR>&nbsp;&nbsp;&nbsp;&nbsp;&nbsp;Nije joj bilo baš jasno šta je želeo time da kaže, ali je osetila u njegovom glasu izvestan prizvuk krivice, žaljenja, što ju je zaprepastilo i razljutilo. Ukočeno je rekla: "Kalesin te je doneo ovamo."
<BR>&nbsp;&nbsp;&nbsp;&nbsp;&nbsp;U kući je bilo mračno jer su vrata bila zatvorena i kasno popodnevno sunce dopiralo je unutra samo kroz mali prozor okrenut prema zapadu. Nije mogla da razazna izraz na njegovom licu; uskoro potom, podigao je čašu prema njoj, ovlaš se osmehnuo i prineo je usnama.
<BR>&nbsp;&nbsp;&nbsp;&nbsp;&nbsp;"Ovo vino", reče. "Mora da ga je Ogionu doneo neki bogati trgovac ili gusar. Nikada nisam pio takvo. Čak ni u Hevnoru." Okretao je zdepastu čašu među šakama, zagledan u nju. "Nadenuću sebi neko ime i poći na drugu stranu planine, u Armout i zemlju Istočne šume, odakle potičem. Oni će uskoro skupljati seno. Uvek ima za sve dovoljno posla za vreme žetve i u vreme skupljanja sena."
<BR>&nbsp;&nbsp;&nbsp;&nbsp;&nbsp;Nije znala šta da mu odgovori. Bio je veoma slab i loše je izgledao, tako da će mu neko samo iz sažaljenja dati sličan posao, ili možda iz okrutnosti; a ako ga i dobije, neće biti u stanju da ga obavlja.
<BR>&nbsp;&nbsp;&nbsp;&nbsp;&nbsp;"Putevi više nisu kakvi su bili", reče ona. "Poslednjih godina, posvuda se mogu sresti lopovi i razne bande. Strani ološ, kao što bi rekao moj prijatelj Gradoslat. Nije više bezbedno putovati sam."
<BR>&nbsp;&nbsp;&nbsp;&nbsp;&nbsp;Dok ga je posmatrala pri slaboj svetlosti da bi videla kako će ovo da primi, upitala sa na tren kako se oseća čovek koji se ne plaši nijednog ljudskog bića... kako mu je kada mora da nauči da se plaši.
<BR>&nbsp;&nbsp;&nbsp;&nbsp;&nbsp;"Ogion je i dalje odlazio...", poče on, pa ućuta; setio se da je Ogion bio mag.
<BR>&nbsp;&nbsp;&nbsp;&nbsp;&nbsp;"Tamo dole, u južnom delu ostrva", nastavi Tenar, "uvek traže pastire. Za ovce, koze, stoku. Odvode ih u brda pre Dugog Plesa i napasaju tamo sve dok ne počnu kiše. Nikad nemaju dovoljno pastira. "Otpila je veliki gutljaj vina. Ukus koji joj je ono ostavljalo u ustima podsetio ju je na zmajevo ime. "Ali zašto ne bi mogao da ostaneš ovde?"
<BR>&nbsp;&nbsp;&nbsp;&nbsp;&nbsp;"Ne u Ogionovoj kući. Prvo će ovamo doći."
<BR>&nbsp;&nbsp;&nbsp;&nbsp;&nbsp;"Pa šta i ako dođu? Šta bi mogli da traže od tebe?"
<BR>&nbsp;&nbsp;&nbsp;&nbsp;&nbsp;"Da budem ono što sam nekada bio."
<BR>&nbsp;&nbsp;&nbsp;&nbsp;&nbsp;Sledila se od očajanja koje je izbijalo iz svake njegove reči.
<BR>&nbsp;&nbsp;&nbsp;&nbsp;&nbsp;Ćutala je, pokušavajući da se seti kako je to kada si moćan, kako se osećala kada je ona bila Pojedena, Jedina Sveštenica Grobnica u Atuanu, i kako se osećala kada je sve to izgubila, odbacila, postala samo Tenar, samo ono što, u stvari, jeste. Prisetila se i vremena kada je bila žena u cvetu mladosti i vremena kada je odgajala decu i imala muža, koje je potom izgubila, posle čega je ostarila i postala udovica, postala nemoćna. Ali ipak nikako nije mogla da razume njegov stid, njegovu agoniju poniženja. Možda samo muškarac može tako da se oseća. Žena se navikne na stid.
<BR>&nbsp;&nbsp;&nbsp;&nbsp;&nbsp;Ili je možda tetka Mahovina bila u pravu, možda ljuska stvarno ostane prazna kada se izvadi jezgro.
<BR>&nbsp;&nbsp;&nbsp;&nbsp;&nbsp;Tako razmišljaju vračare, pomisli ona. U želji da i njemu i sebi skrene misli na nešto drugo, i zahvaljujući pitkom, jakom vinu koje je ubrzalo rad njenog uma i jezika, ona reče: "Znaš li da sam mislila... u vreme kada me je Ogion podučavao, a ja odbila da nastavim i otišla, pronašla svog seljaka i udala se za njega... mislila sam, pošto sam to učinila, mislila sam na dan svoje svadbe, da će se Ged naljutiti na mene kada bude čuo za ovo!" Izgovorila je to kroz smeh.
<BR>&nbsp;&nbsp;&nbsp;&nbsp;&nbsp;"I jesam", priznade on.
<BR>&nbsp;&nbsp;&nbsp;&nbsp;&nbsp;Čekala je.
<BR>&nbsp;&nbsp;&nbsp;&nbsp;&nbsp;On dodade: "Bio sam razočaran."
<BR>&nbsp;&nbsp;&nbsp;&nbsp;&nbsp;"Ljut", reče ona.
<BR>&nbsp;&nbsp;&nbsp;&nbsp;&nbsp;"Ljut", potvrdi on.
<BR>&nbsp;&nbsp;&nbsp;&nbsp;&nbsp;Napunio joj je čašu do vrha.
<BR>&nbsp;&nbsp;&nbsp;&nbsp;&nbsp;"Tada sam posedovao moć da prepoznam moć", nastavi on. "A ti... ti si sijala, na tom užasnom mestu, u Lavirintu, u toj tami..."
<BR>&nbsp;&nbsp;&nbsp;&nbsp;&nbsp;"Reci mi onda: šta je trebalo da učinim sa svojom moći i znanjem koje je Ogion pokušao da mi utuvi u glavu?"
<BR>&nbsp;&nbsp;&nbsp;&nbsp;&nbsp;"Da ih iskoristiš."
<BR>&nbsp;&nbsp;&nbsp;&nbsp;&nbsp;"Kako?"
<BR>&nbsp;&nbsp;&nbsp;&nbsp;&nbsp;"Kao što se koristi Umetnost Magije."
<BR>&nbsp;&nbsp;&nbsp;&nbsp;&nbsp;"Ko kada je koristi?"
<BR>&nbsp;&nbsp;&nbsp;&nbsp;&nbsp;"Čarobnjaci", odgovori on teška srca.
<BR>&nbsp;&nbsp;&nbsp;&nbsp;&nbsp;"Pod magijom se podrazumevaju veštine, umetnost čarobnjaka, maga?"
<BR>&nbsp;&nbsp;&nbsp;&nbsp;&nbsp;"Šta bi drugo trebalo da se podrazumeva?"
<BR>&nbsp;&nbsp;&nbsp;&nbsp;&nbsp;"Da li je ona samo to?"
<BR>&nbsp;&nbsp;&nbsp;&nbsp;&nbsp;Zadubio se u misli, jednom ili dvaput podigavši pogled prema njoj.
<BR>&nbsp;&nbsp;&nbsp;&nbsp;&nbsp;"Dok me je Ogion podučavao", nastavi ona, "ovde... tamo kod ognjišta... rečima Prastarog Govora, izgovarala sam ih s istom lakoćom ili mukom kao i on. Kao da sam učila jezik koji sam govorila pre no što sam se rodila. Ali ostalo... predanja, rune moći, čarolije, pravila, podizanje sila... sve je to za mene bilo mrtvo. Nečiji tuđi jezik. Obično sam ovako to sebi predstavljala: mogu se obući kao ratnik, uzeti u ruku koplje i mač, perjanicu i sve ostalo, ali ništa od toga mi neće pristajati, je li tako? Šta bih ja sa mačem? Da li bi on od mene mogao da napravi junaka? Bila bih ono što jesam u odeći koja nije za mene, i to je sve, jedva bih mogla i da hodam."
<BR>&nbsp;&nbsp;&nbsp;&nbsp;&nbsp;Srknula je vino.
<BR>&nbsp;&nbsp;&nbsp;&nbsp;&nbsp;"Zato sam se svukla", objasni ona, "i navukla vlastitu odeću."
<BR>&nbsp;&nbsp;&nbsp;&nbsp;&nbsp;"Šta je Ogion kazao kada si ga napustila?"
<BR>&nbsp;&nbsp;&nbsp;&nbsp;&nbsp;"Kada je Ogion uopšte govorio?"
<BR>&nbsp;&nbsp;&nbsp;&nbsp;&nbsp;To mu je ponovo izmamilo ovlašni osmeh. Ništa nije uzvratio.
<BR>&nbsp;&nbsp;&nbsp;&nbsp;&nbsp;Ona klimnu.
<BR>&nbsp;&nbsp;&nbsp;&nbsp;&nbsp;Posle izvesnog vremena, nastavila je još blažim glasom: "Uzeo me je jer si me ti doveo k njemu. Posle tebe nije više želeo da prima šegrte i nikada ne bi primio devojku da nije bilo tebe, da ti to od njega nisi zatražio. Međutim, voleo me je. Učinio mi je čast. I ja sam njega volela i poštovala. Ali nije mogao da mi pruži ono što sam želela, a ja nisam mogla da primim ono što je on mogao da mi pruži. On je toga bio svestan. Ali, Gede, sasvim se nešto drugo dogodilo kada je ugledao Teru. Dan pre no što je umro. Ti tvrdiš, a i Mahovina mi je to kazala, da moć prepoznaje moć. Ne znam šta je video u njoj, ali je kazao: 'Poduči je!' I još je kazao..."
<BR>&nbsp;&nbsp;&nbsp;&nbsp;&nbsp;Ged je čekao.
<BR>&nbsp;&nbsp;&nbsp;&nbsp;&nbsp;"Rekao je: 'Plašiće je se.' I još je kazao: 'Nauči je svemu! Ne Rouk.' Ne znam šta je pod tim mislio. Kako ja to da znam? Da sam ostala ovde sa njim, možda bih bila u stanju da je podučavam. Ali mislila sam, doći će Ged, on će znati. On će znati šta treba da nauči, šta treba da zna, mala moja jadnica."
<BR>&nbsp;&nbsp;&nbsp;&nbsp;&nbsp;"Ne znam", odvrati on jedva čujno. "Video sam... u detetu sam video samo... da joj je naneta nepravda. Zlo."
<BR>&nbsp;&nbsp;&nbsp;&nbsp;&nbsp;Ispio je vino do kraja.
<BR>&nbsp;&nbsp;&nbsp;&nbsp;&nbsp;"Nemam šta da joj pružim", dodade on.
<BR>&nbsp;&nbsp;&nbsp;&nbsp;&nbsp;Na vratima se začu tiho kucanje. On istog časa podiže pogled i ponovo bespomoćno iskrenu telo, tražeći mesto da se sakrije.
<BR>&nbsp;&nbsp;&nbsp;&nbsp;&nbsp;Tenar ode do vrata, odškrinu ih malo i namirisa Mahovinu pre no što ju je ugledala.
<BR>&nbsp;&nbsp;&nbsp;&nbsp;&nbsp;"Ljudi u selu", prošaputa starica dramatičnim glasom. "Iz Luke je stigla gomila gospode, sa velikog broda što je pristigao iz grada Hevnora, tako vele. Kažu da su došli po Arhimaga."
<BR>&nbsp;&nbsp;&nbsp;&nbsp;&nbsp;"On ne želi da ih vidi", jedva čujno odvrati Tenar. Nije imala pojma šta da preduzme.
<BR>&nbsp;&nbsp;&nbsp;&nbsp;&nbsp;"I ne treba", primeti vračara. Posle pauze, ona upita: "Gde je on?"
<BR>&nbsp;&nbsp;&nbsp;&nbsp;&nbsp;"Ovde", javi joj se Jastreb, prišavši vratima i šire ih otvorivši. Mahovina ga odmeri, ali ništa ne reče.
<BR>&nbsp;&nbsp;&nbsp;&nbsp;&nbsp;"Znaju li gde sam?"
<BR>&nbsp;&nbsp;&nbsp;&nbsp;&nbsp;"Od mene nisu saznali", reče Mahovina.
<BR>&nbsp;&nbsp;&nbsp;&nbsp;&nbsp;"Ako dođu ovamo", poče Tenar, "treba samo da ih otpremiš... konačno, ti si Arhimag..."
<BR>&nbsp;&nbsp;&nbsp;&nbsp;&nbsp;Ni on ni Mahovina nisu obraćali pažnju na nju.
<BR>&nbsp;&nbsp;&nbsp;&nbsp;&nbsp;"U moju kuću neće sigurno doći", reče Mahovina. "Pođi sa mnom, ako želiš."
<BR>&nbsp;&nbsp;&nbsp;&nbsp;&nbsp;Krenuo je za njom, samo nemo pogledavši Tenar.
<BR>&nbsp;&nbsp;&nbsp;&nbsp;&nbsp;"Ali šta da im kažem?" upita ona.
<BR>&nbsp;&nbsp;&nbsp;&nbsp;&nbsp;"Ništa, draga", odvrati vračara.
<BR>
<BR>&nbsp;&nbsp;&nbsp;&nbsp;&nbsp;Vreska i Teru su se vratile iz baruština donevši sedam mrtvih žaba u mrežastoj torbi, i Tenar se dala na posao; odeskla je noge i ogulila ih za lovačku večeru. Upravo je završavala, kada je začula napolju glasove i, podigavši pogled prema otvorenim vratima, ugledala na njima neke ljude... muškarce sa šeširima, u odeći protkanoj zlatom, bleštavilom... "Gospodarice Goha?" začu se jedan učtiv glas.
<BR>&nbsp;&nbsp;&nbsp;&nbsp;&nbsp;"Izvolite, uđite", pozva ih ona.
<BR>&nbsp;&nbsp;&nbsp;&nbsp;&nbsp;Prihvatili su poziv: petorica muškaraca, činilo se da ih je dvostruko više jer je prostorija bila niska, a oni visoki i krupni. Stali su da se osvrću oko sebe; dobro je znala šta su videli.
<BR>&nbsp;&nbsp;&nbsp;&nbsp;&nbsp;Videli su ženu koja je stajala kod stola, držeći dugačak, oštar nož. Na stolu se nalazila daska za sečenje, a na njoj, na jednoj strani, mala gomila oguljenih zelenkasto-belih bataka, na drugoj, gomila debelih, krvavih, mrtvih žaba. Iz senke iza vrata nešto je provirilo... dete, ali unakaženo dete, zbrčkano, s pola lica, sa šakom u obliku motke. Na krevetu, u niši ispod jedinog prozora, sedela je krupna, koščata, mlada žena i zurila u njih širom otvorenih usta. Šake su joj bile krvave i blatnjave, a vlažna suknja joj je mirisala na baruštinu. Kada je primetila da je gledaju, pokušala je da sakrije lice podigavši suknju i otkrivši noge do butina.
<BR>&nbsp;&nbsp;&nbsp;&nbsp;&nbsp;Skrenuli su pogled sa nje i deteta i više nisu imali u koga da gledaju sem u ženu sa mrtvim žabama.
<BR>&nbsp;&nbsp;&nbsp;&nbsp;&nbsp;"Gospodarice Goha", ponovi jedan od njih.
<BR>&nbsp;&nbsp;&nbsp;&nbsp;&nbsp;"Tako me zovu", odvrati ona.
<BR>&nbsp;&nbsp;&nbsp;&nbsp;&nbsp;"Dolazimo iz Hevnora, od kralja", nastavi čovek uljudnim glasom. Nije jasno mogla da mu vidi lice naspram svetlosti. "Tražimo Arhimaga, Jastreba sa Gonta. Krunidba kralja Lebanena obaviće se krajem jeseni i on želi da Arhimag, njegov gospodar i prijatelj, bude sa njim kako bi se pripremio za krunidbu i kako bi ga krunisao, ako želi."
<BR>&nbsp;&nbsp;&nbsp;&nbsp;&nbsp;Čovek je govorio tečno i formalno, kao da se obraća kakvoj dami u palati. Na sebi je imao kožne pantalone nenapadne boje i lanenu košulju prašnjavu od penjanja iz luke Gont, ali od odlične tkanine, oko grla opšivenu zlatnim nitima.
<BR>&nbsp;&nbsp;&nbsp;&nbsp;&nbsp;"On nije ovde", reče Tenar.
<BR>&nbsp;&nbsp;&nbsp;&nbsp;&nbsp;Nekoliko seoskih derana provirilo je kroz vrata, povuklo se, ponovo provirilo, pa vičući pobeglo.
<BR>&nbsp;&nbsp;&nbsp;&nbsp;&nbsp;"Možda biste nam mogli reći gde je, gospodarice Goha", primeti čovek.
<BR>&nbsp;&nbsp;&nbsp;&nbsp;&nbsp;"Ne mogu."
<BR>&nbsp;&nbsp;&nbsp;&nbsp;&nbsp;Sve ih je odmerila. Strah koji je u početku osetila... koji je na nju možda preneo upaničeni Jastreb, ili je to bila puka glupava smetenost pred strancima... polako je jenjavao. Nalazila se u Ogionovoj kući; i savršeno je dobro znala zašto se Ogion nikada nije plašio važnih ljudi.
<BR>&nbsp;&nbsp;&nbsp;&nbsp;&nbsp;"Mora da ste umorni posle tog dugog puta", primeti ona. "Izvolite, sedite. Imam vina. Samo da operem čaše."
<BR>&nbsp;&nbsp;&nbsp;&nbsp;&nbsp;Odnela je dasku za sečenje na kredenac, spremila žablje batake u ostavu, ostalo sastrugala u vedro za otpatke koje će Vreska odneti svinjama tkača Lepeze, zatim je oprala šake, ruke i nož u sudoperi, nasula svežu vodu i izribala dve čaše iz kojih su ona i Jastreb pili. U kredencu su se nalazile samo još jedna čaša i dve glinene šolje bez drški. Iznela ih je na sto i posetiocima nalila vino; u boci je ostalo taman toliko da ih sve posluži. Izmenjali su poglede, nisu seli. Mogli su se opravdati nedostatkom stolica. Međutim, pravila gostoprimstva nisu im dozvoljavala da odbiju ono što im je ponudila. Uz učtivo mrmljanje prihvatili su se, ko čaše ko šolje. Nazdravivši joj, prineli su ih ustima.
<BR>&nbsp;&nbsp;&nbsp;&nbsp;&nbsp;"Ko bi rekao!" primeti jedan od njih.
<BR>&nbsp;&nbsp;&nbsp;&nbsp;&nbsp;"Andradi... Kasna Žetva", dodade drugi, sa okruglim očima.
<BR>&nbsp;&nbsp;&nbsp;&nbsp;&nbsp;Treći odmahnu glavom. "Andradi... Godina Zmaja", izjavi on svečano.
<BR>&nbsp;&nbsp;&nbsp;&nbsp;&nbsp;Četvrti klimnu i ponovo srknu, gotovo pobožno.
<BR>&nbsp;&nbsp;&nbsp;&nbsp;&nbsp;Peti, koji joj se prvi obratio, podiže glinenu šolju ponovo prema Tenar i reče: "Počastili ste nas kraljevskim vinom, gospodarice."
<BR>&nbsp;&nbsp;&nbsp;&nbsp;&nbsp;"Pripadalo je Ogionu", odvrati ona. "Ovo je bila Ogionova kuća. Ovo je Aihalova kuća. Da li ste to znali, gospodo?"
<BR>&nbsp;&nbsp;&nbsp;&nbsp;&nbsp;"Jesmo, gospodarice. Kralj nas je poslao u ovu kuću, uveren da će Arhimag ovamo doći; kada je glas o smrti njenog gospodara stigao do Rouka i Hevnora, bio je još ubeđeniji u to. Međutim, Arhimaga je sa Rouka odneo zmaj. I nikakav glas niti pošiljku nije od tada poslao ni na Rouk ni kralju. I kralja bi veoma veselilo, a bilo bi i u interesu svih nas, da znamo da je Arhimag ovde i da je dobro. Da li je došao ovamo, gospodarice?"
<BR>&nbsp;&nbsp;&nbsp;&nbsp;&nbsp;"Ne mogu da vam kažem", odvrati ona, ali to je bilo bedno okolišenje, kojim se po drugi put poslužila i ona je dobro znala da je to i njima jasno. Ispravila se i ostala da stoji iza stola. "To jest, neću vam reći. Hoću reći, ako Arhimag želi da dođe, doći će. Ako ne želi da ga nađete, nećete ga naći. Sigurno ga nećete tražiti protiv njegove volje."
<BR>&nbsp;&nbsp;&nbsp;&nbsp;&nbsp;Najstariji od muškaraca, i najviši, reče: "Kraljeva volja je naša volja."
<BR>&nbsp;&nbsp;&nbsp;&nbsp;&nbsp;Prvi govornik reče mnogo pomirljivije: "Mi smo samo glasnici. Ono što je između kralja i Arhimaga od Ostrva tiče se samo njih. Naše je da prenesemo poruku i dobijemo odgovor."
<BR>&nbsp;&nbsp;&nbsp;&nbsp;&nbsp;"Potrudiću se, ako budem u prilici, da vaša poruka stigne do njega."
<BR>&nbsp;&nbsp;&nbsp;&nbsp;&nbsp;"A odgovor?" upita najstariji.
<BR>&nbsp;&nbsp;&nbsp;&nbsp;&nbsp;Ćutala je, pa je prvi govornik primetio: "Ostaćemo nekoliko dana u kući gospodara od Re Albija koji nam je, čuvši za prispeće našeg broda, ponudio svoje gostoprimstvo."
<BR>&nbsp;&nbsp;&nbsp;&nbsp;&nbsp;Prožeo ju je osećaj kao da joj je neko postavio zamku ili da joj steže omču oko vrata, mada nije znala zašto. Jastrebova ranjivost, njegovo osećanje vlastite nemoći, prešli su i na nju. Onako smušena, iskoristila je svoj izgled, izgled obične domaćice, sredovečne gazdarice... ali da li je to bio privid? To je bila i istina, a te stvari su još tananije od prerušavanja i promena oblika koje izvode čarobnjaci... Pognula je glavu i rekla: "Tamo će vaša gospodstva imati više udobnosti. Kao što vidite mi ovde živimo krajnje skromno, kao što je živeo i stari mag."
<BR>&nbsp;&nbsp;&nbsp;&nbsp;&nbsp;"I pijete vino sa Andrada", primeti onaj koji je odredio berbu, bistrooki, zgodni muškarac izvijenog osmeha. Ona je, nastavila da igra svoju ulogu i ostala da stoji pognute glave. Ali čim su se oprostili i otišli, bilo joj je jasno da, bez obzira na to kako izgledala i šta bila, ako sada još ne znaju da je ona Tenar od Prstena, to će uskoro saznati; takođe će saznati da lično poznaje Arhimaga i da preko nje mogu doći do njega ako su rešeni da ga pronađu.
<BR>&nbsp;&nbsp;&nbsp;&nbsp;&nbsp;Kada su otišli, odahnula je s olakšanjem. Isto je učinila i Vreska i konačno zatvorila usta koja je držala otvorena sve vreme dok su bili tu.
<BR>&nbsp;&nbsp;&nbsp;&nbsp;&nbsp;"Nikada", izgovori ona dubokim glasom punim zadovoljstva i ode da vidi gde su se dele koze.
<BR>&nbsp;&nbsp;&nbsp;&nbsp;&nbsp;Teru iziđe iz mraka iza vrata, gde se pred strancima zabarikadirala zajedno sa Ogionovom palicom, Tenarinim štapom od jove i svojom šibom od leske. Kretala se ukočeno, postrance, što inače nije radila od kada su bile ovde, ne podižući pogled, sa unakaženom stranom lica priljubljenom uz rame.
<BR>&nbsp;&nbsp;&nbsp;&nbsp;&nbsp;Tenar joj priđe i kleknu kako bi je zagrlila. "Teru", reče ona, "oni te neće povrediti. Ne žele nikome zlo."
<BR>&nbsp;&nbsp;&nbsp;&nbsp;&nbsp;Dete je odbijalo da je pogleda. Puštala je Tenar da je drži poput komada drveta.
<BR>&nbsp;&nbsp;&nbsp;&nbsp;&nbsp;"Ako mi kažeš da ih više ne puštam u kuću, neću ih pustiti."
<BR>&nbsp;&nbsp;&nbsp;&nbsp;&nbsp;Posle izvesnog vremena dete se malo pomerilo i upitalo svojim promuklim, dubokim glasom: "Šta će učiniti Jastrebu?"
<BR>&nbsp;&nbsp;&nbsp;&nbsp;&nbsp;"Ništa", odvrati Tenar. "Neće mu ništa! Ovde su... ovde su da mu ukažu počast."
<BR>&nbsp;&nbsp;&nbsp;&nbsp;&nbsp;Ali počela je da shvata šta bi za njega značilo to ukazivanje počasti... nepriznavanje njegovog gubitka, nepriznavanje bola koji ga je izjedao zbog onoga što je izgubio, primorali bi ga da igra ulogu osobe kakva više nije bio.
<BR>&nbsp;&nbsp;&nbsp;&nbsp;&nbsp;Kada je pustila dete, Teru je otišla do ormana i izvadila Ogionovu metlu. Vredno je počela da čisti pod tamo gde su stajali ljudi iz Hevnora, uklanjajući otiske njihovih stopala, uklanjajući prašinu sa njihovih stopala, izbacujući je napolje kroz vrata, preko praga.
<BR>&nbsp;&nbsp;&nbsp;&nbsp;&nbsp;Posmatrajući je, Tenar je odlučila.
<BR>&nbsp;&nbsp;&nbsp;&nbsp;&nbsp;Prišla je polici na kojoj su se nalazili tri Ogionove velike knjige. Pronašla je nekoliko guščijih pera i napola sasušenu bočicu mastila, ali ni komadić hartije ili pergamenta. Stisnula je zube, jer joj je bila mrska i sama pomisao da ošteti nešto tako sveto kao što je knjiga, ali ipak je obeležila i iscepala usku traku sa poslednje prazne strane iz Knjige Runa. Sela je za sto, umočila pero i počela da piše. Ni mastilo ni reči nisu lako dolazili. Jedva da je koju reč napisala od kada je sedela za ovim istim stolom pre četvrt veka, dok joj je Ogion virio preko ramena, učeći je rune na hardiškom i Velike Rune Moći. Napisala je:
<BR>
<BR>&nbsp;&nbsp;&nbsp;&nbsp;&nbsp;idi hrastovo imanje u srednja dolina kod bistropotok
<BR>&nbsp;&nbsp;&nbsp;&nbsp;&nbsp;kaži goha poslala paziš baštu radiš i ovce čuvaš
<BR>
<BR>&nbsp;&nbsp;&nbsp;&nbsp;&nbsp;Bilo joj je potrebno skoro isto onoliko vremena da to pročita koliko i da napiše. Teru je završila sa čišćenjem i sada ju je promatrala, krajnje pažljivo.
<BR>&nbsp;&nbsp;&nbsp;&nbsp;&nbsp;Dodala je još jednu reč:
<BR>
<BR>&nbsp;&nbsp;&nbsp;&nbsp;&nbsp;noćas
<BR>
<BR>&nbsp;&nbsp;&nbsp;&nbsp;&nbsp;"Gde je Vreska?" upita ona dete, dok je presavijala hartiju jednom, pa drugi put. "Treba ovo da odnese do kuće tetke Mahovine."
<BR>&nbsp;&nbsp;&nbsp;&nbsp;&nbsp;Žudela je da sama pođe, da vidi Jastreba, ali nije se usuđivala da je ne bi opazili, u slučaju da motre na nju, misleći da će ih onda odvesti do njega.
<BR>&nbsp;&nbsp;&nbsp;&nbsp;&nbsp;"Ja ću poći", prošaputa Teru.
<BR>&nbsp;&nbsp;&nbsp;&nbsp;&nbsp;Tenar je oštro pogleda.
<BR>&nbsp;&nbsp;&nbsp;&nbsp;&nbsp;"Moraćeš da ideš sama, Teru. Pored sela."
<BR>&nbsp;&nbsp;&nbsp;&nbsp;&nbsp;Dete klimnu.
<BR>&nbsp;&nbsp;&nbsp;&nbsp;&nbsp;"Predaj ovo samo njemu!"
<BR>&nbsp;&nbsp;&nbsp;&nbsp;&nbsp;Ponovo je klimnula.
<BR>&nbsp;&nbsp;&nbsp;&nbsp;&nbsp;Tenar gurnu papirić u detetov džep, zagrli je, poljubi i pusti da pođe. Teru je otišla, nije se vukla, niti hodala postrance, već je slobodno trčala, letela, pomisli Tenar, gledajući je kako nestaje u večernjoj svetlosti, prošavši kroz tamu u okviru vrata, leteći poput ptice, zmaja, deteta, slobodno.
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
