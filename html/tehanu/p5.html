<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5. POBOLJŠANJE
<P>&nbsp;&nbsp;&nbsp;&nbsp;&nbsp;Ležao je kao da je mrtav, ali nije bio mrtav. Gde li je to bio? Kroz šta li je to prošao? Te noći, pri svetlosti plamena, Tenar je skinula prljavu, pohabanu, od znoja uštavljenu odeću sa njega. Oprala ga je i ostavila ga da leži nag između lanenog čaršava i ćebeta od meke, guste, kozje vune. Iako je bio dosta nizak i vitak, bio je nabijen, snažan; sada je, međutim, postao mršav, sama kost i koža, istrošen, krhak. Čak su i ožiljci, koji su mu nagrđivali rame i levu stranu lica od slepoočnice do vilice, sada bili nekako manje vidljivi, nekako srebrnasti. A kosa mu je postala seda.
<BR>&nbsp;&nbsp;&nbsp;&nbsp;&nbsp;Dosta mi je oplakivanja, pomisli Tenar. Muka mi je od oplakivanja, od bola. Neću ga oplakivati? Nije li on stigao do mene jašući na zmaju?
<BR>&nbsp;&nbsp;&nbsp;&nbsp;&nbsp;Jednom davno sam nameravala da ga ubijem, pomisli ona. Sada ću mu pomoći da nastavi život, ako budem mogla. Pogledala ga je zatim i u oku joj je, umesto sažaljenja, zaiskrila rešenost da prihvati taj izazov.
<BR>&nbsp;&nbsp;&nbsp;&nbsp;&nbsp;"Ko je koga spasao iz Lavirinta, Gede?"
<BR>&nbsp;&nbsp;&nbsp;&nbsp;&nbsp;Spavao je, nije je čuo, nije se pomerio. Bila je veoma umorna. Okupala se u vodi koju je zagrejala da njega opere i uvukla se u krevet pored male, tople, svilene tišine - usnule Teru. Zaspala je, san ju je odveo u neki nepregledan vetrovit prostor zamagljen ružičastim i zlatnim prelivima. Letela je. Njen glas je dozivao: "Kalesine!" Odgovorio joj je neki glas koji je dopro iz struja svetlosti.
<BR>
<BR>&nbsp;&nbsp;&nbsp;&nbsp;&nbsp;Kada se probudila, ptice su cvrkutale u poljima i na krovu. Uspravila se u krevetu; dočekalo ju je jutarnje svetlo koje je dopiralo kroz neravno staklo niskog prozora okrenutog prema zapadu. Otkrila je nešto u sebi, neko zrno ili odsjaj; to nešto bilo je suviše sitno da bi ga videla ili bila u stanju o njemu da razmišlja, bilo je to nešto novo. Teru je još spavala. Tenar je sela pored nje zagledana kroz mali prozor u jedan oblak i sunčevu svetlost, razmišljajući o svojoj kćeri, Jabuci, pokušavajući da se seti kako je Jabuka izgledala kao beba. Prisetila je se tek na trenutak, ali slika je nestala čim je svu svoju pažnju usredsredila na nju... malo, debeljuškasto telo koje se trese od smeha, čupava, lepršava kosa... Njena druga beba, sin Iskra, dobio je ime u šali, jer je bio Kremenkova slika i prilika. Nije znala njegovo pravo ime. Koliko je Jabuka bila zdrava kao dete, toliko je on bio bolešljiv. Rođen je pre vremena i bio je veoma sitan, tako da umalo nije umro od upale grla kada su mu bila dva meseca, a dve godine posle toga kao da je podizala kakvog vrapčića, nikada nije bila sigurna da li će osvanuti živ. Ali ustrajao je, iskrica se nije ugasila. Što je bio stariji, to je postajao otporniji momčić, neprestano u pokretu, kao da ga je pokretala neka nevidljiva sila; od njega nije bilo nikakve koristi na imanju; nije imao strpljenja sa životinjama, biljkama, ljudima; rečima se koristio samo da iskaže svoje potrebe, nikada da bi nekome pričinio zadovojstvo, da bi pružio ili uskratio ljubav i znanje.
<BR>&nbsp;&nbsp;&nbsp;&nbsp;&nbsp;Ogion je svratio jednom za vreme svojih lutanja kada je Jabuci bilo trinaest godina, a Iskri jedanaest. Ogion je tada dao Jabuci ime, u izvorima Kahede, u gornjem delu ravnice; bila je prelepa dok je ulazila u zelene vode, žena-dete, i on joj je tada dao pravo ime, Hajohe. Zadržao se dan dva na Hrastovom imanju i zapitao dečaka da li bi pošao s njim da izvesno vreme luta po šumama. Iskra je samo odmahnuo glavom. "Šta bi radio da možeš sam da odabereš?" upitao ga je mag i dečak mu je rekao ono što do tada nikada nije smogao snage da kaže ni ocu ni majci: "Otišao bih na more." I tako se, kada mu je Bukva posle tri godine nadenuo pravo ime, ukrcao kao mornar na jedan trgovački brod koji je saobraćao od Valmauta do Oranea i severnog Hevnora. S vremena na vreme svraćao bi na imanje, ali ne često i nikada ne bi dugo ostajao, iako je ono po očevoj smrti trebalo njemu da pripadne. Imao je beo ten poput Tenar, ali je izrastao visok kao Kremenko i imao njegovo usko lice. Roditeljima nikada nije otkrio svoje pravo ime. Najverovatnije ga nikada nikome ni neće otkriti. Tenar ga nije videla već tri godine. Možda je znao, a možda i nije za očevu smrt. Možda i sam više nije među živima, možda se utopio; međutim, mislila je da nije. Nosiće tu iskru svoga života preko mora, kroz oluje.
<BR>&nbsp;&nbsp;&nbsp;&nbsp;&nbsp;To je bilo ono što se sada nalazilo u njoj, iskra; poput kakvog telesnog dokaza izvesne zamisli; kakve promene, nečeg novog. Šta je to bilo, ona neće pitati. To se ne pita. Kao što se ne pita ni kako glasi nečije pravo ime. Reči će ti ga ili neće.
<BR>&nbsp;&nbsp;&nbsp;&nbsp;&nbsp;Ustala je i obukla se. Bilo je rano, toplo, tako da nije zapalila vatru. Sela je na prag da popije šolju mleka i posmatra senku planine Gont kako se sa mora povlači ka unutrašnjosti kopna. Duvao je slab vetar, najslabiji moguć, na ovoj sa svih strana otvorenoj stenovitoj izbočini; povetarac je podsećao na sredinu leta, bio je blag i bogat, mirisao na livade. U vazduhu se osećala izvesna slast, promena.
<BR>&nbsp;&nbsp;&nbsp;&nbsp;&nbsp;"Sve se promenilo!" prošaputao je starac, umirući, radostan. Položio je šaku preko njene, dao joj na dar svoje ime, poklonio joj ga.
<BR>&nbsp;&nbsp;&nbsp;&nbsp;&nbsp;"Aihal!" prošaputa ona. U znak odgovora zameketalo je nekoliko koza iza šupe za mužu, čekajući Vresku da se pojavi. "Me-ee", oglasi se jedna, a za njom i druga, dublje, s metalnim prizvukom, "Baaa! Baaa!" Veruj kozama, imao je običaj da kaže Kremenko, ako želiš nešto da pokvariš. Kremenko, pastir koji je čuvao samo ovce, nije voleo koze. Ali Jastreb je nekada čuvao koze, s druge strane planine, kao dečak.
<BR>&nbsp;&nbsp;&nbsp;&nbsp;&nbsp;Ušla je unutra. Zatekla je Teru kako stoji i zuri u usnulog čoveka. Zagrlila je dete, koje se ovoga puta nije kao obično oslobodilo niti ravnodušno prihvatilo njen dodir i milovanje, već je prihvatilo zagrljaj, pa se čak malo i oslonilo na Tenar.
<BR>&nbsp;&nbsp;&nbsp;&nbsp;&nbsp;Ged je ležao isto onako iscrpljeno, utonuo u san kao i juče. Lice mu je bilo tako okrenuto da su se jasno videla četiri bela ožiljka.
<BR>&nbsp;&nbsp;&nbsp;&nbsp;&nbsp;"Je li i on opečen?" prošaputa Teru.
<BR>&nbsp;&nbsp;&nbsp;&nbsp;&nbsp;Tenar nije odmah odgovorila. Nije znala kako je zadobio te ožiljke. Jednom ga je davno podrugljivim glasom pitala, u Obojenoj sobi Lavirinta u Atuanu: "Zmaj?" A on joj je krajnje ozbiljno odgovorio: "Nije zmaj. Jedan od roda Bezimenih, ali ja sam saznao njegovo ime..." To je bilo sve što je znala. Ali zato je znala šta je reč "opečen" značila za ovo dete.
<BR>&nbsp;&nbsp;&nbsp;&nbsp;&nbsp;"Da", odvratila je.
<BR>&nbsp;&nbsp;&nbsp;&nbsp;&nbsp;Teru je nastavila da zuri u njega. Nakrivila je glavu kako bi ga bolje videla svojim jedinim okom, podsećajući tako na kakvu ptičicu, vrapca ili zebu.
<BR>&nbsp;&nbsp;&nbsp;&nbsp;&nbsp;"Dođi ovamo, zebice, ptičice moja, potreban mu je san, a tebi breskva. Je li jutros sazrela koja breskva?"
<BR>&nbsp;&nbsp;&nbsp;&nbsp;&nbsp;Teru je istrčala da proveri, a Tenar je krenula za njom.
<BR>&nbsp;&nbsp;&nbsp;&nbsp;&nbsp;Dok je jela breskvu, devojčica je proučavala mesto na kome je prethodnog dana zakopalo košticu. Videlo se da je razočarana što drvo još nije niklo, ali ništa nije kazala.
<BR>&nbsp;&nbsp;&nbsp;&nbsp;&nbsp;"Zalij je", reče joj Tenar.
<BR>
<BR>&nbsp;&nbsp;&nbsp;&nbsp;&nbsp;Oko podneva stigla je tetka Mahovina. Pored toga što je bila vračara i žena za sve, umela je da plete i korpe, za šta je upotrebljavala rogoz iz močvara Prekopada, i Tenar ju je zamolila da i nju nauči tom poslu. Dok je još bila dete u Atuanu, Tenar je naučila kako se uči. Dok je još bila strankinja na Gontu, otkrila je da ljudi vole da podučavaju. Naučila je kako da bude učena i na taj način prihvaćena, što je značilo da su joj oprostili što nije jedna od njih.
<BR>&nbsp;&nbsp;&nbsp;&nbsp;&nbsp;Ogion ju je učio onome što je on znao, a posle ju je Kremenko učio onome što je on znao. To je bio njen način života, da uči. Kao da je uvek bilo mnogo toga što je trebalo naučiti, više nego što je mogla i pomisliti dok je još bila šegrt-sveštenica ili magova učenica.
<BR>&nbsp;&nbsp;&nbsp;&nbsp;&nbsp;Rogoz su ranije potopile i ovog jutra je trebalo da razdvoje stabljike, što nije bilo teško, ali je zahtevalo preciznost i punu pažnju.
<BR>&nbsp;&nbsp;&nbsp;&nbsp;&nbsp;"Tetka", oslovi je Tenar. Sedele su na pragu, između njih se nalazila činija sa potopljenim rogozom, a ispred njih prostirka na koju će polagati razdvojene stabljike. "Kako znaš da li je neki čovek čarobnjak ili ne?"
<BR>&nbsp;&nbsp;&nbsp;&nbsp;&nbsp;Mahovina je odgovorila okolišno, počevši kao i obično poukama i nejasnoćama. "Dubina poznaje dubinu", poče ona, dubokim glasom, a zatim dodade: "Ono što je rođeno to će i govoriti." Potom joj je ispričala priču o mravu koji je uhvatio za kraj jednu vlas kose sa poda palate i otrčao do mravinjaka s njom, a podzemni mravinjak je te noći zablistao poput kakve zvezde, jer je to bila vlas sa glave velikog maga Brosta. Ali samo su mudri mogli da vide obasjani mravinjak. Za obične smrtnike on je bio u mraku.
<BR>&nbsp;&nbsp;&nbsp;&nbsp;&nbsp;"Znači, potrebna je vežba", zaključi Tenar.
<BR>&nbsp;&nbsp;&nbsp;&nbsp;&nbsp;Možda, a možda i ne, glasio je otprilike Mahovinin nejasni odgovor. "Neko se rađa sa tim darom", reče ona. "Čak i kada toga nije svestan, dar će biti prisutan. I zasijaće poput vlasi sa magove glave u podzemnoj rupi."
<BR>&nbsp;&nbsp;&nbsp;&nbsp;&nbsp;"Da", primeti Tenar. "Imala sam prilike to da vidim." Delila je uredno stabljike rogoza i trake spuštala na prostirku. "Kako onda znaš da neki čovek nije čarobnjak?"
<BR>&nbsp;&nbsp;&nbsp;&nbsp;&nbsp;"Nema toga", odvrati Mahovina, "nema toga u njemu, draga. Moći. Shvataš. Ako u glavi imam oči, u stanju sam da vidim da ti imaš oči, je li tako? Videću i ako si slepa. Ako imaš samo jedno oko, poput malene, ili ako ih imaš tri, i to ću videti, jesam li u pravu? Ali ako nemam očiju pomoću kojih bih videla, neću znati da li ih ti imaš dok mi ne kažeš. Ali ja sam to u stanju, ja vidim, ja znam. Treće oko!" Dotakla je čelo i počela glasno, suvo da se kikoće, poput kokoške ponosne što je snela jaje. Bila je zadovoljna jer je uspela da pronađe reči da izrazi svoje misli. Tenar je počela da shvata da je dobar deo njenog nerazgovetnog mumljanja i zapevanja, u stvari, bio posledica nesposobnosti da barata rečima i idejama. Niko je nikada nije naučio šta je uzrok, a šta posledica. Niko nikada nije slušao šta govori. Sve što se od nje očekivalo, sve što se od nje tražilo bilo je da nešto petlja, obavija tajnom, da mumla. Ona je bila vračara. A one nisu imale nikakve veze sa jasnim značenjima stvari.
<BR>&nbsp;&nbsp;&nbsp;&nbsp;&nbsp;"Jasno mi je", odvrati Tenar. "Znači... ovo je možda pitanje na koje ne želiš da odgovoriš... znači, kada pogledaš nekoga tim svojim trećim okom, u kome je tvoja moć, ti vidiš njegovu moć... ili je ne vidiš?"
<BR>&nbsp;&nbsp;&nbsp;&nbsp;&nbsp;"To je više saznanje", primeti Mahovina. "Reč videti koristim samo kao način izražavanja. Nije to kao što sada tebe vidim, kao što ti vidiš ovaj rogoz,i onu tamo planinu. To je saznanje. Znam šta ti imaš, a šta nedostaje onoj jadnoj tupoglavoj Vreski. Znam šta je u onom jadnom detetu i čega u njemu nema. Znam..." Nije umela da nastavi. Stala je nešto da mrmlja, pa je pljunula. "Svaka vračara koja vredi makar onoliko koliko je crnog ispod nokta, u stanju je da prepozna drugu vračaru!" reče ona na kraju, jasno, nestrpljivo.
<BR>&nbsp;&nbsp;&nbsp;&nbsp;&nbsp;"Prepoznajete jedna drugu?"
<BR>&nbsp;&nbsp;&nbsp;&nbsp;&nbsp;Mahovina klimnu. "Aha, upravo tako. To je prava reč. Prepoznavati."
<BR>&nbsp;&nbsp;&nbsp;&nbsp;&nbsp;"I čarobnjak može da prepozna tvoju moć, i on zna da si vračara..."
<BR>&nbsp;&nbsp;&nbsp;&nbsp;&nbsp;Međutim Mahovina se samo cerila, usta su joj ličila na crnu pećinu na licu izboranom poput paučine.
<BR>&nbsp;&nbsp;&nbsp;&nbsp;&nbsp;"Draga", reče ona, "muškarac, misliš na muškarce čarobnjake? Kakve veze ima moć muškaraca sa nama?"
<BR>&nbsp;&nbsp;&nbsp;&nbsp;&nbsp;"Ali Ogion..."
<BR>&nbsp;&nbsp;&nbsp;&nbsp;&nbsp;"Gospodar Ogion je bio ljubazan", primeti Mahovina bez imalo ironije u glasu.
<BR>&nbsp;&nbsp;&nbsp;&nbsp;&nbsp;Izvesno vreme su ćutke razdvajale rogoz.
<BR>&nbsp;&nbsp;&nbsp;&nbsp;&nbsp;"Pazi da ne posečeš prst na to, draga", opomenu je Mahovina.
<BR>&nbsp;&nbsp;&nbsp;&nbsp;&nbsp;"Ogion me je podučavao. Kao da nisam bila devojčica. Kao da sam bila njegov šegrt, kao Jastreb. Učio me je Jezik Stvaranja, Mahovino. Odgovarao na svako moje pitanje."
<BR>&nbsp;&nbsp;&nbsp;&nbsp;&nbsp;"Bio je jedinstven."
<BR>&nbsp;&nbsp;&nbsp;&nbsp;&nbsp;"Ja sam bila ta koja je odbila dalje da uči. Ja sam njega napustila. Šta bih ja sa njegovim knjigama? Kakvo su mi dobro mogle doneti? Želela sam da živim, želela sam muškarca, decu, želela sam da živim svojim životom."
<BR>&nbsp;&nbsp;&nbsp;&nbsp;&nbsp;Noktom je uredno i brzo razdvajala rogoz.
<BR>&nbsp;&nbsp;&nbsp;&nbsp;&nbsp;"I dobila sam ono što sam želela", dodade ona.
<BR>&nbsp;&nbsp;&nbsp;&nbsp;&nbsp;"Uzimaj desnom šakom, bacaj levom", reče vračara. "Draga moja gospodarice, ko bi to rekao? Ko bi to rekao? Mnogo puta sam se uvalila u grdne nevolje baš zbog toga što sam želela nekog muškarca. Ali nikada nisam poželela da se udam! Ne, ne. Nije to za mene."
<BR>&nbsp;&nbsp;&nbsp;&nbsp;&nbsp;"Zašto?" upita Tenar.
<BR>&nbsp;&nbsp;&nbsp;&nbsp;&nbsp;Zatečena, Mahovina jednostavno odvrati: "Pa, koji bi se muškarac oženio vračarom?" Zatim je postavila naredno pitanje, razvukavši vilicu u stranu poput ovce koja preživa; "I koja bi se vračara udala?"
<BR>&nbsp;&nbsp;&nbsp;&nbsp;&nbsp;Nastavile su da razdvajaju rogoz.
<BR>&nbsp;&nbsp;&nbsp;&nbsp;&nbsp;"Šta ne valja kod muškaraca?" oprezno zapita Tenar.
<BR>&nbsp;&nbsp;&nbsp;&nbsp;&nbsp;Isto tako oprezno, spustivši glas, Mahovina odvrati: "Ne znam, draga. Razmišljala sam o tome. Često sam razmišljala o tome. Najbolje što sam smislila je ovo. Čovek u svojoj koži je, znaš, poput oraha u ljusci." Podigla je dugačke, povijene, mokre prste kao da drži orah. "Ta ti je ljuska jaka i čvrsta i on je celu ispunjava. Ispunjava je svojim veličajnim muškim mesom, muškošću. I to ti je sve. Unutra ti je samo to. Samo on i ništa više."
<BR>&nbsp;&nbsp;&nbsp;&nbsp;&nbsp;Tenar je malo razmišljala, a potom je upita: "Ali ako je čarobnjak..."
<BR>&nbsp;&nbsp;&nbsp;&nbsp;&nbsp;"Onda je unutra samo njegova moć. Njegova moć - to je on, razumeš. Tako stvari stoje s njima. I to je sve. Kada ostane bez te moći, onda ni njega nema više. Prznina." Ona stisnu nevidljivi orah i odbaci ljusku. "Ne ostaje ništa."
<BR>&nbsp;&nbsp;&nbsp;&nbsp;&nbsp;"Kako stvari onda stoje sa ženom?"
<BR>&nbsp;&nbsp;&nbsp;&nbsp;&nbsp;"Oh, draga moja, sa ženom ti stvari stoje sasvim drugačije. Ko zna gde žena počinje, a gde završava? Čuj me, gospodarice, ja imam korenje, moje je korenje dublje od ovog ostrva. Dublje od mora, starije od izdizanja kopna. Ja sežem čak do tame." Mahovinine oči sijale su nekim čudnim sjajem oivičene crvenilom, a glas joj je odzvanjao poput kakvog instrumenta. "Ja sežem čak do tame! Postojala sam još dok meseca nije bilo. Niko ne zna, niko ne zna, niko ne može reći šta sam ja, šta je žena, žena od moći, ženina moć, dublja od korenja drveća, dublja od korenja ostrvlja, starija od Stvaranja, starija od meseca. Ko se usuđuje da pita šta je to tama? Ko će zapitati tamu kako joj je ime?"
<BR>&nbsp;&nbsp;&nbsp;&nbsp;&nbsp;Starica se klatila, zapevajući, izgubljena u svom napevu; ali Tenar je sedela uspravno i noktom palca razdvajala rogoz po sredini.
<BR>&nbsp;&nbsp;&nbsp;&nbsp;&nbsp;"Ja ću", odvrati ona.
<BR>&nbsp;&nbsp;&nbsp;&nbsp;&nbsp;Razdelila je još jednu stabljiku rogoza.
<BR>&nbsp;&nbsp;&nbsp;&nbsp;&nbsp;"Dovoljno dugo sam živela u tami", reče ona.
<BR>
<BR>&nbsp;&nbsp;&nbsp;&nbsp;&nbsp;S vremena na vreme pogledala bi unutra da vidi da li Jastreb još spava. To je i sada učinila. Kada se ponovo spustila pored Mahovine, ne želeći da nastavi malopređašnji razgovor, jer je starija žena bila ozbiljna i mrzovoljna, ona primeti: "Jutros kada sam se probudila osetila sam, oh, kao da je počeo da duva neki novi vetar. Promena. Možda je u pitanju samo vreme. Jesi li i ti imala takav osećaj?"
<BR>&nbsp;&nbsp;&nbsp;&nbsp;&nbsp;Međutim, Mahovina nije želela da kaže ni da ni ne. "Mnogi vetrovi duvaju Prekopadom, neki su dobri, a neki ne. Neki donose oblake, a neki lepo vreme, a neki vesti onima koji ih mogu čuti, ali oni koji ne žele da slušaju, ti ih ni ne mogu čuti. Ko sam ja da nešto znam, samo jedna uboga starica koju niko nije podučavao čarobnjaštvu, koja nikada nije učila iz knjiga? Sve moje učenje je u zemlji, u tamnoj zemlji. Pod njihovim stopalima, stopalima ponosni. Pod njihovim stopalima, ponosnih gospodara i maga. Zašto bi oni sagnuli pogled, učeni? Šta zna jedna stara vračara?"
<BR>&nbsp;&nbsp;&nbsp;&nbsp;&nbsp;Ona bi bila izvanredan protivnik, pomisli Tenar, a bila je težak prijatelj.
<BR>&nbsp;&nbsp;&nbsp;&nbsp;&nbsp;"Tetka", poče ona, dohvativši novu stabljiku rogoza, "odrasla sam među ženama. Samim ženama. U zemljama Karga, daleko na istoku, u Atuanu. Odvojili su me od porodice kao sasvim malu kako bi me odgajili za sveštenicu na jednom mestu u pustinji. Ne znam ime toga mesta, jer smo ga na našem jeziku zvali samo tako, mesto. Samo sam za to mesto znala. Čuvalo ga je nekoliko vojnika, ali oni nisu mogli da uđu unutar zidina. A mi nismo smele da iziđemo van zidina. Samo kada smo bile zajedno, sve žene i devojčice, i kada su nas evnusi štitili, držeći muškarce po strani."
<BR>&nbsp;&nbsp;&nbsp;&nbsp;&nbsp;"Kako reče da se ti zovu?"
<BR>&nbsp;&nbsp;&nbsp;&nbsp;&nbsp;"Evnusi?" Tenar je ne razmišljajući upotrebila kargsku reč. "Uškopljenici", dopuni se ona.
<BR>&nbsp;&nbsp;&nbsp;&nbsp;&nbsp;Vračara je neko vreme zurila u nju, da bi na kraju rekla: "Tsekh!" - i napravila znak kojim se tera zlo. Sisala je usne. Bila je zapanjena i sasvim je zaboravila da je do pre samo nekoliko trenutaka bila mrzovoljna.
<BR>&nbsp;&nbsp;&nbsp;&nbsp;&nbsp;"Jedan od njih bio mi je gotovo kao majka... Ali, shvataš li, tetka, muškarca sam prvi put videla tek kada sam odrasla. Same devojčice i žene. Pa ipak, nisam znala šta su to žene, jer sam jedino žene poznavala. Kao i muškarci koji žive među samim muškarcima, mornari, vojnici i magi na Rouku... znaju li oni šta su muškarci? Kako bi i mogli znati, ako nikada nisu razgovarali sa ženom?"
<BR>&nbsp;&nbsp;&nbsp;&nbsp;&nbsp;"Da li im to rade kao što se radi sa ovnovima i jarcima", upita Mahovina, "mislim, nožem za uškopljavanje?"
<BR>&nbsp;&nbsp;&nbsp;&nbsp;&nbsp;Užas, jeza i dah osvete prevladali su nad besom i razumom. Mahovina nije više želela ni o čemu drugom da razgovara osim o evnusima.
<BR>&nbsp;&nbsp;&nbsp;&nbsp;&nbsp;Tenar nije mogla bog zna šta da joj kaže. Odjednom je shvatila da nikada nije mnogo razmišljala o tome. U Atuanu, gde je živela kao devojčica, bilo je uškopljenika; jedan od njih joj je poklanjao svu svoju ljubav, a i ona je njega volela; ali ga je kasnije ubila da bi pobegla od njega. Zatim je došla u Arhipelag, gde nije bilo evnuha, pa je zaboravila na njih, ostavila ih je u tami sa Mananovim telom.
<BR>&nbsp;&nbsp;&nbsp;&nbsp;&nbsp;"Pretpostavljam", odvrati ona, pokušavši da zadovolji Mahovininu znatiželju, "verovatno ih uzimaju dok su još dečaci, i..." Međutim, nije nastavila. Prestala je čak i da radi.
<BR>&nbsp;&nbsp;&nbsp;&nbsp;&nbsp;"Kao Teru", izgovori ona posle poduže pauze. "Čemu služi dete? Za šta je ono? Da bude iskorišćeno. Da bude silovano, uškopljeno... slušaj, Mahovino. Dok sam živela na mračnim mestima, upravo to se tamo radilo. A kada sam došla ovamo, mislila sam da sam izišla na svetlost. Naučila sam prave reči. Imala sam svog muškarca, izrodila decu, dobro sam živela. Na svetlosti dana. A oni su to učinili usred bela dana... učinili su to detetu. Na livadi pored reke. Reke u čijem je izvoru Ogion dao mojoj kćeri pravo ime. Na sunčevoj svetlosti. Pokušavam da pronađem mesto na kome bih mogla živeti, Mahovino. Shvataš li na šta mislim? Šta hoću da kažem?"
<BR>&nbsp;&nbsp;&nbsp;&nbsp;&nbsp;"Pa", zausti starica; a onda posle izvesnog vremena nastavi: "Draga moja, dovoljno je bede unaokolo, ne treba je još i tražiti." Primetivši da se Tenarine šake tresu, dok je pokušavala da razdele rogoz, ona je ponovo upozori: "Pazi da ne posečeš palac, draga."
<BR>
<BR>&nbsp;&nbsp;&nbsp;&nbsp;&nbsp;Ged se malo pridigao tek narednog dana. Mahovina koja je bila veoma vešta bolničarka, mada krajnje neuredna, uspela je da mu ulije u usta nekoliko kašičica supe od mesa. "Izgladneo je", primeti ona, "i mora da je dugo bio bez vode. Gde god da se nalazio, nisu mnogo jeli i pili." Pošto ga je ponovo odmerila, ona dodade: "Mislim da je odavno trebalo da odapne. Obično izgube snagu, znaš, ne mogu čak ni da piju, mada je to sve što im je potrebno. Poznavala sam neke krupne, snažne ljude koji su umrli na taj način. I to za svega nekoliko dana, pretvoriše se u senku."
<BR>&nbsp;&nbsp;&nbsp;&nbsp;&nbsp;Ali upornošću i strpljenjem uspela je da mu ulije u usta nekoliko punih kašika supe od mesa i trava. "Da vidimo šta će sada biti", reče ona. "Pretpostavljam da je suviše kasno. On polako odlazi." Govorila je bez trunke žaljenja, možda čak sa izvesnim uživanjem. Taj muškarac joj nije ništa značio; smrt je bila događaj. Možda će ovog maga moći lično da sahrani. Staroga joj nisu dopustili da sahrani.
<BR>&nbsp;&nbsp;&nbsp;&nbsp;&nbsp;Tenar mu je vidala rane na šakama kada se narednog dana probudio. Mora da je dugo jahao na Kalesinovim leđima, jer mu je koža na dlanovima kojima se divlje držao za čelične krljušti bila oguljena, a unutrašnja strana prstiju išarana novim i starim posekotinama. U snu je držao stegnute šake kao da ne želi da pusti zmaja koga više nije bilo. Morala je na silu, ali nežno, da mu rastvori prste kako bi ih oprala i namazala mu rane. Dok je to radila, on je zavikao i prenuo se, ispruživši ruke, verovatno misleći da pada. Otvorio je oči. Počela je nežno nešto da mu govori. Zagledao se u nju.
<BR>&nbsp;&nbsp;&nbsp;&nbsp;&nbsp;"Tenar", izgovorio je, ne osmehnuvši se, jednostavno je prepoznavši, ne unevši u to nimalo osećanja. Ali ona je osetila pravo zadovoljstvo, kakvo pričinjava sladak ukus u ustima ili kakav cvet, što postoji još jedan živ čovek koji zna njeno ime i što je taj čovek upravo ovaj ovde.
<BR>&nbsp;&nbsp;&nbsp;&nbsp;&nbsp;Nagnula se i poljubila ga u obraz. "Samo mirno lezi", reče ona. "Dozvoli mi da završim s ovim." Poslušao ju je i ubrzo potom ponovo utonuo u san, ovoga puta sa rastvorenim i opuštenim šakama.
<BR>&nbsp;&nbsp;&nbsp;&nbsp;&nbsp;Kasnije, dok je te noći tonula u san pored Teru, pomislila je: Nikada ga ranije nisam poljubila. Ta ju je misao prenerazila. U prvi mah nije mogla da poveruje. Sasvim sigurno, svih ovih godina... ne u Grobnicama, već kasnije, dok su zajedno putovali kroz planine... na Dalekovidom, dok su zajedno plovili ka Hevnoru... Kada ju je doveo ovamo na Gont...?
<BR>&nbsp;&nbsp;&nbsp;&nbsp;&nbsp;Ne. Ni Ogion je nikada nije poljubio, kao ni ona njega. Zvao ju je kćeri i voleo ju je, ali je nije dodirivao; a ona, koja je od malena navikavana da bude sama, sveštenica koju niko ne dodiruje, sveta stvar, nije tražila da je dodiruju, ili bar nije znala da joj je to bilo potrebno. Na trenutak bi položila čelo ili obraz na Ogionov otvoreni dlan, a on ju je možda jednom, tek ovlaš, pomilovao po kosi.
<BR>&nbsp;&nbsp;&nbsp;&nbsp;&nbsp;A Ged čak nije ni to nikada učinio.
<BR>&nbsp;&nbsp;&nbsp;&nbsp;&nbsp;Zar nikada nisam razmišljala o tome? upita se ona sa izvesnom nevericom i strahopoštovanjem.
<BR>&nbsp;&nbsp;&nbsp;&nbsp;&nbsp;Nije bila sigurna. Dok je pokušavala da razmišlja o tome, preplavilo ju je silovito osećanje užasa, prestupa, koje je ubrzo uminulo, ništa joj ne otkrivši. Njene usne su sada upoznale pomalo grubu, suvu, hladnu kožu njegovog desnog obraza blizu usta, i jedino je to bilo važno, imalo nekakvog smisla.
<BR>&nbsp;&nbsp;&nbsp;&nbsp;&nbsp;Zaspala je. Sanjala je glas koji ju je dozivao: "Tenar! Tenar!" - a ona mu je uzvraćala, klikčući poput morske ptice, koja leti na svetlosti iznad mora; ali nije znala koje je ime uzvikivala.
<BR>
<BR>&nbsp;&nbsp;&nbsp;&nbsp;&nbsp;Jastreb je razočarao tetku Mahovinu. Preživeo je. Posle dan-dva izjavila je da je spasen. Dolazila je da ga nahrani supom od kozjeg mesa, korenja i trava, oslonivši ga o svoje rame i okruživši ga snažnim mirisom svoga tela, unoseći kašičicama život u njega i gunđajući. Iako ju je prepoznao i oslovio njenim svakodnevnim imenom, pa iako više nije mogla poreći da je on ipak, izgleda, bio čovek koga su zvali Jastreb, i dalje je želela da to porekne. Nije joj se dopadao. Ništa na njemu nije bilo kako treba, rekla je. Tenar je poštovala vračarinu pronicljivost, pa ju je to mučilo, ali ona sama nije nimalo sumnjala, osećala je samo zadovoljstvo što je on tu i što se lagano vraća u život. "Kada ponovo bude onaj stari, videćeš", rekla je Mahovini.
<BR>&nbsp;&nbsp;&nbsp;&nbsp;&nbsp;"Stari!" ponovi Mahovina i prstima stade da oponaša lomljene i bacanje orahove ljuske.
<BR>&nbsp;&nbsp;&nbsp;&nbsp;&nbsp;Uskoro je pitao za Ogiona. Tenar je strahovala od toga. Govorila je sebi i gotovo ubedila samu sebe da je neće pitati za njega, da će znati kao što magi to znaju, kao što su čak i čarobnjaci iz luke Gont i iz Re Albija znali, da je Ogion umro. Ali četvrtog jutra, kada je prišla njegovoj postelji, već je bio budan; podigao je pogled prema njoj i kazao: "Ovo je Ogionova kuća."
<BR>&nbsp;&nbsp;&nbsp;&nbsp;&nbsp;"Aihalova", reče ona, što je mirnije mogla; još joj nije bilo lako da izgovori magovo pravo ime. Nije znala da li je ono Gedu bilo poznato. Svakako da jeste. Ogion mu ga je zacelo rekao, ali nije morao da mu ga kaže.
<BR>&nbsp;&nbsp;&nbsp;&nbsp;&nbsp;Izvesno vreme uopšte nije reagovao, a kada je ponovo progovorio, lice mu je bilo krajnje bezizražajno. "Znači, on je mrtav."
<BR>&nbsp;&nbsp;&nbsp;&nbsp;&nbsp;"Umro je pre deset dana."
<BR>&nbsp;&nbsp;&nbsp;&nbsp;&nbsp;Ležao je i gledao ispred sebe kao da razmišlja, pokušavajući da nešto smisli.
<BR>&nbsp;&nbsp;&nbsp;&nbsp;&nbsp;"Kada sam došao ovamo?"
<BR>&nbsp;&nbsp;&nbsp;&nbsp;&nbsp;Morala je da se nagne ka njemu kako bi ga razumela.
<BR>&nbsp;&nbsp;&nbsp;&nbsp;&nbsp;"Pre četiri dana, uveče."
<BR>&nbsp;&nbsp;&nbsp;&nbsp;&nbsp;"Niko drugi nije bio u planini", primeti on. Telo mu se zatim zgrči i zadrhta kao da ga je prostrelio bol ili nepodnošljivo sećanje na bol. Zatvorio je oči, namrštio se i duboko udahnuo vazduh.
<BR>&nbsp;&nbsp;&nbsp;&nbsp;&nbsp;Dok mu se snaga pomalo vraćala, Tenar prepoznade taj namršeteni pogled, zadržani dah i stisnute šake. Vratila mu se snaga, ali ne i olakšanje, kao ni zdravlje.
<BR>&nbsp;&nbsp;&nbsp;&nbsp;&nbsp;Seo je na prag kuće obasjan poslepodnevnim letnjim suncem. To je bilo najdalje dokle je stigao od kada je počeo da ustaje iz kreveta. Sedeo je na pragu, zagledan u dan, a Tenar, koja je naišla iza kuće gde su bile parcele sa pasuljem, zagledala se u njega. I dalje je bio pepeljasto bled, nalik na senku. Nije u pitanju bilo samo to što je osedeo, već i nešto posebno u vezi s njegovom kožom i kostima, a na njemu i nije bilo mnogo čega drugog osim toga. Oči su mu izgubile sjaj. Pa ipak je ta senka, taj pepeljasti čovek bio isti onaj čije je lice prvi put videla obasjano vlastitom moći, izrazito lice sa nosem nalik na jastrebov kljun i lepo oblikovanim ustima, zgodan čovek. Uvek je bio ponosan, zgodan muškarac.
<BR>&nbsp;&nbsp;&nbsp;&nbsp;&nbsp;Krenula je ka njemu.
<BR>&nbsp;&nbsp;&nbsp;&nbsp;&nbsp;"Sunce je ono što ti je potrebno", reče mu ona i on klimnu, ali šake su mu i dalje bile stisnute dok je sedeo, kupajući se u letnjoj toploti.
<BR>&nbsp;&nbsp;&nbsp;&nbsp;&nbsp;Nije mnogo razgovarao s njom, pa je pomislila da mu možda smeta njeno prisustvo. Možda više nije mogao da bude onako slobodan s njom kao nekada. Konačno, on je sada bio Arhimag... stalno je to zaboravljala. A i prošlo je dvadeset pet godina od vremena kada su hodili po planinama Atuana i zajedno prešli u Dalekovidom istočno more.
<BR>&nbsp;&nbsp;&nbsp;&nbsp;&nbsp;"Gde je Dalekovidi?" upita ona, iznenada, i sama se iznenadivši što ga se setila, a zatim je pomislila: Kako sam glupa! Prošlo je toliko godina, sada je Arhimag, kako bi mogao još da ima taj mali čamac.
<BR>&nbsp;&nbsp;&nbsp;&nbsp;&nbsp;"Na Selidoru", odvrati on, s izrazom koji je otkrivao da se i dalje oseća bedno, a ona nije znala zašto.
<BR>&nbsp;&nbsp;&nbsp;&nbsp;&nbsp;Davno kao zauvek i daleko kao Selidor...
<BR>&nbsp;&nbsp;&nbsp;&nbsp;&nbsp;"Na najudaljenijem ostrvu", primeti ona; bilo je to napola pitanje, a napola tvrdnja.
<BR>&nbsp;&nbsp;&nbsp;&nbsp;&nbsp;"Na krajnjem zapadu", reče on.
<BR>
<BR>&nbsp;&nbsp;&nbsp;&nbsp;&nbsp;Sedeli su za stolom, posle večernjeg obroka. Teru je izišla da se igra.
<BR>&nbsp;&nbsp;&nbsp;&nbsp;&nbsp;"Znači, na Kalesinu si došao sa Selidora?"
<BR>&nbsp;&nbsp;&nbsp;&nbsp;&nbsp;Kada je ponovo izgovorila zmajevo ime, imala je osećaj da je ono samo sebe izgovorilo, oblikujući njene usne po svom obliku i zvuku, pretvorivši joj dah u blagi plamen.
<BR>&nbsp;&nbsp;&nbsp;&nbsp;&nbsp;Začuvši to ime, on podiže pogled prema njoj, podorno je pogleda, a njoj sinu da je obično nije gledao u oči. Zatim je ispravio svoju malopređašnju tvrdnju: "Od Selidora do Rouka. A zatim od Rouka do Gonta."
<BR>&nbsp;&nbsp;&nbsp;&nbsp;&nbsp;Hiljadu milja? Deset hiljada milja? Nije imala pojma. Videla je velike karte u riznici Hevnora, ali niko je nije naučio brojeve, udaljenosti. Daleko poput Selidora... može li se let zmaja meriti miljama?
<BR>&nbsp;&nbsp;&nbsp;&nbsp;&nbsp;"Gede", poče ona, upotrebivši njegovo pravo ime jer su bili sami, "znam da si mnogo propatio i da si prošao kroz mnoge opasnosti. I ako ne želiš, možda ne možeš, možda ne bi trebalo da mi kažeš... ali kada bih znala, kada bih bar nešto znala od onoga što se dogodilo, možda bih ti bila od veće pomoći. Volela bih to. Uskoro će doći po tebe sa Rouka, poslaće brod po Arhimaga, šta ga ja znam, poslaće zmaja po tebe! I ti ćeš ponovo otići. I nas dvoje nikada nećemo razgovarati." Dok je govorila, i sama je stisnula čvrsto šake zbog lažnosti svoga glasa i reči. Pokušala je da se našali, pomenuvši zmaja... cvilela je poput žene koja za nešto okrivljuje muža!
<BR>&nbsp;&nbsp;&nbsp;&nbsp;&nbsp;Zurio je uporno u sto; bio je mrzovoljan, poput seljaka posle napornog dana provedenog u polju, suočenog sa nekom žestokom svađom u kući.
<BR>&nbsp;&nbsp;&nbsp;&nbsp;&nbsp;"Mislim da niko neće doći sa Rouka", odvrati on, s teškom mukom, tako da je posle tih reči izvesno vreme ćutao. "Daj mi vremena."
<BR>&nbsp;&nbsp;&nbsp;&nbsp;&nbsp;Mislila je da ništa više neće reči, pa je odgovorila: "Da, svakako. Izvini", i već je počela da ustaje da počisti sto kada on reče, ne podigavši glavu, nejasno, "Imam sada to."
<BR>&nbsp;&nbsp;&nbsp;&nbsp;&nbsp;Zatim je i on ustao, odneo svoju činiju do sudopere i završio pospremanje stola. Oprao je sudove dok je Tenar sklanjala hranu. To joj je privuklo pažnju. Počela je da ga upoređuje sa Kremenkom; Kremenko nikada u životu nije oprao činiju. To je bio ženski posao. Ali Ged i Ogion su ovde živeli, bili su neženje, bez žena; gde god da je Ged živeo, nigde nije bilo žena; zato je bio navikao da obavlja "ženske poslove" ni ne razmišljajući o tome. Bila bi prava šteta, pomisli ona, kada bi počeo da razmišlja o tome, kada bi počeo da se plaši da njegovo dostojanstvo može ugroziti krpa za pranje sudova.
<BR>&nbsp;&nbsp;&nbsp;&nbsp;&nbsp;Niko nije došao po njega sa Rouka. Kada su razgovarali o tome, jedva da je bilo vremena da stigne bilo kakav brod osim onog koji bi sve vreme plovio sa magovim vetrom u jedrima; međutim, dani su prolazili, a nikakva poruka za njega nije stizala, niti je dobio bilo kakav znak. Izgledalo joj je čudno što tako dugo ostavljaju svog Arhimaga na miru. Mora da im je zabranio da bilo koga šalju po njega; ili se možda ovde sakrio pomoću svojih čarobnjačkih moći, pa tako nisu znali gde je, niti ga je iko mogao prepoznati. Jer seljani su mu poklanjali zapanjujuće malo pažnje.
<BR>&nbsp;&nbsp;&nbsp;&nbsp;&nbsp;Manje ju je čudilo to što niko nije došao iz zdanja gospodara Re Albija. Gospodari te kuće nikada nisu bili u dobrim odnosima sa Ogionom. Žene iz kuće bile su, bar seljaci tako pričaju, upućene u crnu magiju. Jedna se udala za nekog gospodara sa severa, tako bar kažu, koji ju je živu zakopao ispod kamena; druga je nešto petljala sa nerođenim detetom u utrobi, pokušavši da od njega stvori moćno biće, tako da je odmah po rođenju progovorilo, ali nije imalo kostiju. "Ličilo je na malu vreću od kože", proširila je babica glas kroz selo, "malu vreću sa očima i glasom, koja nikada nije sisala, ali je govorila nekim čudnim jezikom i umrla..." Koliko god bilo istine u tim pričama, gospodari Re Albija oduvek su se držali po strani. Kada je tek stigla u Re Albi, moglo se očekivati da je pozovu da odsedne u glavnom zdanju, ali nisu to učinili iako je bila sadrug maga Jastreba, štićenica maga Ogiona, iako je donela prsten Eret-Akbe u Hevnor. Umesto kod njih, na svoje zadovoljstvo, ostala je da živi, sama, u maloj kolibi koja je pripadala seoskom tkaču, Lepezi, a ljude iz velike kuće viđala je retko i to samo iz daleka. Sada tamo nije bilo gospodarice, Mahovina joj je to kazala, u zdanju su živeli samo stari gospodar, veoma star, njegov unuk, i mladi čarobnjak, po imenu Jasika, koga su unajmili iz škole na Rouku.
<BR>&nbsp;&nbsp;&nbsp;&nbsp;&nbsp;Od kada je Ogion bio pokopan sa talismanom tetke Mahovine u šaci, ispod bukvinog drveta pored planinske staze, Tenar nije videla Jasiku. Izgledalo je čudno, ali on ili nije znao da se Arhimag Zemljomorja nalazi u njegovom selu, ili ako je, pak, znao, iz nekog razloga nije dolazio. Nikada više nije navratio ni čarobnjak iz luke Gont, koji je takođe došao da pokopa Ogiona. Ako i nije znao da je Ged ovde, nema sumnje da je znao ko je ona bila, Bela dama, koja je na zglavku nosila prsten Eret-Akbe, koja je upotpunila Runu Mira... Pre koliko godina je sve to bilo, starice! - pomisli ona. Je li ti se nos iskrivio?
<BR>&nbsp;&nbsp;&nbsp;&nbsp;&nbsp;Svejedno, ona je bila ta koja im je otkrila Ogionovo pravo ime. I činilo joj se da joj duguju izvesnu ljubaznost.
<BR>&nbsp;&nbsp;&nbsp;&nbsp;&nbsp;Međutim, čarobnjaci, kao takvi, nisu imali nikakve veze sa ljubaznošću. Oni su bili ljudi od moći. I imali su posla samo sa moći. A kakvu je moć ona sada imala? Šta je ona ikada imala? Kao devojčica, sveštenica, bila je posuda; moć mračnih mesta proticala je kroz nju, iskorišćavala je, ostavljala je praznom, nedodirnutom. Kada je izrasla u mladu ženu, jedan moćan čovek podučavao ju je moćnim stvarima, ali ona je to ostavila, okrenula mu leđa, ne dodirnuvši ono što joj je nudio. Kada je postala žena, napravila je izbor - posedovala je moći žene, izvesno vreme, a to je vreme sada bilo prošlo; obavila je svoj zadatak kao žena i majka. U njoj nije ostalo više ništa, nikakva moć, koju bi bilo ko mogao prepoznati.
<BR>&nbsp;&nbsp;&nbsp;&nbsp;&nbsp;Ali zmaj joj se obratio. "Ja sam Kalesin", rekao je, a ona je odvratila, "Ja sam Tenar."
<BR>&nbsp;&nbsp;&nbsp;&nbsp;&nbsp;"Ko je gospodar zmajeva?" zapitala je Geda, na onom mračnom mestu, u Lavirintu, pokušavši da porekne njegovu moć, pokušavši da ga natera da prizna njenu; odvratio joj je jednostavno i pošteno, razoružavši je za sva vremena: "To je čovek sa kojim zmajevi pristaju da razgovaraju."
<BR>&nbsp;&nbsp;&nbsp;&nbsp;&nbsp;Znači, ona je bila žena s kojom zmajevi pristaju da razgovaraju. Da li je to bilo nešto novo, uvijeno znanje, seme svetlosti, što je osećala u sebi, probudivši se ispod malog prozora koji je gledao prema zapadu?
<BR>&nbsp;&nbsp;&nbsp;&nbsp;&nbsp;Nekoliko dana posle tog kratkog razgovora za stolom, plevila je Ogionovu baštu, spašavajući od letnjeg korova luk koji je on zasadio u proleće. Ged se pojavio na kapiji u visokoj ogradi koja je baštu štitila od koza i počeo da plevi s drugog kraja leje. Radio je izvesno vreme, pa seo, zagledavši se u šake.
<BR>&nbsp;&nbsp;&nbsp;&nbsp;&nbsp;"Daj im vremena da zacele", reče mu nežno Tenar.
<BR>&nbsp;&nbsp;&nbsp;&nbsp;&nbsp;On klimnu.
<BR>&nbsp;&nbsp;&nbsp;&nbsp;&nbsp;Visoke stabljike pasulja u narednoj leji bile su u cvatu. Širile su oko sebe sladunjav miris. Sedeo je s položenim mršavim rukama na kolenima, zagledan u suncem obasjanu, isprepletenu vinovu lozu, cveće i viseće mahune. Počela je da mu priča, ne prekinuvši rad: "Pre no što je umro, Aihal je kazao, 'Sve se promenilo...' Oplakivala sam ga, žalila od kada je umro, ali nešto je odagnalo moj bol. Nešto će se uskoro roditi... nešto se oslobodilo. U snu i za vreme buđenja, svesna sam da se nešto promenilo."
<BR>&nbsp;&nbsp;&nbsp;&nbsp;&nbsp;"Da", složi se on. "Došao je kraj zlu. I..."
<BR>&nbsp;&nbsp;&nbsp;&nbsp;&nbsp;Posle poduže tišine, on ponovo poče da govori. Nije gledao u nju, ali glas mu je prvi put zazvučao slično onome koji je nekada znala, govorio je tečno, tiho, sa suvim gontskim naglaskom.
<BR>&nbsp;&nbsp;&nbsp;&nbsp;&nbsp;"Sećaš li se, Tenar, našeg dolaska u Hevnor?"
<BR>&nbsp;&nbsp;&nbsp;&nbsp;&nbsp;Kako bih to mogla da zaboravim? - upitalo ju je njeno srce, ali je ona ćutala plašeći se da se on ponovo ne povuče u tišinu.
<BR>&nbsp;&nbsp;&nbsp;&nbsp;&nbsp;"Dovezli smo Dalekovidog u luku i popeli se na dok... stepenice su od mermera. A ljudi, svi oni ljudi... ti si podigla ruku kako bi videli Prsten..."
<BR>&nbsp;&nbsp;&nbsp;&nbsp;&nbsp;...A drugom sam čvrsto stezala tvoju; bila sam užasnuta od straha: lica, glasovi, boje, kule, zastave i stegovi, zlato, srebro i muzika, a poznavala sam samo tebe... na celom svetu znala sam samo tebe, koji si koračao pored mene...
<BR>&nbsp;&nbsp;&nbsp;&nbsp;&nbsp;"Upravitelji kraljeve kuće dopratili su nas do podnožja Kule Eret-Akbe, kroz ulice pune ljudi. I mi smo se popeli visokim stepenicama, sami nas dvoje. Sećaš se?"
<BR>&nbsp;&nbsp;&nbsp;&nbsp;&nbsp;Ona klimnu. Položila je šake na zemlju koju je plevila, osetivši njenu zrnastu hladnoću.
<BR>&nbsp;&nbsp;&nbsp;&nbsp;&nbsp;"Otvorio sam vrata. Bila su teška, u prvi mah su se zaglavila. Onda smo ušli. Sećaš se?"
<BR>&nbsp;&nbsp;&nbsp;&nbsp;&nbsp;Kao da je od nje tražio da mu potvrdi kako ga nije izdalo pamćenje... Da li se to stvarno dogodilo? Sećam li se?
<BR>&nbsp;&nbsp;&nbsp;&nbsp;&nbsp;"Dvorana je bila ogromna i visoka", reče ona. "Podsetila me je na moju Dvoranu, u kojoj sam bila pojedena, ali samo zbog toga što je bila tako visoka. Svetlost je dopirala kroz prozore visoko u kuli. Zrake svetlosti presecale su je poput mačeva."
<BR>&nbsp;&nbsp;&nbsp;&nbsp;&nbsp;"A presto", dodade on.
<BR>&nbsp;&nbsp;&nbsp;&nbsp;&nbsp;"Presto, da, sav od zlata i grimiza. Ali prazan. Isto kao i presto u Dvorani u Atuanu."
<BR>&nbsp;&nbsp;&nbsp;&nbsp;&nbsp;"Sada više nije", nastavi on. Pogledao ju je preko zelenih izdanaka luka. Lice mu je bilo napeto, setno, kao da nije mogao da se obraduje nečemu što je bilo vredno radovanja. "U Hevnoru je sada kralj", reče on, "u središtu sveta. Ono što je predskazano, obistinilo se. Runa je zacelila i svet je ujedinjen. Došli su dani mira. On..."
<BR>&nbsp;&nbsp;&nbsp;&nbsp;&nbsp;Zastao je, spustio pogled i isprepleo prste.
<BR>&nbsp;&nbsp;&nbsp;&nbsp;&nbsp;"Izneo me je iz smrti u život. Aren od Enlada. Lebanen iz pesama koje tek treba ispevati. Uzeo je svoje pravo ime, Lebanen, kralj Zemljomorja."
<BR>&nbsp;&nbsp;&nbsp;&nbsp;&nbsp;"To je znači to", upita ona, kleknuvši i zagledavši se u njega... "radost, izlaženje na svetlost?"
<BR>&nbsp;&nbsp;&nbsp;&nbsp;&nbsp;Nije joj odgovorio.
<BR>&nbsp;&nbsp;&nbsp;&nbsp;&nbsp;Kralj u Hevnoru, pomisli ona, a zatim to i naglas izgovori: "Kralj u Hevnoru!"
<BR>&nbsp;&nbsp;&nbsp;&nbsp;&nbsp;U sebi je još nosila viziju predivnog grada, širokih ulica, mermernih kula, popločanih i bronzanih krovova, brodova širokih jedara u luci, veličanstvene prestone dvorane koju je sunce obasjavalo u obliku mačeva, bogatstva, dostojanstva i harmonije, reda koji se tamo održavao. Iz tog središta svetlosti videla je kako se u obliku savršenih prstenova na vodi širi red, koji podseća na pravu popločanu ulicu ili na brod koji plovi ispred vetra: ide putem kojim treba da ide i donosi mir.
<BR>&nbsp;&nbsp;&nbsp;&nbsp;&nbsp;"Bio si odličan, dragi prijatelju", reče ona.
<BR>&nbsp;&nbsp;&nbsp;&nbsp;&nbsp;Napravio je ovlašan pokret rukom kao da želi da zaustavi njene reči, a onda se okrenuo u stranu, pritisnuvši šakom usta. Nije imala snage da ga gleda kako plače. Povila je glavu i nastavila posao. Nastavila je da čupa korov, jednu stabljiku za drugom, dok nije izvukla i žilav koren. Kopala je šakama, pokušavajući da pronađe koren u tvrdom tlu, u tami zemlje.
<BR>&nbsp;&nbsp;&nbsp;&nbsp;&nbsp;"Goha", začuo se Terunin slab, hrapav glas koji ju je dozivao sa kapije i Tenar se okrenula. Detetovo polulice gledalo ju je sa oba svoja oka, i onim kojim je videla i onim kojim nije. Tenar pomisli: Da li da joj kažem da sada u Hevnoru postoji kralj?
<BR>&nbsp;&nbsp;&nbsp;&nbsp;&nbsp;Ustala je i pošla prema kapiji kako bi uštedela Teru trud da vikom objasni šta želi. Dok je ležala u vrućici i bez svesti, Bukva je kazao da je dete udisalo vatru. "Spržila joj je glas", objasnio je on.
<BR>&nbsp;&nbsp;&nbsp;&nbsp;&nbsp;"Čuvala sam Sipi", prošaputa Teru, "ali ona je odlutala sa pašnjaka. Ne mogu da je nađem."
<BR>&nbsp;&nbsp;&nbsp;&nbsp;&nbsp;To je bio najduži govor koji je ikada održala. Drhtala je od trčanja i od napora da ne zaplače. Ne smemo svi u isto vreme početi da plačemo, pomisli Tenar... ovo je glupo, ovo nam baš nije potrebno!... "Jastrebe!" pozva ga ona, okrenuvši se, "pobegla je jedna koza."
<BR>&nbsp;&nbsp;&nbsp;&nbsp;&nbsp;Istog časa je ustao i uputio se ka kapiji.
<BR>&nbsp;&nbsp;&nbsp;&nbsp;&nbsp;"Pokušaj u prolećnoj kući", reče on.
<BR>&nbsp;&nbsp;&nbsp;&nbsp;&nbsp;Pogledao je Teru kao da ne primećuje njene užasne ožiljke, kao da je jedva vidi: dete koje je izgubilo kozu i koje treba da je pronađe. On je video kozu. "Ili je otišla da se pridruži seoskom stadu", dodade on.
<BR>&nbsp;&nbsp;&nbsp;&nbsp;&nbsp;Teru je već trčala prema prolećnoj kući.
<BR>&nbsp;&nbsp;&nbsp;&nbsp;&nbsp;"Je li ona tvoja kćer?" upitao je Tenar. To je bilo prvi put da je uopšte pomenuo dete i Tenar je u tom trenutku jedino pomislila koliko je bio čudan.
<BR>&nbsp;&nbsp;&nbsp;&nbsp;&nbsp;"Ne, niti je moja unuka. Ali je moje dete", odvrati ona. Zbog čega je ponovo počela da mu se ruga, da ga pecka?
<BR>&nbsp;&nbsp;&nbsp;&nbsp;&nbsp;Prošao je kroz kapiju, upravo u trenutku kada se Sipi zaletela prema njima, onako smeđe-bela, a za njom je u daljini trčala Teru.
<BR>&nbsp;&nbsp;&nbsp;&nbsp;&nbsp;"Hi!" povika iznenada Ged i, skočivši, prepreči kozi put, usmerivši je pravo prema otvorenoj kapiji i Terunim rukama. Uspela je da uhvati Sipin kožni kaiš. Koza je istog časa stala mirno, pitoma poput jagnjeta, gledajući Tenar jednim žutim okom, a drugim merkajući leje sa lukom.
<BR>&nbsp;&nbsp;&nbsp;&nbsp;&nbsp;"Napolje", reče Tenar, izvevši je iz kozjeg raja i poteravši prema kamenitom pašnjaku gde je trebalo da bude.
<BR>&nbsp;&nbsp;&nbsp;&nbsp;&nbsp;Ged je seo na zemlju, kao da je poput Teru i on ostao bez daha, ili još gore; dahtao je i očigledno mu se vrtelo u glavi; ali bar se nije kupao u suzama. Slobodno veruj kozi da će sve pokvariti.
<BR>&nbsp;&nbsp;&nbsp;&nbsp;&nbsp;"Vreska nije trebalo da ti poveri da čuvaš Sipi", reče Tenar Teru. "Niko nije u stanju da pazi na Sipi. Ako ponovo ode, samo obavesti Vresku i ništa ne brini. Važi?"
<BR>&nbsp;&nbsp;&nbsp;&nbsp;&nbsp;Teru klimnu. Posmatrala je Geda. Retko je posmatrala ljude, a još ređe muškarce, jedva bi im ponekad uputila koji pogled; ali sada je postojano zurila u njega, nagnute glave kao kakav vrapčić. Da li se to upravo rodio junak?
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
