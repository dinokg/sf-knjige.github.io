<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>13. GOSPODAR
<P>&nbsp;&nbsp;&nbsp;&nbsp;&nbsp;S povratkom proleća i brodovi su počeli poput lasta da lete između ostrva. Po selima su kolale priče, iz druge ruke, donete iz Valmauta, o tome kako kraljevi brodovi uništavaju uništivače, dovode dobrostojeće gusare do prosjačkog štapa, zaplenjujući im brodove i bogatstva. I sam gospodar Heno poslao je na pučinu svoja tri najbolja, najbrža broda, pod zapovedništvom vrača-morskog vuka Nalepnice, koga su se plašili svi trgovci od Solee do Andrada; njegova flota trebalo je u zasedi da sačeka kraljeve brodove iz Oranea i da ih uništi. Međutim, u valmautski zaliv pristigao je jedan od kraljevih brodova sa Nalepnicom okovanim na palubi i sa naređenjem da sprovede gospodara Hena u Luku Gont da mu se sudi zbog gusarenja i ubistva. Heno se zabarikadirao u svom kamenom zdanju u brdima iza Valmauta, ali je zaboravio da potpali vatru, pošto je bilo toplo prolećno vreme; tako su se petorica, šestorica mladih kraljevih vojnika stuštila na njega kroz odžak i ceo jedan vod proveo ga je okovanog lancima ulicama Valmauta i odveo pred lice pravde.
<BR>&nbsp;&nbsp;&nbsp;&nbsp;&nbsp;Kada je ovo čuo, Ged je s ljubavlju i ponosom izjavio: "Sve što jedan kralj može da uradi, dobro će uraditi."
<BR>&nbsp;&nbsp;&nbsp;&nbsp;&nbsp;Spretni i Kudravko na brzinu su severnin putem odvedeni za luku Gont, a kada su Osliću dovoljno zarasle rane, prevezli su i njega tamo brodom, kako bi mu na kraljevom sudu zakona bilo suđeno za ubistvo. Svi u Srednjoj dolini bili su veoma zadovoljni i sami sebi su čestitali kada su saznali da su osuđeni na galije, dok su Tenar i Teru pored nje samo ćutke saslušale vest.
<BR>&nbsp;&nbsp;&nbsp;&nbsp;&nbsp;Brodovi su nastavili da pristižu, dovozeći ljude koje je slao kralj; žitelji gradova i sela sa grubog Gonta nisu sve dočekivali sa istom dobrodošlicom: posao kraljevih šerifa bio je da podnesu izveštaj o radu kraljevih predstavnika i predstavnika mira, da saslušaju žalbe i nedaće prostog puka; onih koji prijavljuju porez i onih koji ga skupljaju; uvaženi posetioci obilazili su sitne gontske plemiće, učtivo se raspitujući o njihovoj odanosti Kruni u Hevnoru; bilo je i ljudi od čarobnjaštva, koji su povremeno dolazili, naizgled ništa ne preduzimajući, a još manje govoreći.
<BR>&nbsp;&nbsp;&nbsp;&nbsp;&nbsp;"Mislim da oni ipak tragaju za novim Arhimagom", reče Tenar.
<BR>&nbsp;&nbsp;&nbsp;&nbsp;&nbsp;"Ili traže one koji zloupotrebljavaju umetnost", primeti Ged... "vračanje je skrenulo s pravog puta."
<BR>&nbsp;&nbsp;&nbsp;&nbsp;&nbsp;Tenar je nameravala da kaže: "Onda bi trebalo da pogledaju u glavno zdanje Re Albija!" Međutim, jezik joj se naprosto spleo već kog prvih reči. Šta sam ono htela da kažem? - pomisli ona. Da li sam Gedu ikada ispričala o... postajem zaboravna. Šta sam ono htela da kažem Gedu? Oh, da bi trebalo da popravimo ogradu na nižem pašnjaku pre no što krave iziđu.
<BR>&nbsp;&nbsp;&nbsp;&nbsp;&nbsp;Uvek se našlo nešto, desetinu sitnica vezanih za imanje, koje bi joj zaokupile pažnju. "Tebe uvek čeka više poslova odjednom", rekao joj je Ogion. I pored toga što joj je sada Ged pomagao, sve njene misli i dani bili su posvećeni brizi oko imanja. Pomagao joj je i u kućnim poslovima, što Kremenko nikada nije činio; ali Kremenko je bio seljak, a Ged nije. Brzo je učio, ali bilo je toliko toga što je morao naučiti. Radili su. Sada više nije bilo puno prilika za razgovor. Na kraju dana zajedno su večerali i odlazili zajedno u krevet, spavali, budili se u zoru i odlazili ponovo na posao, i tako stalno, stalno u krug, slično vodeničnom točku, ustajali su puni posle čega su se praznili, a dani su podsećali na padanje svetlucave vode.
<BR>&nbsp;&nbsp;&nbsp;&nbsp;&nbsp;"Zdravo, majko", oslovi je mršavi momak na kapiji dvorišta. Pomislila je od njega da je to Ševin najstariji sin, pa ga je upitala: "Šta tebe donosi ovamo, momče?" Zatim se ponovo zagledala u njega preko pilića koji su kvocali i gusaka koje su paradirale unaokolo.
<BR>&nbsp;&nbsp;&nbsp;&nbsp;&nbsp;"Iskro!" povika ona, pa poplaši živinu potrčavši prema njemu.
<BR>&nbsp;&nbsp;&nbsp;&nbsp;&nbsp;"Dobro, de", reče on. "Polako."
<BR>&nbsp;&nbsp;&nbsp;&nbsp;&nbsp;Dopustio joj je da ga zagrli i pomiluje po licu. Ušao je unutra i seo za kuhinjski sto.
<BR>&nbsp;&nbsp;&nbsp;&nbsp;&nbsp;"Jesi li jeo? Jesi li video Jabuku?"
<BR>&nbsp;&nbsp;&nbsp;&nbsp;&nbsp;"Mogao bih nešto da pojedem."
<BR>&nbsp;&nbsp;&nbsp;&nbsp;&nbsp;Stala je da pretura po dobro opremljenoj ostavi. "Na kom si brodu? Jesi li još na Galebu?"
<BR>&nbsp;&nbsp;&nbsp;&nbsp;&nbsp;"Nisam. "Moj se brod raspao."
<BR>&nbsp;&nbsp;&nbsp;&nbsp;&nbsp;Ona se sva užasnuta okrenu. "Potonuo?"
<BR>&nbsp;&nbsp;&nbsp;&nbsp;&nbsp;"Ne." Osmehnuo se bez radosti. "Posada se raspala. Preuzeli su je kraljevi ljudi."
<BR>&nbsp;&nbsp;&nbsp;&nbsp;&nbsp;"Ali... to nije bio gusarski brod..."
<BR>&nbsp;&nbsp;&nbsp;&nbsp;&nbsp;"Nije."
<BR>&nbsp;&nbsp;&nbsp;&nbsp;&nbsp;"Zašto onda...?"
<BR>&nbsp;&nbsp;&nbsp;&nbsp;&nbsp;"Rekli su da je kapetan prenosio neku robu koju su oni želeli", odvrati on, nevoljno. Bio je mršav kao i uvek, ali izgledao je stariji, koža mu je bila preplanula, kosa glatka, lice dugačko i usko, nalik na Kremenkovo, ali još uže, tvrđe.
<BR>&nbsp;&nbsp;&nbsp;&nbsp;&nbsp;"Gde je tata?" upita on.
<BR>&nbsp;&nbsp;&nbsp;&nbsp;&nbsp;Tenar se ukipila.
<BR>&nbsp;&nbsp;&nbsp;&nbsp;&nbsp;"Nisi svratio kod sestre."
<BR>&nbsp;&nbsp;&nbsp;&nbsp;&nbsp;"Nisam", odvrati on ravnodušno.
<BR>&nbsp;&nbsp;&nbsp;&nbsp;&nbsp;"Kremenko je umro pre tri godine", reče ona. "Od srčanog udara. U poljima... na stazi koja vodi od obora za jaganjce. Bistropotok ga je pronašao. To se dogodilo pre tri godine."
<BR>&nbsp;&nbsp;&nbsp;&nbsp;&nbsp;Nastupila je tišina. Nije znao šta da kaže, ili nije imao šta da kaže.
<BR>&nbsp;&nbsp;&nbsp;&nbsp;&nbsp;Spustila je hranu pred njega. Počeo je tako halapljivo da jede da je smesta iznela još.
<BR>&nbsp;&nbsp;&nbsp;&nbsp;&nbsp;"Kada si poslednji put jeo?"
<BR>&nbsp;&nbsp;&nbsp;&nbsp;&nbsp;On slegnu ramenima i nastavi da jede.
<BR>&nbsp;&nbsp;&nbsp;&nbsp;&nbsp;Sela je nasuprot njemu. Kasno prolećno sunce ulazilo je kroz niski prozor preko puta stola i obasjavalo zaštitnu rešetku od bronze ispred ognjišta.
<BR>&nbsp;&nbsp;&nbsp;&nbsp;&nbsp;Konačno je odgurnuo tanjir.
<BR>&nbsp;&nbsp;&nbsp;&nbsp;&nbsp;"Ko onda vodi imanje?" upita on.
<BR>&nbsp;&nbsp;&nbsp;&nbsp;&nbsp;"Otkad to tebe zanima, sine?" upita ga ona, nežno ali suvo.
<BR>&nbsp;&nbsp;&nbsp;&nbsp;&nbsp;"Moje je", odvrati on, sličnim glasom.
<BR>&nbsp;&nbsp;&nbsp;&nbsp;&nbsp;Posle jednog minuta Tenar ustade i pospremi sudove. "Tako je."
<BR>&nbsp;&nbsp;&nbsp;&nbsp;&nbsp;"Ti, razume se, možeš ostati", dodade on, veoma čudnim glasom, možda pokušavši da se našali; ali on nije spadao u ljude koji umeju da se šale. "Je li stari Bistropotok još tu?"
<BR>&nbsp;&nbsp;&nbsp;&nbsp;&nbsp;"Svi su još tu. Kao i muškarac po imenu Soko i dete o kome se brinem. Ovde. U kući. Moraćeš da spavaš u sobici na tavanu. Doneću merdevine." Ponovo se okrenula prema njemu. "Znači li to da ćeš ostati?"
<BR>&nbsp;&nbsp;&nbsp;&nbsp;&nbsp;"Možda."
<BR>&nbsp;&nbsp;&nbsp;&nbsp;&nbsp;Tako je Kremenko odgovarao na njena pitanja dvadeset godina, uskraćujući joj pravo da ih postavlja tako što nikada ne bi odgovorio potvrdno ili odrično, zadržavajući slobodu koja se zasnivala na njenom neznanju; jadna, skučena sloboda, pomisli ona.
<BR>&nbsp;&nbsp;&nbsp;&nbsp;&nbsp;"Jadno momče", reče ona, "posada ti se raspala, otac umro, nalaziš strance u kući i sve to u istom danu. Biće ti potrebno izvesno vreme da se na sve to navikneš. Žao mi je, sine. Ali drago mi je što si ovde. Često sam mislila na tebe, kako ti je na moru, za vreme oluje, zimi."
<BR>&nbsp;&nbsp;&nbsp;&nbsp;&nbsp;On ništa ne reče. Nije imao šta da ponudi, a bio je nesposoban da prima. Odgurnuo je stolicu i spremao se da ustane kada je Teru ušla. Zablenuo se u nju, napola se digavši... "Šta joj se dogodilo?" upita on.
<BR>&nbsp;&nbsp;&nbsp;&nbsp;&nbsp;"Opečena je. Ovo je, Teru, moj sin, mornar, Iskra, o kome sam ti pričala. Teru je tvoja sestra, Iskro."
<BR>&nbsp;&nbsp;&nbsp;&nbsp;&nbsp;"Sestra!"
<BR>&nbsp;&nbsp;&nbsp;&nbsp;&nbsp;"Usvojena."
<BR>&nbsp;&nbsp;&nbsp;&nbsp;&nbsp;"Sestra!" ponovi on i osvrnu se po kuhinji kao da traži svedoke, a zatim se zagleda u majku.
<BR>&nbsp;&nbsp;&nbsp;&nbsp;&nbsp;Nije oborila pogled.
<BR>&nbsp;&nbsp;&nbsp;&nbsp;&nbsp;On iziđe napolje, široko zaobišavši Teru, koja je nepokretno stajala. Za sobom je zalupio vrata.
<BR>&nbsp;&nbsp;&nbsp;&nbsp;&nbsp;Tenar je zaustila nešto da kaže Teru, ali nije mogla.
<BR>&nbsp;&nbsp;&nbsp;&nbsp;&nbsp;"Ne plači", reče joj dete koje nije plakalo, prišavši joj i dodirnuvši joj ruku. "Je li te povredio?"
<BR>&nbsp;&nbsp;&nbsp;&nbsp;&nbsp;"Oh Teru! Dozvoli da te zagrlim!" Sela je za sto sa Teru u krilu, obgrlivši je rukama, iako je devojčica već bila prevelika za tako nešto; uz to, nikada nije naučila da se u takvim prilikama opusti. Ali Tenar ju je stezala i plakala, pa je Teru sagnula svoje lice u ožiljcima i prislonila ga uz Tenarino, tako da je i ono postalo mokro od suza.
<BR>
<BR>&nbsp;&nbsp;&nbsp;&nbsp;&nbsp;Ged i Iskra su u sumrak došli sa suprotnih strana imanja. Iskra je očigledno razgovarao sa Bistropotokom i razmislio o celoj situaciji, a Ged je, videlo se, pokušavao da se izbori s njom. Tokom večere razmenili su tek nekoliko reči i to vrlo oprezno. Iskra se nije požalio što nije mogao da spava u svojoj staroj sobi, već se trkom uspeo uz lestvice do spremišta na tavanu poput pravog mornara, što je uostalom i bio i očigledno je bio zadovoljan krevetom koji mu je majka tamo priredila, jer nije sišao do u pozno pre podne.
<BR>&nbsp;&nbsp;&nbsp;&nbsp;&nbsp;Tada je zatražio da doručkuje i očekivao da mu doručak bude poslužen. Njegovog oca uvek su služile majka, žena, kćerka. Zar je on bio manje muškarac od svog oca? Zar je ona trebalo da mu to dokaže? Poslužila mu je obrok, pospremila sudove i vratila se u voćnjak gde je sa Teru i Džumbirkom spaljivala gomilu gusenica koje su pretile da unište još nezrelo voće.
<BR>&nbsp;&nbsp;&nbsp;&nbsp;&nbsp;Iskra je otišao da se pridruži Bistropotoku i Srku. I uglavnom je boravio u njihovom društvu narednih dana. Težak posao u polju i oko ovaca, za koji su bili neophodni mišići i veština, obavljali su Ged, Džumbirka i Tenar, dok su Iskru dva starca koji su tu proživeli ceo svoj život, ljudi njegova oca, vodali unaokolo pričajući mu kako uspevaju da obave sav posao, deleći svoje uverenje s njim.
<BR>&nbsp;&nbsp;&nbsp;&nbsp;&nbsp;Tenar je počela da se oseća bedno u kući. Jedino napolju, dok je radila, uspevala je da se oslobodi besa, srama koje joj je donelo Iskrino prisustvo.
<BR>&nbsp;&nbsp;&nbsp;&nbsp;&nbsp;"Na mene je red", rekla je Gedu, ogorčeno, u zvezdama osvetljenoj tami njihove sobe. "Na mene je red da izgubim ono čime sam se najviše ponosila."
<BR>&nbsp;&nbsp;&nbsp;&nbsp;&nbsp;"Šta si to izgubila?"
<BR>&nbsp;&nbsp;&nbsp;&nbsp;&nbsp;"Sina. Sina koga nisam odgojila kako treba, koji nije postao muškarac. Izneverila sam. Izneverila sam njega." Zagrizla je usnu, zagledavši se u tamu suvih očiju.
<BR>&nbsp;&nbsp;&nbsp;&nbsp;&nbsp;Ged nije pokušao da se prepire s njom niti da je ubedi kako njena tuga nije na mestu. Upitao ju je: "Misliš li da će ostati?"
<BR>&nbsp;&nbsp;&nbsp;&nbsp;&nbsp;"Da. Plaši se da pokuša da se ponovo vrati na more. Nije mi kazao istinu, ili bar ne celu istinu, o svom brodu. Bio je drugi časnik. Pretpostavljam da je umešan u prevoz ukradene robe. Posredno gusarstvo. To me nije briga. Svi gontski mornari su napola gusari. Ali on laže o tome. Laže. Ljubomoran je na tebe. Nečastan je i zavidan."
<BR>&nbsp;&nbsp;&nbsp;&nbsp;&nbsp;"Mislim da je zaplašen", reče Ged. "Nije zao. Uostalom, ovo je njegovo imanje."
<BR>&nbsp;&nbsp;&nbsp;&nbsp;&nbsp;"Onda neka mu i bude! I neka mu bude isto onako izdašno kao i..."
<BR>&nbsp;&nbsp;&nbsp;&nbsp;&nbsp;"Nemoj, ljubavi", prekinu je Ged, zaustaviši je i glasom i rukama, "ne govori... nemoj izreći zlu reč!" Toliko se užurbao, bio je tako strastveno iskren, da se njen bes pretvorio u ljubav koja je i bila njegov izvor, i ona zaplaka, "Nisam nameravala da prokunem ni njega ni ovo mesto! Nisam to htela! Ali tako sam snuždena, tako posramljena! Jako mi je žao, Gede!"
<BR>&nbsp;&nbsp;&nbsp;&nbsp;&nbsp;"Ne, ne, ne. Draga moja, baš me briga šta taj dečak misli o meni. Međutim, veoma je grub prema tebi."
<BR>&nbsp;&nbsp;&nbsp;&nbsp;&nbsp;"I Teru. Odnosi se prema njoj kao prema... Pitao je, pitao me je: 'Šta je učinila, kada tako izgleda?' Šta je ona učinila...!"
<BR>&nbsp;&nbsp;&nbsp;&nbsp;&nbsp;Ged ju je milovao po kosi, što je često činio, lakim, laganim, bezbroj puta ponovljenim pokretima koji bi ih oboje uspavali jer su ih preplavljivali ljubavnim zadovoljstvom.
<BR>&nbsp;&nbsp;&nbsp;&nbsp;&nbsp;"Mogao bih ponovo da odem da čuvam koze", reče on na kraju. "To bi tebi ovde olakšalo stvari. Osim što se posla tiče..."
<BR>&nbsp;&nbsp;&nbsp;&nbsp;&nbsp;"Ja bih radije pošla s tobom."
<BR>&nbsp;&nbsp;&nbsp;&nbsp;&nbsp;Milovao ju je po kosi i kako se činilo razmatrao taj predlog. "Pretpostavljam da bismo mogli", reče on. "Tamo gore bilo je nekoliko porodica koje su čuvale ovce, iznad Lisija. Ali kada dođe zima..."
<BR>&nbsp;&nbsp;&nbsp;&nbsp;&nbsp;"Možda bi nas primio kakav seljak. Ja poznajem posao... znam i oko ovaca... a ti oko koza... a i brz si u svemu..."
<BR>&nbsp;&nbsp;&nbsp;&nbsp;&nbsp;"Dobar sam sa vilama", promrmlja on i izvuče iz nje kratak, grcavi smeh.
<BR>&nbsp;&nbsp;&nbsp;&nbsp;&nbsp;Narednog jutra Iskra je rano ustao da doručkuje sa njima, jer je išao na pecanje sa starim Srkom. Ustao je od stola i kazao bolje raspoložen nego obično: "Doneću gomilu ribe za večeru."
<BR>&nbsp;&nbsp;&nbsp;&nbsp;&nbsp;Tokom prethodne noći Tenar je donela nekoliko odluka. Rekla je: "Stani; možeš pospremiti sto, Iskro. Odnesi sudove u sudoperu i sipaj vodu u njih. Opraćemo ih zajedno sa onima od večere."
<BR>&nbsp;&nbsp;&nbsp;&nbsp;&nbsp;Trenutak je zurio u nju, a onda kazao: "To je ženski posao", i stavio kapu na glavu.
<BR>&nbsp;&nbsp;&nbsp;&nbsp;&nbsp;"To je posao svakoga ko jede u ovoj kuhinji."
<BR>&nbsp;&nbsp;&nbsp;&nbsp;&nbsp;"Moj ne", reče on ravnodušno i iziđe.
<BR>&nbsp;&nbsp;&nbsp;&nbsp;&nbsp;Krenula je za njim. Zastala je na pragu. "Sokolov jeste, ali ne i tvoj?" upita ona.
<BR>&nbsp;&nbsp;&nbsp;&nbsp;&nbsp;On samo klimnu i krenu preko dvorišta.
<BR>&nbsp;&nbsp;&nbsp;&nbsp;&nbsp;"Suviše je kasno", reče ona, vrativši se u kuhinju. "Izneverila, izneverila." Osećala je krute tragove na licu, oko usta, između očiju. "Možeš zalivati kamen koliko hoćeš, ali on neće porasti."
<BR>&nbsp;&nbsp;&nbsp;&nbsp;&nbsp;"Moraš početi kada su mladi i nežni", primeti Ged. "Kao ja."
<BR>&nbsp;&nbsp;&nbsp;&nbsp;&nbsp;Ovoga puta nije smogla snage da se nasmeje.
<BR>&nbsp;&nbsp;&nbsp;&nbsp;&nbsp;Vratili su se kući posle celodnevnog rada i ugledali nekog čoveka kako razgovara sa Iskrom kod prednje kapije.
<BR>&nbsp;&nbsp;&nbsp;&nbsp;&nbsp;"To je onaj momak iz Re Albija, je li tako?" upita Ged, koji je imao odličan vid.
<BR>&nbsp;&nbsp;&nbsp;&nbsp;&nbsp;"Dođi, Teru", reče Tenar, jer je dete zastalo. "Koji momak?" Bila je prilično kratkovida, pa je čkiljila, zagledana u suprotni kraj dvorišta. "Oh, kako mu beše ime, onaj što trguje ovcama, Gradoslat. Što li se vratio ovamo, ta crna vrana!"
<BR>&nbsp;&nbsp;&nbsp;&nbsp;&nbsp;Celog dana bila je nakrivo nasađena, tako da su Ged i Teru i sada samo mudro oćutali.
<BR>&nbsp;&nbsp;&nbsp;&nbsp;&nbsp;Prišla je čoveku kod kapije.
<BR>&nbsp;&nbsp;&nbsp;&nbsp;&nbsp;"Jesi li došao zbog jaganjaca, Gradoslate? Zakasnio si celu godinu; imamo nekoliko ovogodišnjih, ali još su u toru."
<BR>&nbsp;&nbsp;&nbsp;&nbsp;&nbsp;"Upravo to mi je i gospodar kazao", odvrati Gradoslat.
<BR>&nbsp;&nbsp;&nbsp;&nbsp;&nbsp;"Zaista", primeti Tenar.
<BR>&nbsp;&nbsp;&nbsp;&nbsp;&nbsp;Iskrino lice potamne jače no ikada zbog načina na koji je to kazala.
<BR>&nbsp;&nbsp;&nbsp;&nbsp;&nbsp;"Onda neću više da smetam tebi i gospodaru", dodade ona, i već se okretala, kada joj se Gradoslat obrati: "Imam poruku za tebe, Goha."
<BR>&nbsp;&nbsp;&nbsp;&nbsp;&nbsp;"Treća sreća."
<BR>&nbsp;&nbsp;&nbsp;&nbsp;&nbsp;"Stara vračara, znaš je, stara Mahovina, veoma joj je loše. Rekla je, pošto sam išao u Srednju dolinu, rekla je: 'Kaži gospodarici Gohi da bih volela da je vidim pre no što umrem, ako ikako može da dođe.'"
<BR>&nbsp;&nbsp;&nbsp;&nbsp;&nbsp;Vrana, crna vrana, pomisli Tenar, gledajući s mržnjom donosioca rđavih vesti.
<BR>&nbsp;&nbsp;&nbsp;&nbsp;&nbsp;"Znači, bolesna je?"
<BR>&nbsp;&nbsp;&nbsp;&nbsp;&nbsp;"Na smrt", odvrati Gradoslat, proprativši ove reči izvesnim sladunjavim smeškom koji se mogao protumačiti i kao saosećanje. "Razbolela se zimus i brzo kopni, pa mi je rekla da ti prenesem kako bi žarko želela da te vidi, pre no što umre."
<BR>&nbsp;&nbsp;&nbsp;&nbsp;&nbsp;"Hvala ti što si mi preneo poruku", trezveno se zahvali Tenar i krenu prema kući. Gradoslat produži sa Iskrom prema torovima za ovce.
<BR>&nbsp;&nbsp;&nbsp;&nbsp;&nbsp;Dok su pripremali večeru, Tenar reče Gedu i Teru: "Moram poći."
<BR>&nbsp;&nbsp;&nbsp;&nbsp;&nbsp;"Svakako", odvrati Ged. "Idemo sve troje, ako želiš."
<BR>&nbsp;&nbsp;&nbsp;&nbsp;&nbsp;"Stvarno?" Prvi put toga dana lice joj sinu, a olujni oblak se podiže. "Oh", izusti ona, "to je... to je dobro... nisam htela da vas pitam, mislila sam možda... Teru, da li bi volela da se vratiš u onu malu kuću, Ogionovu kuću, na izvesno vreme?"
<BR>&nbsp;&nbsp;&nbsp;&nbsp;&nbsp;Teru se na trenutak zamislila. "Mogla bih da vidim svoju beskvicu", reče ona.
<BR>&nbsp;&nbsp;&nbsp;&nbsp;&nbsp;"Da, i Vresku... i Sipi... i Mahovinu... jadna Mahovina! Oh, kako sam samo žudela da se vratim tamo gore, ali nekako mi se činilo da to nije u redu. Trebalo je voditi imanje... i sve to..."
<BR>&nbsp;&nbsp;&nbsp;&nbsp;&nbsp;Učinilo joj se da postoji neki drugi razlog što se nije vratila, što nije dozvoljavala sebi da razmišlja o povratku, što do sada uopšte nije ni bila svesna da žudi da se vrati; ali kakav god da je razlog imala on se izgubio poput senke, reč je bila zaboravlejna "Pitam se da li je iko pazio na Mahovinu, da li je iko poslao po vidara. Ona je jedini vidar na Prekopadu, ali dole u luci Gont ima ljudi koji bi joj sigurno mogli pomoći. Oh, jadna Mahovina. Želim da pođem... sada je kasno, ali sutra, sutra rano izjutra. Gospodar može sam sebi da spremi doručak!"
<BR>&nbsp;&nbsp;&nbsp;&nbsp;&nbsp;"Naučiće", reče Ged.
<BR>&nbsp;&nbsp;&nbsp;&nbsp;&nbsp;"Ne, neće. Naći će neku glupu ženu da mu ga sprema. Ah!" Prešla je pogledom po kuhinji, ozarenog i ljutitog lica. "Mrsko mi je što moram da joj ostavim dvadeset godina koje sam provela ribajući taj sto. Nadam se da će umeti to da ceni!"
<BR>&nbsp;&nbsp;&nbsp;&nbsp;&nbsp;Iskra je doveo Gradoslata na večeru; međutim, trgovac ovcama nije hteo da ostane na spavanju, iako mu je, razume se, iz puke učtivosti ponuđen krevet. Morala bi da mu ustupi jedan od njihovih kreveta, a Tenar se nije dopadala ta pomisao. Bilo joj je milo kada je otišao svojim domaćinima u selu u plavom sumraku prolećne večeri.
<BR>&nbsp;&nbsp;&nbsp;&nbsp;&nbsp;"Sutra u zoru krećemo za Re Albi, sine", obavesti ona Iskru. "Soko, Teru i ja."
<BR>&nbsp;&nbsp;&nbsp;&nbsp;&nbsp;Izgledao je nekako uplašen.
<BR>&nbsp;&nbsp;&nbsp;&nbsp;&nbsp;"Odlazite tek tako?"
<BR>&nbsp;&nbsp;&nbsp;&nbsp;&nbsp;"Tako si i ti otišao; tako si došao", odvrati njegova majka. "Saslušaj me, Iskro; ovo je kutija za novac tvoga oca. U njoj ima sedam komada slonovače i ove kreditne kuglice starog Mostara, ali on ti nikada neće platiti, jer nema čime. Ova četiri novčića Andradana Kremenko je dobio kada je prodavao ovčje kože snabdevaču brodova u Valmautu tokom četiri godine, još kada si bio mali. Ova tri Hevnoriona platio nam je Trpko za imanje Visoki Potok. Nagovorila sam tvog oca da kupi to imanje, pomogla sam mu da ga raščisti i proda. Uzeću ta tri komada, jer sam ih zaradila. Ostalo, zajedno sa imanjem je tvoje. Ti si gospodar."
<BR>&nbsp;&nbsp;&nbsp;&nbsp;&nbsp;Visoki, mršavi mladić ostao je da stoji, zagledan u kutiju s novcem.
<BR>&nbsp;&nbsp;&nbsp;&nbsp;&nbsp;"Uzmi sve. Ne želim taj novac", reče on tihim glasom.
<BR>&nbsp;&nbsp;&nbsp;&nbsp;&nbsp;"Nije mi potreban. Ali zahvaljujem ti, sine. Zadrži četiri novčića. Kada se oženiš, nazovi to mojim poklonom tvojoj ženi."
<BR>&nbsp;&nbsp;&nbsp;&nbsp;&nbsp;Sklonila je kutiju iza velikog tanjira na najvišoj polici kredenca, gde ju je Kremenko oduvek držao. "Teru, spremi sada svoje stvari, jer ćemo krenuti veoma rano."
<BR>&nbsp;&nbsp;&nbsp;&nbsp;&nbsp;"Kada ćete se vratiti?" upita Iskra, a boja njegovog glasa podseti Teru na nemirno, slabašno dete kakvo je nekada bio. Međutim samo je rekla: "Ne znam, mili. Ako ti budem potrebna, doći ću."
<BR>&nbsp;&nbsp;&nbsp;&nbsp;&nbsp;Užurbala se, vadeći cipele za put i rance. "Iskro", poče ona, "ipak nešto možeš učiniti za mene."
<BR>&nbsp;&nbsp;&nbsp;&nbsp;&nbsp;Sedeo je ispred ognjišta, nekako nesiguran i mrzovoljan. "Šta?"
<BR>&nbsp;&nbsp;&nbsp;&nbsp;&nbsp;"Pođi u Valmaut, uskoro, i poseti sestru. Reci joj da sam se vratila na Prekopad. Reci joj, da ako želi da me vidi, neka samo pošalje poruku."
<BR>&nbsp;&nbsp;&nbsp;&nbsp;&nbsp;On klimnu. Posmatrao je Geda, koji je već spakovao ono malo svojih stvari uredno i spretno, onako kako to čine oni koji su mnogo putovali, pa je sada odlagao sudove u želji da ostave urednu kuhinju. Kada je i to obavio, seo je nasuprot Iskri da provuče novi konop kroz uzice svog ranca kako bi mogao da ga zatvori na vrhu.
<BR>&nbsp;&nbsp;&nbsp;&nbsp;&nbsp;"Postoji čvor koji se koristi za to", primeti Iskra. "Mornarski čvor."
<BR>&nbsp;&nbsp;&nbsp;&nbsp;&nbsp;Ged mu polako dodade ranac; pomno je pratio Iskrine pokrete dok mu je ovaj pokazivao kako se vezuje.
<BR>&nbsp;&nbsp;&nbsp;&nbsp;&nbsp;"Samo sklizne, vidiš", reče on, a Ged klimnu.
<BR>
<BR>&nbsp;&nbsp;&nbsp;&nbsp;&nbsp;Krenuli su sa imanja još za mraka u hladno jutro. Sunce je kasno izgrejalo na zapadnoj strani planine Gont; uspevali su da se zagreju jedino hodanjem, dok na kraju sunce ipak nije obišlo oko velike mase južnog vrha i stalo da ih greje s leđa.
<BR>&nbsp;&nbsp;&nbsp;&nbsp;&nbsp;Teru je dvostruko bolje pešačila nego prošlog leta, ali ipak je to za njih bilo dvodnevno putovanje. Tokom popodneva, Tenar upita: "Hoćemo li probati da još danas stignemo do Hrastovog Izvora? Tamo ima nekakvo svrtatište. Popile smo tamo po šolju mleka, sećaš li se, Teru?"
<BR>&nbsp;&nbsp;&nbsp;&nbsp;&nbsp;Ged je zabludelim pogledom pretraživao padinu planine. "Ima jedno mesto koje znam..."
<BR>&nbsp;&nbsp;&nbsp;&nbsp;&nbsp;"Dobro", odvrati Tenar.
<BR>&nbsp;&nbsp;&nbsp;&nbsp;&nbsp;Nešto pre no što su stigli do mesta na kome je put skretao i sa koga se prvi put pružao pogled na luku Gont, Ged je skrenuo sa puta u šumu koja je prekrivala strme padine iznad njega. Sunce koje se klonilo zapadu slalo je kose crveno-zlatne zrake kroz ram između stabala i grana. Peli su se nekih pola milje, ne sledeći nikakvu stazu, koliko je Tenar mogla da vidi, dok nisu izbili na malu izbočinu ili ispust na padini, jednu livadu zaklonjenu od vetra stenama iza nje i drvećem na njoj. S nje su se mogli videti visoki planinski predeli na severu, a između vrhova visokih jela jasno se pružao pogled na zapadno more. Tamo je vladao potpuni mir, osim kada je vetar duvao u jele. Jedna planinska ševa dugo je i umilno pevala, negde daleko gore na suncu, pre no što se spustila u gnezdo u neugaženoj travi.
<BR>&nbsp;&nbsp;&nbsp;&nbsp;&nbsp;Njih troje se okrepiše hlebom i sirom. Posmatrali su kako se tama uzdiže iz mora i puzi uz planinu. Napravili su postelju od ogrtača i zaspali, Teru pored Tenar, a do nje Ged. Tenar se probudila u gluvo doba noći. Negde u blizini glasala se sova, slatkim, ponavljajućim hukom, sličnim zvonjavi zvončića, a negde daleko uz planinu odgovarao je njen mužjak kao duh zvona. Tenar pomisli. "Posmatraću zvezde kako tonu u more", ali ponovo je smesta zaspala, mirna srca.
<BR>&nbsp;&nbsp;&nbsp;&nbsp;&nbsp;Probudila se u sivo jutro i ugledala Geda kako sedi pored nje, sa ogrtačem uvijenim oko ramena, zagledan kroz pukotinu prema zapadu. Njegovo tamno lice bilo je smireno, zračilo je tišinom, kakvu je na njemu videla jednom davno na obali Atuana. Pogled mu nije bio oboren kao onda; bio je zagledan u beskrajna zapadna prostranstva. Pogledavši u istom pravcu, videla je da im se približava dan, videla je slavu boja, ružičaste i zlatne, čiji se odsjaj jasno primećivao na nebu.
<BR>&nbsp;&nbsp;&nbsp;&nbsp;&nbsp;On se okrenu prema njoj i ona mu reče: "Zavolela sam te onog trenutka kada sam te prvi put ugledala."
<BR>&nbsp;&nbsp;&nbsp;&nbsp;&nbsp;"Životodavče", reče on i nagnu se napred, poljubivši joj grudi i usta. Privila ga je na trenutak. Ustali su i probudili Teru, pa nastavili dalje; ali kada su zašli među drveće, Tenar se osvrnula da još jednom pogleda malu livadu kao da je želela da je zaduži da tu čuva veru u njenu sreću.
<BR>&nbsp;&nbsp;&nbsp;&nbsp;&nbsp;Njihov cilj prvog dana putovanja bilo je samo putovanje. Danas će stići u Re Albi. Stoga je Tenarin um sve više bio zaokupljen tetka Mahovinom, pitala se šta joj se to moglo dogoditi i da li je odista umirala. Ali kako je dan odmicao i kako se put smanjivao, njen um se sve manje zadržavao na Mahovini, ili na bilo čemu drugom. Bila je umorna. Nije joj se dopadalo da ovim putem ponovo ide u susret smrti. Prošli su Hrastove Izvore i spustili se u gorski klanac, a zatim ponovo počeli da se penju. Kada su stigli do poslednjeg dugačkog uspona koji je vodio ravno do Prekopada, s mukom je podizala noge, um joj je bio potpuno otupeo i sav smušen; uhvatila bi se za neku reč ili sliku dok ove ne bi postale besmislene... kredenac u Ogionovoj kući, ili reči koštani delfin, koje su joj pale na pamet kada je primetila Terunu vrećicu za igračke od trave i koje su se zatim do u beskraj ponavljale.
<BR>&nbsp;&nbsp;&nbsp;&nbsp;&nbsp;Ged je grabio svojim lakim putničkim korakom, a Teru je tapkala odmah iza njega, ista ona Teru koja je potpuno malaksala na ovom istom usponu pre manje od godinu dana i koju je tada morala da nosi. Ali onda je iza njih bio duži dan hodanja. A i dete se još oporavljalo od kazne koja ju je bila sustigla.
<BR>&nbsp;&nbsp;&nbsp;&nbsp;&nbsp;Starila je, bila je suviše stara za ovako dugačak put i ovako brzo hodanje. Tako je bilo teško penjati se uzbrdo. Starice treba da sede kod kuće pored ognjišta. Koštani delfin, koštani delfin. Kos, veza, čarolija vezivanja. Koštani čovek i koštana životinja. Eno ih ispred nje. Čekali su je. Išla je sporo. Bila je umorna. S mukom se uspela uz poslednji komad strmine i stigla do njih; čekali su je na mestu gde je put izbijao na ravan Prekopada. S leve strane nalazili su se krovovi Re Albija koji su se koso spuštali prema ivici stene. S desne, put se peo ka glavnom zdanju. "Ovuda", reče Tenar.
<BR>&nbsp;&nbsp;&nbsp;&nbsp;&nbsp;"Ne", usprotivi se dete, pokazavši nalevo, prema selu.
<BR>&nbsp;&nbsp;&nbsp;&nbsp;&nbsp;"Ovuda", ponovi Tenar i krenu nadesno. Ged pođe za njom.
<BR>&nbsp;&nbsp;&nbsp;&nbsp;&nbsp;Koračali su između voćnjaka oraha i travnatih polja. Bilo je toplo pozno popodne ranoga leta. Ptice su pevale u voćnjacima, onim blizu njih i onim daleko. Pošao im je u susret putem koji se spuštao iz velike kuće, onaj čijeg imena nije mogla da se seti.
<BR>&nbsp;&nbsp;&nbsp;&nbsp;&nbsp;"Dobro došli!" pozdravi ih i stade, osmehujući im se.
<BR>&nbsp;&nbsp;&nbsp;&nbsp;&nbsp;I oni stadoše.
<BR>&nbsp;&nbsp;&nbsp;&nbsp;&nbsp;"Kakve nam to slavne ličnosti stigoše da učine čast kući gospodara od Re Albija", reče on. Tuaho, nije se tako zvao. Koštani delfin, koštana životinja, koštano dete.
<BR>&nbsp;&nbsp;&nbsp;&nbsp;&nbsp;"Gospodaru moj, Arhimagu!" Nisko se poklonio, a Ged mu je takođe uzvratio naklonom.
<BR>&nbsp;&nbsp;&nbsp;&nbsp;&nbsp;"I gospo moja, Tenar od Atuana!" Njoj se još dublje poklonio, a ona pade na kolena tamo na putu. Glava joj klonu, šake se nađoše u prašini na putu i ona nastavi da se povija sve niže dok joj se i usta ne obreše u istoj toj prašini.
<BR>&nbsp;&nbsp;&nbsp;&nbsp;&nbsp;"A sada puzi", naredi on i ona poče da puzi prema njemu.
<BR>&nbsp;&nbsp;&nbsp;&nbsp;&nbsp;"Stani!" - i ona se zaustavi.
<BR>&nbsp;&nbsp;&nbsp;&nbsp;&nbsp;"Možeš li da govoriš?" upita on. Ona ništa ne odvrati, jer na usta joj nisu dolazile reči, ali zato je Ged odvratio svojim uobičajenim mirnim glasom: "Da."
<BR>&nbsp;&nbsp;&nbsp;&nbsp;&nbsp;"Gde je čudovište?"
<BR>&nbsp;&nbsp;&nbsp;&nbsp;&nbsp;"Ne znam."
<BR>&nbsp;&nbsp;&nbsp;&nbsp;&nbsp;"Mislio sam da će vračara sa sobom dovesti onu od svog roda. Ali umesto nje, dovela je tebe. Gospodara Arhimaga Jastreba. Kakva divna zamena! Jedino što mogu učiniti kada je reč o vračarama i čudovištima jeste da svet očistim od njih. Ali sa tobom, koji si nekada bio čovek, mogu da razgovaram; ti si sposoban bar da razumno govoriš. I sposoban si da shvatiš kaznu. Pretpostavljam da si mislio kako si bezbedan, sada kada je tvoj kralj na prestolu, a moj gospodar, naš gospodar, uništen. Mislio si da si postigao ono što si želeo i uništio obećanje na večni život, je li tako?"
<BR>&nbsp;&nbsp;&nbsp;&nbsp;&nbsp;"Nije", odvrati Gedov glas.
<BR>&nbsp;&nbsp;&nbsp;&nbsp;&nbsp;Ona nije mogla da ih vidi. Videla je samo prašinu na putu, i osećala njen ukus u ustima. Čula je Geda kako govori. Rekao je: "Život je u umiranju."
<BR>&nbsp;&nbsp;&nbsp;&nbsp;&nbsp;"Kva, kva, samo ti citiraj Pesme, Gospodaru Rouka... upravniku škole! Kakav smešan prizor, veliki Arhimag odeven kao pastir, bez i trunka magije u sebi... bez ijedne reči koja znači moć. Možeš li da izgovoriš čaroliju, Arhimagu? Sasvim malu čaroliju... da baciš sasvim malu, malecku čin opsene? Ne možeš? Niti jednu reč? Moj te je gospodar pobedio. Da li ti je sada jasno? Nisi ga pokorio. Njegova moć živi! Mogao bih te izvesno vreme držati ovde živog, da vidiš tu moć... moju moć. Da vidiš starca koga održavam u životu... a mogao bih i tvoj život upotrebiti u tu svrhu, ako mi bude potrebno... da vidiš svog kralja koji zabada nos tamo gde mu nije mesto kako pravi budalu od sebe, sa tim svojim nagizdanim gospodarima i glupim čarobnjacima koji tragaju za nekom ženom! Ženom koja će nama vladati! Ali vlast je ovde, nadmoć je ovde, u ovoj kući. Cele ove godine okupljao sam oko sebe ljude koji znaju šta je to istinska moć. Neki od njih su sa Rouka, ukrao sam ih ispred nosa Velikim majstorima. Ima ih i iz Hevnora, njih sam pokupio ispred nosa tog takozvanog Sina Moredovog, koji želi da žena vlada nad njim, tvog kralja koji smatra da je u toj meri bezbedan da može hoditi pod pravim imenom. Znaš li kako se ja zovem, Arhimagu? Sećaš li me se, od pre četiri godine, kada si bio Veliki majstor nad Majstorima, a ja običan učenik na Rouku?"
<BR>&nbsp;&nbsp;&nbsp;&nbsp;&nbsp;"Zvali su te Jasika", odvrati strpljivi glas.
<BR>&nbsp;&nbsp;&nbsp;&nbsp;&nbsp;"A kako mi je pravo ime?"
<BR>&nbsp;&nbsp;&nbsp;&nbsp;&nbsp;"Ne znam tvoje pravo ime."
<BR>&nbsp;&nbsp;&nbsp;&nbsp;&nbsp;"Molim? Ne znaš ga? Zar ga ne možeš pronaći? Zar magi ne znaju sva imena?"
<BR>&nbsp;&nbsp;&nbsp;&nbsp;&nbsp;"Ja nisam mag."
<BR>&nbsp;&nbsp;&nbsp;&nbsp;&nbsp;"Oh, ponovi to."
<BR>&nbsp;&nbsp;&nbsp;&nbsp;&nbsp;"Nisam mag."
<BR>&nbsp;&nbsp;&nbsp;&nbsp;&nbsp;"Dopadaju mi se te reči kada ih ti izgovaraš. Reci još jednom."
<BR>&nbsp;&nbsp;&nbsp;&nbsp;&nbsp;"Nisam mag."
<BR>&nbsp;&nbsp;&nbsp;&nbsp;&nbsp;"Ali ja jesam!"
<BR>&nbsp;&nbsp;&nbsp;&nbsp;&nbsp;"Jesi."
<BR>&nbsp;&nbsp;&nbsp;&nbsp;&nbsp;"Reci!"
<BR>&nbsp;&nbsp;&nbsp;&nbsp;&nbsp;"Ti si mag."
<BR>&nbsp;&nbsp;&nbsp;&nbsp;&nbsp;"Ah! Ovo je bolje no što sam se nadao. Pecao sam jegulju, a ulovio kita! Hajde, polazite, vodim vas da upoznate moje prijatelje. Ti možeš da hodaš, a ona neka puzi!"
<BR>&nbsp;&nbsp;&nbsp;&nbsp;&nbsp;I tako su se uputili putem prema glavnom zdanju gospodara od Re Albija i ušli unutra. Tenar je, oslanjajući se na šake i kolena, prevalila ceo put, a zatim se na isti način popela i mermernim stepeništem do vrata i nastavila preko mermernih podova kroz dvorane i sobe.
<BR>&nbsp;&nbsp;&nbsp;&nbsp;&nbsp;U zdanju je bilo mračno. Sa tom tamom uvukla se i tama u Tenarin um, tako da je sve manje razumela ono što se govorilo. Do nje su jasno dopirale samo pojedine reči i pojedini glasovi. Razumela je ono što je Ged govorio i kada bi progovorio mislila je na njegovo ime, za koje bi se čvrsto uhvatila u svom umu. Ali on je progovarao veoma retko, i to samo kada je odgovarao onome čije ime nije bilo Tuaho. Taj se i njoj tu i tamo obraćao, nazivajući je Kučkom. "Ovo je moj novi mezimac", rekao je ostalima, nekolicini koja se nalazila u toj tami u kojoj su sveće stvarale senke. "Vidite kako je dobro uvežbana? Prevrni se, Kučko!" Prevrnula se, a muškarci su se smejali.
<BR>&nbsp;&nbsp;&nbsp;&nbsp;&nbsp;"Ima ona i mladunče", reče on, "nameravao sam da sprovedem kaznu nad njim do kraja, jer je ostalo napola pečeno. Ali umesto njega dovela mi je pticu, jastreba. Sutra ćemo je naučiti da leti."
<BR>&nbsp;&nbsp;&nbsp;&nbsp;&nbsp;Ostali glasovi izgovarali su neke reči, ali ih ona više nije razumela.
<BR>&nbsp;&nbsp;&nbsp;&nbsp;&nbsp;Nešto joj je bilo pričvršćeno oko vrata, pa su je naterali da puzi uz još neke stepenice do sobe u kojoj se osećalo na mokraću, trulo meso i miomirisno cveće. Čula je glasove. Jedna hladna šaka poput kamena lupi je slabo po glavi, a nešto se nasmeja. "Kh, kh, kh", nalik na škripu starih vrata. Zatim je udarena i naterana da puzi niz dvorane. Nije mogla dovoljno brzo da puzi, pa su je udarali po grudima i ustima. Zatim su se neka vrata s treskom zatvorila, nastupile su tišina, tama. Čula je nekoga kako plače i pomislila da je to dete, njeno dete. Poželela je da dete prestane da plače. Konačno je prestalo.
</P></TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
