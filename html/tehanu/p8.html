<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8. SOKOLOVI
<P>&nbsp;&nbsp;&nbsp;&nbsp;&nbsp;Teru se uskoro vratila sa Jastrebovim odgovorom: "Rekao je da će poći još noćas."
<BR>&nbsp;&nbsp;&nbsp;&nbsp;&nbsp;Tenar je bilo drago što to čuje i laknulo joj je što je prihvato njen plan, što će umaći pred tim glasnicima i porukama od kojih je strepeo. Tek pošto je Vreski i Teru pripremila žablje batake koje su u slast pojele i pošto je Teru smestila u krevet i otpevala joj uspavanku i ona ostala sama da sedi u mraku bez svetiljke ili svetlosti sa ognjišta, osetila je da je obuzima tuga. Otišao je. Nije bio snažan, bio je zbunjen i nesiguran, bili su mu potrebni prijatelji; a ona ga je udaljila od onih koji su mu bili i koji su želeli da mu budu prijatelji. Otišao je, a ona je morala ostati kako bi zavarala lovačke pse, kako bi saznala da li su ostali na Gontu ili su otplovili nazad za Hevnor.
<BR>&nbsp;&nbsp;&nbsp;&nbsp;&nbsp;Njegova panika i njena spremnost da joj podlegne sada su joj se odjednom činile krajnje narazumnima, tako da je smatrala podjednako nerazumnim i malo verovatnim da će on stvarno otići. Upotrebiće domišljatost i sakriti se u Mahovininoj kući, koja je bila poslednje mesto na celom Zemljomorju gde bi jedan kralj potražio jednog Arhimaga. Bilo bi mnogo bolje da ostane tamo dok kraljevi ljudi ne odu. Posle toga je mogao da se vrati ovamo u Ogionovu kuću, gde mu je i bilo mesto. I sve bi blo kao i pre, ona bi se brinula o njemu dok ne bi povratio snagu, a on bi njoj za to vreme pravio društvo.
<BR>&nbsp;&nbsp;&nbsp;&nbsp;&nbsp;Na vratima se pojavi senka koja zakloni zvezde: "Pssst! Budna?" Unutra uđe tetka Mahovina. "E pa, otišao je", reče ona saučesnički, oduševljeno. "Otišao je starim putem kroz šumu. Kazao je da će se sutra spustiti u Srednju dolinu, duž Hrastovih Potoka."
<BR>&nbsp;&nbsp;&nbsp;&nbsp;&nbsp;"Dobro", odvrati Tenar.
<BR>&nbsp;&nbsp;&nbsp;&nbsp;&nbsp;Slobodnija nego obično, Mahovina sede, iako nije bila ponuđena. "Dala sam mu veknu hleba i malo sira za put."
<BR>&nbsp;&nbsp;&nbsp;&nbsp;&nbsp;"Hvala ti, Mahovino. Baš ljubazno od tebe."
<BR>&nbsp;&nbsp;&nbsp;&nbsp;&nbsp;"Gospodarice Goha." Mahovinin glas u tami postao je nekako razvučen, kao kada je bajala. "Ima nešto što sam htela da ti kažem, draga, a posredi je nešto što ja mogu da znam, jer znam da si ti živela među slavnima i da si sama bila jedna od njih, ali kada pomislim na to jezik mi se sveže. Pa ipak, ima stvari za koje znam da ih ti ne možeš znati, bez obzira na to što si učila rune i Prastari govor i što su te mudri podučavali i što si boravila u stranim zemljama.
<BR>&nbsp;&nbsp;&nbsp;&nbsp;&nbsp;"Tako je, Mahovino."
<BR>&nbsp;&nbsp;&nbsp;&nbsp;&nbsp;"E, pa dobro, onda. Kada smo razgovarale o tome kako vračara prepoznaje vračaru i kako moć prepoznaje moć, ja sam kazala... za njega koji je otišao... da on sada nije mag, bez obzira na sve što je ranije bio, ali ti si to porekla... Međutim, bila sam u pravu, zar ne?"
<BR>&nbsp;&nbsp;&nbsp;&nbsp;&nbsp;"Jesi."
<BR>&nbsp;&nbsp;&nbsp;&nbsp;&nbsp;"Aha. Jesam."
<BR>&nbsp;&nbsp;&nbsp;&nbsp;&nbsp;"Sam mi je to kazao."
<BR>&nbsp;&nbsp;&nbsp;&nbsp;&nbsp;"Svakako da jeste. On ne laže niti tvrdi da je crno belo, a belo crno, to mogu slobodno reći za njega. Niti je od onih koji pokušavaju da vuku kola bez volova. Ali otvoreno priznajem da mi je drago što je otišao, jer to više tako ne bi moglo, to dalje više ne bi tako moglo, sada kada sa njim stvari drugačije stoje, i sve to."
<BR>&nbsp;&nbsp;&nbsp;&nbsp;&nbsp;Tenar nije imala pojma o čemu ona to govori, shvatila je samo onaj deo sa volovima. "Ne znam zašto se toliko boji", primeti ona. "To jest, delimično znam, ali ne razumem zašto oseća toliki sram. Znam samo da misli kako je trebalo da umre. I znam da jedino što razumem o životu jeste to da čovek mora obavljati svoj posao, da mora biti sposoban za to. U tome su zadovoljstvo i slava, i sve ostalo. Ako nisi u stanju da obavljaš posao, ili ako ti ga oduzmu, šta ti onda ostaje? Moraš imati nešto..."
<BR>&nbsp;&nbsp;&nbsp;&nbsp;&nbsp;Mahovina ju je slušala i klimala kao da su to reči čiste mudrosti, ali posle kraće pauze reče: "Čudno je kada starac postane dečko od petnaest godina, nema sumnje!"
<BR>&nbsp;&nbsp;&nbsp;&nbsp;&nbsp;Tenar umalo ne upita: "O čemu to govoriš, Mahovino?" - ali nešto ju je sprečilo u tome. Postalo joj je jasno da osluškuje kada će Ged stići kući sa svog lutanja po planini, da iščekuje da mu začuje glas, da joj telo odbija da prihvati njegovo odsustvo. Iznenada je pogledala vračaru, bezobličnu gomilu tame nasađenu na Ogionovu stolicu pored praznog ognjišta.
<BR>&nbsp;&nbsp;&nbsp;&nbsp;&nbsp;"Ah!" zausti ona dok su odjednom u glavi počele da joj se roje mnogobrojne misli.
<BR>&nbsp;&nbsp;&nbsp;&nbsp;&nbsp;"Zbog toga znači", reče ona. "Zato znači nikada nisam..."
<BR>&nbsp;&nbsp;&nbsp;&nbsp;&nbsp;Posle dosta duge pauze ona nastavi: "Da li oni... da li čarbonjaci... je li u pitanju čarolija?"
<BR>&nbsp;&nbsp;&nbsp;&nbsp;&nbsp;"Svakako, svakako, draga", odgovori Mahovina. "Bace čini sami na sebe. Neki će ti kazati da prave ustupak, slično braku koji se zbiva unazad, sa zakletvama i svim tim, posle čega steknu moć. Ali meni to zvuči nekako lažno, liči mi na petljanje u Stare Moći pre nego na ono sa čim ima posla jedna prava vračara. A i stari mag mi je kazao da oni ne čine ništa slično. Iako sam znala da neke vračare to rade, i da im ništa ne fali."
<BR>&nbsp;&nbsp;&nbsp;&nbsp;&nbsp;"One koje su me odgajale to su radile, obećavajući devičanstvo."
<BR>&nbsp;&nbsp;&nbsp;&nbsp;&nbsp;"Oh, da, nema muškaraca, rekla si mi, samo oni evnusi. Užasno!"
<BR>&nbsp;&nbsp;&nbsp;&nbsp;&nbsp;"Ali zašto, zašto... zašto mi nikada nije palo na pamet..."
<BR>&nbsp;&nbsp;&nbsp;&nbsp;&nbsp;Vračara se glasno nasmejala. "Zato što je to u njihovoj moći, draga. Da ti ne misliš! Ne možeš! A ne misle ni oni, kada su jednom bacili čini. Kako bi i mogli? Da se odreknu svoje moći? To ne bi valjalo, je li tako, ne bi valjalo. Da bi nešto dobio, nečeg moraš da se odrekneš. To važi za sve, sasvim sigurno. I oni to znaju, mislim vračevi, ljudi od moći, oni to znaju bolje od drugih. Ali s druge strane, znaš, nije muškarcu prijatno kada nije muškarac, pa makar bio u stanju i sunce da opozove sa neba. Stoga oni to izbiju sebi iz glave, čarolijama vezivanja. Stvarno. Čak ni u lošim vremenima koja su upravo za nama, kada čarolije nisu uspevale i sve je drugo išlo naopako, nisam čula da je ijedan čarobnjak raščinio te čini, kako bi svoju moć upotrebio radi zadovoljavanja telesnih požuda. Čak i oni najgori bi zazirali od toga. Svakako, ima onih koji će se poslužiti opsenama, ali oni jedino sami sebe zavaravaju. A ima i sitnih vračeva, vračeva-kotlokrpa i njima sličnih, od kojih će neki isprobati čini prevare na seljankama, ali koliko ja vidim, te čini ne vrede mnogo. Stvari stoje ovako: ako imamo dve moći iste snage, svaka ide svojim putem. Tako ja to vidim."
<BR>&nbsp;&nbsp;&nbsp;&nbsp;&nbsp;Tenar je sedela zadubljena u misli. Na kraju reče: "Oni sebe raspolućuju."
<BR>&nbsp;&nbsp;&nbsp;&nbsp;&nbsp;"Aha. Čarobnjaci to moraju."
<BR>&nbsp;&nbsp;&nbsp;&nbsp;&nbsp;"Ali ne i ti."
<BR>&nbsp;&nbsp;&nbsp;&nbsp;&nbsp;"Ja? Ja sam samo stara vračara, draga."
<BR>&nbsp;&nbsp;&nbsp;&nbsp;&nbsp;"Koliko stara?"
<BR>&nbsp;&nbsp;&nbsp;&nbsp;&nbsp;Posle nekoliko časaka začu se iz tame Mahovinin glas sa prizvukom smeha: " Dovoljno stara da se klonim nevolje."
<BR>&nbsp;&nbsp;&nbsp;&nbsp;&nbsp;"Ali rekla si... da nisi poštovala celibat."
<BR>&nbsp;&nbsp;&nbsp;&nbsp;&nbsp;"Šta je to, draga?"
<BR>&nbsp;&nbsp;&nbsp;&nbsp;&nbsp;"Kao čarobnjaci?"
<BR>&nbsp;&nbsp;&nbsp;&nbsp;&nbsp;"Oh, ne. Ne, Ne! Nikada nisam bila baš neka lepota, ali umela sam da ih privučem... ne vradžbinama, draga, razumeš šta hoću da kažem... pogledaš ga onako posebno i nema da brineš, već će on doći, kao što će gavran zagraktati, za dan dva ili tri naići će do mene... 'Potreban mi je lek za šugavog psa...', 'Potreban mi je čaj za bolesnu baku...' Međutim, dobro sam ja znala šta je njima potrebno, i ako bi mi se dopao možda je i dobio. A što se ljubavi tiče, ah ljubav... nisam ti ja jedna od tih, znaš, mada neke vračare možda i jesu, ali smatram da one obešćašćuju umetnost. Ja svoju umetnost naplaćujem, ali zadovoljstvu se predajem iz ljubavi, to ti kažem. Nije sve zadovoljstvo, sve to. Dugo sam ludovala za jednim ovdašnjim muškarcem, godinama, dobro je izgledao, ali bio je težak, ledena srca. Odavno je mrtav. Otac onog Gradoslata koji se vratio da ovde živi, upoznala si ga. Oh, toliko sam se popalila na tog čoveka, da sam čak upotrebila i svoju umetnost, utrošila sam mnoge čarolije na njega, ali uzalud. Sve je bilo zalud. Nema krvi u bele repe... A ovamo, u Re Albi, došla sam još kao devojka uglavnom stoga što sam zapala u nevolju u luci Gont zbog jednog muškarca. Ali o tome ne mogu da pričam, jer su bili bogati, uvaženi ljudi. Pa je tako moć bila na njihovoj, a ne na mojoj strani! Nisu želeli da im se sin spanđa sa jednom običnom devojkom kao što sam ja, pravom droljom kako su me zvali; da nisam zaždila ovamo gore, ucmekali bi me kao kakvu mačku. Ali, oh, volela sam tog momka, imao je okrugle, glatke ruke i noge i velike, tamne oči, i posle svih ovih godina pred očima mi je još njegov lik..."
<BR>&nbsp;&nbsp;&nbsp;&nbsp;&nbsp;Dugo su posle toga ćutke sedele u tami.
<BR>&nbsp;&nbsp;&nbsp;&nbsp;&nbsp;"Kada si bila sa muškarcem, Mahovino, da li si morala da se odrekneš svoje moći?"
<BR>&nbsp;&nbsp;&nbsp;&nbsp;&nbsp;"Ni trunke", odvrati vračara, samozadovoljno.
<BR>&nbsp;&nbsp;&nbsp;&nbsp;&nbsp;"Ali kazala si da prvo moraš nešto dati da bi nešto dobila. Znači da to nije isto za muškarce i žene?"
<BR>&nbsp;&nbsp;&nbsp;&nbsp;&nbsp;"A šta jeste, draga?"
<BR>&nbsp;&nbsp;&nbsp;&nbsp;&nbsp;"Ne znam" reče Tenar. "Sve mi se čini da sami stvaramo većinu razlika, pa se posle žalimo zbog njih. Ne shvatam zašto bi Umetnost Magije, zašto bi moć, trebalo da bude različita za vračeve i vračare. Osim ako sama moć nije različita. Ili umetnost."
<BR>&nbsp;&nbsp;&nbsp;&nbsp;&nbsp;"Muškarac ispušta iz sebe, draga. Žena prima u sebe."
<BR>&nbsp;&nbsp;&nbsp;&nbsp;&nbsp;Tenar je sedela ćutke, nezadovoljna.
<BR>&nbsp;&nbsp;&nbsp;&nbsp;&nbsp;"U poređenju sa njihovom, naša je moć ništavna", reče Mahovina. "Ali seže duboko. Sva je u korenima. Liči na stari žbun kupine. A moć čarobnjaka podseća, moglo bi se reći, na jelu, veliku, visoku i veličajnu, ali nju oluja može lako oboriti. Ali nema toga što može uništiti kupinjak." Zakokotala se onim svojim poznatim kokodakanjem, zadovoljna poređenjem koje je napravila. "Eto tako!" primeti otresito. "Kao što rekoh, dobro je što je otišao, što se sklonio s puta, inače bi ljudi u mestu počeli da pričaju."
<BR>&nbsp;&nbsp;&nbsp;&nbsp;&nbsp;"Pričaju?"
<BR>&nbsp;&nbsp;&nbsp;&nbsp;&nbsp;"Ti si, draga moja, ugledna žena, a ugled je ženino bogatstvo."
<BR>&nbsp;&nbsp;&nbsp;&nbsp;&nbsp;"Njeno bogatstvo", ponovi Tenar istim bezbojnim glasom, a onda te reči izgovori još jednom: "Njeno bogatstvo. Njeno blago. Njena zaliha. Njena vrednost..." Ona ustade, jer više nije mogla nepomično da sedi, protegnu leđa i ruke. "Poput zmajeva koji pronalaze pećine, koji grade tvrđave za svoja blaga, za svoje zalihe, kako bi ih smestili na sigurno, kako bi spavali na svom blagu, kako bi postali svoje blago. Gomilaj, gomilaj i nikada ništa ne daj!"
<BR>&nbsp;&nbsp;&nbsp;&nbsp;&nbsp;"Saznaćeš vrednost dobrog ugleda", oštro odvrati Mahovina, "kada ga izgubiš. On nije sve. Ali teško je ispuniti mesto koje za njim ostane prazno."
<BR>&nbsp;&nbsp;&nbsp;&nbsp;&nbsp;"Da li bi se odrekla svog zvanja vračare da bi postala ugledna, Mahovino,"
<BR>&nbsp;&nbsp;&nbsp;&nbsp;&nbsp;"Ne znam", odvrati Mahovina posle izvesnog vremena, zamišljeno. "Ne znam da li bih umela. Možda posedujem jedan od ta dva dara, ali ne i oba.
<BR>&nbsp;&nbsp;&nbsp;&nbsp;&nbsp;Tenar joj priđe i uhvati je za šake. Iznenađena tim gestom, Mahovina ustade, malo ustuknuvši; ali Tenar je privuče i poljubi u obraz.
<BR>&nbsp;&nbsp;&nbsp;&nbsp;&nbsp;Starija žena podiže šaku i stidljivo dodirnu Tenarinu kosu, pomilova je samo jednom, kao što je Ogion imao običaj da čini. Zatim se povuče i stade da mrmlja kako mora da ide kući, pa krenu, ali sa vrata još upita: "Ili bi možda više volela da ostanem dok su ti stranci u blizini?"
<BR>&nbsp;&nbsp;&nbsp;&nbsp;&nbsp;"Samo ti idi", reče Tenar. "Navikla sam na strance."
<BR>
<BR>&nbsp;&nbsp;&nbsp;&nbsp;&nbsp;Te noći dok se spremala da zaspi ponovo je ušla u nepregledne struje vetra i svetlosti; međutim, svetlost je bila puna dima, crvena, narandžasto-crvena i ćilibarna, kao da je sam vazduh bio u plamenu. Ona se u tom elementu i nalazila i nije; letela je na vetru i bila vetar, duvanje vetra, sila koja se oslobodila; nikakav glas je nije pozvao.
<BR>
<BR>&nbsp;&nbsp;&nbsp;&nbsp;&nbsp;Ujutro je sela na prag i počela da četka kosu. Nije imala svetlu kosu koja je vukla na plavo, poput mnogih Karga; koža joj je bila svetla, ali je imala tamnu kosu. Još je bila tamna, jedva da je mogla primetiti po koju sedu. Oprala ju je; upotrebila je za to deo vode koju je grejala za pranje odeće, jer je odlučila da taj dan posveti pranju rublja, pošto je Ged otišao, a s njim i pretnja po njen ugled. Osušila je kosu na suncu, četkajući je. U to toplo, vetrovito jutro za četkom su se pucketajući pojavljivale iskrice na krajevima njene kose.
<BR>&nbsp;&nbsp;&nbsp;&nbsp;&nbsp;Pojavila se Teru, stala iza nje i zagledala se u nju. Tenar se okrenula i primetila da je mala toliko napeta da samo što nije počela da se trese.
<BR>&nbsp;&nbsp;&nbsp;&nbsp;&nbsp;"Šta je bilo, ptičice?"
<BR>&nbsp;&nbsp;&nbsp;&nbsp;&nbsp;"Leti vatra", reče dete, sa strahom ili ushićenjem. "Preko celog neba!"
<BR>&nbsp;&nbsp;&nbsp;&nbsp;&nbsp;"To su samo iskre iz moje kose", odvrati Tenar, zatečeno. Teru iznenada poče da se smeši; Tenar nije mogla da se seti da je ikada ranije videla to dete kako se smeje. Teru ispruži obe ruke, onu čitavu i onu drugu spaljenu, kao da želi da dodirne i sledi nešto što je letelo oko Tenarine raspuštene kose koja joj je lebdela oko glave. "Vatra. Izleće sa svih strana", ponovi i nasmeja se.
<BR>&nbsp;&nbsp;&nbsp;&nbsp;&nbsp;U tom se trenutku Tenar zapitala kako je Teru vidi... kako vidi svet... i bi joj jasno da ne zna: da ne može da zna šta vidi neko okom koje je vatra progutala. Vratiše joj se i Ogionove reči, Plašiće je se; međutim, ona se nije plašila toga deteta. Nastavila je da četka kosu, snažnim zamasima, kako bi poletelo što više iskrica, i ponovo začu kratak, promukli, zadovoljni smeh.
<BR>&nbsp;&nbsp;&nbsp;&nbsp;&nbsp;Oprala je čaršave, stolnjake, svoje rublje i rezervnu haljinu i Terune haljine, pa ih je raširila (pošto se uverila da su koze na ograđenom pašnjaku) po livadi da se osuše, pričvrstivši krajeve kamenjem, jer vetar je bio dosta jak, onaj pozno letnji, pomalo divlji.
<BR>&nbsp;&nbsp;&nbsp;&nbsp;&nbsp;Teru je rasla. I dalje je bila dosta sitna i mršava za svoje godine, a mora da joj je bilo otprilike osam, ali za poslednjih nekoliko meseci, pošto su joj povrede konačno zacelile i pošto se oslobodila bola, počela je više da trči i više da jede. Brzo je prerastala odeću koju je nasleđivala od Ševine najmlađe devojčice od pet godina.
<BR>&nbsp;&nbsp;&nbsp;&nbsp;&nbsp;Tenar pomisli kako bi mogla otići do sela i posetiti tkača Lepezu da vidi ima li ostatak od kakve tkanine koji bi joj mogao dati u zamenu za pomije što mu šalje za svinje. Želela je da sašije nešto za Teru. A poželela je da poseti i starog Lepezu. Ogionova smrt i Gedova bolest nisu joj dopuštale da odlazi u selo i posećuje ljude koje je tamo znala. Oni su je odvukli, zauvek, od onoga što je poznavala, od onoga što je znala da radi, u svet u kome je izabrala da živi... u svet u kome nije bilo kraljeva i kraljica, velikih moći i država, visokih umetnosti, putovanja i pustolovina (razmišljala je ona dok je proveravala da li je Teru sa Vreskom, posle čega se uputila ka mestu), već su u njemu živeli obični ljudi koji su se bavili običnim poslovima, kao što su venčanja, odgajanje dece, rad na imanju, šivenje, pranje. Razmišljala je o tome sa izvesnom dozom osetljivosti, kao da je u pitanju Ged, koji je sada već, sasvim sigurno, bio na pola puta ka Srednjoj dolini. Zamišljala ga je na putu, u blizini male doline okružene šumom u kojoj su ona i Teru spavale. Zamišljala je mršavog muškarca sede kose kako korača sam, ćutke, sa pola vekne vračarinog hleba i tovarom bede u srcu.
<BR>&nbsp;&nbsp;&nbsp;&nbsp;&nbsp;"Možda je došlo vreme da otkriješ", pomisli ona. "Vreme da saznaš kako na Rouku nisi baš sve naučio!" Dok mu je tako držala pridike u svom umu, pred očima joj se pojavi još jedna slika: blizu Geda ugledala je jednog od ljudi koji su susreli nju i Teru na putu. I protiv svoje volje, ona reče: "Gede, čuvaj se!"... Plašila se za njega, jer pri sebi nije imao čak ni štap. Nije to bio onaj krupan momak sa dlakavom usnom, već jedan drugi, mlađi, onaj sa kožnom kapom, onaj koji je bez prestanka zurio u Teru.
<BR>&nbsp;&nbsp;&nbsp;&nbsp;&nbsp;Podigla je pogled i osmotrila malu kolibu pored Lepezine kuće, u kojoj je stanovala dok je ovde živela. Između kolibe i nje prolazio je neki čovek. Bio je to čovek koga se sećala, muškarac sa kožnom kapom. Prolazio je pored kolibe, pored tkačeve kuće; nije je video. Posmatrala ga je kako se udaljava seoskom ulicom, ne zaustavljajući se. Ili je išao prema okuci na brdu ili ka glavnom zdanju.
<BR>&nbsp;&nbsp;&nbsp;&nbsp;&nbsp;Bez razmišljanja, Tenar krenu na izvesnoj udaljenosti za njim; pratila ga je dok nije skrenuo. Krenuo je uz brdo ka posedu gospodara Re Albija, a ne nizbrdo, putem kojim je Ged otišao.
<BR>&nbsp;&nbsp;&nbsp;&nbsp;&nbsp;Posle se vratila i otišla da poseti starog Lepezu.
<BR>&nbsp;&nbsp;&nbsp;&nbsp;&nbsp;Iako je živeo gotovo kao pustinjak, poput mnogih tkača, Lepeza je na svoj stidljiv način bio ljubazan prema devojci iz Karga i pokroviteljski se prema njoj ponašao. Koliko je ljudi, pomisli ona, štitilo njen ugled! Lepeza je bio gotovo slep i imao je šegrta koji je uglavnom sve sam tkao. Bilo mu je drago što mu je neko došao u posetu. Uzbudio se sedeći u starom izrezbarenom nalonjaču ispod predmeta prema kome je i dobio svoje svakodnevno ime: jedne veoma velike, obojene lepeze, koja je predstavljala blago njegove porodice... poklon što ga je, tako bar glasi priča, njegov deda dobio od velikodnušnog morskog gusara, jer mu je u kratkom roku napravio jedra kada je ovaj bio u nevolji. Bila je okačena na zidu da je svi vide. Pažljivo obojeni muškarci i žene u svojim veličanstvenim ružičastim, azurnim odorama i onima boje žada, kule i mostovi i barjaci koji su prikazivali Veliku Luku Hevnor, vratili su se Tenar u sećanje čim je ugledala lepezu. Često bi posetioce koji su dolazili u Re Albi dovodili da je vide. Bila je to najlepša, u tome su se svi slagali, stvar u selu.
<BR>&nbsp;&nbsp;&nbsp;&nbsp;&nbsp;Divila joj se, znajući da će to starcu goditi, a i zato što je stvarno bila veoma lepa. On je upita: "Nisi na svojim putovanjima videla mnogo takvih, a?"
<BR>&nbsp;&nbsp;&nbsp;&nbsp;&nbsp;"Ne, nisam. U celoj Srednjoj dolini nema ničeg sličnog", primeti ona.
<BR>&nbsp;&nbsp;&nbsp;&nbsp;&nbsp;"Dok si živela ovde, u mojoj kolibi, da li sam ti ikada pokazao njenu drugu stranu?"
<BR>&nbsp;&nbsp;&nbsp;&nbsp;&nbsp;"Drugu stranu? Nisi", odvrati ona i više ga ništa nije moglo sprečiti da skine lepezu sa zida; samo što je ona morala da se popne i to učini, pažljivo je otkačivši, jer on nije dovoljno dobro video i nije mogao da se popne na stolicu. Nestrpljivo joj je izdavao uputstva. Spustila mu je lepezu u ruke i on se zagledao u nju svojim nejasnim pogledom, napola je zatvorivši kako bi se uverio da se nabori sklapaju kako treba, a zatim ju je skroz sklopio, preokrenuo i pružio joj je.
<BR>&nbsp;&nbsp;&nbsp;&nbsp;&nbsp;"Polako je otvori", reče on.
<BR>&nbsp;&nbsp;&nbsp;&nbsp;&nbsp;Poslušala ga je. Zmajevi su se kretali zajedno sa naborima lepeze. Islikani nežnim bojama, krajnje vešto, na žućkastoj svili, crveni, plavi, zeleni, bledi zmajevi pomerali su se i okupljali kao i prilike sa druge strane, među oblacima i planinskim vrhovima.
<BR>&nbsp;&nbsp;&nbsp;&nbsp;&nbsp;"Podigni je prema svetlosti", reče stari Lepeza.
<BR>&nbsp;&nbsp;&nbsp;&nbsp;&nbsp;Poslušala ga je i ugledala obe strane, dve slike koje je svetlost što je proticala kroz svilu sjedinjavala, tako da su oblaci i vrhovi predstavljali gradske kule, a muškarci i žene imali krila, a zmajevi gledali ljudskim očima.
<BR>&nbsp;&nbsp;&nbsp;&nbsp;&nbsp;"Vidiš?"
<BR>&nbsp;&nbsp;&nbsp;&nbsp;&nbsp;"Vidim", promrmlja ona.
<BR>&nbsp;&nbsp;&nbsp;&nbsp;&nbsp;"Ja više to ne mogu da vidim, ali upamtio sam prizor. Retki su oni kojima sam ga pokazao."
<BR>&nbsp;&nbsp;&nbsp;&nbsp;&nbsp;"Predivna je."
<BR>&nbsp;&nbsp;&nbsp;&nbsp;&nbsp;"Nameravao sam da je pokažem starom magu", reče Lepeza, "ali stalno je bilo drugih važnijih stvari i nikada to nisam učinio."
<BR>&nbsp;&nbsp;&nbsp;&nbsp;&nbsp;Još je jednom podigla lepezu naspram svetlosti, a zatim ju je vratila na zid u pređašnji položaj, tako da je zmajeve ponovo skrila tama, a muškarci i žene hodili su po dnevnoj svetlosti.
<BR>&nbsp;&nbsp;&nbsp;&nbsp;&nbsp;Lepeza ju je zatim poveo napolje da vidi njegove svinje, dobro utovljeni par, koji će uskoro biti pretvoren u jesenje kobasice. Razgovarali su o prečicama kojima se kretala Vreska donoseći mu pomije. Tenar mu je kazala da bi joj bio potreban komad tkanine za dečju haljinicu; to ga je oduševilo i odmah je izvukao celu dužinu odličnog lanenog platna za nju, dok je mlada žena koja je radila kod njega kao šegrt i koja je, kako se činilo, usvojila kako njegovu nedruštvenost tako i njegov zanat, klopočući otišla do širokog razboja, ukočena držanja i silno namrštena.
<BR>&nbsp;&nbsp;&nbsp;&nbsp;&nbsp;Na putu kući, Tenar je zamišljala Teru za razbojem. To bi bio pristojan život za nju. Posao je bio dosadan, uvek isti, ali tkanje je predstavljalo časni zanat, a u rukama pojedinaca i plemenita umetnost. Pored toga ljudi su i očekivali da tkači budu pomalo stidljivi, često neoženjeni, da dane provode zatvoreni za razbojem; ipak, svi su ih štovali. Ako bi radila unutra za razbojem, Teru ne bi morala da pokazuje lice. Ali šta sa oskaćenom šakom? Da li bi njome mogla da baca tkalački čunak, namešta osnovu?
<BR>&nbsp;&nbsp;&nbsp;&nbsp;&nbsp;Zar joj je suđeno da se celog života krije?
<BR>&nbsp;&nbsp;&nbsp;&nbsp;&nbsp;Ali šta bi drugo mogla da radi? "Znajući kakav mora da joj je život..."
<BR>&nbsp;&nbsp;&nbsp;&nbsp;&nbsp;Tenar natera sebe da misli na nešto drugo. Na haljinu koju će sašiti. Haljine Ševine kćeri bile su od grube tkanine izrađene kod kuće, bezbojne poput blata. Polovinu je mogla da oboji, možda u žuto, ili crvenim broćom iz baruština; zatim bi mogla da napravi nabranu kecelju u obliku suknje ili na naramenice, koja bi se nosila preko haljinice. Da li je dete trebalo da se krije za razbojem u tami i nikada da nema nabranu suknju? Ostalo bi joj dovoljno za žensku košulju i još jednu kecelju ako bude pažljivo krojila.
<BR>&nbsp;&nbsp;&nbsp;&nbsp;&nbsp;"Teru!" pozva je ona dok se približavala kući. Vresku i Teru ostavila je na pašnjaku kada je krenula. Ponovo ju je pozvala, želeći da joj pokaže materijal i ispriča kakvu je haljinu zamislila. Iza letnje kuhinje nespretno se pojavila Vreska, vukući Sipi na konopu.
<BR>&nbsp;&nbsp;&nbsp;&nbsp;&nbsp;"Gde je Teru?"
<BR>&nbsp;&nbsp;&nbsp;&nbsp;&nbsp;"S tobom", odvrati Vreska tako bezbrižno da se Tenar osvrnula oko sebe, tražeći dete, pre no što je shvatila da Vreska nema pojma gde je mala i da je jednostavno izjavila ono što je želela da bude tačno.
<BR>&nbsp;&nbsp;&nbsp;&nbsp;&nbsp;"Gde si je ostavila?"
<BR>&nbsp;&nbsp;&nbsp;&nbsp;&nbsp;Vreska to nije umela da kaže. Nikada ranije nije izneverila Tenar; izgleda da je shvatila da manje-više sve vreme mora držati Teru na oku, poput kakve koze. Ili je možda samoj Teru to od početka bilo jasno, pa se nije udaljavala? Takve su se misli motali Tenar po glavi, pošto od Vreske nije uspela da izvuče ništa suvislo što bi joj pomoglo da pronađe Teru, pa je krenula nasumce dozivajući je, ali odgovora nije bilo.
<BR>&nbsp;&nbsp;&nbsp;&nbsp;&nbsp;Namerno se što je duže mogla držala podalje od ruba stene. Još prvoga dana objasnila je Teru da nikada ne sme sama da pođe u šetnju niz strma polja koja su se protezala ispod kuće ili duž okomite ivice severno od nje, pošto je jednim okom teško pouzdano oceniti udaljenost ili dubinu. Dete ju je poslušalo. Uvek ju je slušala. Ipak, deca zaboravljaju. Ali ona ne bi zaboravila. Međutim, mogla se približiti ivici, a da to nije ni znala. Najverovatnije je otišla do Mahovine. Tako je... pošto je sinoć sama tamo išla, sigurno je pošla ponovo. Tako je, sigurno je tamo.
<BR>&nbsp;&nbsp;&nbsp;&nbsp;&nbsp;Nije bila tamo. Mahovina je nije videla.
<BR>&nbsp;&nbsp;&nbsp;&nbsp;&nbsp;"Pronaći ću je, pronaći ću je, draga", uveravala je ona Tenar; ali umesto da pođe šumskom stazom uzbrdo, kao što se Tenar nadala da će učiniti, Mahovina je počela da upreda kosu i pravi čvoriće, pripremajući se za bajalicu pronalaženja.
<BR>&nbsp;&nbsp;&nbsp;&nbsp;&nbsp;Tenar otrča nazad ka Ogionovoj kući, neprestano je dozivajući. Ovog puta je pogledala niz strma polja ispod kuće, u nadi da će ugledati malu priliku kako se čučeći igra među gromadama kamenja. Ali ugledala je samo more, namreškano i tamno, na kraju tih polja koja su se sunovraćala; osetila je vroglavicu i mučninu.
<BR>&nbsp;&nbsp;&nbsp;&nbsp;&nbsp;Otišla je do Ogionovog groba i pošla pored njega uzbrdo šumskom stazom, dozivajući je. Dok se vraćala preko livade, soko kliktavac je lovio na istom onom mestu sa koga ga je Ged posmatrao kako lovi pre nekoliko dana. Ovog puta se obrušio, nasrnuo i uzleteo sa nekim malim stvorenjem u kandžama. Brzo je odleteo prema šumi. Hrana za mlade, pomisli Tenar. Svakojake misli su joj se motale po glavi, sve žive i određene, dok je prolazila pored rublja rasprostrtog po travi, već suvog; mora ga pokupiti pre no što padne veče. Treba da je potraži oko kuće, u letnjoj kuhinji, šupi za mužu, ovog puta pažljivije. Sama je za ovo kriva. Izazvala je ovo svojim razmišljanjima da od Teru napravi tkalju, da je zatvori u tamu da radi, kako bi bila cenjena. A Ogion joj je kazao: "Poduči je, poduči je svemu, Tenar!" Znala je da nepravda koja joj je pričinjena ne može da se ispravi, već može samo da se prevaziđe. Bila je svesna da joj je to dete dato i da je zakazala, izneverila njeno poverenje, izgubila je, izgubila taj redak i veliki poklon.
<BR>&nbsp;&nbsp;&nbsp;&nbsp;&nbsp;Ušla je u kuću, pretraživši prethodno svaki ugao u ostalim zgradama, i ponovo pogledala u nišu i oko drugog kreveta. Sipala je vode, jer su joj usta bila suva kao pesak.
<BR>&nbsp;&nbsp;&nbsp;&nbsp;&nbsp;U senci iza vrata pomeriše se tri drvena štapa, Ogionova palica i dva štapa za put, i jedan od njih reče: "Ovde."
<BR>&nbsp;&nbsp;&nbsp;&nbsp;&nbsp;Dete je bilo šćućureno u tamnom uglu, toliko se skupilo da nije bilo veće od kakvog psića, glave priljubljene uz rame, ruku i nogu skupljenih uz telo, zatvorenog oka.
<BR>&nbsp;&nbsp;&nbsp;&nbsp;&nbsp;"Ptičice, vrapčiću, plamičku, šta nije u redu? Šta se desilo? Šta su ti sada učinili?"
<BR>&nbsp;&nbsp;&nbsp;&nbsp;&nbsp;Tenar je grlila sićušno telo, skupljeno i kruto poput kamena, ljuljuškajući ga u naručju. "Kako si mogla tako da me prepadneš? Kako si mogla da se sakriješ preda mnom? Oh, bila sam tako ljuta!"
<BR>&nbsp;&nbsp;&nbsp;&nbsp;&nbsp;Plakala je, a suze su joj kapale na detetovo lice.
<BR>&nbsp;&nbsp;&nbsp;&nbsp;&nbsp;"Oh Teru, Teru, Teru, nemoj se kriti od mene!"
<BR>&nbsp;&nbsp;&nbsp;&nbsp;&nbsp;Drhtaj protrese ukočene udove i oni lagano počeše da se opuštaju. Teru se pokrenu i sasvim iznenada se privi uz Tenar, gurnuvši lice u udubljenje između Tenarinih grudi i ramena, čvrsto je stegnuvši, očajnički se uhvativši za nju. Nije plakala. Nikada nije plakala; suze su joj možda bile sažežene; više ih nije imala. Ali je dugo i tužno jecala.
<BR>&nbsp;&nbsp;&nbsp;&nbsp;&nbsp;Tenar ju je držala i bez prestanka ljuljala. Polako, veoma polako, očajnički zagrljaj je popuštao. Glavu nije pomerala sa Tenarinih grudi.
<BR>&nbsp;&nbsp;&nbsp;&nbsp;&nbsp;"Ispričaj mi", promrmlja žena i dete joj odgovori slabim, promuklim šapatom: "Došao je ovamo."
<BR>&nbsp;&nbsp;&nbsp;&nbsp;&nbsp;Tenar je u prvi mah pomislila na Geda, ali njen um, koji se i dalje kretao brzinom straha, uhvati, shvati šta je "on" njoj značio i uz put je natera da se osmehne, ali odmah krenu dalje u lov. "Ko je bio ovde?"
<BR>&nbsp;&nbsp;&nbsp;&nbsp;&nbsp;Nije dobila odgovor, ali je osetila kako dete iznutra podrhtava.
<BR>&nbsp;&nbsp;&nbsp;&nbsp;&nbsp;"Čovek", tiho poče Tenar, "čovek sa kožnom kapom."
<BR>&nbsp;&nbsp;&nbsp;&nbsp;&nbsp;Teru klimnu.
<BR>&nbsp;&nbsp;&nbsp;&nbsp;&nbsp;"Srele smo ga na putu kada smo dolazile ovamo."
<BR>&nbsp;&nbsp;&nbsp;&nbsp;&nbsp;Bez odgovora.
<BR>&nbsp;&nbsp;&nbsp;&nbsp;&nbsp;"Četiri čoveka... na jednog sam se naljutila, sećaš se? On je bio jedan od njih."
<BR>&nbsp;&nbsp;&nbsp;&nbsp;&nbsp;Setila se kako je Teru povila glavu, skrivajući spaljenu stranu lica, ne podižući pogled, kao što je to uvek činila u prisustvu stranaca."
<BR>&nbsp;&nbsp;&nbsp;&nbsp;&nbsp;"Poznaješ li ga, Teru?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Iz vremena kada si živela u logoru pored reke?"
<BR>&nbsp;&nbsp;&nbsp;&nbsp;&nbsp;Klimnula je.
<BR>&nbsp;&nbsp;&nbsp;&nbsp;&nbsp;Tenar je čvršće zagrli.
<BR>&nbsp;&nbsp;&nbsp;&nbsp;&nbsp;"Došao je ovamo?" upita ona i sav strah koji je u tom trenu osetila pretvorio se, dok je govorila, u ljutnju, u bes koji joj je palio unutrašnjost poput vatre. Ispustila je jedno "Ha!", što je ličilo na smeh, i u tom se trenu setila Kalesina, Kalesinovog smeha.
<BR>&nbsp;&nbsp;&nbsp;&nbsp;&nbsp;Ali stvari nisu bile tako jednostavne za muškarce i žene. Vatra se morala obuzdavati. Prvo je trebalo utešiti dete.
<BR>&nbsp;&nbsp;&nbsp;&nbsp;&nbsp;"Da li te je video?"
<BR>&nbsp;&nbsp;&nbsp;&nbsp;&nbsp;"Sakrila sam se."
<BR>&nbsp;&nbsp;&nbsp;&nbsp;&nbsp;Ubrzo potom Tenar reče, milujući Teru po kosi: "On te nikada neće dotaći, Teru. Pokušaj da shvatiš šta ti govorim i veruj mi: nikada te neće ponovo dotaći. Nikada te više neće videti sem kada si sa mnom, a onda će imati posla sa mnom. Razumeš li, mila moja, dražesna, lepa moja? Ne treba da ga se bojiš. Ne smeš da ga se bojiš. On želi da ga se plašiš. On se hrani tvojim strahom. Izgladnećemo ga, Teru. Izgladnećemo ga toliko da će izesti sam sebe. Dok se ne zadavi, glođući kosti vlastitih šaka... Ah, ah, ah, ne slušaj me, samo sam ljuta, jako ljuta... Jesam li se zajapurila? Jesam li rumena kao žene sa Gonta? Kao zmaj, jesam li crvena kao zmaj?" Pokušala je da se našali; Teru je podigla glavu i zagledala joj se u lice svojim zbrčkanim, uplašenim, vatrom nagriženim licem i rekla: "Da. Crvena si poput zmaja."
<BR>
<BR>&nbsp;&nbsp;&nbsp;&nbsp;&nbsp;Ideja da je taj čovek došao ovamo, da je boravio u kući, da je svratio da pogleda svojih ruku delo, možda sa mišlju da ga poboljša, ta se ideja sve manje vraćala Tenar kao misao već kao nadražaj, potreba da povraća. Ali mučnina je sagorela u besu.
<BR>&nbsp;&nbsp;&nbsp;&nbsp;&nbsp;Podigle su se i oprale, posle čega je Tenar zaključila da je neopisivo gladna. "Krče mi creva", reče ona Teru i iznese na sto obilje hrane; hleb i sir, hladan pasulj u ulju i trave, nasečen luk i sušenu kobasicu. Teru je dosta pojela, a Tenar je mnogo pojela.
<BR>&nbsp;&nbsp;&nbsp;&nbsp;&nbsp;Kada su pospremile sto, ona reče: "Ubuduće, Teru, nećeš se odvajati od mene, niti ja od tebe. Važi? Trebalo bi da zajedno odemo do kuće tetke Mahovine. Pripremala je čaroliju da te nađe, ne bi trebalo dalje da se muči, ali ona to možda ne zna."
<BR>&nbsp;&nbsp;&nbsp;&nbsp;&nbsp;Teru zastade. Baci pogled prema otvorenim vratima, pa se povuče dublje u kuću.
<BR>&nbsp;&nbsp;&nbsp;&nbsp;&nbsp;"Moramo i rublje da unesemo. Kada se budemo vraćale. A kada se vratimo, pokazaću ti tkaninu koju sam danas dobila. Za haljinu. Za tvoju novu haljinu. Crvenu haljinu."
<BR>&nbsp;&nbsp;&nbsp;&nbsp;&nbsp;Dete je stajalo, povučeno u sebe.
<BR>&nbsp;&nbsp;&nbsp;&nbsp;&nbsp;"Ako se budemo krile, Teru, hranićemo ga. Mi ćemo jesti. A njega ćemo izgladneti. Pođi sa mnom."
<BR>&nbsp;&nbsp;&nbsp;&nbsp;&nbsp;Za Teru je predstavljalo nepremostivu teškoću da prekorači prag i savlada tu prepreku koja ju je delila od spoljašnjeg sveta. Povlačila se pred njim, zaklanjala lice, mucala, bilo je okrutno primoravati je da pređe preko njega, bilo je okrutno izvlačiti je iz njenog skrovišta; međutim, Tenar nije imala milosti. "Hajdemo!" reče ona i dete pođe.
<BR>&nbsp;&nbsp;&nbsp;&nbsp;&nbsp;Držeći se za ruke, krenule su preko polja do Mahovinine kuće. Jednom ili dvaput Teru je uspela da podigne pogled.
<BR>&nbsp;&nbsp;&nbsp;&nbsp;&nbsp;Mahovina se nije iznenadila kada ih je ugledala, ali posmatrala ih je nekako čudno, pažljivo. Kazala je Teru da pohita u kuću i obiđe koku sa prstenom oko vrata i njene tek izlegle piliće i da za sebe izabere dva; Teru istog časa nestade u ponuđenom skloništu.
<BR>&nbsp;&nbsp;&nbsp;&nbsp;&nbsp;"Sve vreme je bila u kući", reče Tenar. "Krila se."
<BR>&nbsp;&nbsp;&nbsp;&nbsp;&nbsp;"S razlogom", primeti Mahovina.
<BR>&nbsp;&nbsp;&nbsp;&nbsp;&nbsp;"Zašto?" upita grubo Tenar. Nije bila raspoložena za skrivanje.
<BR>&nbsp;&nbsp;&nbsp;&nbsp;&nbsp;"Unaokolo... unaokolo se motaju svakojaki", objasni vračara, nimalo zloslutno, već kao da joj je nelagodno zbog toga.
<BR>&nbsp;&nbsp;&nbsp;&nbsp;&nbsp;"Hulje i lopovi!" primeti Tenar, a Mahovina je pogleda i malo se povuče.
<BR>&nbsp;&nbsp;&nbsp;&nbsp;&nbsp;"Ah", uzdahnu ona. "Ah, draga. Sva si obavijena vatrom, oko cele tvoje glave plamti vatra. Bacila sam čaroliju da pronađem dete, ali nisam uspela. Nekako mi se izmigoljila i otišla svojim putem i ne znam da li je gotova. Zbunjena sam. Videla sam velika bića. Tražila sam devojčicu, a videla sam njih, kako lete po planinama, kako lete između oblaka. A sada to nalazim kod tebe, kosa kao da ti je u plamenu. Šta nije u redu, šta je pošlo po zlu?"
<BR>&nbsp;&nbsp;&nbsp;&nbsp;&nbsp;"Čovek sa kožnom kapom", odvrati Tenar. "Mladić. Pristojnog izgleda. Rasparan mu je šav na rukavu jakne. Jesi li ga videla u blizini?"
<BR>&nbsp;&nbsp;&nbsp;&nbsp;&nbsp;Mahovina klimnu. "Unajmili su ga da skuplja seno u glavnom zdanju."
<BR>&nbsp;&nbsp;&nbsp;&nbsp;&nbsp;"Pričala sam ti da je ona..." Tenar pogleda prema kući, "...bila ranije sa jednom ženom i dva muškarca? On je jedan od njih."
<BR>&nbsp;&nbsp;&nbsp;&nbsp;&nbsp;"Misliš jedan od onih koji ju je..."
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;Mahovina je stajala kao drveni kip starice, ukrućena, poput stene. "Ne znam", prozbori ona na kraju. "Mislila sam da dovoljno znam. Ali ne znam. Zašto... Zašto bi... Zašto bi on došao... da je vidi?"
<BR>&nbsp;&nbsp;&nbsp;&nbsp;&nbsp;"Ako joj je on otac, možda je došao po nju, ima na to pravo."
<BR>&nbsp;&nbsp;&nbsp;&nbsp;&nbsp;"Ima pravo?"
<BR>&nbsp;&nbsp;&nbsp;&nbsp;&nbsp;"Ona je njegovo vlasništvo."
<BR>&nbsp;&nbsp;&nbsp;&nbsp;&nbsp;Tenar je govorila ujednačenim glasom. Dok je to činila, podigla je pogled prema visinama planine Gont.
<BR>&nbsp;&nbsp;&nbsp;&nbsp;&nbsp;"Ali ja mislim da joj on nije otac. Mislim da je to onaj drugi. Mislim da je ovo onaj koji je došao i rekao mojoj prijateljici u selu da se dete 'povredilo'."
<BR>&nbsp;&nbsp;&nbsp;&nbsp;&nbsp;Mahovina je i dalje bila zbunjena, zaplašena vlastitim bajalicama i prikazama, Tenarinom ražešćenošću, prisustvom gnusnog zla. Odmahnula je glavom, očajna. "Ne znam", reče ona. "Mislila sam da znam dovoljno. Kako je mogao da se vrati?"
<BR>&nbsp;&nbsp;&nbsp;&nbsp;&nbsp;"Da jede", reče Tenar. "Da jede. Nikada je više neću ostaviti samu. Ali sutra ću te, Mahovino, možda zamoliti da je pričuvaš ovde otprilike jedan sat, tokom prepodneva. Hoćeš li mi to učiniti, kako bih mogla da odem do glavnog zdanja?"
<BR>&nbsp;&nbsp;&nbsp;&nbsp;&nbsp;"Da, draga. Svakako. Mogla bih je obaviti čarolijom skrivanja, ako želiš. Ali... Ali tamo gore su oni, važni ljudi iz kraljevog grada..."
<BR>&nbsp;&nbsp;&nbsp;&nbsp;&nbsp;"E pa, neka vide kako živi običan narod", odvrati Tenar, a Mahovina se ponovo povuče od nje kao pred naletom iskrica koje su poletele u njenom pravcu iz vatre nošene vetrom.
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
