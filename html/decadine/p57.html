<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>57.
<P>&nbsp;&nbsp;&nbsp;&nbsp;&nbsp;Bilo koja staza koja sužava mogućnosti u budućnosti može da postane smrtnosna klopka. Ljudska bića ne krče sebi put kroz lavirint; ona pretražuju širok horizont ispunjen jedinstvenim prilikama. Sužavajuća tačka gledanja lavirinta može da privlači samo stvorenja čiji su nosevi zagnjureni u pesak. Seksualno proizašle jedinstvenosti i različitosti su spasonosna zaštita začina.
<BR>
<BR>&nbsp;&nbsp;&nbsp;&nbsp;&nbsp;Priručnik Svemirskog Esnafa
<BR>
<BR>&nbsp;&nbsp;&nbsp;&nbsp;&nbsp;"Zašto ne osećam žalost?" Alija je uputila ovo pitanje tavanici svoje male odaje za primanje, sobe koju je mogla po širini da pređe sa deset koraka i sa petnaest po dužini. Soba je imala dva visoka i uzana prozora koji su preko arakenskih krovova gledali na Zaštitni Zidd.
<BR>&nbsp;&nbsp;&nbsp;&nbsp;&nbsp;Bilo je skoro podne. Sunce je žestoko peklo udubljenje u kome je grad bio sazidan.
<BR>&nbsp;&nbsp;&nbsp;&nbsp;&nbsp;Alija je spustila pogled na Buer Agarvesa, bivšeg Tabrita, a sada Zijinog pomoćnika koji je komandovao stražom u Hramu. Agarves joj je doneo vest da su Javid i Ajdaho mrtvi. Rulja potkazivača, pomoćnika i stražara ušla je zajedno sa njim, a još više ih se gužvalo u spoljašnjim holovima, pokazujući da su već znali za sadržaj Agarvesove poruke.
<BR>&nbsp;&nbsp;&nbsp;&nbsp;&nbsp;Rđave vesti su brzo putovale Arakisom.
<BR>&nbsp;&nbsp;&nbsp;&nbsp;&nbsp;Ovaj Agarves bio ječovek niskog rasta sa, za jednog Slobodnjaka, okruglim licem, gotovo detinjim u svojoj zaokrugljenosti. Bio je jedan od onih iz novog soja koje je odlikovala vodena debljina. Alija ga je videla kao da je bio podeljen u dva lika: jedan sa ozbiljnim licem i neprozirnim očima boje indiga uz zabrinut izraz oko usta i drugi čulan i ranjiv, uzbuđujuće ranjiv.
<BR>&nbsp;&nbsp;&nbsp;&nbsp;&nbsp;Posebno joj se dopadala punoća njegovih usana.
<BR>&nbsp;&nbsp;&nbsp;&nbsp;&nbsp;Iako još nije bilo podne, Alija je u tegobnoj težini oko sebe osetila nešto što je kazivalo o zalasku sunca.
<BR>&nbsp;&nbsp;&nbsp;&nbsp;&nbsp;Ajdaho je trebalo da umre o zalasku sunca, rekla je u sebi.
<BR>&nbsp;&nbsp;&nbsp;&nbsp;&nbsp;"Kako to, Bueru, da si ti glasnik ovih vesti?" upitala je zapažajući opreznu hitrost koja se pomolila u njegovom izrazu.
<BR>&nbsp;&nbsp;&nbsp;&nbsp;&nbsp;Agarves je pokušao da proguta pljuvačku, a onda je prozborio hrapavim glasom koji jedva da je bio jači od šapata.
<BR>&nbsp;&nbsp;&nbsp;&nbsp;&nbsp;"Pošao sam sa Javidom, sećate se? I kad me je... Stilgar poslao k vama, naložio mi je da vam kažem da vam donosim izraz njegove poslednje odanosti."
<BR>&nbsp;&nbsp;&nbsp;&nbsp;&nbsp;"Izraz poslednje odanosti", odazvala se ona. "Šta je time želeo da kaže?"
<BR>&nbsp;&nbsp;&nbsp;&nbsp;&nbsp;"Ne znam, gospo Alija", izgovarao se on.
<BR>&nbsp;&nbsp;&nbsp;&nbsp;&nbsp;"Objasni mi još jednom šta si video", naredila je i začudila se što joj je koža postala tako hladna.
<BR>&nbsp;&nbsp;&nbsp;&nbsp;&nbsp;"Video sam..." Nervozno je gore-dole klatio glavom, a onda je spustio pogled na pod ispred Alije. "Video sam Svetog Supruga mrtvog na podu centralnog hodnika i Javida kako leži mrtav nedaleko u bočnom prolazu. Žene su ih već pripremale za Huanui."
<BR>&nbsp;&nbsp;&nbsp;&nbsp;&nbsp;"I Stilgar te je pozvao da vidiš taj prizor?"
<BR>&nbsp;&nbsp;&nbsp;&nbsp;&nbsp;"Tačno, moja gospo. Stilgar me je pozvao. Poslao je Modiba, Pokornog, njegovog kurira u sieču. Modibo mi nije dao nikakvo upozorenje. Samo mi je saopštio da Stilgar želi da me vidi."
<BR>&nbsp;&nbsp;&nbsp;&nbsp;&nbsp;"I ti si tamo video telo moga muža na podu?"
<BR>&nbsp;&nbsp;&nbsp;&nbsp;&nbsp;Susreo je njene oči u jednom letećem pogledu, i ponovo vratio pažnju na pod ispred nje pre nego što je klimnuo glavom. "Da, moja gospo. I Javidovo telo u neposrednoj blizini. Stilgar mi je rekao... rekao mi je da je Sveti Suprug ubio Javida."
<BR>&nbsp;&nbsp;&nbsp;&nbsp;&nbsp;"A mog muža, veliš Stilgar..."
<BR>&nbsp;&nbsp;&nbsp;&nbsp;&nbsp;"Svojim ustima mi je to rekao, moja gospo. Stilgar je rekao da je to on učinio. Rekao mi je da mu je Sveti Suprug izazvao bes."
<BR>&nbsp;&nbsp;&nbsp;&nbsp;&nbsp;"Bes", ponovila je Alija. "Kako se to dogodilo?"
<BR>&nbsp;&nbsp;&nbsp;&nbsp;&nbsp;"Nije rekao. Niko nije rekao. Pitao sam, ali niko nije rekao."
<BR>&nbsp;&nbsp;&nbsp;&nbsp;&nbsp;"I tada su te poslali meni sa ovom vešću?"
<BR>&nbsp;&nbsp;&nbsp;&nbsp;&nbsp;"Da, moja gospo."
<BR>&nbsp;&nbsp;&nbsp;&nbsp;&nbsp;"Zar ništa nisi mogao da učiniš?"
<BR>&nbsp;&nbsp;&nbsp;&nbsp;&nbsp;Agarves je ovlažio usne jezikom a onda izjavio: "Stilgar je naredio, moja gospo. A to se dešavalo u njegovom sieču."
<BR>&nbsp;&nbsp;&nbsp;&nbsp;&nbsp;"Shvatam. A ti si uvek slušao Stilgara."
<BR>&nbsp;&nbsp;&nbsp;&nbsp;&nbsp;"Uvek sam ga slušao, moja gospo, dok me nije oslobodio obaveze."
<BR>&nbsp;&nbsp;&nbsp;&nbsp;&nbsp;"Dok te nisu poslali u moju službu, hoćeš da kažeš?"
<BR>&nbsp;&nbsp;&nbsp;&nbsp;&nbsp;"Sada se samo vama pokoravam, moja gospo!"
<BR>&nbsp;&nbsp;&nbsp;&nbsp;&nbsp;"Je li tako? Reci mi, Buer, ako ti naredim da ubiješ Stilgara, tvog starog Naiba, da li bi to učinio?"
<BR>&nbsp;&nbsp;&nbsp;&nbsp;&nbsp;Susreo je njen netremičan pogled sa čvrstinom koja je rasla. "Ako tako naredite, moja gospo."
<BR>&nbsp;&nbsp;&nbsp;&nbsp;&nbsp;"To ti i naređujem. Imaš li neku predstavu gde je otišao?"
<BR>&nbsp;&nbsp;&nbsp;&nbsp;&nbsp;"U pustinju; to je sve što znam, moja gospo."
<BR>&nbsp;&nbsp;&nbsp;&nbsp;&nbsp;"Koliko je ljudi poveo sa sobom?"
<BR>&nbsp;&nbsp;&nbsp;&nbsp;&nbsp;"Valjda polovinu življa."
<BR>&nbsp;&nbsp;&nbsp;&nbsp;&nbsp;"I Ganimu i Irulan!"
<BR>&nbsp;&nbsp;&nbsp;&nbsp;&nbsp;"Da, moja gospo. Oni koji su otišli opterećeni su ženama, decom i prtljagom. Stilgar je svakom ponudio izbor - da krene s njim ili da bude oslobođen svoje obaveze. Mnogi su izabrali da budu oslobođeni. Oni će izabrati novog Naiba."
<BR>&nbsp;&nbsp;&nbsp;&nbsp;&nbsp;"Ja ću izabrati njihovog novog Naiba! A to ćeš biti ti, Buer Agarves, na dan kad mi doneseš Stilgarovu glavu."
<BR>&nbsp;&nbsp;&nbsp;&nbsp;&nbsp;Agarves je mogao da prihvati izbor kroz bitku. Bio je to slobodnjački način. Rekao je: "Kako zapovedate, moja gospo. Na koje snage mogu..."
<BR>&nbsp;&nbsp;&nbsp;&nbsp;&nbsp;"Vidi to sa Zijom. Ne mogu da ti dam mnogo toptera za poteru. Potrebni su mi na drugom mestu. Ali ćeš dobiti dovoljno ratnika. Stilgar je pogazio svoju čast. Mnogi će se rado staviti u službu."
<BR>&nbsp;&nbsp;&nbsp;&nbsp;&nbsp;"Onda idem da se pobrinem za to, moja gospo."
<BR>&nbsp;&nbsp;&nbsp;&nbsp;&nbsp;"Čekaj!" Odmerila ga je za trenutak, razmatrajući koga bi mogla da pošalje da nadzire ovo ranjivo dete. Biće mu potrebno pažljivo čuvanje dok se ne dokaže. Zia će, verovatno, znati koga valja poslati.
<BR>&nbsp;&nbsp;&nbsp;&nbsp;&nbsp;"Da li sam slobodan da odem, moja gospo?"
<BR>&nbsp;&nbsp;&nbsp;&nbsp;&nbsp;"Nisi slobodan. Moram nasamo i iscrpno da se posavetujem s tobom o planovima hvatanja Stilgara." Stavila je ruke na lice. "Neću da jadikujem dok ne ispuniš moju osvetu. Daj mi nekoliko minuta da se saberem." Spustila je ruku. "Jedna od mojih služiteljki će ti pokazati put." Dala je jedva primetan znak rukom jednoj od svojih služiteljki i došapnula Šalus, svojoj novoj ađutantkinji: "Okupaj ga i namiriši pre no što ga dovedeš. Smrdi na crve."
<BR>&nbsp;&nbsp;&nbsp;&nbsp;&nbsp;"Da, gospodarice."
<BR>&nbsp;&nbsp;&nbsp;&nbsp;&nbsp;Alija se, potom, okrenula, izigravajući žalost koju nije osećala i povukla se u svoje odaje. Tamo u svojoj spavaćoj sobi, zalupila je vrata, opsovala i tresnula nogom.
<BR>&nbsp;&nbsp;&nbsp;&nbsp;&nbsp;Taj prokleti Dankan! Zašto? Zašto? Zašto?
<BR>&nbsp;&nbsp;&nbsp;&nbsp;&nbsp;Razumela je da je to bio hotimičan Ajdahov izazov. Ubio je Javida i izazvao Stilgara. To je govorilo da je znao o Javidu. Cela stvar se morala shvatiti kao poruka od Dankana Ajdaha, njegov poslednji stav.
<BR>&nbsp;&nbsp;&nbsp;&nbsp;&nbsp;Ponovo je tresnula nogom, pa još jednom, pomamno jureći po spavaćoj sobi.
<BR>&nbsp;&nbsp;&nbsp;&nbsp;&nbsp;Proklet bio! Proklet bio! Proklet bio!
<BR>&nbsp;&nbsp;&nbsp;&nbsp;&nbsp;Stilgar je prebegao pobunjenicima i Ganima zajedno sa njim. Irulan, takođe.
<BR>&nbsp;&nbsp;&nbsp;&nbsp;&nbsp;Prokleti svi bili!
<BR>&nbsp;&nbsp;&nbsp;&nbsp;&nbsp;Njena treskajuća noga se sudarila sa nekom bolnom preprekom, spustivši se na neki metal. Kriknula je od bola i pogledavši dole, otkrila da je ozledila stopalo jednom metalnom pločom. Dograbila ju je i sleđeno zastala pri pogledu na ovo što je držala u ruci. Bila je to jedna stara kopča, od onih srebrnoplatinastih originala sa Kaladana, prvobitno dodeljena od strane Vojvode Leta Atreida I njegovom majstoru mačevanja, Dankanu Ajdahu. Mnogo puta je videla Dankana da je nosi. A on ju je bacio ovde.
<BR>&nbsp;&nbsp;&nbsp;&nbsp;&nbsp;Alijini prsti su grčevito ščepali kopču. Ajdaho ju je ostavio ovde kad... kad...
<BR>&nbsp;&nbsp;&nbsp;&nbsp;&nbsp;Suze joj grunuše na oči probivši se napolje uprkos velikoj slobodnjačkoj uslovljenosti. Usta joj se opustiše u sleđenu grimasu i ona oseti kako stara borba otpočinje unutar njene lobanje, dosežući do vrhova njenih prstiju na rukama i nogama. Osetila je da je postala dva bića. Jedno koje je sa čuđenjem gledalo na ova telesna izvijanja. Drugo je težilo da se poda neizmernom bolu koji se širio u njenim grudima. Suze su sada slobodno tekle niz njene obraze, i Začuđeni je iznutra žalostivo upitao: "Ko plače? Ko je to ko plače? Ko to sad plače?"
<BR>&nbsp;&nbsp;&nbsp;&nbsp;&nbsp;Ali ništa nije moglo da zaustavi suze i ona oseti mučninu koja joj je plamtela u grudima da bi na kraju pokrenula njeno telo i bacila ga na krevet.
<BR>&nbsp;&nbsp;&nbsp;&nbsp;&nbsp;I dalje je nešto od te duboke začuđenosti zahtevalo da sazna: "Ko plače? Ko je to..."
</P></TD></TR></TABLE>
<P class="next">
<A HREF=p58.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
