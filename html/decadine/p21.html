<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>21.
<P>&nbsp;&nbsp;&nbsp;&nbsp;&nbsp;Pretpostavka da ljudska bića bivstvuju u jednom promenjivom svetu, shvaćena kao dejstvujući nauk, zahteva da intelekt postane potpuno svestan uravnotežavajući instrument. Ali intelekt nije u stanju ovako da deluje bez uključenja celokupnog organizma. Jedan takav organizam može se prepoznati po svom vatrenom pokretačkom ponašanju. Isto je tako sa društvom posmatranim kao organizam. No, tu se susrećemo sa jednom starom ustrajnošću. Društva se pokreću podstrekivana starim, nazadnim pobudama. Ona traže nepromenjivost. Svaki pokušaj isticanja promenjjivosti sveta rađa primere odbacivanja, strah, srdžbu i očajanje. Kako, onda, objašnjavamo prihvatanje predviđanja? Jednostavno: saopštavalac proročanskih vizija, budući da govori o jednom apsolutnom (nepromenjivom) ostvarenju, može da naiđe na radostan pozdrav čovečanstva čak i kada proriče najužasnije događaje.
<BR>
<BR>&nbsp;&nbsp;&nbsp;&nbsp;&nbsp;Letova knjiga prema Hark al-Adi
<BR>
<BR>&nbsp;&nbsp;&nbsp;&nbsp;&nbsp;"To je kao kad se boriš u mraku", reče Alija.
<BR>&nbsp;&nbsp;&nbsp;&nbsp;&nbsp;Ljutito je koračala po sali Saveta, krećući se od visokih svilenih zavesa na istočnim prozorima koje su umekšavale svetlost jutarnjeg sunca do divana grupisanih ispod ukrasnih zidnih panela na drugom kraju prostorije. Njene sandale prelazile su preko ćilimova od začinskih vlakana, parketa, pločica od džinovskog granata i još jednom, ćilimova. Napokon, ona zastade iznad Irulan i Ajdaha, koji su, jedno naspram drugog, sedeli na divanima od sive kitove kože.
<BR>&nbsp;&nbsp;&nbsp;&nbsp;&nbsp;Ajdaho se opirao vraćanju iz Tabra, ali ona je poslala bezuslovna naređenja. Odstranjivanje Džesike je, u ovom trenutku, bilo važnije no ikad, ali je ipak moralo da sačeka. Pojavila se potreba za Ajdahovim mentatskim moćima opažanja.
<BR>&nbsp;&nbsp;&nbsp;&nbsp;&nbsp;"Ove stvari su isečene po istom kalupu", reče Alija. "Smrde na dalekosežnu zaveru."
<BR>&nbsp;&nbsp;&nbsp;&nbsp;&nbsp;"Možda nije tako", usudila se Irulan, ali je upitnim pogledom potražila Ajdaha.
<BR>&nbsp;&nbsp;&nbsp;&nbsp;&nbsp;Alijino lice poprimilo je izraz neprerušene podrugljivosti. Kako je Irulan mogla da bude tako čedna? Sem ako ne... Alija je obuhvatila princezu oštrim i ispitivačkim pogledom. Irulan je imala na sebi jednostavnu crnu aba haljinu koja se slagala sa senkama u njenim, od začina, kao indigo plavim očima. Njena plava kosa bila je svijena u gustu punđu na potiljku, naglašavajući lice koje je bilo ispošćeno i ogrubelo tokom godina provedenih na Arakisu. Ona je, doduše, sačuvala gordost koju je stekla na dvoru svog oca, Šadama IV, i Alija je često slutila da bi ovo ponosito držanje moglo da prikriva zavereničke misli.
<BR>&nbsp;&nbsp;&nbsp;&nbsp;&nbsp;Ajdaho je bio nemarno odeven u crnozelenu uniformu stražara Kuće Atreida, bez oznaka. U pitanju je bila sklonost koju su potajno mrzeli mnogi iz redova Alijine sadašnje straže, pogotovo amazonke koje su se ponosile oznakama svoje službe. Njima se nije dopadalo prosto prisustvo ovog gole - majstora mačevanja - mentata, utoliko pre što je on bio suprug njihove gospodarice.
<BR>&nbsp;&nbsp;&nbsp;&nbsp;&nbsp;"Dakle, plemena žele da Gospa Džesiku vrate u Namesnički Savet", reče Ajdaho. "Kako se to može..."
<BR>&nbsp;&nbsp;&nbsp;&nbsp;&nbsp;"Sačinili su jednodušan zahtev", reče Alija, pokazujući na list začinskog papira sa ispupčenim šarama koji je ležao na divanu pored Irulan. "Farad'n je stvar za sebe, ali ovo... ovo smrdi na sasvim druge rabote!"
<BR>&nbsp;&nbsp;&nbsp;&nbsp;&nbsp;"Šta Stilgar misli o tome?" upita Irulan.
<BR>&nbsp;&nbsp;&nbsp;&nbsp;&nbsp;"Njegov potpis je na istom papiru", reče Alija.
<BR>&nbsp;&nbsp;&nbsp;&nbsp;&nbsp;"Ali ako on..."
<BR>&nbsp;&nbsp;&nbsp;&nbsp;&nbsp;"Kako bi i mogao da se odrekne majke svog boga?" podrugnu se Alija.
<BR>&nbsp;&nbsp;&nbsp;&nbsp;&nbsp;Ajdaho je podigao pogled prema njoj, razmišljajući: Ovo je strahovito približilo zaoštravanje odnosa sa Irulan! Ponovo se začudio zašto ga je Alija pozvala ovamo kada je znala da je njegovo prisustvo u Sieč Tabru bilo neophodno da bi se plan odstranjenja sproveo u delo. Je li moguće da je doznala za poruku koju mu je Propovednik poslao? Ova pomisao ispunila je njegove grudi nemirom. Odakle je taj mističar-božjak znao za tajni znak kojim je Pol Atreid uvek pozivao svog majstora mačevanja? Ajdaho je žudeo da napusti ovaj bespredmetni sastanak i nastavi sa traženjem odgovora na ovo pitanje.
<BR>&nbsp;&nbsp;&nbsp;&nbsp;&nbsp;"Nema sumnje da je Propovednik napuštao ovu planetu", reče Alija. "Esnaf se ne bi usudio da nas obmane u ovakvoj stvari. Ja ću ga..."
<BR>&nbsp;&nbsp;&nbsp;&nbsp;&nbsp;"Oprezno!" reče Irulan.
<BR>&nbsp;&nbsp;&nbsp;&nbsp;&nbsp;"Zbilja, budi obazriva", reče Ajdaho. "Pola planete veruje da je on..." Slegnuo je ramenima. "...tvoj brat." Ajdaho se nadao da je ovo izjavio u stavu koji je odavao prikladnu nezainteresovanost. Odakle je taj čovek znao za onaj znak?
<BR>&nbsp;&nbsp;&nbsp;&nbsp;&nbsp;"Ali ako je on glasnik ili špijun..."
<BR>&nbsp;&nbsp;&nbsp;&nbsp;&nbsp;"On nije stupao u dodir ni sa kim iz CHOAM-a ili Kuće Korino", reče Irulan. "Možemo da budemo sigurni..."
<BR>&nbsp;&nbsp;&nbsp;&nbsp;&nbsp;"Ni u šta ne možemo da budemo sigurni!" Alija se nije potrudila da sakrije svoj prezir. Okrenula je leđa Irulan i stala naspram Ajdaha. Znao je zašto je doveden ovamo! Zašto nije izvršavao ono što se od njega očekivalo? Nalazio se u Savetu zbog toga što je Irulan bila ovde. Istorija koja je dovela jednu princezu iz Kuće Korino u tor Atreida nikada se nije mogla zaboraviti. Jednom promenjena lojalnost, mogla se ponovo promeniti. Dankanove mentatske moći trebalo je da pronađu slabe tačke, tanana skretanja u Irulaninom ponašanju.
<BR>&nbsp;&nbsp;&nbsp;&nbsp;&nbsp;Ajdaho se pomakao i zagledao u Irulan. Postojali su trenuci kad je mrzeo pravolinijske neminovnosti koje mu je nametnulo izvršenje mentatskih zadataka. Znao je šta Alija misli. I Irulan je to, nema sumnje, znala. Ali ova Princeza-supruga Pola Muad'Diba svojevremeno je prevazišla težinu odluke koja ju je učinila manje značajnom od kraljeve naložnice, Čani. Nije bilo ni najmanje sumnje u Irulaninu predanost kraljevskim blizancima. Ona se bila odrekla porodice i Bene Geserita da bi se posvetila Atreidima.
<BR>&nbsp;&nbsp;&nbsp;&nbsp;&nbsp;"Moja majka je deo ove zavere", uporno je tvrdila Alija. "Iz kog drugog razloga bi je Sestrinstvo poslalo natrag ovamo u jednom ovakvom trenutku?"
<BR>&nbsp;&nbsp;&nbsp;&nbsp;&nbsp;"Histerija nam neće pomoći", reče Ajdaho.
<BR>&nbsp;&nbsp;&nbsp;&nbsp;&nbsp;Alija se besno okrenula od njega kao što je i očekivao. To mu je dalo priliku da ne mora da gleda u to nekad voljeno lice koje je sada bilo svo izopačeno tuđinskom posednutošću.
<BR>&nbsp;&nbsp;&nbsp;&nbsp;&nbsp;"Pa", reče Irulan, "Esnafu se može potpuno verovati što..."
<BR>&nbsp;&nbsp;&nbsp;&nbsp;&nbsp;"Esnafu?" iskezila se Alija.
<BR>&nbsp;&nbsp;&nbsp;&nbsp;&nbsp;"Mi ne možemo da donosimo konačan sud o neprijateljstvu Esnafa ili Bene Geserita", reče Ajdaho. "Ali, moramo da ih svrstamo u posebne kategorije, kao suštinski pasivne borce. Esnaf će živeti u granicama svog osnovnog pravila: nikada vladati. Oni su parazitski izraštaj i to vrlo dobro znaju. Neće preduzimati ništa što bi ubilo organizam koji ih održava u životu."
<BR>&nbsp;&nbsp;&nbsp;&nbsp;&nbsp;"Njihova predstava o tome koji ih organizam održava u životu mogla bi da bude drugačija od naše", reče Irulan otegnutim glasom. Valjda nikada nije bila bliža podsmehu no sada kada je lenjim glasom rekla: "Promašio si, mentate."
<BR>&nbsp;&nbsp;&nbsp;&nbsp;&nbsp;Alija je izgledala zgranuta. Nije očekivala od Irulan ovakvu promenu stava. Ovde nije bila reč o vrsti gledanja koje bi jedan zaverenik poželeo da ispituje.
<BR>&nbsp;&nbsp;&nbsp;&nbsp;&nbsp;"Nema sumnje", reče Ajdaho. "Ali Esnaf neće otvoreno istupiti protiv Kuće Atreida. Sestrinstvo bi, s druge strane, moglo da se upusti u određenu vrstu političkog udara koji..."
<BR>&nbsp;&nbsp;&nbsp;&nbsp;&nbsp;"Ako išta preduzmu, onda će to biti kroz prednji red: neki pojedinac ili neka grupa kojih se mogu odreći", reče Irulan. "Bene Geserit je istrajavao tokom svih ovih vekova zato što nije znao za vrednost povlačenja u senku. Oni više vole da budu iza prestola nego na njemu."
<BR>&nbsp;&nbsp;&nbsp;&nbsp;&nbsp;Povlačenje u senku? pitala se Alija. Je li to bio Irulanin izbor?
<BR>&nbsp;&nbsp;&nbsp;&nbsp;&nbsp;"Tačno ono što sam primetio i za Esnaf", reče Ajdaho. Nalazio je da mu neminovnost ove rasprave i objašnjenja ide na ruku. Skretali su mu pažnju sa drugih problema.
<BR>&nbsp;&nbsp;&nbsp;&nbsp;&nbsp;Alija je ponovo odšetala do suncem obasjanih prozora. Znala je za Ajdahovu slepu mrlju; svaki mentat ju je imao. Oni su morali da donose proglase. Ovo je imalo za posledicu sklonost ka oslanjanju na apsolutno sagledavanje konačnih granica. Bili su svesni toga. Bio je to deo njihove obučenosti. Pa ipak, nastavljali su da deluju izvan samo-ograničavajućih parametara. Trebalo je da ga ostavim u Sieč Tabru, pomislila je Alija. Bilo bi bolje da sam jednostavno podvrgla Irulan Javidovom ispitivanju.
<BR>&nbsp;&nbsp;&nbsp;&nbsp;&nbsp;Unutar lobanje Alija je začula tutnjav glas: "Tačno!"
<BR>&nbsp;&nbsp;&nbsp;&nbsp;&nbsp;Umukni! Umukni! Umukni! pomislila je. Jedna opasna greška joj se omakla u ovim trenucima, kojoj nije mogla da sagleda konture. Sve što je mogla da oseti bila je opasnost. Ajdaho joj je morao pomoći da se izvuče iz ove neprilike. Bio je mentat. Mentati su bili neophodnost. Čovek kompjuter zamenjivao je mehanička sredstva uništena u Batlerijanskom Džihadu. Nećeš moći da napraviš mašinu u obličju ljudskog uma! Ali Alija je u ovom trenutku žudela za poslušnom mašinom. One nisu mogle da pate od Ajdahovih ograničenja. U mašinu si morao da imaš poverenja.
<BR>&nbsp;&nbsp;&nbsp;&nbsp;&nbsp;Aliju je prenuo Irulanin otegnuti glas.
<BR>&nbsp;&nbsp;&nbsp;&nbsp;&nbsp;"Nejasno u nejasnom u nejasnom u nejasnom", reče Irulan. "Svima nam je poznat usvojeni obrazac napada na vlast. Ne krivim Aliju zbog njenih sumnjičenja. Ona, naravno, sumnjiči sve redom - čak i nas. Ipak, ostavimo to, za trenutak, na stranu. Šta ostaje kao najvažnije poprište pobuda, najplodniji izvor opasnosti za Namesništvo?"
<BR>&nbsp;&nbsp;&nbsp;&nbsp;&nbsp;"CHOAM", reče Ajdaho, svojim ravnomernim mentatskim glasom.
<BR>&nbsp;&nbsp;&nbsp;&nbsp;&nbsp;Na Alijinom licu se ukaza svirep osmeh. The Combine Honnete Ober Advancer Mercantiles! Ali Kuća Atreida je vladala CHOAM-om sa pedesetjednim procentom svojih deonica. Muad'Dibovo sveštenstvo držalo je još pet procenata, što je bio znak trezvenog prihvatanja od strane Velikih Kuća da Dina kontroliše neprocenjivi melanž. Ne bez razloga, začin je često bio nazivan 'tajnim kovanim novcem'. Bez melanža brodovi Svemirskog Esnafa ne bi mogli da se kreću. Melanž je proizvodio 'navigacioni trans' uz pomoć koga se mogla 'videti' putanja brža od svetlosti, pre nego što bi se njom krenulo. Bez melanža i njegovog pojačanja imunogenskog sistema, životni vek za veoma bogate opadao je za najmanje faktor četiri. Čak su i široki slojevi srednje klase Carstva jeli razblaženi melanž u malim primesama uz barem jedan obrok dnevno.
<BR>&nbsp;&nbsp;&nbsp;&nbsp;&nbsp;No Alija je prepoznala mentatsku iskrenost u Ajdahovom glasu, zvuk koji je iščekivala sa očajničkom nadom.
<BR>&nbsp;&nbsp;&nbsp;&nbsp;&nbsp;CHOAM. Combine Honnete je bio mnogo više od Kuće Atreida, mnogo više od Dine, mnogo više od sveštenstva ili melanža. To je bio inkvajn, kitova koža, siga žica, iksijanski umetnički proizvodi i zabavljači, trgovina ljudima i mestima, hadžiluk, oni proizvodi koji su dolazili sa sGme granice zakonskog prava tleilaške tehnologije; tu su spadale opojne droge i medicinske tehnike; to je bio prevoz (Esnaf) i sav ostali supersloženi promet jednog Carstva koje je obuhvatalo hiljade poznatih planeta plus one koje su se potajno nahodile po ivicama, što im je bilo dopušteno zbog usluga koje su činile. Kada je Ajdaho rekao CHOAM, mislio je na neprekidno previranje, spletku u spletki, igru sila gde je premeštanje jedne duodecimalne tačke u interesnom otplaćivanju moglo da promeni vlasništvo cele jedne planete.
<BR>&nbsp;&nbsp;&nbsp;&nbsp;&nbsp;Alija je ponovo došla na ono mesto iznad njih dvoje koji su sedeli na divanima. "Ima li nešto posebno u vezi sa CHOAM-om što te muči?" upitala je.
<BR>&nbsp;&nbsp;&nbsp;&nbsp;&nbsp;"Uvek je prisutno ozbiljno špekulativno nagomilavanje začina od strane određenih Kuća", reče Irulan.
<BR>&nbsp;&nbsp;&nbsp;&nbsp;&nbsp;Alija se pljesnula rukama po butinama, a zatim pokazala na začinski papir sa ispupčenim šarama pored Irulan. "Ovaj zahtev te ne kopka onakav kakav je."
<BR>&nbsp;&nbsp;&nbsp;&nbsp;&nbsp;"U redu!" prasnuo je Ajdaho. "Izjasni se. Šta nam to uskraćuješ? Sposobna si ti i za nešto više nego što je puko poricanje podataka i očekivanje da ja delujem kao..."
<BR>&nbsp;&nbsp;&nbsp;&nbsp;&nbsp;"Nedavno je zabeležen značajan porast u trgovini ljudima sa četiri naročita svojstva", reče Alija. Pitala se da li će ovo, odista, predstavljati novost za ovaj par.
<BR>&nbsp;&nbsp;&nbsp;&nbsp;&nbsp;"Koja naročita svojstva?" upitala je Irulan.
<BR>&nbsp;&nbsp;&nbsp;&nbsp;&nbsp;"Majstori mačevanja, izopačeni mentati sa Tleilaksa, uslovljeni lekari iz Suk škole i finkap računovođe, pogotovo ovi poslednji. Zašto bi baš sada nastala potražnja za sumnjivim knjigovodstvom?" Pitanje je bilo upućeno Ajdahu.
<BR>&nbsp;&nbsp;&nbsp;&nbsp;&nbsp;Dejstvuj kao mentat, reče on sebi. Ipak, bilo je to bolje od mozganja o onom što je Alija postala. Usredotočio se na njene reči ponavljajući ih po metodu svog metatskog uma. Majstori mačevanja? Nekada je to bilo njegovo zvanje. Majstori mačevanja su, naravno, bili više od fizičkih boraca. Oni su bili u stanju da opravljaju zaštitna energetska polja, planiraju ratne pohode, izrađuju nacrte vojnih uporišta, prave na brzu ruku oružja. Izopačeni mentati? Tleilaksi su očigledno uporno ostajali pri ovoj podvali. I sam mentat, Ajdaho je poznavao nepostojanu sigurnost tleilaškog uvrtanja. Velike Kuće koje su kupovale ovakve mentate, nadale su se da će nad njima imati apsolutnu kontrolu. Nemoguće! Čak je Piter de Vries koji je služio Harkonene u napadu na Kuću Atreida, sačuvao svoje suštinsko dostojanstvo, prihvativši na kraju smrt umesto da preda unutrašnje jezgro svoje suštastvenosti. Suk doktori? Njihova uslovljenost je, po svoj prilici jamčila za njihovu odanost vlasnicima-pacijentima. Suk-doktori postali su veoma skupi. Uvećana kupovina povući će za sobom zamašnu razmenu kapitala.
<BR>&nbsp;&nbsp;&nbsp;&nbsp;&nbsp;Ajdaho je odmeravao ove podatke u odnosu na povećanje finkap računovođa.
<BR>&nbsp;&nbsp;&nbsp;&nbsp;&nbsp;"Osnovni proračun", reče on, naglašavajući lagano odmerenu uverenost da govori o uvodnim podacima. "U poslednje vreme zabeleženo je povećanje bogatstva među Malim Kućama. Neke se polako primiču stanju Velikih Kuća. Ovakvo bogatstvo moglo je jedino da potekne iz nekih specifičnih premeštanja u političkim redovima."
<BR>&nbsp;&nbsp;&nbsp;&nbsp;&nbsp;"Stigli smo, najzad, do Landsrada", reče Alija, izražavajući vlastito uverenje.
<BR>&nbsp;&nbsp;&nbsp;&nbsp;&nbsp;"Naredna sednica Landsrada održaće se tek za otprilike dve standardne godine", podsetila je Irulan.
<BR>&nbsp;&nbsp;&nbsp;&nbsp;&nbsp;"Ali političko cenjkanje nikada se ne prekida", reče Alija. "I ja tvrdim da se pojedini među ovim plemenskim potpisnicima...", uprla je prst prema papiru pored Irulan, "nalaze među Malim Kućama koje su promenile svoje političko opredeljenje."
<BR>&nbsp;&nbsp;&nbsp;&nbsp;&nbsp;"Možda", reče Irulan.
<BR>&nbsp;&nbsp;&nbsp;&nbsp;&nbsp;"Landsrad", reče Alija. "Ima li boljeg fronta za Bene Geserit? I boljeg agenta za sestrinstvo od moje rođene majke?" Alija se ukipila upravo naspram Ajdaha. "Pa, Dankane?"
<BR>&nbsp;&nbsp;&nbsp;&nbsp;&nbsp;Zašto da ne dejstvujem kao mentat? zapitao se Ajdaho. Postala mu je jasna opšta težnja Alijinih sumnji u ovom trenutku. Posle svega, Dankan Ajdaho je bio lični kućni stražar Gospe Džesike tokom mnogih godina.
<BR>&nbsp;&nbsp;&nbsp;&nbsp;&nbsp;"Dankane?" nastojala je Alija.
<BR>&nbsp;&nbsp;&nbsp;&nbsp;&nbsp;"Trebalo bi da se podrobno obavestiš o bilo kakvom savetodavnom zakonodavstvu koje bi moglo da bude u pripremi za sledeću sednicu Landsrada", reče Ajdaho. "Oni bi mogli da zauzmu zakonit stav da Namesništvo nema pravo veta na određene vrste zakonodavstva - posebice, prilagođavanje poreza i način upravljanja kartelima. Ima i drugih, ali..."
<BR>&nbsp;&nbsp;&nbsp;&nbsp;&nbsp;"Ne bi baš bilo mnogo trezveno kladiti se na njih, ako bi zauzeli takav stav", reče Irulan.
<BR>&nbsp;&nbsp;&nbsp;&nbsp;&nbsp;"Slažem se", reče Alija. "Sardaukari nemaju zube, a mi još imamo naše slobodnjačke legije."
<BR>&nbsp;&nbsp;&nbsp;&nbsp;&nbsp;"Oprezno, Alija", reče Ajdaho. "Našim neprijateljima ništa bolje ne odgovara no da nas naprave čudovištima. Bez obzira na to koliko legija imaš pod svojom vlašću, moć u jednom carstvu raštrkanom kao što je ovo, počiva na narodnom poverenju."
<BR>&nbsp;&nbsp;&nbsp;&nbsp;&nbsp;"Narodnom poverenju?" upita Irulan.
<BR>&nbsp;&nbsp;&nbsp;&nbsp;&nbsp;"Hoćeš da kažeš na poverenju Velikih Kuća?"
<BR>&nbsp;&nbsp;&nbsp;&nbsp;&nbsp;"A sa koliko ćemo se Velikih Kuća u ovom novom savezu suočiti?" upitao je Ajdaho. "Novac se gomila na nepoznatim mestima!"
<BR>&nbsp;&nbsp;&nbsp;&nbsp;&nbsp;"Po granicama?" upita Irulan.
<BR>&nbsp;&nbsp;&nbsp;&nbsp;&nbsp;Ajdaho sleže ramenima. Bilo je to pitanje bez odgovora. Svako od njih naslućivao je da će jednog dana Tleilaksi ili tehnološki petljaroši sa granica Carstva uspeti da ponište Holcmanov Efekat. Od tog dana, energetska zaštitna polja biće beskorisna. Celokupna nepouzdana ravnoteža koja je podupirala planetni feudalizam doživeće slom.
<BR>&nbsp;&nbsp;&nbsp;&nbsp;&nbsp;Alija je odbila da razmatra ovu mogućnost. "Radićemo sa onim što imamo", reče ona. "A to je određeno saznanje u redovima CHOAM-ovog upravništva da mi možemo da uništimo začin ako nas na takav čin primoraju. Oni to neće staviti na kocku."
<BR>&nbsp;&nbsp;&nbsp;&nbsp;&nbsp;"Ponovo smo kod CHOAM-a", reče Irulan.
<BR>&nbsp;&nbsp;&nbsp;&nbsp;&nbsp;"Sem ako nekom na drugoj planeti ne pođe za rukom da napravi kopiju ciklusa peščana pastrmka-peščani crv", reče Ajdaho. Zamišljeno je pogledao u Irulan, uzrujan ovim pitanjem. "Salusa Sekundus?"
<BR>&nbsp;&nbsp;&nbsp;&nbsp;&nbsp;"Moje veze tamo i dalje su pouzdane", reče Irulan. "Salusa ne dolazi u obzir."
<BR>&nbsp;&nbsp;&nbsp;&nbsp;&nbsp;"Onda moj odgovor ostaje na snazi", reče Alija, zureći u Ajdaha.
<BR>&nbsp;&nbsp;&nbsp;&nbsp;&nbsp;"Radićemo sa onim što imamo."
<BR>&nbsp;&nbsp;&nbsp;&nbsp;&nbsp;Ja sam na potezu, pomisli Ajdaho. Rekao je: "Zašto si me odvukla od važnog posla? Do ovoga si mogla i sama da dođeš."
<BR>&nbsp;&nbsp;&nbsp;&nbsp;&nbsp;"Ne razgovaraj tim tonom sa mnom!" reče Alija.
<BR>&nbsp;&nbsp;&nbsp;&nbsp;&nbsp;Ajdahove oči se raširiše. U jednom trenu, ugledao je tuđina na Alijinom licu i to je bio uznemiravajući prizor. Skrenuo je pogled na Irulan, ali ona izgleda ništa nije primetila - ili je bar odavala takav utisak.
<BR>&nbsp;&nbsp;&nbsp;&nbsp;&nbsp;"Nije mi potrebno osnovno obrazovanje", reče Alija glasom koji je još odzvanjao tuđinskim besom.
<BR>&nbsp;&nbsp;&nbsp;&nbsp;&nbsp;Ajdaho je uspeo da se bolno osmehne, ali je osećao teskobu u grudima.
<BR>&nbsp;&nbsp;&nbsp;&nbsp;&nbsp;"Kada raspravljamo o moći nikada ne uspevamo da se udaljimo od bogatstva i svih njegovih maski", reče Irulan otegnuto. "Pol je bio društvena mutacija i, s obzirom na to, moramo da se podsetimo da je on promenio staru ravnotežu bogatstva."
<BR>&nbsp;&nbsp;&nbsp;&nbsp;&nbsp;"Takve mutacije nisu neoborive", reče Alija, okrećući se od njih, baš kao da, malopre, nije pokazala svoju užasnu različitost. "Gde god u ovom carstvu ima bogatstva, njegovi vlasnici to znaju."
<BR>&nbsp;&nbsp;&nbsp;&nbsp;&nbsp;"Oni, takođe, znaju", reče Irulan, "da postoje tri osobe koje mogu da produže život toj mutaciji: blizanci i..." pokazala je prstom na Aliju.
<BR>&nbsp;&nbsp;&nbsp;&nbsp;&nbsp;Jesu li ove dve lude? pitao se u čudu Ajdaho.
<BR>&nbsp;&nbsp;&nbsp;&nbsp;&nbsp;"Oni će pokušati da me mučki ubiju", škripnu zubima Alija.
<BR>&nbsp;&nbsp;&nbsp;&nbsp;&nbsp;Ajdaho je nepomično sedeo u mukloj tišini, dok se njegova mentatska svest komešala. Da ubiju Aliju? Zašto? Isuviše lako su mogli da joj sruše ugled. Mogli su, po volji, da je istisnu iz slobodnjačkog jata i vijaju hajkom dok ne padne. Ali blizanci, sada pošto... Znao je da se ne nalazi u prikladnom mentatskom miru potrebnom za ovakva procenjivanja, ali morao je da pokuša. Morao je da bude što je moguće tačniji. U isto vreme, bio je svestan da tačno razmišljanje sadržava nerasčlanjene apsolute. Priroda nije bila tačna. Vaseljena nije bila tačna kada bi se svodila na njegove mere: bila je maglovita i paperjasta, puna neočekivanih kretanja i promena. Čovečanstvo kao celina moralo je da uđe u ovaj proračun kao prirodni fenomen. Ali ceo proces tačne analize predstavljao je jedno odsecanje, uklanjanje iz postojećeg toka vaseljene. Morao je da prodre u taj tok i da ga pusti u pokret.
<BR>&nbsp;&nbsp;&nbsp;&nbsp;&nbsp;"Bili smo u pravu kada smo se usredsredili na CHOAM i Landsrad", reče Irulan otegnuto. "A Dankanova sugestija nam nudi prvu liniju istrage za..."
<BR>&nbsp;&nbsp;&nbsp;&nbsp;&nbsp;"Novac kao oblik pretvaranja energije ne može da bude odvojen od energije koju izražava", reče Alija. "Svi to znamo. Ali moramo da odgovorimo na tri određena pitanja: Kada? S kakvim oružjem? Gde?"
<BR>&nbsp;&nbsp;&nbsp;&nbsp;&nbsp;Blizanci... blizanci, pomislio je Ajdaho. Blizanci su u opasnosti, a ne Alija.
<BR>&nbsp;&nbsp;&nbsp;&nbsp;&nbsp;"Ne zanima te ko ili kako?" upitala je Irulan.
<BR>&nbsp;&nbsp;&nbsp;&nbsp;&nbsp;"Ako Kuća Korino ili CHOAM ili neka druga grupa upotrebi ljudsko sredstvo na ovoj planeti", reče Alija, "imamo više od šesdeset procenata šansi da ih otkrijemo pre no što stupe u dejstvo. Znajući kada će stupiti u akciju, i na kom mestu, stičemo nadmoćnost u nejednakoj igri. Kako? To je kao da pitaš kakvim oružjem?"
<BR>&nbsp;&nbsp;&nbsp;&nbsp;&nbsp;Zašto ne mogu da ovo vide kao što ja vidim? pitao se Ajdaho.
<BR>&nbsp;&nbsp;&nbsp;&nbsp;&nbsp;"U redu", reče Irulan. "Kada?"
<BR>&nbsp;&nbsp;&nbsp;&nbsp;&nbsp;"Kada pažnja bude usresređena na nekog drugog", reče Alija.
<BR>&nbsp;&nbsp;&nbsp;&nbsp;&nbsp;"Pažnja je bila usredsređena na tvoju majku prilikom Saziva", reče Irulan. "Nije bilo pokušaja."
<BR>&nbsp;&nbsp;&nbsp;&nbsp;&nbsp;"Pogrešno mesto", reče Alija.
<BR>&nbsp;&nbsp;&nbsp;&nbsp;&nbsp;Šta ona radi? pitao se Ajdaho.
<BR>&nbsp;&nbsp;&nbsp;&nbsp;&nbsp;"Gde, dakle?" upitala je Irulan.
<BR>&nbsp;&nbsp;&nbsp;&nbsp;&nbsp;"Upravo ovde u Tvrđavi", reče Alija. "Ovo je mesto gde se osećam najbezbednija i gde ima najmanje stražara."
<BR>&nbsp;&nbsp;&nbsp;&nbsp;&nbsp;"Kakvim oružjem?" upita Irulan.
<BR>&nbsp;&nbsp;&nbsp;&nbsp;&nbsp;"Uobičajenim - nešto što jedan Slobodnjak može da ima uza se: otrovni kris-nož, maula pištolj..."
<BR>&nbsp;&nbsp;&nbsp;&nbsp;&nbsp;"Već dugo nisu probali lovca-tragača", reče Irulan.
<BR>&nbsp;&nbsp;&nbsp;&nbsp;&nbsp;"Ne bi uspeo u gužvi", reče Alija. "Moraće da koriste gužvu."
<BR>&nbsp;&nbsp;&nbsp;&nbsp;&nbsp;"Biološko oružje?" upita Irulan.
<BR>&nbsp;&nbsp;&nbsp;&nbsp;&nbsp;"Neka zarazna supstanca?" uzvratila je Alija, ne prikrivajući svoju nevericu. Kako je Irulan mogla da pomisli da bi jedna zarazna supstanca mogla da uspe protiv imunoloških prepreka koje su štitile svakog Atreida?
<BR>&nbsp;&nbsp;&nbsp;&nbsp;&nbsp;"Mislila sam pre u vidu neke životinje", reče Irulan. "Mali mezimac, recimo, uvežban da ujede određenu žrtvu, ubrizgavši joj otrov ujedom."
<BR>&nbsp;&nbsp;&nbsp;&nbsp;&nbsp;"Lasice Kuće će to sprečiti", reče Alija.
<BR>&nbsp;&nbsp;&nbsp;&nbsp;&nbsp;"Onda, jedna od njih?" upita Irulan.
<BR>&nbsp;&nbsp;&nbsp;&nbsp;&nbsp;"Neizvodljivo. Lasice Kuće izbacile bi uljeza, ubile ga. Poznato ti je to."
<BR>&nbsp;&nbsp;&nbsp;&nbsp;&nbsp;"Samo sam ispitivala mogućnosti u nadi da..."
<BR>&nbsp;&nbsp;&nbsp;&nbsp;&nbsp;"Staviću moju stražu u pripravnost", reče Alija.
<BR>&nbsp;&nbsp;&nbsp;&nbsp;&nbsp;Kada je Alija izgovorila reč straža, Ajdaho je postavio ruku na svoje Tleilaške oči, pokušavajući da spreči neodoljiv nagon koji ga je obuzimao. Bila je to Rađa, pokret Beskrajnosti, tako označen od strane Života, skriven udes potpunog uranjanja u mentatsku svest koja je čekala u zasedi svakog mentata. Zavitlala je njegovu svest na vaseljenu poput mreže, hvatajući, razgovetno ocrtana obličja u njoj. Video je blizance šćućurene u mraku dok su džinovske pandže vitlale vazduhom oko njih.
<BR>&nbsp;&nbsp;&nbsp;&nbsp;&nbsp;"Ne", prošaptao je.
<BR>&nbsp;&nbsp;&nbsp;&nbsp;&nbsp;"Šta?" Alija ga je pogledala kao da je iznenađena što ga još vidi ovde.
<BR>&nbsp;&nbsp;&nbsp;&nbsp;&nbsp;Smakao je ruku s očiju.
<BR>&nbsp;&nbsp;&nbsp;&nbsp;&nbsp;"Odeća koju je Kuća Korino poslala?" upitao je. "Je li predata blizancima?"
<BR>&nbsp;&nbsp;&nbsp;&nbsp;&nbsp;"Naravno", reče Irulan. "Potpuno je bezbedna."
<BR>&nbsp;&nbsp;&nbsp;&nbsp;&nbsp;"Niko neće pokušati da ugrozi blizance u Sieč Tabru", reče Alija. "Pogotovo neće kad se seti svih onih stražara unaokolo koji su prošli Stilgarovu obuku."
<BR>&nbsp;&nbsp;&nbsp;&nbsp;&nbsp;Ajdaho je zurio u nju. Nije raspolagao ni sa jednom posebnom činjenicom kojom bi mogao da potkrepi dokaz zasnovan na mentatskom proračunu, ali je znao. Znao je. Ovo što je iskusio veoma se približilo vizionarskoj moći koju je Pol posedovao. Ni Irulan ni Alija ne bi poverovale da je to proizišlo iz njega.
<BR>&nbsp;&nbsp;&nbsp;&nbsp;&nbsp;"Voleo bih da se upravi pristaništa dG na znanje da ne dozvole uvoz bilo kakvih životinja spolja", reče on.
<BR>&nbsp;&nbsp;&nbsp;&nbsp;&nbsp;"Ne uzimaš, valjda, Irulaninu pretpostavku ozbiljno", negodovala je Alija.
<BR>&nbsp;&nbsp;&nbsp;&nbsp;&nbsp;"Zašto sve prepustiti sreći i rizikovati?" reče on.
<BR>&nbsp;&nbsp;&nbsp;&nbsp;&nbsp;"Kaži to krijumčarima", reče Alija. "Ja ću se pouzdati u Lasice Kuće."
<BR>&nbsp;&nbsp;&nbsp;&nbsp;&nbsp;Ajdaho je zavrteo glavom. Šta su Lasice Kuće mogle da učine protiv pandži onolikih razmera kakve su mu se ukazale u svesti? Ali Alija je bila u pravu. Podmićivanja na pravim mestima, uz učešće jednog Esnafovog navigatora koji se prećutno slaže i bilo koje mesto u Praznoj Četvrti moglo je da postane pristanišna luka. Esnaf ne bi pristao da se nađe u prvim redovima ma kakvog napada na Kuću Atreida, ali ako bi cena bila dovoljno visoka... Pa, Esnaf se jedino mogao smatrati za nešto poput geološke prepreke koja je napad činila teško izvodljivim, ali ne i nemogućim. Oni su uvek mogli da izjave da su samo 'prevozna agencija'. Otkud bi oni mogli da znaju u koju svrhu će određeni tovar biti upotrebljen?
<BR>&nbsp;&nbsp;&nbsp;&nbsp;&nbsp;Alija je poremetila tišinu jednim izrazito slobodnjačkim gestom, podigavši pesnicu sa palcem u vodoravnom položaju. Pokret je bio propraćen tradicionalnom psovkom čije je značenje bilo 'Objavljujem Tajfunsku Bitku'. Ona je, očito, sebe videla kao jedinu logičnu metu za atentatore, i ovim gestom je ustajala protiv sveta punog najrazličitijih pretnji. Htela je da kaže da će zavitlati smrtonosni vetar prema svakome ko je bude napao.
<BR>&nbsp;&nbsp;&nbsp;&nbsp;&nbsp;Ajdaho je shvatio beznadežnost ma kakvog protivljenja. Takođe je shvatio da više ne sumnja na njega. Predstojao mu je povratak u Tabr i ona je od njega očekivala da na savršen način odstrani Gospu Džesiku. Podigao se sa divana preplavljen silnim adrenalinskim talasom srdžbe, razmišljajući: samo kada bi Alija bila meta! Samo kada bi ubice mogle da je se dočepaju! Za trenutak, ruka mu je počinula na nožu, ali nije bilo njegovo da to učini. Daleko je bolje, uostalom, da umre kao velikomučenica nego da doživi da je raskrinkaju i hajkom nagnaju u peščani grob.
<BR>&nbsp;&nbsp;&nbsp;&nbsp;&nbsp;"Da", reče Alija, pogrešno tumačeći izraz njegovog lica kao zabrinutost zbog nje. "Najbolje je da požuriš u Tabr." Pomislila je: Kako sam bila glupa kada sam posumnjala u Dankana! On je moj, a ne Džesikin! Za sve je kriv onaj zahtev plemena koji ju je pomeo, razmišljala je ona dalje. Veselo je, u znak pozdrava, mahnula Ajdahu dok je odlazio.
<BR>&nbsp;&nbsp;&nbsp;&nbsp;&nbsp;Ajdaho je napustio Savetnu Salu sa osećanjem beznađa. Alija ne samo da je bila slepa u svojoj tuđinskoj posednutosti, već je sa svakom krizom postojala sve bezumnija. Ona je već prešla kritičnu tačku i više joj nije bilo spasa. Ali šta se moglo uraditi za blizance? Koga je mogao da ubedi? Stilgara? A šta je to Stilgar mogao da učini što već nije činio?
<BR>&nbsp;&nbsp;&nbsp;&nbsp;&nbsp;Onda Gospu Džesiku?
<BR>&nbsp;&nbsp;&nbsp;&nbsp;&nbsp;Da, ispitivao je tu mogućnost - no ona je, takođe, možda otišla predaleko u krojenju planova sa svojim Sestrinstvom. On je, čini se, gajio nekoliko iluzija o toj naložnici Atreida. Bila je u stanju da učini bilo šta na zapovest Bene Geserita - čak i da se okrene protiv svojih unuka.
</P></TD></TR></TABLE>
<P class="next">
<A HREF=p22.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
