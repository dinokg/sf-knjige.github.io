<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>51.
<P>&nbsp;&nbsp;&nbsp;&nbsp;&nbsp;Slobodnjački govor sadrži veliku jezgrovitost, smisao za tačno izražavanje. Uronjen je u obmanu koju stvaraju apsoluti. Njegove pretpostavke su plodno tlo za apsolutističke religije. Osim toga, Slobodnjaci su skloni moraliziranju. Oni protivstavljaju zastrašujuću nepostojanost svih stvari ustanovljenim postavkama. Oni kažu: "Znamo da ne postoji ukupna suma dostižnog znanja; to je ostavljeno Bogu. Ali ono što ljudi mogu da nauče, ljudi mogu da sadrže." Iz ovog britkog pristupa vaseljeni, oni rezbare fantastično verovanje u znamenje i predskazanja kao i u vlastitu sudbinu. To je jedan istočnik njihove legende o Kralizecu: ratu na kraju vaseljene.
<BR>
<BR>&nbsp;&nbsp;&nbsp;&nbsp;&nbsp;Tajni izveštaji Bene Geserita / strana 800881
<BR>
<BR>&nbsp;&nbsp;&nbsp;&nbsp;&nbsp;"Bezbedno ga čuvaju na sigurnom mestu", reče Namri, osmehujući se Gurniju Haleku koji je stajao na drugom kraju četvrtaste kamene sobe. "Možeš to da preneseš svojim prijateljima."
<BR>&nbsp;&nbsp;&nbsp;&nbsp;&nbsp;"Gde je to sigurno mesto?" upita Halek. Nije mu se dopadao Namrijev ton i osećao se sputan Džesikinim naređenjima. Prokleta veštica! Njena objašnjenja nisu imala nikakvog smisla sem u pogledu upozorenja na ono što je moglo da se dogodi ako Leto ne bi uspeo da ovlada svojim užasnim pamćenjima.
<BR>&nbsp;&nbsp;&nbsp;&nbsp;&nbsp;"Mesto je sigurno", reče Namri. "To je sve što mi je dozvoljeno da ti kažem."
<BR>&nbsp;&nbsp;&nbsp;&nbsp;&nbsp;"Otkud znaš za to?"
<BR>&nbsp;&nbsp;&nbsp;&nbsp;&nbsp;"Dobio sam distrans. Sabiha je sa njim."
<BR>&nbsp;&nbsp;&nbsp;&nbsp;&nbsp;"Sabiha! Ona će ga jednostavno pustiti..."
<BR>&nbsp;&nbsp;&nbsp;&nbsp;&nbsp;"Ne ovog puta."
<BR>&nbsp;&nbsp;&nbsp;&nbsp;&nbsp;"Imaš li nameru da ga ubiješ?"
<BR>&nbsp;&nbsp;&nbsp;&nbsp;&nbsp;"To više nije moja stvar."
<BR>&nbsp;&nbsp;&nbsp;&nbsp;&nbsp;Halek je napravio grimasu. Distrans. Koliki je bio domet tih prokletih pećinskih slepih miševa? Često ih je viđao kako lete tamo-amo po pustinji sa tajnim porukama ubeleženim u njihove ciktave glasove. Ali koliko daleko su mogli da dosegnu na ovoj paklenoj planeti?
<BR>&nbsp;&nbsp;&nbsp;&nbsp;&nbsp;"Moram lično da ga vidim", reče Halek.
<BR>&nbsp;&nbsp;&nbsp;&nbsp;&nbsp;"To nije dozvoljeno."
<BR>&nbsp;&nbsp;&nbsp;&nbsp;&nbsp;Halek je duboko udahnuo vazduh da bi se primirio. Proveo je dva dana i dve noći čekajući na izveštaje iz sieča. Sada je prolazilo još jedno jutro i on je osećao kako se njegova uloga topi ostavljajući ga golog. U svakom slučaju nikada nije voleo ulogu zapovedništva. Zapovednik je uvek čekao dok su drugi činili zanimljive i opasne stvari.
<BR>&nbsp;&nbsp;&nbsp;&nbsp;&nbsp;"Zbog čega nije dozvoljeno?" upitao je. Krijumčari koji su preuredili ovaj bezbedni iseč, ostavili su previše neodgovorenih pitanja i nije želeo da mu još i Namri peva istu pesmu.
<BR>&nbsp;&nbsp;&nbsp;&nbsp;&nbsp;"Neki smatraju da si previše video kad si video ovaj sieč", reče Namri.
<BR>&nbsp;&nbsp;&nbsp;&nbsp;&nbsp;Halek je razaznao pretnju, opustio se u udoban stav izvežbanog borca, s rukom ne na nožu, ali blizu njega. Čeznuo je za jednim štitom, ali su oni bili povučeni iz upotrebe zbog svog dejstva na crve i kartkovečnosti u uslovima statičkih napona koje je izazivala oluja.
<BR>&nbsp;&nbsp;&nbsp;&nbsp;&nbsp;"Ovo tajenje nije deo našeg dogovora", reče Halek.
<BR>&nbsp;&nbsp;&nbsp;&nbsp;&nbsp;"Da sam ga ubio da li bi to bio deo našeg dogovora?"
<BR>&nbsp;&nbsp;&nbsp;&nbsp;&nbsp;Ponovo je Halek osetio podvaljivanje nevidljivih sila na koje ga gospa Džesika nije upozorila. Taj njen prokleti plan! Možda je bilo ispravno nemati poverenja u Bene Geserit. Istog trena se osetio nevernim. Objasnila je problem i on je prihvatio njen plan sa očekivanjem da će kao i svi planovi i ovaj zahtevati naknadna prilagođavanja. Nije bila reč o bilo kojoj Bene Geserit; ovo je bila Džesika iz roda Atreida koja njemu nikada nije bila ništa drugo do prijatelj i zaštitnik. Znano je da bi bez nje u životu bio prepušten okolnostima u nekoj vaseljeni opasnijoj od ove u kojoj je sada obitavao.
<BR>&nbsp;&nbsp;&nbsp;&nbsp;&nbsp;"Nisi u stanju da odgovoriš na moje pitanje", reče Namri.
<BR>&nbsp;&nbsp;&nbsp;&nbsp;&nbsp;"Bio si ovlašćen da ga ubiješ jedino u slučaju da se pokaže da je... posednut", reče Halek. "Izrod."
<BR>&nbsp;&nbsp;&nbsp;&nbsp;&nbsp;Namri je prineo pesnicu desnom uhu. "Tvoja gospa je znala da mi umemo da stavljamo takve na probu. Mudro je bilo od nje što mi je prepustila da donesem sud."
<BR>&nbsp;&nbsp;&nbsp;&nbsp;&nbsp;Halek je stisnuo usne, obuzdavajući se.
<BR>&nbsp;&nbsp;&nbsp;&nbsp;&nbsp;"Čuo si reči koje mi je Časna Majka kazala", reče Namri. "Mi Slobodnjaci razumemo takve žene, ali vi došljaci sa drugih svetova ih nikada ne razumete. Slobodnjačke žene često šalju svoje sinove u smrt."
<BR>&nbsp;&nbsp;&nbsp;&nbsp;&nbsp;Halek je procedio kroz zube: "Veliš li ti to meni da si ga ubio?"
<BR>&nbsp;&nbsp;&nbsp;&nbsp;&nbsp;"On živi. Na sigurnom je mestu. Nastaviće da prima začin."
<BR>&nbsp;&nbsp;&nbsp;&nbsp;&nbsp;"Ali ja sam dužan da ga sprovedem do njegove bake, ukoliko preživi", reče Halek.
<BR>&nbsp;&nbsp;&nbsp;&nbsp;&nbsp;Namri je samo slegnuo ramenima.
<BR>&nbsp;&nbsp;&nbsp;&nbsp;&nbsp;Halek je shvatio da je ovo sav odgovor koji je dobio. Do đavola! Nije mogao da se vrati Džesiki sa ovako neodgovorenim pitanjima! Zavrteo je glavom.
<BR>&nbsp;&nbsp;&nbsp;&nbsp;&nbsp;"Zašto ispituješ ono što ne možeš da promeniš?" upita Namri. "Dobro si plaćen."
<BR>&nbsp;&nbsp;&nbsp;&nbsp;&nbsp;Halek smrknuto pogleda ovog čoveka. Slobodnjaci! Oni veruju da su svi stranci prvenstveno zainteresovani za novac. Ali iz Namrija je govorilo nešto više od slobodnjačke predrasude. Druge sile su ovde bile umešane i to je bilo očigledno onom koga je jedna Bene Geserit uvežbala u posmatranju. Cela ova stvar smrdela je na pritvorstvo u pritvorstvu, pritvorstvo...
<BR>&nbsp;&nbsp;&nbsp;&nbsp;&nbsp;Prelazeći na uvredljivo prisno ponašanje, Halek reče: "Gospa Džesika će biti gnevna. Mogla bi da pošalje trupe na..."
<BR>&nbsp;&nbsp;&nbsp;&nbsp;&nbsp;"Zanadik!" opsova Namri. "Ti službeni kuriru! Ti stojiš izvan Mohalate! Nalazim zadovoljstvo u tome što raspolažem, tvojom vodom namenjenom Otmenim Ljudima!"
<BR>&nbsp;&nbsp;&nbsp;&nbsp;&nbsp;Halek je položio ruku na nož i pripremio svoj levi rukav odakle je napadače uvek vrebalo malo iznenađenje. "Ne vidim da je ovde prosuta voda", reče on. "Možda si zaslepljen svojim ponosom."
<BR>&nbsp;&nbsp;&nbsp;&nbsp;&nbsp;Namri je, iskezivši se, pokazao bele zube. "Tvoja gospa je zatočenik na Salusi Sekundus. Obaveštenja za koja si mislio da potiču od nje, dolazila su od njene kćerke!"
<BR>&nbsp;&nbsp;&nbsp;&nbsp;&nbsp;Krajnjim naporom, Halek je uspeo da održi ravan glas. "Nije važno. Alija će..."
<BR>&nbsp;&nbsp;&nbsp;&nbsp;&nbsp;Namri je izvukao svoj kris-nož. "Šta ti znaš o Nebeskoj Materici? Ja sam njen sluga, ti muška kurvo. Učiniću joj ponudu kada ti uzmem vodu!" I on jurnu preko sobe u nepromišljenoj pravoj liniji.
<BR>&nbsp;&nbsp;&nbsp;&nbsp;&nbsp;Halek, ne dajući da ga obmane ova prividna nezgrapnost, trže naviše levi rukav svoje odeće, oslobodivši dodatni komad teške tkanine koju je ranije tu zašio, pustivši je da zarobi Namrijev nož. Sve u jednom pokretu Halek je prevukao prevoje tkanine preko Namrijeve glave i posegao odozdo svojim nožem kroz tkaninu ciljajući pravo u lice. Osetio je kako se šiljak zabo u metu u trenutku kada ga je Namrijevo telo udarilo tvrdom površinom metalnog oklopa koji se nalazio ispod odeće. Slobodnjak je ispustio jedan silovit vrisak, trgnuo se unazad i pao. Ležao je dok mu je krv šikljala na usta sa očima koje su zurile u Haleka, a onda se polagano zamutile.
<BR>&nbsp;&nbsp;&nbsp;&nbsp;&nbsp;Halek je odahnuo. Kako je ovaj glupi Namri mogao da očekuje da bilo ko previdi prisustvo oklopa ispod odeće? Halek se obratio lešu dok je vraćao u pređašnji položaj svoj varljivi rukav, brisao nož i stavljao ga u korice. "Kako si mislio da smo mi atreidske sluge uvežbane, budalo?"
<BR>&nbsp;&nbsp;&nbsp;&nbsp;&nbsp;Duboko je udahnuo vazduh, razmišljajući: A sad da vidimo. Čija sam ja igračka? U Namrijevim rečima odzvanjala je istina. Džesika, zarobljenik Korina, i Alija koja je radila na svojim đavolskim planovima. Džesika je upozoravala na mnoge slučajeve do kojih je moglo doći u vezi sa Alijom kao neprijateljem, ali nikad za sebe nije predvidela da će postati zarobljenik. Ipak, on je imao naređenja koja je valjalo ispuniti. Pre svega tu je bila nužda da se skloni sa ovog mesta. Srećom, jedan odeveni Slobodnjak je mnogo ličio na svakog drugog Slobodnjaka. Otkotrljao je Namrijevo telo u ugao, nabacao jastuke preko njega, pomerio zastirku da pokrije krv. Obavivši to, Halek je namestio usno i nosno crevo svog peščanog odela, navukao obrazinu poput svakog ko se priprema za odlazak u pustinju, povukao napred kapuljaču i izišao u dugačak hodnik.
<BR>&nbsp;&nbsp;&nbsp;&nbsp;&nbsp;Nevini se kreću bez zebnje, pomislio je, podešavajući korak do laganog geganja. Osećao se neobično slobodno, kao da je izišao iz opasnosti, a ne stupao u nju.
<BR>&nbsp;&nbsp;&nbsp;&nbsp;&nbsp;Nikad mi se nisu dopadali njeni planovi za onog dečka, pomislio je. I kazaću joj to ako je budem video. Jer, ako je Namri rekao istinu, najopasniji od mogućih planova stupao je u dejstvo. Alija mu ne bi dala da dugo živi kad bi ga uhvatila, ali tu je uvek bio Stilgar - dobar Slobodnjak sa dobrim slobodnjačkim sujeverjem.
<BR>&nbsp;&nbsp;&nbsp;&nbsp;&nbsp;Džesika je to jednom objasnila. "Postoji tanak sloj civilizovanog ponašanja preko Stilgarove prave prirode. A evo kako se taj sloj skida sa njega..."
</P></TD></TR></TABLE>
<P class="next">
<A HREF=p52.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
