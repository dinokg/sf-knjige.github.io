<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>15.
<P>&nbsp;&nbsp;&nbsp;&nbsp;&nbsp;I on imaše viziju oklopa. Oklop nije bio njegova vlastita koža; bio je čvršći od plastičnog čelika. Ništa nije moglo da probije njegov oklop - ni nož, ni otrov, ni pesak, ni pustinjska prašina i njena žarka vrelina. U desnoj ruci imao je silu kojom je bio u stanju da podigne Koriolske bure, uzdrma zemlju i pretvori je u ništa. Njegove oči su bile prikovane na Zlatnu stazu, a u levoj ruci mu se nalazilo žezlo apsolutne vlasti. A iza Zlatne staze njegove oči bile su uprte u večnost koja je, znao je, bila hrana njegovoj duši i njegovom večnom telu.
<BR>
<BR>&nbsp;&nbsp;&nbsp;&nbsp;&nbsp;Heigija, san mog brata iz Ganimine knjige
<BR>
<BR>&nbsp;&nbsp;&nbsp;&nbsp;&nbsp;"Za mene bi bilo bolje da nikada ne postanem car", reče Leto. "Oh, ne želim da kažem da sam načinio očevu grešku i zavirio u budućnost uz pomoć začinske kugle. Ovo što sam rekao proizilazi iz sebičluka. Mojoj sestri i meni je očajnički potrebno doba slobode u kome bismo naučili kako da živimo sa onim što jesmo."
<BR>&nbsp;&nbsp;&nbsp;&nbsp;&nbsp;Ućutao je, ispitivački posmatrajući gospu Džesiku. Izgovorio je svoj deo baš kako su se on i Ganima dogovorili. Šta bi sada njihova baka mogla da odgovori?
<BR>&nbsp;&nbsp;&nbsp;&nbsp;&nbsp;Džesika je proučavala svog unuka u slaboj svetlosti sjajnih kugli koje su osvetljavale njene odaje u Sieč Tabru. Još je bilo rano jutro drugog dana njenog boravka ovde i tek što je bila primila uznemiravajuću vest da su blizanci proveli noć u bdenju izvan sieča. Šta su radili? Nije spavala dobro i osećala je zlovolju zamora što je značilo da je spala sa onog hiper nivoa koji ju je proneo kroz sve nezaobilazne nevolje počev od one presudne predstave na kosmodromu. Ovo je bio sieč njenih noćnih mora - ali napolju nije bila pustinja koju je ona pamtila. Odakle je sve ovo cveće dospelo ovamo? Čak je i vazduh oko nje bio previše vlažan. Disciplina u pogledu psutinjskih odela bila je labava među mladima.
<BR>&nbsp;&nbsp;&nbsp;&nbsp;&nbsp;"Šta si to ti, dete, kada ti je potrebno vreme da spoznaš sebe?" upita ona.
<BR>&nbsp;&nbsp;&nbsp;&nbsp;&nbsp;Blago je zavrteo glavom, svestan da će ovakav gest odraslog čoveka čudno izgledati na dečjem telu. No, imao je na umu da ovu ženu mora da izbaci iz ravnoteže. "Pre svega, ja nisam dete. Oh..." Postavio je ruku na prsa. "Ovo jeste dečje telo; nema nikakve sumnje u to. Ali ja nisam dete."
<BR>&nbsp;&nbsp;&nbsp;&nbsp;&nbsp;Džesika se ujela za gornju usnu zanemarujući činjenicu da ju je to odavalo. Njen Vojvoda, već toliko godina sahranjen na ovoj ukletoj planeti, uvek joj se smejao u ovakvoj prilici. 'Tvoj jedan jedini razuzdan odgovor', kako je zvao ovo grickanje usne. 'Kaže mi da si uzrujana, i ja moram da poljubim te usne da bih umirio njihovo drhtanje.'
<BR>&nbsp;&nbsp;&nbsp;&nbsp;&nbsp;A sada ju je ovaj unuk koji je nosio ime njenog Vojvode, jednostavno se nasmejavši i rekavši: "Uzrujana si i vidim to po podrhtavanju tvojih usana", do te mere prenerazio da je nastala tišina u kojoj su se mogli čuti otkucaji srca.
<BR>&nbsp;&nbsp;&nbsp;&nbsp;&nbsp;Bila je potrebna najjača disciplina njene benegeseritske obuke da povrati izgled spokojstva. Iscedila je: "Da li mi se rugaš?"
<BR>&nbsp;&nbsp;&nbsp;&nbsp;&nbsp;"Da se rugam tebi? Nikada. Ali moram da ti objasnim koliko mnogo se razlikujemo. Dozvoli mi da te podsetim na onu siečku orgiju pre mnogo godina kada ti je Stara Časna Majka predala svoje živote i svoja pamćenja. Dovela je sebe u sklad sa tobom i podarila ti onaj... onaj dugački venac kobasica, u kome je svaka predstavljala jednu ličnost. Još si njihov vlasnik. Stoga znaš ponešto od onoga što Ganima i ja doživljavamo."
<BR>&nbsp;&nbsp;&nbsp;&nbsp;&nbsp;"A Alija?" upita Džesika, kušajući ga.
<BR>&nbsp;&nbsp;&nbsp;&nbsp;&nbsp;"Zar nisi o tome razgovarala sa Gani?"
<BR>&nbsp;&nbsp;&nbsp;&nbsp;&nbsp;"Hoću da razgovaram o tome sa tobom."
<BR>&nbsp;&nbsp;&nbsp;&nbsp;&nbsp;"Vrlo dobro. Alija je poricala ono što je bila i postala je ono čega se najviše plašila. Unutrašnja prošlost se ne da progutati nesvesno. To je opasan postupak za bilo koje ljudsko biće, a za nas koji smo rođeni kao oformljene ličnosti, gore je od same smrti. I to je sve što želim da kažem o Aliji."
<BR>&nbsp;&nbsp;&nbsp;&nbsp;&nbsp;"Dakle, nisi dete", reče Džesika.
<BR>&nbsp;&nbsp;&nbsp;&nbsp;&nbsp;"Star sam milione godina. To zahteva prilagođavanja kakva ljudska bića nikada ranije nisu bila pozvana da izvrše."
<BR>&nbsp;&nbsp;&nbsp;&nbsp;&nbsp;Džesika klimnu glavom, sada već smirenija, ali ipak daleko predostrožnija nego prilikom susreta sa Ganimom. A gde je Ganima? Zašto je Leto došao sam?
<BR>&nbsp;&nbsp;&nbsp;&nbsp;&nbsp;"Pa, bako", reče on, "jesmo li mi izrodi ili nada Atreida?"
<BR>&nbsp;&nbsp;&nbsp;&nbsp;&nbsp;Džesika je prenebregnula ovo pitanje. "Gde ti je sestra?"
<BR>&nbsp;&nbsp;&nbsp;&nbsp;&nbsp;"Skreće Alijinu pažnju kako bismo mogli na miru da razgovaramo. To je neophodno. Ali Ganima ti ne bi rekla ništa više od onoga što sam ti ja rekao. Zar to juče nisi opazila?"
<BR>&nbsp;&nbsp;&nbsp;&nbsp;&nbsp;"Ono što sam juče zapazila, to je moja privatna stvar. Zašto blebećeš o Izrodstvu?"
<BR>&nbsp;&nbsp;&nbsp;&nbsp;&nbsp;"Blebećem? Ne zamaraj me sa svojim benegeseritskim frazama, bako. Vratiću ti ih natrag, reč za reč, ravno iz tvog sopstvenog pamćenja. Potrebno mi je više od podrhtavanja tvojih usana."
<BR>&nbsp;&nbsp;&nbsp;&nbsp;&nbsp;Džesika je zavrtela glavom osećajući hladnoću ove... ličnosti, koja je u svojim venama nosila i njenu krv. Sredstva koja su mu stajala na raspolaganju obeshrabrivala su je. Pokušavajući da se suprotstavi njegovom tonu, ona upita: "Šta ti znaš o mojim namerama?"
<BR>&nbsp;&nbsp;&nbsp;&nbsp;&nbsp;Nanjušio je opasnost. "Ne moraš da se pitaš da li sam napravio grešku koju je moj otac učinio ili ne. Nisam gledao izvan našeg vremenskog vrta - barem ne sa ciljem da nešto pronađem. Treba odustati od apsolutnog znanja budućnosti u ime onih trenutaka dFja vu koje svako ljudsko biće može da iskusi. Poznata mi je zamka predviđanja. Život mog oca mi otkriva šta o tome treba da znam. Ne, bako: apsolutno znati budućnost znači neizostavno upasti u klopku te budućnosti. To slama vreme. Sadašnjost postaje budućnost. Meni je potrebno više slobode od toga."
<BR>&nbsp;&nbsp;&nbsp;&nbsp;&nbsp;Džesika je osetila kako joj se jezik mrda označujući neizgovorene reči. Kako bi mu odgovorila nešto što već nije znao. Ovo je bilo čudovišno! On je ja! On je moj ljubljeni Leto! Ta misao ju je potresla. Za trenutak se zapitala da li bi dečja obrazina mogla da spadne i da se ukažu druge crte i vaskrsnu... Ne!
<BR>&nbsp;&nbsp;&nbsp;&nbsp;&nbsp;Leto, koji je bio oborio glavu, sada podiže oči da je osmotri. Najposle, s njom se moglo izići na kraj. On reče: "Kada razmišljaš o predviđanju, što je nadam se retko, ti se, verovatno ne razlikuješ od ostalih ljudi. Većina zamišlja kako bi bilo lepo znati sutrašnje cene kitove kože. Ili da li će neki Harkonen još jednom vladati na svojoj Giedi Primi? Ali, naravno, mi, i bez predviđanja, poznajemo Harkonene, zar ne, bako?"
<BR>&nbsp;&nbsp;&nbsp;&nbsp;&nbsp;Odbila je da se uhvati na ponuđeni mamac. On je, svakako, morao da zna za prokletu harkonensku krv u svojoj liniji predaka.
<BR>&nbsp;&nbsp;&nbsp;&nbsp;&nbsp;"Ko je jedan Harkonen?" upita on, podbadajući. "Ko je Zver Raban? Bilo ko od nas, a? Ali ja sam se udaljio od predmeta. Reč je o narodnom mitu o predviđanju: apsolutno znati budućnost! Sve o njoj! Kakva bogatstva bi se mogla zaraditi - i izgubiti - na osnovu ovakvog apsolutnog znanja, a? Svetina veruje u to. Oni veruju da ako je malo parče dobro, ostalo mora da bude još i bolje. Kakva divota! A ako bi se bilo kome od njih uručio potpun scenario njegovog života, uvek isti dijalog do trenutka njegove smrti - ali bi to bio paklen poklon. Kakva preispoljna čamotinja! Svakog trenutka življenja on bi ponavljao ono što je apsolutno znao. Bez odstupanja. Mogao bi da predvidi svaki odgovor, svaku izjavu - iznova i iznova i iznova i iznova i iznova i..."
<BR>&nbsp;&nbsp;&nbsp;&nbsp;&nbsp;Leto je zavrteo glavom. "Neznanje ima svojih prednosti. Vaseljena iznenađenja je ono za šta se ja molim!"
<BR>&nbsp;&nbsp;&nbsp;&nbsp;&nbsp;Beseda je bila dugačka i slušajući je Džesika nije mogla da se načudi tome koliko su njegov način držanja i govorenja predstavljali odjek njegovog oca - njenog izgubljenog sina. Isto je važilo i za ideje: ovo su bile misli koje bi pristajale Polu.
<BR>&nbsp;&nbsp;&nbsp;&nbsp;&nbsp;"Podsećaš me na tvog oca", reče ona.
<BR>&nbsp;&nbsp;&nbsp;&nbsp;&nbsp;"Da li ti to smeta?"
<BR>&nbsp;&nbsp;&nbsp;&nbsp;&nbsp;"Na izvestan način, ali me umiruje saznanje da on nastavlja da živi u tebi."
<BR>&nbsp;&nbsp;&nbsp;&nbsp;&nbsp;"Kako malo shvataš način na koji on nastavlja da živi u meni."
<BR>&nbsp;&nbsp;&nbsp;&nbsp;&nbsp;Džesika je procenila da ton njegovog glasa, iako jednoličan, naprosto vrca od gorčine. Podigla je bradu i pogledala ga ravno u oči.
<BR>&nbsp;&nbsp;&nbsp;&nbsp;&nbsp;"Ili kako tvoj Vojvoda živi u meni", reče Leto. "Bako, Ganima je ti! Ona je ti u takvoj meri da ne postoji ni jedna jedina tajna koja je njoj nepoznata u tvom životu sve do trenutka kada si rodila našeg oca. A ja! Kakav sam samo katalog zabeleženih krvnih srodnika ja. Ima trenutaka kad to postaje nepodnošljivo. Došla si ovde da doneseš sud o nama? Došla si ovde da doneseš sud o Aliji? Bolje bi bilo da mi donesemo sud o tebi!"
<BR>&nbsp;&nbsp;&nbsp;&nbsp;&nbsp;Džesika je u sebi tražila odgovor ali ga nije nalazila. Šta on to pokušava? Zašto podvlači svoju različitost? Da li je tražio da bude odbačen? Da li je dospeo u Alijino stanje - Izrodstvo?
<BR>&nbsp;&nbsp;&nbsp;&nbsp;&nbsp;"To te uznemirava?" reče on.
<BR>&nbsp;&nbsp;&nbsp;&nbsp;&nbsp;"Uznemirava me." Slegla je ramenima priznajući. "Da, uznemirava me - a iz razloga koji su ti potpuno poznati. Sigurna sam da si kritički ispitao moju Bene Geserit obuku. Ganima to ne krije. Znam da je i Alija to... učinila. Ti znaš kakve su posledice tvoje različitosti?"
<BR>&nbsp;&nbsp;&nbsp;&nbsp;&nbsp;Upiljio se u nju sa žestinom koja je obespokojavala. "Poslužili smo se istim metodom u odnosu na tebe", reče on glasom u kome se osećao prizvuk njene vlastite zamorenosti. "Podrhtavanje tvojih usana nam je isto tako dobro poznato kao što je bilo i tvom ljubljenom. Svaki izliv nežnosti koji ti je Vojvoda u spavaćoj sobi prošaptao u stanju smo, po volji, da prizovemo. Ti, nema sumnje, sve ovo intelektualno shvataš. Ali, moram da te upozorim da intelektualno shvatanje nije dovoljno. Ako jedno od nas postane Izrod - ti bi, takođe, mogla da se nađeš u ulozi vinovnika unutar nas! Ili moj otac... ili majka! Tvoj Vojvoda! Bilo ko od vas mogao bi da nas posedne - stanje bi bilo isto."
<BR>&nbsp;&nbsp;&nbsp;&nbsp;&nbsp;Džesika je osetila kako joj nešto plamti u grudima, a oči vlaže. "Leto...", procedi, uspevši napokon da savlada unutrašnji otpor i izgovori ovo ime. Otkrila je da je bol manji nego što je zamišljala i prisilila je sebe da nastavi. "Šta to želiš od mene?"
<BR>&nbsp;&nbsp;&nbsp;&nbsp;&nbsp;"Poučio bih svoju baku."
<BR>&nbsp;&nbsp;&nbsp;&nbsp;&nbsp;"Poučio me čemu?"
<BR>&nbsp;&nbsp;&nbsp;&nbsp;&nbsp;"Prošle noći, Gani i ja smo igrali uloge majke i oca gotovo do same propasti, ali smo pri tom mnogo naučili. Postoje stvari koje mogu da se saznaju, kada se postigne svest o uslovima. Moguće je predvideti postupke. Alija, recimo... Bezmalo je izvesno da kroji planove kako da te smakne."
<BR>&nbsp;&nbsp;&nbsp;&nbsp;&nbsp;Džesika ustrepta, zaprepašćena ovako naglom optužbom. Znala je ovaj trik, jer ga je i sama mnogo puta upotrebila: postaviti neku osobu na jedan kolosek rasuđivanja, a onda ubaciti uzbuđujuću činjenicu sa nekog drugog koloseka. Povratila se resko udahnuvši vazduh.
<BR>&nbsp;&nbsp;&nbsp;&nbsp;&nbsp;"Poznato mi je šta Alija čini... šta jeste, ali..."
<BR>&nbsp;&nbsp;&nbsp;&nbsp;&nbsp;"Bako, sažaljevaj je. Posluži se ne samo srcem već i inteligencijom. Ranije ti je to uspevalo. Ti predstavljaš pretnju, a Alija želi Carstvo samo za sebe - barem ono što je postala tako želi."
<BR>&nbsp;&nbsp;&nbsp;&nbsp;&nbsp;"Kako da budem sigurna da ovo nisu reči još jednog Izroda?"
<BR>&nbsp;&nbsp;&nbsp;&nbsp;&nbsp;Slegnuo je ramenima. "Evo primera gde tvoje srce dolazi do izražaja. Gani i ja znamo kako je ona poklekla. Nije lako prilagoditi se graji onog unutrašnjeg mnoštva. Suzbijaš li njihova ega, vraćaće se u roju svaki put kad prizoveš neko pamćenje. Jednog dana..." Ovlažio je pljuvačkom osušeno grlo. "...neki snažan pojedinac iz tog unutrašnjeg jata odlučuje da je došlo vreme da preuzme deo vlasti nad telom."
<BR>&nbsp;&nbsp;&nbsp;&nbsp;&nbsp;"I ne postoji ništa što bi se dalo učiniti?" Postavila je ovo pitanje iako se pribojavala odgovora.
<BR>&nbsp;&nbsp;&nbsp;&nbsp;&nbsp;"Verujemo da postoji nešto... da. Mi ne možemo da podlegnemo začinu; to je glavno. A ne smemo potpuno da potisnemo prošlost. Moramo da je upotrebimo, da od nje napravimo amalgam. Na kraju ćemo sve njih da smešamo u nama. Nećemo više biti ono što smo prvobitno bili - ali nećemo biti posednuti."
<BR>&nbsp;&nbsp;&nbsp;&nbsp;&nbsp;"Spomenuo si zaveru protiv mene."
<BR>&nbsp;&nbsp;&nbsp;&nbsp;&nbsp;"To je očigledno. Vensicija je častoljubiva u ime svog sina. Alija je častoljubiva sebe radi, i..."
<BR>&nbsp;&nbsp;&nbsp;&nbsp;&nbsp;"Alija i Farad'n?"
<BR>&nbsp;&nbsp;&nbsp;&nbsp;&nbsp;"Ništa ne ukazuje na to", reče on. "Ali Alija i Vensicija u ovom trenutku jure paralelnim stazama. Vensicijina sestra živi u Alijinoj kući. Šta je prostije od poruke za..."
<BR>&nbsp;&nbsp;&nbsp;&nbsp;&nbsp;"Znaš li za takvu poruku?"
<BR>&nbsp;&nbsp;&nbsp;&nbsp;&nbsp;"Baš kao da sam je video i pročitao svaku reč."
<BR>&nbsp;&nbsp;&nbsp;&nbsp;&nbsp;"Ali ti nisi video takvu poruku?"
<BR>&nbsp;&nbsp;&nbsp;&nbsp;&nbsp;"Nije nužno. Dovoljno mi je da znam da su Atreidi svi skupa ovde na Arakisu. Sva voda u jednoj cisterni." Napravio je krug rukom, opisujući planetu.
<BR>&nbsp;&nbsp;&nbsp;&nbsp;&nbsp;"Kuća Korino se ne bi usudila da nas ovde napadne!"
<BR>&nbsp;&nbsp;&nbsp;&nbsp;&nbsp;"Alija bi izvukla korist, ukoliko bi oni to učinili." Podsmeh koji se osetila u njegovom glasu razdražio ju je.
<BR>&nbsp;&nbsp;&nbsp;&nbsp;&nbsp;"Ne želim da mi unuk bude zaštitnik!" reče ona.
<BR>&nbsp;&nbsp;&nbsp;&nbsp;&nbsp;"Onda, do đavola, ženo, prestani da misliš o meni kao o svom unuku! Shvati me kao tvog Vojvodu Letoa!" Ton, izraz lica, pa čak i odsečan pokret ruke, bili su toj meri istovetni da je ona namah umukla sasvim pometena.
<BR>&nbsp;&nbsp;&nbsp;&nbsp;&nbsp;Suvim glasom, koji kao da je dolazio iz velike udaljenosti, Leto reče: "Pokušao sam da te pripremim. Dopusti mi, barem, to."
<BR>&nbsp;&nbsp;&nbsp;&nbsp;&nbsp;"Zašto bi me Alija smakla?"
<BR>&nbsp;&nbsp;&nbsp;&nbsp;&nbsp;"Da baci ljagu na kuću Korino, naravno."
<BR>&nbsp;&nbsp;&nbsp;&nbsp;&nbsp;"Ne mogu da poverujem u to. Čak i za nju tako nešto... bilo bi čudovišno! Suviše opasno! Kako bi mogla da uradi to bez... Ne mogu da verujem!"
<BR>&nbsp;&nbsp;&nbsp;&nbsp;&nbsp;"Kada se dogodi, poverovaćeš. Ah, bako, Gani i ja treba samo da prislušnemo naš unutrašnji svet i već znamo. To je jednostavna samozaštita. Kako bismo, inače, mogli makar i da nagađamo greške koje se čine u našoj okolini?"
<BR>&nbsp;&nbsp;&nbsp;&nbsp;&nbsp;"Nimalo ne prihvatam da je to smaknuće deo Alijinog..."
<BR>&nbsp;&nbsp;&nbsp;&nbsp;&nbsp;"Blagi bogovi! Kako jedna Bene Geserit može da bude ovako glupa? Vaskoliko Carstvo naslućuje zašto si došla ovamo. Vensicijini agenti za propagandu potpuno su spremni da ti sruše ugled. Alija ne sme da čeka da se to dogodi. Ako te raskrinkaju, kuća Atreida bi mogla da pretrpi smrtan udarac."
<BR>&nbsp;&nbsp;&nbsp;&nbsp;&nbsp;"Šta to celo Carstvo naslućuje?"
<BR>&nbsp;&nbsp;&nbsp;&nbsp;&nbsp;Svaka reč je bila odmerena da deluje što hladnije, pošto je znala da nikakvim lukavstvom Glasa nije u stanju da pokoleba ovo nedete.
<BR>&nbsp;&nbsp;&nbsp;&nbsp;&nbsp;"Gospa Džesika je namislila da ukrsti ovo dvoje blizanaca!" reče on razdraženo. "Sestrinstvo tako želi. Incest!"
<BR>&nbsp;&nbsp;&nbsp;&nbsp;&nbsp;Ona ustrepta. "Zlonamerne glasine." Progutala je pljuvačku. "Bene Geserit neće dopustiti da ovakve glasine kolaju Carstvom. Još posedujemo izvestan uticaj. Zapamti to."
<BR>&nbsp;&nbsp;&nbsp;&nbsp;&nbsp;"Glasine? Ma kakve glasine? Siguran sam da niste krili da polažete pravo na sparivanje nas dvoje." Odmahnula je glavom baš kad je zaustila da kaže nešto. "Nema smisla da poričeš. Neka samo iziđemo iz puberteta živeći u istom domu, uz tvoje prisustvo u tom domu i tvoj uticaj neće morati da bude veći od onog koji bi imala krpa zavitlana u lice nekog peščanog crva."
<BR>&nbsp;&nbsp;&nbsp;&nbsp;&nbsp;"Da li nas zaista smatraš za takve preispoljne budale?" upita Džesika.
<BR>&nbsp;&nbsp;&nbsp;&nbsp;&nbsp;"Baš tako. Tvoje Sestrinstvo nije ništa drugo do buljuk prokletih, budalastih starica koje ne vide ništa izvan svog dragocenog uzgojnog programa! Gani i ja znamo odakle dolazi sila njihove poluge. Misliš li ti da smo glupaci?"
<BR>&nbsp;&nbsp;&nbsp;&nbsp;&nbsp;"Sila poluge?"
<BR>&nbsp;&nbsp;&nbsp;&nbsp;&nbsp;"Oni znaju da si ti Harkonen! To postoji u njihovoj arhivi uzgojnog programa: Džesika od majke Tanidije Nerus i oca barona Vladimira Harkonena. Ako bi se taj podatak slučajno obelodanio, našla bi se do zuba u..."
<BR>&nbsp;&nbsp;&nbsp;&nbsp;&nbsp;"Misliš li da bi se Sestrinstvo spustilo do ucene?"
<BR>&nbsp;&nbsp;&nbsp;&nbsp;&nbsp;"Ja znam da bi. Oh, oni su to uvili u slatku oblandu. Naložili su ti da ispitaš glasine koje kruže o tvojoj kćeri. Pothranili su tvoju radoznalost i tvoje strahove. Probudili su tvoje osećanje odgovornosti i naveli te da se osećaš krivom zbog povratka na Kaladan. Uz sve to pružili su ti priliku da spaseš svoje unuke."
<BR>&nbsp;&nbsp;&nbsp;&nbsp;&nbsp;Jedino što je Džesika mogla, bilo je da, bez reči, zuri u njega. Činilo se kao da je prisluškivao burne sastanke sa Upravnicama Sestrinstva. Osetila je da su je njegove reči potčinile i sada je bila spremna da prihvati mogućnost da je govorio istinu kada je rekao da Alija smišlja smaknuće.
<BR>&nbsp;&nbsp;&nbsp;&nbsp;&nbsp;"Shvataš, bako, meni predstoji teška odluka", reče on. "Da li da sledim mistiku Atreida? Da li da živim za svoja opredeljenja... i dam život za njih? Ili da izaberem sasvim drugi put - onaj koji bi mi omogućio da živim hiljade godina?"
<BR>&nbsp;&nbsp;&nbsp;&nbsp;&nbsp;Džesika se nevoljno prisećala. Ove reči, izgovorene tako lako, dotakle su jednu temu koju je Bene Geserit učinio gotovo nezamislivom. Mnoge Časne Majke su mogle da izaberu taj put... ili bar da pokušaju. Upravljanje unutrašnjom hemijom stajalo je na raspolaganju posvećenicama Sestrinstva. Ali ako bi jedna to učinila, pre ili kasnije sve bi krenule istim putem. Bilo bi nemoguće prikriti toliki broj žena koje ne stare. Sasvim sigurno su znale da bi ih taj put odveo u propast. Kratkovečno čovečanstvo bi se okrenulo protiv njih. Ne - to je bilo nezamislivo.
<BR>&nbsp;&nbsp;&nbsp;&nbsp;&nbsp;"Ne dopada mi se pravac tvojih misli", reče ona.
<BR>&nbsp;&nbsp;&nbsp;&nbsp;&nbsp;"Ti ne razumeš moje misli", odvrati on. "Gani i ja..." Zavrteo je glavom. "Alija je bila na domak toga, ali ga je odbacila."
<BR>&nbsp;&nbsp;&nbsp;&nbsp;&nbsp;"Jesi li siguran u to? Ja sam već poslala vest Sestrinstvu da Alija upražnjava nezamislivo. Pogledaj je. Nije ostarila ni dan otkada sam je poslednji put..."
<BR>&nbsp;&nbsp;&nbsp;&nbsp;&nbsp;"Oh, to!" Odbacio je vrednost benegeseritske telesne ravnoteže, odmahnuvši rukom. "Ja govorim o nečem drugom - savršenstvu bitisanja koje je daleko izvan onoga što su ljudska bića ikada dostigla."
<BR>&nbsp;&nbsp;&nbsp;&nbsp;&nbsp;Džesika je ćutala kao zalivena, preneražena lakoćom kojom je od nje iznudio otkriće. On je, sasvim izvesno, znao da je takva poruka predstavljala smrtnu presudu za Aliju. I bez obzira na to što je zamenio reči, ono o čemu je govorio nije moglo biti ništa drugo do isti prestup. Zar nije znao za opasnost koju njegove reči sadrže?
<BR>&nbsp;&nbsp;&nbsp;&nbsp;&nbsp;"Moraš da mi razjasniš", reče ona napokon.
<BR>&nbsp;&nbsp;&nbsp;&nbsp;&nbsp;"Kako?" zapitao je. "Ako ne shvataš da Vreme nije ono što se pričinjava, nema smisla ni da počnem da objašnjavam. Moj otac je to naslućivao. Dospeo je do samog ruba ostvarenja, ali je odstupio. Sada je red na Gani i mene."
<BR>&nbsp;&nbsp;&nbsp;&nbsp;&nbsp;"Neizostavno zahtevam da mi objasniš", reče Džesika, dodirnuvši otrovnu iglu koju je držala ispod prevoja svoje haljine. Bio je to gom džabar, u toj meri smrtonosan da je i najmanji ubod ubijao u roku od nekoliko sekundi. Prođe joj kroz svest: Upozorili su me da ću morati možda da ga upotrebim. Od ove pomisli mišići njene ruke stadoše talasavo da podrhtavaju i ona oseti zahvalnost prema odeći koja je to skrila.
<BR>&nbsp;&nbsp;&nbsp;&nbsp;&nbsp;"Vrlo dobro", uzdahnu on. "Prvo, u pogledu na vreme: nema razlike između deset hiljada godina i jedne godine; nema razlike između sto hiljada godina i jednog otkucaja srca. Nema razlike. To je prva istina o vremenu. A druga istina: cela vaseljena sa svim svojim svekolikim vremenom postoji u meni."
<BR>&nbsp;&nbsp;&nbsp;&nbsp;&nbsp;"Kakve su to besmislice?" upita ona začuđeno.
<BR>&nbsp;&nbsp;&nbsp;&nbsp;&nbsp;"Vidiš? Ne shvataš. Kad je tako pokušaću da ti objasnim na drugi način." Podigao je desnu ruku radi očiglednog predstavljanja i počeo da je pomera, govoreći u isto vreme. "Idemo napred, vraćamo se nazad."
<BR>&nbsp;&nbsp;&nbsp;&nbsp;&nbsp;"Te reči ništa ne objašnjavaju!"
<BR>&nbsp;&nbsp;&nbsp;&nbsp;&nbsp;"To je tačno", reče on. "Postoje stvari koje reči ne mogu da objasne. Moraš da ih doživiš bez reči. Ali ti nisi pripremljena za jedan takav poduhvat, baš kao što me sad gledaš, a ne vidiš me."
<BR>&nbsp;&nbsp;&nbsp;&nbsp;&nbsp;"Ali... Ja gledam pravo u tebe. Naravno da te vidim!" Zurila je u njega. U njegovim rečima se ogledalo znanje Zensuni Kodeksa kojem su je podučavali u školama Bene Geserita: igra reči koja ima za cilj da pomuti nečije razumevanje filozofije.
<BR>&nbsp;&nbsp;&nbsp;&nbsp;&nbsp;"Neke stvari se dešavaju izvan tvoje vlasti", reče on.
<BR>&nbsp;&nbsp;&nbsp;&nbsp;&nbsp;"Na koji način to objašnjava tu... tu savršenost koja je tako daleko izvan iskustva drugih ljudi?"
<BR>&nbsp;&nbsp;&nbsp;&nbsp;&nbsp;Klimnuo je glavom. "Ako neko odgodi starost ili čas smrti korišćenjem melanža ili podešavanjem telesne ravnoteže čega se vi Bene Geserite, s pravom, plašite, takvo odgađanje donosi samo privid vlasti nad samim sobom. Bilo da neko brzo hoda kroz sieč ili polagano, on prolazi sieč. A odgovarajući protok vremena je stvar unutrašnjeg iskustva."
<BR>&nbsp;&nbsp;&nbsp;&nbsp;&nbsp;"Zašto se poigravaš rečima na ovaj način? Oštrila sam zube mudrosti na takvim besmislicama mnogo pre no što je čak i tvoj otac bio rođen."
<BR>&nbsp;&nbsp;&nbsp;&nbsp;&nbsp;"Ali su ti samo zubi narasli", reče on.
<BR>&nbsp;&nbsp;&nbsp;&nbsp;&nbsp;"Reči! Reči!"
<BR>&nbsp;&nbsp;&nbsp;&nbsp;&nbsp;"Ahh, veoma si blizu!"
<BR>&nbsp;&nbsp;&nbsp;&nbsp;&nbsp;"Hah!"
<BR>&nbsp;&nbsp;&nbsp;&nbsp;&nbsp;"Bako?"
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;Zadugo nije pustio glasa od sebe. Najzad reče: "Vidiš? Još si u stanju da se odazoveš." Nasmejao joj se. "Ali nisi u stanju da vidiš dalje od senki. Ja sam ovde." Ponovo se nasmejao. "Moj otac je došao sasvim blizu toga. Kada je živeo, živeo je, ali kada je umirao, nije uspeo da umre."
<BR>&nbsp;&nbsp;&nbsp;&nbsp;&nbsp;"Šta to govoriš?"
<BR>&nbsp;&nbsp;&nbsp;&nbsp;&nbsp;"Pokaži mi njegov leš!"
<BR>&nbsp;&nbsp;&nbsp;&nbsp;&nbsp;"Misliš li da ovaj Propovednik..."
<BR>&nbsp;&nbsp;&nbsp;&nbsp;&nbsp;"Moguće, ali čak i da je tako, to nije njegov leš."
<BR>&nbsp;&nbsp;&nbsp;&nbsp;&nbsp;"Ništa nisi objasnio", reče ona prekorno.
<BR>&nbsp;&nbsp;&nbsp;&nbsp;&nbsp;"Baš kao što sam ti nagovestio u početku."
<BR>&nbsp;&nbsp;&nbsp;&nbsp;&nbsp;"Pa zašto..."
<BR>&nbsp;&nbsp;&nbsp;&nbsp;&nbsp;"Pitala si me. Moralo je da ti se dG do znanja. A sada da se vratimo na Aliju i njen plan o smaknuću za..."
<BR>&nbsp;&nbsp;&nbsp;&nbsp;&nbsp;"Smeraš li da se baviš nezamislivim?" upita ona, držeći otrovni gom džabar na gotovs ispod haljine.
<BR>&nbsp;&nbsp;&nbsp;&nbsp;&nbsp;"Hoćeš li ti biti njen dželat?" upitao je varljivo blagim glasom. Uperio je prst prema ruci ispod tkanine. "Misliš li da će ti dopustiti da upotrebiš to? Ili, možda, misliš da ću ti ja dopustiti da to upotrebiš?"
<BR>&nbsp;&nbsp;&nbsp;&nbsp;&nbsp;Džesiki je zastala knedla u grlu.
<BR>&nbsp;&nbsp;&nbsp;&nbsp;&nbsp;"U odgovoru na tvoje pitanje", reče on, "velim ti da ne smeram da se bavim nezamislivim. Toliko glup nisam. Ali me ti zaprepašćuješ. Usuđuješ se da presuđuješ Aliji. Naravno, ona je pogazila divnu benegeseritsku zapovest! A šta si očekivala? Otišla si od nje, ostavivši je ovde kao kraljicu u svakom pogledu osim po imenu. Sva ta vlast! A ti si pobegla natrag na Kaladan da vidaš svoje rane u Gurnijevom naručju. Lepo bogami. Ali, ko si ti da donosiš presudu Aliji?"
<BR>&nbsp;&nbsp;&nbsp;&nbsp;&nbsp;"Slušaj ti, neću dozv..."
<BR>&nbsp;&nbsp;&nbsp;&nbsp;&nbsp;"Oh, umukni!" odvratio je pogled sa nje uz gađenje. No, njegove reči bile su izgovorene na onaj poseban benegeseritski način - gospodarećim Glasom. Bila je ućutkana kao da ju je neko rukom pljesnio po ustima. Pomislila je: Ko bi bolje umeo da me pogodi Glasom od ovog ovde? Bila je to olakšavajuća okolnost koja je blažila njena povređena osećanja. S obzirom na to da je toliko puta upotrebila Glas na drugima, nikako nije očekivala da je i sGma prijemčiva za njega... nikada ponovo... ne od školskih dana kada...
<BR>&nbsp;&nbsp;&nbsp;&nbsp;&nbsp;Ponovo se okrenuo prema njoj. "Oprosti. Upravo sam saznao kakve slepe reakcije mogu od tebe da se očekuju kada..."
<BR>&nbsp;&nbsp;&nbsp;&nbsp;&nbsp;"Slepe? Od mene?" Ovo ju je čak više ražestilo nego njegova izvrsna primena Glasa na njoj.
<BR>&nbsp;&nbsp;&nbsp;&nbsp;&nbsp;"Od tebe", reče on. "Slepe. Ako je uopšte ostalo i malo poštenja u tebi, priznaćeš istinu o vlastitim reakcijama. Pozvao sam te po imenu i ti si rekla 'Da?' Ućutkao sam te. Prizvao sam sve tvoje benegeseritske bajke. Pogledaj unutra na način kojim su te učili. To je, barem, nešto što možeš da učiniš za tvoje..."
<BR>&nbsp;&nbsp;&nbsp;&nbsp;&nbsp;"Kako se usuđuješ? Šta ti znaš o..." Izgubila je glas. Naravno da je znao!
<BR>&nbsp;&nbsp;&nbsp;&nbsp;&nbsp;"Pogledaj unutra, kažem!" Glas mu je bio zapovednički.
<BR>&nbsp;&nbsp;&nbsp;&nbsp;&nbsp;I još jednom, njegov glas ju je očarao. Osetila je kako joj se čula stišavaju, a disanje ubrzava. Odmah iza granice svesti skrivala je lupajuće srce i drhtanje... Odjednom je shvatila da to ubrzano disanje i lupanje srca nisu skriveni, niti zadržani u pozadini uz pomoć njene benegeseritske kontrole. Oči joj se raširiše kao izraz ovog potresnog osvešćenja i ona oseti da se njeno vlastito telo pokorava tuđim naredbama. Polagano je povratila ravnotežu ali se jasna predstava zadržala. Ovo nedete je sviralo na njoj kao na kakvom tananom instrumentu tokom čitavog razgovora.
<BR>&nbsp;&nbsp;&nbsp;&nbsp;&nbsp;"Sada ti je jasno koliko duboko si uslovljena tvojim krasnim Bene Geseritom", reče on.
<BR>&nbsp;&nbsp;&nbsp;&nbsp;&nbsp;Mogla je tek da klimne glavom. Njeno verovanje u reči se razbilo u paramparčad. Leto ju je prisilio da pogleda svoj fizički svet pravo u lice odakle je izišla uzdrmana, sa novom svešću koja je strujala njenim umom. "Pokaži mi njegov leš!" Otkrio joj je njeno vlastito telo koje kao da je bilo tek rođeno. Još od onih najranijih školskih dana na Valahu, još od onih užasnih dana pre nego što su Vojvodini kupci-prosci došli po nju, još od tada nije osetila ovakvu treptavu neizvesnost u pogledu trenutaka koji su sledili.
<BR>&nbsp;&nbsp;&nbsp;&nbsp;&nbsp;"Dopustićeš da te smaknu", reče Leto.
<BR>&nbsp;&nbsp;&nbsp;&nbsp;&nbsp;"Ali..."
<BR>&nbsp;&nbsp;&nbsp;&nbsp;&nbsp;"Nemam nameru da otvaram raspravu o ovom pitanju", reče on. "Dopustićeš. Shvati to kao naređenje od tvog Vojvode. Razumećeš svrhu toga kada se to dogodi. Suočićeš se sa jednim veoma zanimljivim učenikom."
<BR>&nbsp;&nbsp;&nbsp;&nbsp;&nbsp;Leto ustade i klimnu glavom. Zatim reče: "Neke radnje imaju kraj, ali nemaju početak; druge počinju, ali se ne završavaju. Sve to zavisi od tačke na kojoj posmatrač stoji." Okrenuo se i napustio odaje.
<BR>&nbsp;&nbsp;&nbsp;&nbsp;&nbsp;U drugom predsoblju, Leto je nabasao na Ganimu koja je hitala u njihove privatne odaje. Opazivši ga, ona se zaustavi i reče: "Alija je zauzeta Zborom Vere." Pogledala je upitno prema hodniku koji je vodio u Džesikine odaje.
<BR>&nbsp;&nbsp;&nbsp;&nbsp;&nbsp;"Uspelo je", reče Leto.
</P></TD></TR></TABLE>
<P class="next">
<A HREF=p16.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
