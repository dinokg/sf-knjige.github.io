<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10.
<P>&nbsp;&nbsp;&nbsp;&nbsp;&nbsp;Ili ćemo da napustimo dugo poštovanu teoriju relativiteta, ili ćemo da prestanemo da verujemo da smo u stanju da uzmemo učešća u neprekidnom, tačnom predskazivanju budućnosti. Zaista, znanje budućnosti pokreće sijaset pitanja na koja se ne može odgovoriti u svetlu uobičajenih pretpostavki, osim ako se prvo ne zamisli jedan posmatrač izvan vremena i, drugo, poništi svekoliko kretanje. Ako prihvatite teoriju relativiteta, nije teško dokazati da vreme i posmatrač moraju da stoje u povezanosti ili će dolaziti do netačnosti. Po tome bi se reklo da je nemoguće uzeti učešća u tačnom predskazivanju budućnosti. Kako, onda, da objasnimo neprekidna traganja uglednih naučnika za ovim vizionarskim ciljem? Kako, onda, da objasnimo Muad'Diba?
<BR>
<BR>&nbsp;&nbsp;&nbsp;&nbsp;&nbsp;Predavanja o Proroštvu od Hark Al-Aba
<BR>
<BR>&nbsp;&nbsp;&nbsp;&nbsp;&nbsp;"Moram nešto da ti kažem", reče Džesika, "i pored toga što znam da će te moje reći podsetiti na mnoga iskustva iz naše zajedničke prošlosti i da će te dovesti u opasan položaj."
<BR>&nbsp;&nbsp;&nbsp;&nbsp;&nbsp;Zastala je da vidi kako Ganima prima ovo.
<BR>&nbsp;&nbsp;&nbsp;&nbsp;&nbsp;Sedele su nasamo, uvaljene u niske jastuke u jednoj odaji Sieč Tabra. Bilo je potrebno prilično umeća da se udesi ovaj sastanak i Džesika uopšte nije bila sigurna da je to isključivo njeno delo. Izgledalo je da Ganima naslućuje i doprinosi na svakom koraku.
<BR>&nbsp;&nbsp;&nbsp;&nbsp;&nbsp;Gotovo dva časa su protekla od svitanja i uzbuđenja pozdravljanja i svih onih upoznavanja behu prošla. Džesika je nagnala svoj puls da se vrati u miran ritam i usredsredila pažnju na ovu sobu kamenih zidova koju su ispunjavali tamni tapeti i žuti jastuci. Suprotstavljajući se nagomilanoj napetosti, ona uhvati sebe kako, posle toliko godina, priziva Molepstvije Protiv Straha iz jednog obreda Bene Geserita.
<BR>&nbsp;&nbsp;&nbsp;&nbsp;&nbsp;"Ne smem da se plašim. Strah je ubica uma. Strah je mala smrt koja donosi potpuno utamnjenje. Suočiću se sa svojim strahom. Dopustiću mu da pređe preko i prođe kroz mene. A kada iščezne, upraviću svoje unutrašnje oko da vidim njegovu putanju. Kada strah prođe neće biti ničega. Jedino ću ja ostati."
<BR>&nbsp;&nbsp;&nbsp;&nbsp;&nbsp;Izrekla je ovo u sebi i uvukla dubok umirujući dah.
<BR>&nbsp;&nbsp;&nbsp;&nbsp;&nbsp;"Pomaže ponekad", reče Ganima. "Mislim na Molepstvije."
<BR>&nbsp;&nbsp;&nbsp;&nbsp;&nbsp;Džesika je zatvorila oči da bi sakrila šok koji joj je naneo posmatrački dar unuke. Odavno niko nije bio u stanju da je tako prisno pročita. Svest o ovom je bila uznemiravajuća, posebno zbog činjenice što je u pitanju bio intelekt koji se skrivao iza maske detinjstva.
<BR>&nbsp;&nbsp;&nbsp;&nbsp;&nbsp;Suočivši se, ipak, sa svojim strahom, Džesika otvori oči i postade svesna izvora nemira: Ja se plašim za svoje unuke. Nijedno od ovo dvoje dece nije odavalo simptome izrodstva kojima se Alija razmetala, iako je Leto pokazivao sve znake nekog zastrašujućeg tajenja. Iz tog razloga on je bio spretno isključen sa ovog sastanka.
<BR>&nbsp;&nbsp;&nbsp;&nbsp;&nbsp;Za podstrek, Džesika je odbacila svoje okorele obrazine osećajnosti, znajući da od njih ovde ima male vajde i da bi predstavljale prepreke saobraćanju.
<BR>&nbsp;&nbsp;&nbsp;&nbsp;&nbsp;Još nikada nije, od onih ljubavnih trenutaka sa svojim Vojvodom, spustila ove brane i taj čin joj donese mešavinu olakšanja i bola. Ostajale su činjenice koje ni prokletstvo, ni molitva, ni molepstvije nisu mogli da izbrišu iz postojanja. Bežanjem se ove činjenice nisu mogle ostaviti za sobom. Nisu se mogle zanemariti. Elementi Polove vizije bili su preuređeni i vremena su se preplela sa njegovom decom. Ona su bila magnet u praznini; zlo i sve one žalosne zloupotrebe vlasti rojile su se oko njih.
<BR>&nbsp;&nbsp;&nbsp;&nbsp;&nbsp;Ganima se, posmatrajući igru osećanja koja se odvijala na licu njene bake, čudila Džesikinom popuštanju kontrole.
<BR>&nbsp;&nbsp;&nbsp;&nbsp;&nbsp;Uz isprekidane pokrete glava koji su bili upadljivo usklađeni, obe se okrenuše, sukobiše oči i stadoše netremice, duboko i ispitivački da posmatraju jedna drugu. Misli, bez izgovoranja reči, potekoše između njih.
<BR>&nbsp;&nbsp;&nbsp;&nbsp;&nbsp;Džesika: Želim da razumeš moj strah.
<BR>&nbsp;&nbsp;&nbsp;&nbsp;&nbsp;Ganima: Sada znam da me voliš.
<BR>&nbsp;&nbsp;&nbsp;&nbsp;&nbsp;Bio je to kratkotrajan trenutak potpunog poverenja.
<BR>&nbsp;&nbsp;&nbsp;&nbsp;&nbsp;Džesika reče: "Kada je tvoj otac još bio dečak, dovela sam u Kaladan Časnu Majku da ga oproba."
<BR>&nbsp;&nbsp;&nbsp;&nbsp;&nbsp;Ganima klimnu glavom. Sećanje na to bilo je izuzetno živo.
<BR>&nbsp;&nbsp;&nbsp;&nbsp;&nbsp;"Mi, pripadnice Bene Geserita preduzimale smo mere predostrožnosti u tako ranom dobu da bi se uverili da je dete koje vaspitavamo čovek, a ne životinja. Ne može se uvek prosuditi prema spoljašnjem izgledu."
<BR>&nbsp;&nbsp;&nbsp;&nbsp;&nbsp;"To je način za koji ste obučeni", reče Ganima i sećanje joj preplavi svest: ona stara Bene Geserit, Gaius Helen Mohijam. Došla je u kaladanski zamak sa svojim otrovnim gom džabarom i kutijom gorućeg bola. Polova ruka (Ganimina vlastita ruka u zajedničkom pamćenju) pištala je u silnom bolu te kutije, dok je stara žena mirno govorila o trenutnoj smrti ukoliko se ruka povuče iz bola. I nije bilo mesta sumnji da smrt vreba iz te igle uperene u detetov vrat, dok je starački glas drobio svoju razložnu postavku:
<BR>&nbsp;&nbsp;&nbsp;&nbsp;&nbsp;"Čuo si za životinje koje odgrizu sopstvenu nogu da se oslobode zamke. To je vrsta životinjskog lukavstva. Čovek bi trebalo da ostane u zamci, trpi bol i pretvara se da je mrtav kako bi mogao da ubije zamčara i ukloni pretnju svome rodu."
<BR>&nbsp;&nbsp;&nbsp;&nbsp;&nbsp;Ganima je zatresla glavom odupirući se bolu. Gorenje! Gorenje! Pol je zamišljao svoju ruku u kutiji sa kožom koja se kovrdžajući pretvara u crnu masu, sa mesom koje se smežurava i otpada sve dok nisu preostale samo ugljenisane kosti. Ali, to je bila obmana - ruka je ostala nepovređena. Pa ipak, od sećanja na ovo, Ganimino čelo se orosilo znojem.
<BR>&nbsp;&nbsp;&nbsp;&nbsp;&nbsp;"Ti se, naravno, sećaš toga na način koji meni nije moguć", reče Džesika.
<BR>&nbsp;&nbsp;&nbsp;&nbsp;&nbsp;Za trenutak, nošena pamćenjem, Ganima je sagledala svoju baku u drugačijem svetlu: šta sve ova žena može da učini shodno gonećim nužnostima ranog uslovljavanja u školama Bene Geserita! Ovo je izdiglo na površinu nova pitanja u pogledu Džesikinog povratka na Arakis.
<BR>&nbsp;&nbsp;&nbsp;&nbsp;&nbsp;"Bilo bi glupo ponoviti ovaj ogled sa tobom ili tvojim bratom", reče Džesika. "Vi već znate istinu o tome. Moram da pretpostavim da ste ljudska bića i da nećete zloupotrebiti svoje nasleđene moći."
<BR>&nbsp;&nbsp;&nbsp;&nbsp;&nbsp;"Ali ti uopšte ne praviš takvu pretpostavku", reče Ganima.
<BR>&nbsp;&nbsp;&nbsp;&nbsp;&nbsp;Džesika sevnu očima, osećajući kako se prepreke ponovo postavljaju na staro mesto, ali ih ona još jednom obori. Upitala je: "Hoćeš li da poveruješ u moju ljubav prema tebi?"
<BR>&nbsp;&nbsp;&nbsp;&nbsp;&nbsp;"Da." Ganima podiže ruku u trenutku kad je Džesika zaustila da kaže još nešto. "Ali ta ljubav te ne bi sprečila da nas uništiš. Oh, poznato mi je to rasuđivanje: 'Bolje da zver-čovek umre nego da se ponovo stvara.' A ta istina posebno važi kada taj zver-čovek nosi ime Atreida."
<BR>&nbsp;&nbsp;&nbsp;&nbsp;&nbsp;"Ti si makar ljudsko biće", izlanu se Džesika. "Instinkt me ne vara."
<BR>&nbsp;&nbsp;&nbsp;&nbsp;&nbsp;Ganima je osetila iskrenost u ovoj izjavi, pa reče: "Ali nisi sigurna za Leta."
<BR>&nbsp;&nbsp;&nbsp;&nbsp;&nbsp;"Nisam."
<BR>&nbsp;&nbsp;&nbsp;&nbsp;&nbsp;"Izrodstvo."
<BR>&nbsp;&nbsp;&nbsp;&nbsp;&nbsp;Džesika je mogla samo da klimne glavom.
<BR>&nbsp;&nbsp;&nbsp;&nbsp;&nbsp;Ganima reče: "Ne još, valjda. Premda obe znamo kakva se opasnost u tome krije. Možemo da vidimo Alijin primer."
<BR>&nbsp;&nbsp;&nbsp;&nbsp;&nbsp;Džesika poklopi rukama oči i pomisli: Čak ni ljubav ne može da nas zaštiti od neželjenih činjenica. I tada je, shvativši da još voli svoju kćer, nemušto zavapila protiv sudbine: Alija, oh, Alija! Oprosti zbog mog udela u razaranju tvoje ličnosti.
<BR>&nbsp;&nbsp;&nbsp;&nbsp;&nbsp;Ganima se nakašlja.
<BR>&nbsp;&nbsp;&nbsp;&nbsp;&nbsp;Džesika je spustila ruke, razmišljajući: Mogla bih da jadikujem nad sudbinom svoje sirote kćeri, ali sada ima i drugih nevolja. Rekla je: "Znači, ti si prepoznala ono što se dogodilo Aliji."
<BR>&nbsp;&nbsp;&nbsp;&nbsp;&nbsp;"Leto i ja smo posmatrali kako se to događa. Bili smo nemoćni da to sprečimo, iako smo razmatrali mnoge mogućnosti."
<BR>&nbsp;&nbsp;&nbsp;&nbsp;&nbsp;"Ti si sigurna da je tvoj brat slobodan od ovog prokletstva?"
<BR>&nbsp;&nbsp;&nbsp;&nbsp;&nbsp;"Sigurna sam."
<BR>&nbsp;&nbsp;&nbsp;&nbsp;&nbsp;Spokojno ubeđenje ove tvrdnje nije se moglo poreći. Džesika je otkrila da prihvata ovu tvrdnju. Zatim reče: "Kako to da ste se vi izvukli?"
<BR>&nbsp;&nbsp;&nbsp;&nbsp;&nbsp;Ganima je iznela teoriju koju su ona i Leto postavili, da je njihovo izbegavanje začinskog transa i Alijino upuštanje u njega često činilo razliku. Nastavila je iznoseći njegove snove i planove o kojima su raspravljali - ne zaboravivši da pomene i Jakarutu.
<BR>&nbsp;&nbsp;&nbsp;&nbsp;&nbsp;Džesika klimnu glavom. "Alija je ipak Atreid i to nameće ogromne teškoće."
<BR>&nbsp;&nbsp;&nbsp;&nbsp;&nbsp;Ganima je ućutala iznenada shvativši da Džesika tuguje za svojim Vojvodom kao da je juče preminuo i da će čuvati njegovo ime i uspomenu na njega od svih pretnji. Lična pamćenja iz Vojvodinog života projuriše kroz Ganiminu svest da pojačaju ovu procenu, da je ublaže razumevanjem.
<BR>&nbsp;&nbsp;&nbsp;&nbsp;&nbsp;"A sada", reče Džesika bodrim glasom, "šta možeš da mi kažeš o tom Propovedniku? Juče, posle onog groznog rituala Očišćenja čula sam neke uznemiravajuće izveštaje."
<BR>&nbsp;&nbsp;&nbsp;&nbsp;&nbsp;Ganima sleže ramenima. "On bi mogao da bude..."
<BR>&nbsp;&nbsp;&nbsp;&nbsp;&nbsp;"Pol?"
<BR>&nbsp;&nbsp;&nbsp;&nbsp;&nbsp;"Da, ali mi ga nismo videli da to proverimo."
<BR>&nbsp;&nbsp;&nbsp;&nbsp;&nbsp;"Javid se podsmeva takvim glasinama", reče Džesika.
<BR>&nbsp;&nbsp;&nbsp;&nbsp;&nbsp;Ganima je oklevala. Zatim reče: "Veruješ li Javidu?"
<BR>&nbsp;&nbsp;&nbsp;&nbsp;&nbsp;Ljutit osmeh zaigra na Džesikinim usnama. "Ne više no ti."
<BR>&nbsp;&nbsp;&nbsp;&nbsp;&nbsp;"Leto kaže da se Javid smeje pogrešnim stvarima", reče Ganima.
<BR>&nbsp;&nbsp;&nbsp;&nbsp;&nbsp;"Toliko o Javidovom smehu", reče Džesika. "Ali, da li se stvarno zanosiš mišlju da je moj sin još živ, da se vratio u ovom obličju?"
<BR>&nbsp;&nbsp;&nbsp;&nbsp;&nbsp;"Mislimo da je to moguće. A Leto..." Ganima oseti kako joj se usne iznenada osušiše pri sećanju na strahove koji su joj pritiskali grudi. Nagnala je sebe, da ih prevaziđe, prepričavajući ostala Letova otkrovenja u proročkim snovima.
<BR>&nbsp;&nbsp;&nbsp;&nbsp;&nbsp;Džesika je njihala glavu s jedne strane na drugu kao da je ranjena.
<BR>&nbsp;&nbsp;&nbsp;&nbsp;&nbsp;Ganima reče: "Leto kaže da mora da nađe tog Propovednika i proveri."
<BR>&nbsp;&nbsp;&nbsp;&nbsp;&nbsp;"Da... naravno. Nije trebalo da napuštam ovo mesto. Bilo je to kukavički s moje strane."
<BR>&nbsp;&nbsp;&nbsp;&nbsp;&nbsp;"Zašto optužuješ sebe? Bila si dostigla krajnju granicu. Znam to. Leto to zna. Možda čak i Alija to zna."
<BR>&nbsp;&nbsp;&nbsp;&nbsp;&nbsp;Džesika je stavila ruku na vrat i hitrim pokretom ga počešala. Onda reče: "Da, problem Alije."
<BR>&nbsp;&nbsp;&nbsp;&nbsp;&nbsp;"Ona izaziva čudnu naklonost kod Letoa", reče Ganima. "Zato sam ti i pomogla da se sretnemo nasamo. On se slaže da za nju nema nade, pa ipak nalazi načina da bude sa njom i... da je proučava. I... što je veoma uznemirujuće, kad god pokušavam da govorim protiv toga on zaspi. On..."
<BR>&nbsp;&nbsp;&nbsp;&nbsp;&nbsp;"Da li mu daje opojna sredstva?"
<BR>&nbsp;&nbsp;&nbsp;&nbsp;&nbsp;"Neee." Ganima zavrte glavom. "Ali on poseduje tu čudnu empatiju za nju. I... u snu, često mrmlja Jakarutu."
<BR>&nbsp;&nbsp;&nbsp;&nbsp;&nbsp;"Ponovo to!" I u Džesikinoj svesti iskrsnu Gurnijev izveštaj o zaverenicima otkrivenim na sletnoj pisti.
<BR>&nbsp;&nbsp;&nbsp;&nbsp;&nbsp;"Ponekad se bojim da Alija hoće da nagovori Leta da pronađe Jakarutu", reče Ganima. "A ja sam uvek mislila da je to samo legenda. Ti je, naravno, znaš."
<BR>&nbsp;&nbsp;&nbsp;&nbsp;&nbsp;Džesika uzdrhta. "Užasna priča. Užasna."
<BR>&nbsp;&nbsp;&nbsp;&nbsp;&nbsp;"Šta da činimo?" upita Ganima. "Bojim se da istražim sva moja pamćenja, sve moje živote..."
<BR>&nbsp;&nbsp;&nbsp;&nbsp;&nbsp;"Gani! Upozoravam te da to ne činiš. Ne smeš da se izlažeš opasnosti..."
<BR>&nbsp;&nbsp;&nbsp;&nbsp;&nbsp;"To se može dogoditi, čak iako se ne izlažem opasnosti. Kako da budemo sigurni šta se stvarno dogodilo sa Alijom?"
<BR>&nbsp;&nbsp;&nbsp;&nbsp;&nbsp;"Ne! Ti bi mogla biti pošteđena te... te posednutosti." Iskopala je ovu reč. "Pa... Jakarutu, je li tako? Poslala sam Gurnija da pronađe to mesto - ako postoji."
<BR>&nbsp;&nbsp;&nbsp;&nbsp;&nbsp;"Ali kako on može da... Oh! Naravno: krijumčari."
<BR>&nbsp;&nbsp;&nbsp;&nbsp;&nbsp;Džesika se nađe ućutkana još jednim primerom sposobnosti Ganiminog uma da dela u saglasnosti sa onim što je morala biti neka unutrašnja svesnost ostalih ljudi. Mene! Kako je uistinu to bilo čudno, pomisli Džesika, da je ovo malo telo moglo da sadrži sva Polova pamćenja, barem od trenutka Polovog spermalnog odvajanja od vlastite prošlosti. Bilo je to prodiranje u oblast privatnog protiv čega se nešto iskonsko u Džesiki bunilo. U istom trenutku ona oseti kako tone u bezuslovnu i nepokolebljivu benegeseritsku presudu: Izrodstvo! Ali bilo je nekakve ljupkosti u ovom detetu, spremnosti da se žrtvuje za svoga brata, što se nije moglo poreći.
<BR>&nbsp;&nbsp;&nbsp;&nbsp;&nbsp;Mi smo jedan te isti život koji se pruža u mračnu budućnost, pomisli Džesika. Mi smo jedna krv. I ona pripremi sebe da prihvati događaje koje su ona i Gurni Halek stavili u pokret. Leto se mora odvojiti od svoje sestre, mora pristupiti obuci koju mu je Sestrinstvo namenilo.
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
