<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>35.
<P>&nbsp;&nbsp;&nbsp;&nbsp;&nbsp;Samo se u stvarnosti matematike može razumeti Muad'Dibov tačan pogled u budućnost. Ovako: prvo, postuliramo bilo koji broj usmerenih dimenzija u prostoru. (U pitanju je klasičan n-slojni prošireni skup n dimenzija.) U takvom okviru, Vreme shvaćeno u običnom smislu postaje skup jednodimenzionalnih svojstava. Primenjujući ovo na Muad'Dibov fenomen, otkrivamo da smo suočeni ili sa novim svojstvima Vremena ili (redukcijom kroz beskonačno računanje) imamo posla sa odvojenim sistemima koji sadrže n grupa svojstava. U Muad'Dibovom slučaju, pretpostavimo ovo drugo. Kao što se pokazuje redukcijom, usmerene dimenzije jednog n sloja mogu imati zasebno postojanje jedino u različitim okvirima Vremena. Tako se pokazuje da odvojene dimenzije Vremena postoje istovremeno. Ovo je neizbežna okolnost koju Muad'Dibovo predviđanje zahteva da bi posmatrao n-sloj ne kao prošireni skup već kao jednu operaciju unutar jednog jedinog okvira. U stvari on je zaledio svoju vaseljenu u taj jedan okvir što je predstavljalo njegov pogled na budućnost.
<BR>
<BR>&nbsp;&nbsp;&nbsp;&nbsp;&nbsp;Palimbaša: Predavanje u Sieč Tabru
<BR>
<BR>&nbsp;&nbsp;&nbsp;&nbsp;&nbsp;Leto je ležao na vrhu dine, piljeći preko otvorenog peska u zmijoliku stenu koja je počivala na površini. Stena je ležala poput ogromnog crva na pesku, pljosnata i preteća u jutarnjoj svetlosti. Tamo se ništa nije pomeralo. Ptice nisu kružile iznad glave; nijedna životinja nije skakutala između stena. Mogao je da primeti proreze sabirnice vetra gotovo na sredini 'crvovih' leđa. Tu je moralo da bude vode. Stena-crv imala je poznat izgled siečkih skloništa, ako se izuzme odsustvo živih stvari. Ležao je spokojno uvaljen u pesak i motrio.
<BR>&nbsp;&nbsp;&nbsp;&nbsp;&nbsp;Jedna od Gurni Halekovih pesama, postojana u svojoj jednoličnosti, potekla je njegovom svešću:
<BR>
<BR>&nbsp;&nbsp;&nbsp;&nbsp;&nbsp;Ispod brda gde lisica trči lako,
<BR>&nbsp;&nbsp;&nbsp;&nbsp;&nbsp;šareno sunce sija jako.
<BR>&nbsp;&nbsp;&nbsp;&nbsp;&nbsp;Gde moja jedina ljubav počiva.
<BR>&nbsp;&nbsp;&nbsp;&nbsp;&nbsp;Ispod brda u čestaru divlje mirođije
<BR>&nbsp;&nbsp;&nbsp;&nbsp;&nbsp;uhodim moju ljubav koja se ne može probuditi.
<BR>&nbsp;&nbsp;&nbsp;&nbsp;&nbsp;Skriva se u grobu
<BR>&nbsp;&nbsp;&nbsp;&nbsp;&nbsp;Ispod brda.
<BR>
<BR>&nbsp;&nbsp;&nbsp;&nbsp;&nbsp;Gde je ulaz u ovo mesto? pitao se Leto.
<BR>&nbsp;&nbsp;&nbsp;&nbsp;&nbsp;Sa izvesnošću je osetio da ovo mora biti Jakarutu/Fondak, ali nešto ovde nije bilo u redu, a to je bilo u vezi sa odsustvom životinjskog kretanja. Nešto je treperilo po ivicama svesnog opažanja, upozoravajući ga.
<BR>&nbsp;&nbsp;&nbsp;&nbsp;&nbsp;Šta se krilo ispod brda?
<BR>&nbsp;&nbsp;&nbsp;&nbsp;&nbsp;Nedostatak životinja bio je zabrinjavajući. To je probudilo njegovo slobodnjačko osećanje opreza: Odsustvo kazuje više od prisustva kada je reč o opstanku u pustinji. Ali tamo se nalazila sabirnica vetra. Trebalo je da ima vode i ljudi koji bi je koristili. Ovo mesto je bilo tabu koji se krio iza imena Fondaka, a njegov drugi identitet nije bio zabeležen u pamćenjima čak ni većine Slobodnjaka. A ipak se ptice i životinje nisu mogle videti tamo.
<BR>&nbsp;&nbsp;&nbsp;&nbsp;&nbsp;Ni ljudska bića - pa ipak je ovde započinjala Zlatna Staza.
<BR>&nbsp;&nbsp;&nbsp;&nbsp;&nbsp;Njegov otac je jednom rekao: 'Nepoznato se nalazi svuda unaokolo, u svakom trenutku. Tu treba tražiti znanje.'
<BR>&nbsp;&nbsp;&nbsp;&nbsp;&nbsp;Leto je pogledao nadesno duž dinine kreste. Majka oluja nedavno je prošla ovuda. Jezero Azrak, gipsana ravnica, pokazivala se ispod peščanog pokrivača. Po slobodnjačkom praznoverju svako ko je ikad video Bian, Bele Zemlje, bio je nagrađen dvoseklom željom, željom koja je mogla da vas uništi. Leto je video samo gipsanu ravnicu koja mu je govorila da je ovde na Arakisu nekada postojala otvorena voda.
<BR>&nbsp;&nbsp;&nbsp;&nbsp;&nbsp;Kao što će, verovatno, još jednom postojati.
<BR>&nbsp;&nbsp;&nbsp;&nbsp;&nbsp;Upiljio se naviše, njišući pogledom svuda unaokolo u potrazi za nekim pokretom. Nebo je bilo porozno posle oluje. Svetlost koja je prolazila kroz njega, izazivala je osećanje mlečnog prisustva nekog srebrnog sunca izgubljenog negde iznad koprene prašine koja je opstajala u velikim visinama.
<BR>&nbsp;&nbsp;&nbsp;&nbsp;&nbsp;Leto je još jednom vratio pogled na vijugavu stenu. Izvukao je dogled iz svoje slobodnjačke bale za opremu, podesio pokretljiva sočiva i zagledao se u goletno sivilo, ovu izbočinu gde su nekad ljudi Jakaratua živeli. Uveličanje je otkrilo jedan trnov žbun, poznat pod imenom Kraljica Noći. Žbun se ugnezdio u procepu koji je mogao da bude ulaz u stari sieč. Odmerio je dužinu izbočine. Srebrnasto sunce pretvaralo je crveno u sivo, bacajući rasplinutu jednolikost zamašnim prostranstvom stene.
<BR>&nbsp;&nbsp;&nbsp;&nbsp;&nbsp;Prevrnuo se, okrećući leđa Jakaratuu i podrobno istražio okolinu dogledom. U ovoj divljini obeležja čovekovog prolaženja nisu se mogla sačuvati. Vetar je već izbrisao njegove tragove, ostavivši jedino nejasnu okruglinu na mestu na kome je sjahao sa crva prošle noći.
<BR>&nbsp;&nbsp;&nbsp;&nbsp;&nbsp;Ponovo je pogledao prema Jakaratuu. Osim sabirnice vetra nije bilo nikakvog znaka da su ljudi ikada prošli ovim putem. A sa izuzetkom vijugavog prostiranja stene, ovde nije bilo ničeg što bi se izdvojilo iz belasavog peska, iz divljine što se pružala od horizonta do horizonta.
<BR>&nbsp;&nbsp;&nbsp;&nbsp;&nbsp;Leto je odjednom osetio da se nalazi na ovom mestu zbog toga što je odbio da se zatvori u sistem koji su mu njegovi preci zaveštali. Pomislio je na to kako su ljudi gledali na njega, na onu zajedničku grešku u svačijem pogledu izuzev u Ganiminom.
<BR>&nbsp;&nbsp;&nbsp;&nbsp;&nbsp;Osim za onu pomamnu rulju drugih pamćenja, to dete nikada nije bilo dete.
<BR>&nbsp;&nbsp;&nbsp;&nbsp;&nbsp;Moram da prihvatim odgovornost za odluku koju smo doneli, pomislio je.
<BR>&nbsp;&nbsp;&nbsp;&nbsp;&nbsp;Još jednom je odmerio dužinu stene. Po svim opisima ovo je morao da bude Fondak, a nijedno drugo mesto nije moglo da bude Jakarutu. Osetio je čudnovatu povezanost sa tabuom ovog mesta. Na Način Bene Geserita, otvorio je svoj um prema Jakaratuu, težeći da ništa ne zna o njemu. Obaveštenost je bila prepreka saznavanju. Nekoliko trenutaka dopustio je sebi da jedino zadrhti, ne zahtevajući ništa, ne postavljajući pitanja.
<BR>&nbsp;&nbsp;&nbsp;&nbsp;&nbsp;Problem je ležao u nedostatku životinjskog sveta, ali mu je jedna naročita stvar budila oprez. Napokon ju je opazio: nije bilo ptica strvodera - orlova, lešinara, jastrebova. Čak i kada je ceo ostali život bio skriven, oni su ostajali vidljivi. Svako mesto sa vodom u ovoj pustinji sadržavalo je svoj lanac oblika života. Na kraju lanca nalazili su se sveprisutni strvožderi. Ništa nije došlo da ispita njegovo prisustvo. I te kako dobro je poznavao te 'pse čuvare sieča', onaj stroj zgurenih ptica na rubu stene Tabra, iskonske pogrebnike koji su čekali na meso. Slobodnjaci su imali običaj da kažu: "Naši suparnici." Ali oni su to govorili bez osećanja surevnjivosti jer su ih ove ptice-tragači često obaveštavale o približavanju stranaca.
<BR>&nbsp;&nbsp;&nbsp;&nbsp;&nbsp;Šta ako su ovaj Fondak napustili čak i krijumčari?
<BR>&nbsp;&nbsp;&nbsp;&nbsp;&nbsp;Leto je zastao da ugasi žeđ iz jednog od svojih creva za sakupljanje vlage.
<BR>&nbsp;&nbsp;&nbsp;&nbsp;&nbsp;Šta ako ovde stvarno nema vode?
<BR>&nbsp;&nbsp;&nbsp;&nbsp;&nbsp;Ponovo je razmotrio svoj položaj. Na putu dovde, sjurio je dva crva u pesak, goneći ih svojim mlatilom kroz noć, ostavljajući ih polumrtve. Ovo je bila Unutrašnja Pustinja gde je trebalo da se nalazi utočište krijumčara. Ako je život ovde postojao, ako je mogao da postoji, to bi moralo da bude u neposrednoj blizini vode.
<BR>&nbsp;&nbsp;&nbsp;&nbsp;&nbsp;Šta ako ovde nema vode? Šta ako ovo nije Fondak/Jakarutu?
<BR>&nbsp;&nbsp;&nbsp;&nbsp;&nbsp;Još jednom je uperio dogled prema sabirnici vetra. Njegove spoljne ivice bile su nagrižene peskom, bilo im je potrebno održavanje, ali je dovoljno toga ostalo. Tamo je trebalo da bude vode.
<BR>&nbsp;&nbsp;&nbsp;&nbsp;&nbsp;A šta ako je nema?
<BR>&nbsp;&nbsp;&nbsp;&nbsp;&nbsp;Voda napuštenog sieča mogla je da ispari u vazduh u nekoj od katastrofa. Zašto ovde nije bilo ptica strvodera? Ubijene zbog njihove vode? Ko je mogao to da učini? Kako su mogle sve od reda da budu uništene? Otrov?
<BR>&nbsp;&nbsp;&nbsp;&nbsp;&nbsp;Zatrovana voda.
<BR>&nbsp;&nbsp;&nbsp;&nbsp;&nbsp;Legenda o Jakarutu nije sadržavala priču o zatrovanoj cisterni, ali je to mogla da bude istina. Ako je prvobitno jato bilo ubijeno, zar se do danas ne bi obnovilo? Iduali su bili zbrisani sa lica zemlje pre mnogo pokoljenja, a priče nikada nisu pomenule otrov. Ponovo je pažljivo ispitao stenu dogledom. Kako je ceo jedan sieč mogao da nestane? Neko je svakako morao da umakne. Retko su kad svi stanovnici sieča boravili kod kuće. Družine su tumarale pustinjom, putovale u gradove.
<BR>&nbsp;&nbsp;&nbsp;&nbsp;&nbsp;Leto je odložio dogled sa uzdahom odustajanja. Skliznuo je niz zaklonjenu stranu dine i obazrivije nego inače ukopao svoj pustinjski šator, a zatim prikrio sve znake svog prisustva, pripremajući se da provede vrelo doba dana. Troma strujanja umora prikrala su se njegovim udovima kada se zatvorio u pomrčinu. Unutar znojave ograničenosti šatora, proveo je veći deo dana dremajući, premišljajući o greškama koje je možda načinio. Njegovi snovi bili su odbrambeni, ali nije moglo biti samoodbrane u poduhvatu za koji su se on i Ganima odlučili. Neuspeh bi sažegao njihove duše. Pojeo je začinske biskvite i zaspao, probudio se da bi još jednom utolio glad i ugasio žeđ, a zatim ponovo utonuo u san. Dug je bio put do ovog mesta, žestok ispit za mišice jednog deteta.
<BR>&nbsp;&nbsp;&nbsp;&nbsp;&nbsp;Predveče se probudio okrepljen i poslušnuo ne bi li čuo znake života. Ispuzao je iz svog peščanog pokrova. Visoko u nebu vetar je nosio prašinu u jednom pravcu, ali on je mogao da oseti kako ga pesak ujeda za obraz dolazeći iz drugog pravca - pouzdan znak da će doći do promena u vremenu. Osećao je da se približava oluja.
<BR>&nbsp;&nbsp;&nbsp;&nbsp;&nbsp;Obazrivo se uspuzao do vrha dine i još jednom se upiljio u one zagonetne stene. Vazduh koji ga je razdvajao od njih bio je žute boje. Predznaci su govorili da se približava Koriolis oluja, vetar koji je nosio smrt u svom duvanju. Naići će ogromni spiralni plašt vetrom gonjenog peska koji je mogao da se raširi preko četiri stepena geografske širine. Pusta praznina gipsanog čanka sada je bila žuta po površini, ogledajući oblake prašine. Obavio ga je varljivi mir večeri. Potom se dan ugasio i nastala je noć, brza noć Unutrašnje Pustinje. Stene su se preobratile u rogljaste šiljkove kao zamrznute svetlošću Prvog Meseca. Osećao je kako mu peščani trnovi bodu kožu. Prasak suve grmljavine zvučao je kao odjek udaljenih bubnjeva, i u prostoru između mesečeve svetlosti i pomrčine on ugleda iznenadnu kretnju: slepi miševi. Mogao je da čuje pokretanje njihovih krila, njihove jedva čujne piskute.
<BR>&nbsp;&nbsp;&nbsp;&nbsp;&nbsp;Slepi miševi.
<BR>&nbsp;&nbsp;&nbsp;&nbsp;&nbsp;Namerno ili slučajno ovo mesto pružalo je osećaj napuštene pustoši. Ovde je trebalo da je polulegendarno uporište krijumčara: Fondak. Ali šta ako ovo nije bio Fondak? Šta ako je tabu i dalje vladao, a ovo bila samo školjka avetinjskog Jakaratua?
<BR>&nbsp;&nbsp;&nbsp;&nbsp;&nbsp;Leto se šćućurio u zavetrini dine i čekao da se noć ustali u svojim ritmovima. Strpljenje i opreznost - opreznost i strpljenje. Neko vreme zabavljao se podsećajući se Čoserovog putovanja od Londona za Kenterberi, ređajući u pamćenju mesta od Saudvarka: dve milje do pojila Sent Tomas, pet milja do Deptvorda, šest milja do Griniča, trideset milja do Ročestera, četrdeset milja do Sitinbarna, pedeset i pet milja do Boutona pod Blinom, pedeset osam milja do Harbledona i šezdeset milja do Kenterberija. Saznanje da samo nekolicina u njegovoj vaseljeni mogu da se sete Čosera ili da znaju za neki London, osim za selo na Gansridu, dalo mu je osećanje vanvremenskog poleta. Sent Tomas je bio sačuvan u Oranjskoj Katoličkoj Bibliji i Azar Knjizi, ali je Kenterberi iščezao iz pamćenja ljudi baš kao i planeta na kojoj se nalazio. Tamo je ležalo breme njegovih pamćenja, svi oni životi koji su pretili da ga progutaju. Već je jednom prešao taj put do Kenterberija.
<BR>&nbsp;&nbsp;&nbsp;&nbsp;&nbsp;Njegov sadašnji put bio je duži i, uostalom, opasniji.
<BR>&nbsp;&nbsp;&nbsp;&nbsp;&nbsp;Upravo se prebacio preko dininog vrha i uputio ka mesečinom obasjanim stenama. Držao se senki i prebacivao se preko vrhova ne proizvodeći zvuke koji bi mogli da odaju njegovo prisustvo.
<BR>&nbsp;&nbsp;&nbsp;&nbsp;&nbsp;Prašine je nestalo kako to često biva neposredno pred oluju i noć je bila blistava. Dan nije otkrio nijedan pokret, ali sada je čuo kako se mala stvorenja muvaju u tami dok se približavao stenama.
<BR>&nbsp;&nbsp;&nbsp;&nbsp;&nbsp;U jednoj dolini između dve dine nabasao je na porodicu skočimiša, koji strugnuše kada im se primakao. Prešao je polaganije preko sledećeg vrha jer su mu osećanja bila obuzeta slankastom bojazni. Prosek koji je ranije uočio - da li je vodio do ulaza? Javile su se i druge brige: starovremenski sieči uvek su bili zaštićeni zamkama - otrovnim bodljama u jamama, otrovnim trnovima na biljkama. Osetio se uhvaćenim u slobodnjačku agrafu: Noć slušne svesti. Osluškivao je i najslabiji zvuk.
<BR>&nbsp;&nbsp;&nbsp;&nbsp;&nbsp;Sive stene su se sada uzdizale nad njim, postavši džinovske kada im se približio. Osluškujući, začuo je ptice nevidljive u toj litici, blago dozivanje ranjene žrtve. Bili su to zvuci dnevnih ptica ali su se širili u noć. Šta je okrenulo njihov svet naopako? Čovekova grabljivost?
<BR>&nbsp;&nbsp;&nbsp;&nbsp;&nbsp;Odjednom Leto se sledio u pesku. Tamo na litici videla se vatra, balet blistavih i tajanstvenih dragulja na pozadini crne, prozirne tkanine noći, vrsta signala koju je sieč slao možda putnicima preko bleda. Ko su bili posednici ovog mesta? Otpuzao je napred do najdubljih senki u podnožju litice i stao da pipa rukom duž stene, postupno pomerajući telo za rukom u potrazi za pukotinom koju je video za dana. Pronašao ju je posle osmog koraka, izvukao pumpu za izbacivanje vazduha iz bale i počeo da ispituje tminu. Tek što se pomerio nešto čvrsto i svezujuće pade mu na ramena i ruke, učinivši ga nepokretnim.
<BR>&nbsp;&nbsp;&nbsp;&nbsp;&nbsp;Zamka od puzavice!
<BR>&nbsp;&nbsp;&nbsp;&nbsp;&nbsp;Odupro se nagonu za borbom; to je samo doprinosilo da se puzavica čvršće stegne. Ispustio je pumpu i previo prste desne ruke, pokušavajući da dosegne nož za pojasom. Osetio se kao praznoglavo nevinašce zbog toga što prvo nije bacio nešto iz daljine u pukotinu da proveri kakve se opasnosti kriju u tami. Njegov um je bio potpuno zaokupljen vatrom na litici.
<BR>&nbsp;&nbsp;&nbsp;&nbsp;&nbsp;Svaki pokret je pritezao puzavicu, pa ipak njegovi prsti na kraju dodirnuše dršku noža. Kradomice je obavio šaku drške i počeo da izvlači nož.
<BR>&nbsp;&nbsp;&nbsp;&nbsp;&nbsp;Plamsavo svetlo ga je zapljusnulo, ukočivši mu svaki pokret.
<BR>&nbsp;&nbsp;&nbsp;&nbsp;&nbsp;"Ah, lep ulov u našoj mreži." Začuo se hrapav muški glas iza Letovih leđa koji je imao nešto poznato, mada nedovoljno jasno, u svom tonu. Leto je pokušao da okrene glavu, svestan opasnog svojstva puzavice da smrvi telo koje se previše slobodno kretalo.
<BR>&nbsp;&nbsp;&nbsp;&nbsp;&nbsp;Jedna ruka mu ote nož pre no što je mogao da vidi svog zarobljivača. Ruka je znalački vršljala po njegovom telu, uklanjajući ona mala sredstva koja su on i Ganima nosili za slučaj da se nađu u borbi za goli opstanak. Ništa nije izmaklo pretresaču, čak ni garota od siga žice skrivena u njegovoj kosi.
<BR>&nbsp;&nbsp;&nbsp;&nbsp;&nbsp;Leto i dalje nije mogao da vidi ovog čoveka.
<BR>&nbsp;&nbsp;&nbsp;&nbsp;&nbsp;Prsti poradiše nešto sa zamkom od puzavice i on otkri da može lakše da diše, ali čovek reče: "Ne pružaj otpor, Leto Atreid. Tvoja voda je u mojoj čaši sreće."
<BR>&nbsp;&nbsp;&nbsp;&nbsp;&nbsp;Krajnjim naporom Leto je ostao miran i reče: "Znaš moje ime?"
<BR>&nbsp;&nbsp;&nbsp;&nbsp;&nbsp;"Naravno! Kada se postavlja zamka, onda je to sa namerom. Ima se na umu određeni ulov, zar ne?"
<BR>&nbsp;&nbsp;&nbsp;&nbsp;&nbsp;Leto je zamukao, ali su mu se misli kovitlale.
<BR>&nbsp;&nbsp;&nbsp;&nbsp;&nbsp;"Osećaš se izdanim!" reče sipljivi glas. Ruke su ga obrnule blago, ali sa očitim prisustvom snage. Odrasli muškarac davao je do znanja jednom detetu u čemu se sastojala njegova nadmoć.
<BR>&nbsp;&nbsp;&nbsp;&nbsp;&nbsp;Leto se upiljio u blesak koji je dolazio od dve jednake lebdeće buktinje i nazreo tamne konture lica maskiranog kapuljačom pustinjskog odela. Navikavši oči razaznao je tamno parče kože i potpuno osenčene oči uživaoca melanža.
<BR>&nbsp;&nbsp;&nbsp;&nbsp;&nbsp;"Pitaš se što nam je bio potreban sav ovaj trud", reče čovek. Njegov glas je izvirao iz donjeg, zastrtog dela lica i imao je čudnu prigušenu boju kao da je pokušavao da prikrije naglasak.
<BR>&nbsp;&nbsp;&nbsp;&nbsp;&nbsp;"Odavno sam prestao da se čudim određenom broju ljudi koji žele da vide atreidske blizance mrtve", reče Leto. "Njihovi razlozi su očigledni."
<BR>&nbsp;&nbsp;&nbsp;&nbsp;&nbsp;Dok je govorio Letov um se bacakao na nepoznanice kao na rešetke kaveza, divlje tragajući za odgovorima. Postavljena klopka? Ali ko je znao osim Ganime? Nemoguće! Ganima ne bi izdala rođenog brata. Da li ga je, onda, neko tako dobro poznavao, da je mogao da predvidi njegove postupke? Ko? Njegova baba? Kako je ona mogla?
<BR>&nbsp;&nbsp;&nbsp;&nbsp;&nbsp;"Nije ti se moglo dopustiti da nastaviš kako si započeo", reče čovek. "Vrlo loše. Pre nego što se popneš na presto, neophodno je da se obrazuješ." Oči bez beonjača zurile su odozgo u njega. "Pitaš se kako neko može da zamisli da se prihvati obrazovanja takve ličnosti kakva si ti? Tebe, sa znanjem mnoštva sadržanim u tvojim pamćenjima? A baš je tako, vidiš! Misliš da si obrazovan, a samo si skladište mrtvih života. Još nemaš vlastiti život. Ti si samo pokretna pretovarenost drugima, sve sa jednim ciljem - traženjem smrti. Slab vladalac biva tražilac smrti. Prekrio bi svoju okolinu leševima. Tvoj otac, na primer, nikada nije razumeo..."
<BR>&nbsp;&nbsp;&nbsp;&nbsp;&nbsp;"Usuđuješ se na takav način da govoriš o njemu?"
<BR>&nbsp;&nbsp;&nbsp;&nbsp;&nbsp;"Odavno se usuđujem. Najposle, on je bio samo Pol Atreid. Pa dobro, dečko, dobrodošao u svoju školu."
<BR>&nbsp;&nbsp;&nbsp;&nbsp;&nbsp;Čovek je izvukao ruku ispod odeće i udario Leta po obrazu. Leto oseti trzaj od ovog udarca i u sledećem trenutku shvati da krivuda naniže u tminu gde se lepršala jedna zelena zastava. Bio je to zeleni barjak Atreida sa svojim simbolima dana i noći, svojim znamenjem Dine oličenim u cevi za vodu. Čuo je klokotanje vode dok je tonuo u nesvest. Ili se to neko cerekao?
</P></TD></TR></TABLE>
<P class="next">
<A HREF=p36.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
