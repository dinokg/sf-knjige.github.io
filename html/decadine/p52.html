<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>52.
<P>&nbsp;&nbsp;&nbsp;&nbsp;&nbsp;Duh Muad'Diba je više od reči, više od slova Zakona koji se uzdiže u njegovo ime. Muad'Dib mora uvek da bude ona unutrašnja pogrda uperena protiv samozadovoljnih moćnika, protiv šarlatana i dogmatičnih fanatika. To je ona unutrašnja pogrda koja mora da se iskaže jer nas je Muad'Dib iznad svega učio jednoj stvari: da ljudska bića mogu da opstanu jedino u zajednici društvene pravde.
<BR>
<BR>&nbsp;&nbsp;&nbsp;&nbsp;&nbsp;Fedajkinska pogodba
<BR>
<BR>&nbsp;&nbsp;&nbsp;&nbsp;&nbsp;Leto je sedeo leđima oslonjen o zid kolibe, pažnje prikovane za Sabihu, posmatrajući kako se niti njegove vizije odvijaju. Bila je spravila kafu i odložila ju je na stranu. Sada je čučala preko puta njega mešajući njegov večernji obrok. Bila je to neka kaša koja je odisala melanžom. Njene ruke su hitro pokretale kutlaču i ivice zdele se umrljaše tečnim indigom. Svila je svoje uzano lice nad zdelu, mešajući koncentrat. Gruba opna koja je sazdavala zidove kolibe bila je zakrpljena svetlijim materijalom baš iza nje i to je oblikovalo sivi oreol naspram koga je njena senka poigravala u trepravoj svetlosti kuhinjskog plamena i jedne jedine lampe.
<BR>&nbsp;&nbsp;&nbsp;&nbsp;&nbsp;Ta lampa je kopkala Leta. Ovi ljudi u Šulohu bili su raskalašni u pogledu začinskog ulja: lampa, a ne sjajna kugla. Držali su porobljene izgnanike unutar njihovih zidova u uslovima koji su zabeleženi u najstarijim slobodnjačkim predanjima. A ipak su koristili ornitoptere i najnovije žetelice začina. Bili su surova mešavima starog i modernog.
<BR>&nbsp;&nbsp;&nbsp;&nbsp;&nbsp;Sabiha gurnu zdelu kaše prema njemu, gaseći plamen u ognjištu.
<BR>&nbsp;&nbsp;&nbsp;&nbsp;&nbsp;Leto se ni ne osvrte na zdelu.
<BR>&nbsp;&nbsp;&nbsp;&nbsp;&nbsp;"Biću kažnjena ako ovo ne pojedeš", reče ona.
<BR>&nbsp;&nbsp;&nbsp;&nbsp;&nbsp;Zurio je u nju, razmišljajući: Ako je ubijem, to će uništiti jednu viziju. Ako joj saopštim Muricove planove, to će uništiti drugu viziju. Ako budem ovde čekao mog oca, ova vizija-nit postaće moćan konopac.
<BR>&nbsp;&nbsp;&nbsp;&nbsp;&nbsp;Njegov um je razvrstao te niti. Neke su sadržavale slast koja mu nije davala mira. Jedna budućnost sa Sabihom nosila je primamljivu sigurnost unutar njegove proročke svesti. Pretila je da zapreči sve druge dok je nije ispratio do njenih završnih agonija.
<BR>&nbsp;&nbsp;&nbsp;&nbsp;&nbsp;"Zašto tako buljiš u mene?" upitala je.
<BR>&nbsp;&nbsp;&nbsp;&nbsp;&nbsp;Gurnula je zdelu bliže njemu.
<BR>&nbsp;&nbsp;&nbsp;&nbsp;&nbsp;Leto je pokušao da proguta pljuvačku suvim grlom. Podsticaj da ubije Sabihu ključao je u njemu. Otkrio je da drhti od toga. Kako bi lagodno bilo uništiti jednu viziju i dozvoliti da nemir slobodno isteče!
<BR>&nbsp;&nbsp;&nbsp;&nbsp;&nbsp;"Muric zapoveda ovo", reče ona dodirnuvši zdelu.
<BR>&nbsp;&nbsp;&nbsp;&nbsp;&nbsp;Da, Muric to zapoveda. Praznoverje sve potčinjava. Muric je želeo da za sebe ima jednog vizionara koji bi mu tumačio. On je bio zastareli divljak koji je od vrača tražio da baca volovske kosti i tumači njihov raspored. Muric je oduzeo svom zarobljeniku peščano odelo 'iz predostrožnosti'. U toj opasci je bilo skrivenog podsmeha Namriju i Sabihi. Samo budale dopuštaju da im zatvorenik umakne.
<BR>&nbsp;&nbsp;&nbsp;&nbsp;&nbsp;Muric je, međutim, imao dubok emocionalni problem: Duhovnu Reku. Zatvorenikova voda tekla je Muricovim venama. Muric je tragao za nekim znakom koji bi mu dozvolio da održi smrtnu pretnju nad Letovom glavom.
<BR>&nbsp;&nbsp;&nbsp;&nbsp;&nbsp;Kakav otac, takav sin, pomislio je Leto.
<BR>&nbsp;&nbsp;&nbsp;&nbsp;&nbsp;"Začin će ti samo dati vizije", reče Sabiha. Osetila se nelagodno zbog njegovog dugog ćutanja. "Mnogo puta sam imala vizije u orgiji. One ništa ne znače."
<BR>&nbsp;&nbsp;&nbsp;&nbsp;&nbsp;To je ono! pomislio je, dok mu se telo kočilo u nepokretnost što je njegovu kožu činilo hladnom i vlažnom. Bene Geseritova gotovost zaposela je njegovu svest, prosvetljenje u obliku čiode koje se lepezasto širilo izvan njega da bi bacilo bleštavu svetlost vizije na Sabihu i sve njene drugove i Izgnanike. Drevno Bene Geserit učenje bilo je izričito:
<BR>&nbsp;&nbsp;&nbsp;&nbsp;&nbsp;Jezici se izgrađuju tako što se u njima ogledaju uposebljavanja u načinu života. Svako uposebljavanje može se prepoznati po svojim rečima, svojim postulatima i rečeničnim strukturama. Traga za zastojima. Uposebljavanja predstavljaju mesta gde se život zaustavlja, gde je kretanje zajaženo i zamrznuto. Video je Sabihu kao tvorca vizija na osnovu njenog prava, a i to da je svako ljudsko biće posedovalo tu istu moć. Pa ipak, ona je prezirala svoje vizije iz začinske orgije. One su uzrokovale nemir i stoga su morale da budu ostavljene na stranu, hotimično zaboravljene. Njen narod se molio Šai-Huludu jer je taj crv prožimao mnoge od njenih vizija. Oni su se molili za rosu na ivici pustinje, jer je vlaga ograničavala njihove živote. Pa ipak valjali su se u bogatstvu začina i mamili peščane pastrmke otvorenim kanatima. Sabiha je pothranjivala njegove proročke vizije sa nehatnom oguglalošću, pa ipak je on u njenim rečima nazirao osvetljene znakove: ona se oslanjala na apsolute, tražila konačne granice, i sve to zbog toga što nije mogla da iziđe na kraj sa oštrinom strašnih odluka koje su se ticale njenog vlastitog tela. Ona se čvrsto držala svoje jednooke vizije vaseljene, zaokružene i vremenski zaleđene kakva je mogla da bude, jer su je druge mogućnosti užasavale.
<BR>&nbsp;&nbsp;&nbsp;&nbsp;&nbsp;Nasuprot tome Leto je sebe osećao kao sušto kretanje. Bio je opna koja je zbirala beskonačne dimenzije, mogao je da donosi strašne odluke.
<BR>&nbsp;&nbsp;&nbsp;&nbsp;&nbsp;Kao što je moj otac činio.
<BR>&nbsp;&nbsp;&nbsp;&nbsp;&nbsp;"Moraš da pojedeš ovo!" reče Sabiha zlovoljnim glasom.
<BR>&nbsp;&nbsp;&nbsp;&nbsp;&nbsp;Leto je sada imao ceo pregled vizija i znao je koju nit mora da sledi. Moja koža nije moja vlastita. Ustao je i ogrnuo se svojom odećom. Ostavljala je čudan utisak priležući na telo bez peščanog odela koje bi ga štitilo. Njegova bosa stopala su stajala na stopljenoj začinskoj tkanini poda, osećajući čestice peska u njoj.
<BR>&nbsp;&nbsp;&nbsp;&nbsp;&nbsp;"Šta si naumio?" upita Sabiha.
<BR>&nbsp;&nbsp;&nbsp;&nbsp;&nbsp;"Ovde je vazduh ustajao. Idem napolje."
<BR>&nbsp;&nbsp;&nbsp;&nbsp;&nbsp;"Ne možeš pobeći", reče ona. "Svaki kanjon ima svog crva. Ako pređeš kanat, crvi će te osetiti po tvojoj vlazi. Ovi zarobljeni crvi su veoma budni - ni nalik na one iz pustinje. Pored toga...", kako joj je glas postao nasladan! "...nemaš pustinjsko odelo."
<BR>&nbsp;&nbsp;&nbsp;&nbsp;&nbsp;"Zašto onda brineš?" upitao je, želeći da zna da li još može da izazove iskrenu reakciju kod nje.
<BR>&nbsp;&nbsp;&nbsp;&nbsp;&nbsp;"Zato što nisi jeo."
<BR>&nbsp;&nbsp;&nbsp;&nbsp;&nbsp;"I ti ćeš biti kažnjena."
<BR>&nbsp;&nbsp;&nbsp;&nbsp;&nbsp;"Da!"
<BR>&nbsp;&nbsp;&nbsp;&nbsp;&nbsp;"Ali ja sam već zasićen začinom", reče on. "Svaki trenutak je jedna vizija." Ukazao je golim stopalom na zdelu. "Prospi to na pesak. Ko će saznati?"
<BR>&nbsp;&nbsp;&nbsp;&nbsp;&nbsp;"Oni motre", prošaptala je.
<BR>&nbsp;&nbsp;&nbsp;&nbsp;&nbsp;Zavrteo je glavom odvajajući se od svoje vizije, osećajući kako ga obavija nova sloboda. Nije bilo potrebno ubiti ovog jadnog piona. Ona je igrala prema drugoj muzici, ne poznajući čak ni korake, verujući da će možda ipak uzeti učešća u podeli vlasti koja je mamila gladne gusare Šuloha i Jakarutua. Leto je prišao ulaznom zaptivaču i položio ruku na njega.
<BR>&nbsp;&nbsp;&nbsp;&nbsp;&nbsp;"Kad Muric dođe", reče ona, "biće veoma ljut na..."
<BR>&nbsp;&nbsp;&nbsp;&nbsp;&nbsp;"Muric je trgovac prazninom", reče Leto. "Moja tetka ga je iscrpla."
<BR>&nbsp;&nbsp;&nbsp;&nbsp;&nbsp;Podigla se na noge. "Idem s tobom."
<BR>&nbsp;&nbsp;&nbsp;&nbsp;&nbsp;Palo mu je na um: Ona pamti kako sam joj umakao. Sada oseća krhkost svoje moći nada mnom. Njene vizije su se komešale unutar nje. Ali ona nije htela da sluša te vizije. Bilo je dovoljno da se zapita: kako bi mogao da nadmudri zarobljenog crva u njegovom uzanom kanjonu? Kako bi mogao da preživi u Tanzeruftu bez pustinjskog odela ili slobodnjačke bale?
<BR>&nbsp;&nbsp;&nbsp;&nbsp;&nbsp;"Moram da budem sam da bih razmotrio svoje vizije", reče on. "Ti ćeš ostati ovde."
<BR>&nbsp;&nbsp;&nbsp;&nbsp;&nbsp;"Gde si krenuo?"
<BR>&nbsp;&nbsp;&nbsp;&nbsp;&nbsp;"Do kanata."
<BR>&nbsp;&nbsp;&nbsp;&nbsp;&nbsp;"Peščane pastrmke izlaze u rojevima noću."
<BR>&nbsp;&nbsp;&nbsp;&nbsp;&nbsp;"Neće me pojesti."
<BR>&nbsp;&nbsp;&nbsp;&nbsp;&nbsp;"Ponekad se crv spusti s one strane sasvim do vode", reče ona. "Ako pređeš kanat..." Prekinula je, trudeći se da svoje reči naoštri pretnjom.
<BR>&nbsp;&nbsp;&nbsp;&nbsp;&nbsp;"Kako bih mogao da zajašem crva bez kuka?" upitao je, želeći da sazna da li je bila u stanju da spase još koji delić svojih vizija.
<BR>&nbsp;&nbsp;&nbsp;&nbsp;&nbsp;"Hoćeš li jesti kad se vratiš?" upitala je, a onda još jednom čučnula pored zdele, ponovo uzela kutlaču i stala da meša čorbu boje indiga.
<BR>&nbsp;&nbsp;&nbsp;&nbsp;&nbsp;"Sve u svoje vreme", reče on, znajući da neće biti sposobna da otkrije tananu upotrebu Glasa, način na koji je krijumčario svoje želje u njeno donošenje odluka.
<BR>&nbsp;&nbsp;&nbsp;&nbsp;&nbsp;"Muric će doći i videti da li si imao viziju", upozorila je.
<BR>&nbsp;&nbsp;&nbsp;&nbsp;&nbsp;"Postupiću sa Muricom na svoj način", reče on, primećujući kako su joj pokreti postali teški i spori. Osnovni biološki obrazac svih Slobodnjaka prirodno je potpomagao načinu na koji je on sada njome upravljao. Slobodnjaci su bili ljudi izuzetne energije u zoru, ali ih je u sumrak često obuzimala duboka i letargična melanholija. Već je imala želju da zaspi i utone u snove.
<BR>&nbsp;&nbsp;&nbsp;&nbsp;&nbsp;Leto je sam izišao napolje u noć.
<BR>&nbsp;&nbsp;&nbsp;&nbsp;&nbsp;Nebo je blistalo od zvezda i mogao je da razazna veličinu okolnog brega naspram njihove svetlucave šare. Pošao je ispod palmi prema kanatu.
<BR>&nbsp;&nbsp;&nbsp;&nbsp;&nbsp;Dugo vremena Leto je čučao na rubu kanata, slušajući neprestano šištanje peska unutar kanjona s one strane. Sudeći po zvuku u pitanju je bio mali crv; izabran, nema sumnje, baš iz toga razloga. Malog crva je bilo lakše transportovati. Razmišljao je o njegovom hvatanju: lovci bi ga omamili vodenom maglom, upotrebljavajući tradicionalan slobodnjački način lovljenja crva za obred orgije/preobražaja. Ali ovom crvu nije bilo suđeno da ga ubiju zagnjurivanjem. Ovaj će, po svoj prilici, otići Esnafovim teretnjakom do nekog kupca punog nade čija će pustinja verovatno biti suviše vlažna. Malo je ljudi sa drugih svetova shvatalo smisao i ulogu sasušenosti koju su peščane pastrmke nekada održavale na Arakisu. Nekada održavale. Jer čak i ovde u Tanzeruftu u vazduhu je bilo mnogo puta više vlage no što je i jedan crv ikada ranije upoznao, ako izuzmemo njegovu smrt u slobodnjačkoj cisterni.
<BR>&nbsp;&nbsp;&nbsp;&nbsp;&nbsp;Čuo je kako se Sabiha meškolji u kolibi iza njega. Bila je nemirna, podbadana svojim potisnutim vizijama. Pitao se kako bi izgledalo živeti sa njom izvan vizije, deleći svaki trenutak onako kako je sam po sebi nailazio. Ova misao ga je privukla daleko jače nego bilo koja začinska vizija. Bilo je izvesne čistote u suočavanju sa nepoznatom budućnošću.
<BR>&nbsp;&nbsp;&nbsp;&nbsp;&nbsp;'Jedan poljubac u sieču je vredan dva poljupca u gradu.'
<BR>&nbsp;&nbsp;&nbsp;&nbsp;&nbsp;Tako je govorila stara slobodnjačka maksima. Tradicionalan sieč sadržavao je uočljivu surovost pomešanu sa stidljivošću. Postojali su tragovi te stidljivosti u ljudima Jakarutua/Šuloha, ali samo tragovi. Ražalostilo ga je otkrivanje onog što je bilo izgubljeno.
<BR>&nbsp;&nbsp;&nbsp;&nbsp;&nbsp;Polagano, toliko polagano da ga je saznanje potpuno obuzelo pre no što je prepoznao njegove začetke, Leto postade svestan tihog šuškanja mnogih stvorenja svuda unaokolo.
<BR>&nbsp;&nbsp;&nbsp;&nbsp;&nbsp;Peščane pastrmke.
<BR>&nbsp;&nbsp;&nbsp;&nbsp;&nbsp;Uskoro je trebalo da dođe vreme da se prebaci iz jedne vizije u drugu. Osećao je kretanje peščanih pastrmki kao neko kretanje unutar sebe. Slobodnjaci su pokoljenjima živeli sa ovim neobičnim stvorenjima, znajući da se, ako se rizikuje deo vode kao mamac mogu privući na dohvat ruke. Mnogi je Slobodnjak, umirući od žeđi, stavio na kocku poslednjih nekoliko kapljica svoje vode, znajući da bi slatki zeleni sirup istisnut iz peščane pastrmke mogao da mu donese malu dobit u energiji. No, peščane pastrmke su bile uglavnom predmet igre dece koja su ih hvatala za Huanui. I šale radi.
<BR>&nbsp;&nbsp;&nbsp;&nbsp;&nbsp;Leto se stresao na pomisao šta je ta šala značila za njega u ovom času.
<BR>&nbsp;&nbsp;&nbsp;&nbsp;&nbsp;Osetio je kako je jedno od ovih stvorenja skliznulo preko njegove bose noge. Oklevalo je, a zatim produžilo, privučeno većom količinom vode u kanatu.
<BR>&nbsp;&nbsp;&nbsp;&nbsp;&nbsp;Za trenutak je, međutim, osetio stvarnost svoje strahotne odluke. Rukavica od peščanih pastrmki. To je bila jedna dečja igra. Ako je neko držao peščanu pastrmku u ruci, glačajući je preko svoje kože, obrazovala bi se živa rukavica. Stvorenja su mogla da osete tragove krvi u kapilarima kože, ali ih je nešto što je bilo pomešano sa krvnom vodom odbijalo. Ranije ili kasnije, rukavica bi spala u pesak odakle su je podizali i stavljali u kotaricu od začinskih vlakana. Začin ih je umirivao i na kraju su bile bačene u mrtvačku cedionicu.
<BR>&nbsp;&nbsp;&nbsp;&nbsp;&nbsp;Mogao je da čuje peščane pastrmke kako se stropoštavaju u kanat i kovitlanje grabljivica koje su ih proždirale. Voda je razmekšavala peščane pastrmke, čineči ih gipkim. Deca su to rano saznavala. Malko pljuvačke istiskivalo je slatki sirup. Leto je osluškivao pljuskanje. Ovo je bila seoba peščanih pastrmki koje su stigle do otvorene vode, ali one nisu mogle da savladaju tekući kanat u kojem su stražarile ribe grabljivice.
<BR>&nbsp;&nbsp;&nbsp;&nbsp;&nbsp;Pa ipak su nadolazile; pa ipak su pljuskale.
<BR>&nbsp;&nbsp;&nbsp;&nbsp;&nbsp;Leto je pipao po pesku svojom desnom šakom sve dok mu se prsti nisu sreli sa glatkom kožom peščane pastrmke. Bila je krupna baš kao što se i nadao. Stvorenje nije pokušalo da ga izbegne, već je žudno prionulo za njegovo meso. Ispitao je njene konture slobodnom šakom - približno dijamanstkog oblika. Nije imala ni glavu, ni udove, ni oči, pa ipak je nepogrešivo mogla da pronađe vodu. Mogla je da se spaja sa svojim srodnicima telo na telo; prikopčavale su se jedna na drugu prostim preplitanjem isturenih treplji sve dok celina ne bi postala jedan veliki pljačkaški organizam koji je zatvarao vodu, odvajajući zidom 'otrov' od grdosije u koju je peščana pastrmka vremenom trebalo da se preobrazi: Šai-Huluda.
<BR>&nbsp;&nbsp;&nbsp;&nbsp;&nbsp;Peščana poastrmka se uvijala na njegovoj šaci, izdužujući se i istežući. Kako se pomerala tako je on osećao odgovarajuće izduživanje i tegljenje vizije koju je izabrao. Ova nit, a ne ona. Osetio je kako peščana pastrmka postaje tanja, prekrivajući sve veću površinu njegove ruke. Nijedna peščana pastrmka nikada ranije nije susrela ruku poput ove, gde je svaka ćelija bila prezasićena začinom. Nikada ranije nijedno drugo ljudsko biće nije živelo i rasuđivalo u ovakvom stanju. Leto je brižljivo podesio svoju enzimsku ravnotežu, oslanjajući se na prosvetljenu sigurnost koju je stekao u začinskom transu. Znanje koje je crpeo iz ovih nebrojenih života koji su se mešali unutar njega, davalo mu je pouzdanost sa kojom je odabirao podešavanja, sprečavajući smrt od suviše jake doze koja bi ga progutala ako bi dozvolio da mu popusti pažnja makar za jedan otkucaj srca. A u isto vreme on se saživljavao sa peščanom pastrmkom, hraneći se njom, hraneći je, spoznajući je. Vizija iz njegovog transa pribavila mu je model i on ga je tačno sledio.
<BR>&nbsp;&nbsp;&nbsp;&nbsp;&nbsp;Leto je osećao kako se peščana pastrmka tanji, šireći se sve više preko njegove podlaktice, dosežući mu do mišice. Pronašao je još jednu i postavio je iznad prve. Dodir je izazvao mahnito uvijanje ovih stvorenja. Njihove treplje su se zakvačile i one postadoše jedinstvena opna koja ga je prekrivala do lakta. Peščane pastrmke su obrazovale živu rukavicu iz one detinje igre, samo tanju i osetljiviju, s obzirom na to da ih je namamio u ulogu simbioze sa kožom. Posegao je nadole sa živom rukavicom i osetio pesak, svako zrnce jasno drugačije u odnosu na njegova čula. Ovo više nisu bile peščane pastrmke; ovo je bilo nešto žilavije i snažnije. I bilo je izvesno da će sve više dobijati u snazi... Njegova pipajuća ruka naišla je na još jednu peščanu pastrmku koja se bacaknula u jedinstvo sa prve dve i prilagodila novoj ulozi. Kožasta mekoća prokrala se naviše njegovom mišicom sve do ramena.
<BR>&nbsp;&nbsp;&nbsp;&nbsp;&nbsp;Strahovitom čistotom koncentracije ostvario je sjedinjenje svoje nove kože sa svojim telom, sprečavajući odbacivanje. Nijedan kutak njegove pažnje nije bio ostavljen da premišlja o užasavajućim posledicama ovog što je ovde počinio. Samo su nužnosti njegove transovske vizije bile od značaja. Samo je Zlatna Staza mogla da proiziđe iz ovog teškog iskušenja.
<BR>&nbsp;&nbsp;&nbsp;&nbsp;&nbsp;Leto se otarasio odeće i legao nag na pesak, opruživši ruku u rukavici preko staze kojom su, gamižući, peščane pastrmke prolazile. Setio se kako su on i Ganima jednom uhvatili peščanu pastrmku i trljali je o pesak dok se nije zgrčila u dete-crva, krutu cev čija je unutrašnjost bila bremenita zelenim sirupom. Jedno od njih je blago zagrizlo njen završetak i brzo posisalo pre nego što je rana zarasla, stekavši nekoliko kapljica slatkosti.
<BR>&nbsp;&nbsp;&nbsp;&nbsp;&nbsp;Sada ih je bilo svuda po njegovom telu. Mogao je da oseti pulsiranje svoje krvi naspram žive opne. Jedna je pokušala da mu prekrije lice, ali ju je on odmah počeo energično da premešta tamo-amo dok se nije izdužila u tanku oblicu. Ova stvar je narasla mnogo duža od deteta crva, zadržavši savitljivost. Leto je zagrizao u njen završetak, okusio tanak mlaz slatkosti koja je potrajala mnogo duže no što je ikada ranije ijedan Slobodnjak iskusio. Mogao je da oseti kako energija iz te slatkosti struji kroz njega. Neobično uzbuđenje oblilo je njegovo telo. Neko vreme je bio zauzet odvaljivanjem opne sa lica sve dok nije sazdao kruti venac, koji je činio krug prečnika od vilice do čela, ostavljajući uši izložene.
<BR>&nbsp;&nbsp;&nbsp;&nbsp;&nbsp;Kucnuo je čas da se ova vizija proveri.
<BR>&nbsp;&nbsp;&nbsp;&nbsp;&nbsp;Podigao se na noge, okrenuo se u nameri da potrči natrag prema kolibi i, tek što se pokrenuo, otkrio je da mu se noge prebrzo pomeraju da bi održao ravnotežu. Stropoštao se u pesak, otkotrljao i ponovo skočio na noge. Taj skok ga je odbacio dva metra iznad peska a, kada se ponovo dočekao i pokušao da hoda, opet se prebrzo kretao.
<BR>&nbsp;&nbsp;&nbsp;&nbsp;&nbsp;Stani! naredio je sebi. Utonuo je u prana-bindu prinudno opuštanje, zbirajući svoja čula u zajednički spoj svesnosti. Ovo je dovelo u žižu unutrašnja mreškanja trajnog-sada kroz koji je on doživeo Vreme i dopustio da ga ushićenost vizije obodri. Opna je dejstvovala tačno onako kako je vizija predvidela.
<BR>&nbsp;&nbsp;&nbsp;&nbsp;&nbsp;Moja koža nije moja vlastita.
<BR>&nbsp;&nbsp;&nbsp;&nbsp;&nbsp;Ali njegovim mišićima bilo je potrebno nešto malo vežbe da se sažive sa ovim preteranim kretnjama. Kada je težio da hoda, padao je i kotrljao se. Napokon je seo. U tom mirovanju venac ispod ivice je pokušao da postane opna koja bi mu prekrila usta. On pljunu u nju i zagrize je, kušajući slatki sirup. Skoturala se nadole pod pritiskom njegove ruke.
<BR>&nbsp;&nbsp;&nbsp;&nbsp;&nbsp;Bilo je prošlo dovoljno vremena da obrazuje jedinstvo sa svojim telom. Leto se prućio koliko je dug i okrenuo licem prema tlu. Počeo je da puzi stružući opnom po pesku. Jasno je mogao da oseti pesak, ali pri tom ništa nije greblo njegovo vlastito telo. Sa svega nekoliko plivačkih pokreta prevalio je pedeset metara peska. Telesna reakcija odrazila se u osećaju zagrevanja izazvanog trenjem.
<BR>&nbsp;&nbsp;&nbsp;&nbsp;&nbsp;Opna nije više težila da mu pokrije usta i nos, ali sada je bio suočen sa drugim, većim korakom na svojoj Zlatnoj Stazi. Ulažući napore prebacio se na drugu stranu kanata u kanjon u kojem je boravio zarobljeni crv. Začuo je kako ovaj šikti u njegovom pravcu, privučen njegovim pokretima.
<BR>&nbsp;&nbsp;&nbsp;&nbsp;&nbsp;Leto je skočio na noge, u nameri da stoji i čeka, ali ga je preterana kretnja odbacila, u bespomoćnom koprcanju, dvadeset metara dublje u kanjon. Kontrolišući svoje reakcije uz užasno naprezanje, seo je na karlične kosti, a potom se uspravio. U tom času odmah ispred njega pesak je počeo da ključa, izdižući se u čudovišnu, zvezdama osvetljenu krivulju. Pesak se rastvorio na dve dužine tela od njega. Kristalni zubi blesnuše u mutnoj svetlosti. Ugledao je zjapeće grotlo čeljusti sa zaokružnim titranjem škiljvog plamena daleko pozadi. Zapahnuo ga je neodoljiv miris začina. Međutim, crv se bio zaustavio. Stajao je tako ispred njega dok se Prvi Mesec uzdizao iznad brega. Svetlost odbijena od crvovih zuba ocrtavala je vilinski sjaj hemijskih vatri duboko unutar ovog stvorenja.
<BR>&nbsp;&nbsp;&nbsp;&nbsp;&nbsp;Njegov urođeni slobodnjački strah bio je toliko dubok, da je uhvatio sebe kako cepti od želje da pobegne. Ali vizija ga je držala nepokretnog, opčinjenog ovim produženim trenutkom. Niko, nikad ranije nije stajao ovako blizu usta živog crva i to preživeo. Leto je blago pomerio desno stopalo, nabasao na peščanu brazdu i, reagujući prenaglo, bio poteran prema crvovim ustima. Nekako se zaustavio na kolenima.
<BR>&nbsp;&nbsp;&nbsp;&nbsp;&nbsp;Pa ipak, crv se nije pomerio.
<BR>&nbsp;&nbsp;&nbsp;&nbsp;&nbsp;On je opažao samo peščane pastrmke, a nikad ne bi napao duboki peščani vektor vlastite vrste. Jedan crv bi napao drugog crva na njegovoj teritoriji da bi došao do nebranjenog začina. Jedino ga je vodena prepreka zaustavljala - a peščane pastrmke, pošto su učaurivale vodu, bile su vodena prepreka.
<BR>&nbsp;&nbsp;&nbsp;&nbsp;&nbsp;Provere radi, Leto je mahnuo rukom prema užasnim ustima. Crv je izmakao za čitav metar.
<BR>&nbsp;&nbsp;&nbsp;&nbsp;&nbsp;Povraćenog samopouzdanja, Leto se okrenuo od crva i počeo da podučava svoje mišiće kako da žive sa novostečenom snagom. Krenuo je oprezno natrag prema kanatu. Crv je ostao nepomičan iza njega. Kada se Leto našao sa druge strane vodene prepreke, radosno je poskočio, zaplovio desetak metara preko peska, praćaknuo se, skotrljao i glasno nasmejao.
<BR>&nbsp;&nbsp;&nbsp;&nbsp;&nbsp;Svetlost je blesnula na pesku kada se rastvorio ulazni zaptivač kolibe. Sabiha je stajala ocrtana u žutom purpurnom sjaju svetiljke i zurila u njega.
<BR>&nbsp;&nbsp;&nbsp;&nbsp;&nbsp;Smejući se, Leto je pretrčao preko kanata, zaustavio se ispred crva, okrenuo se i pogledao u nju raširenih ruku.
<BR>&nbsp;&nbsp;&nbsp;&nbsp;&nbsp;"Pogledaj!" uzviknuo je. "Crv izvršava moju zapovest!"
<BR>&nbsp;&nbsp;&nbsp;&nbsp;&nbsp;Dok je ona stajala u ledenom šoku, on se brzo okrenuo, strelovito zaobišao crva i odjurio u kanjon. Stičući iskustvo sa svojom novom kožom, otkrio je da je mogao da trči uz najlakše sagibanje mišića. Za to nije bio potreban gotovo nikakav napor. Kada je ulagao napor u trčanje, jurio je iznad peska dok mu je vetar nagrizao izloženi krug lica. Na kraju kanjona, umesto da se zaustavi, skočio je uvis punih petnaest metara, grčevito se uhvatio za stenu, zagrebao uz nju, pentrajući se poput nekog insekta i izbio na vrh Tanzerufta.
<BR>&nbsp;&nbsp;&nbsp;&nbsp;&nbsp;Pustinja se pružala ispred njega, kao neizmerna srebrnasta talasavost okupana u mesečini.
<BR>&nbsp;&nbsp;&nbsp;&nbsp;&nbsp;Letova mahnita veselost je iščilela.
<BR>&nbsp;&nbsp;&nbsp;&nbsp;&nbsp;Čučnuo je, opažajući kako se lakim njegovo telo osećalo. Naprezanje je proizvelo glatku pokožicu znoja koju bi pustinjsko odelo upilo i sprovelo do predajnog isteka gde se odstranjivala so. Upravo dok se odmarao ta pokožica je sada nestala upijena od strane opne brže no da je na njenom mestu bilo pustinjsko odelo. Leto je smišljeno smotao deo opne ispod usana, povukao ga u usta i ispio slatkost.
<BR>&nbsp;&nbsp;&nbsp;&nbsp;&nbsp;Njegova usta, međutim, nisu bila pokrivena obrazinom. Slobodnjački mudar, osetio je da se njegova telesna vlaga rasipa sa svakim dahom. Leto je delom membrane prekrio usta, valjajući je natrag kad je pokušala da mu zapuši nozdrve, nastavljajući to da radi sve dok se urolana brana nije ustalila na jednom mestu. Po pustinjskom običaju, utonuo je u automatski obrazac disanja: udisaj kroz nos, izdisaj kroz usta. Opna preko njegovh usta je isturila mali klobuk, ali se zadržala na istom mestu. Nimalo vlage koja se skupljala na njegovim usnama nije ostalo nepokriveno. Prilagođavanje se potom nastavilo.
<BR>&nbsp;&nbsp;&nbsp;&nbsp;&nbsp;Jedan topter je proleteo između Leta i meseca, nakrivio se i odlučio za sletanje sa otvorenim krilima na brdo, stotinak metara sa njegove leve strane. Leto ga je okrznuo pogledom, okrenuo se i obratio pažnju na put kojim se popeo iz kanjona. Dole, s one strane kanata, mogla su se videti mnoga svetla, komešanje mnoštva. Čuo je slabe povike i osetio histeriju u tim zvucima. Dva čoveka su mu se približavala iz pravca toptera. Mesečina je svetlucala na njihovom oružju.
<BR>&nbsp;&nbsp;&nbsp;&nbsp;&nbsp;Mašad, pomisli Leto i to je bila žalosna misao. U ovom se sastojao veliki skok na Zlatnu Stazu. Bio se zaodenuo živim, samoobnavljajućim pustinjskim odelom od opne peščanih pastrmki, stvari od neizmerne vrednosti na Arakisu... sve dok se ne shvati cena. Više nisam ljudsko biće. Legende o ovoj noći će rasti i uvećavati se izvan svega po čemu bi je učesnici mogli prepoznati. Ali on će postati istina, ta legenda.
<BR>&nbsp;&nbsp;&nbsp;&nbsp;&nbsp;Gvirnuo je naniže sa brda i procenio da pustinjski plato leži dve stotine metar ispod. Mesec je na strmoj padini isticao grebene i pukotine, ali ne i povezanu stazu. Leto je stao mirno, duboko udahnuo vazduh, bacio pogled na ljude koji su se približavali a zatim koraknuo do ivice stene i vinuo se u prazan prostor. Nekih trideset metara niže njegove savijene noge su se sudarile sa uzanim grebenom. Pojačani mišići podneli su udar i opet se odbili praveći skok u stranu do drugog grebena, gde se rukama uhvatio za jednu malu izbočinu, stropoštao se dvadeset metara, odskočio od sledećeg ispupčenja i ponovo se strmeknuo, odskačući, đipajući i hvatajući se za sićušne ispupčene ivice. Poslednjih četrdeset metara prevalio je u jednom skoku. Mogao je da čuje promukle povike sa vrha stene ali nije obraćao pažnju na njih, usredsređujući se na skokovite korake sa vrha na vrh dine.
<BR>&nbsp;&nbsp;&nbsp;&nbsp;&nbsp;Navikavajući se na ojačane mišiće, otkrio je čulno zadovoljstvo u tome što nije bio predvideo ovo kretanje koje je gutalo razdaljinu. Bio je to balet po pustinji, prkošenje Tanzeruftu kakvo nikada niko nije doživeo.
<BR>&nbsp;&nbsp;&nbsp;&nbsp;&nbsp;Kada je prosudio da se posada ornitoptera dovoljno oporavila od šoka da bi preduzela novu poteru, pohitao je do osenčene strane dine i ukopao se u nju. Pesak je na njegovu novu snagu delovao kao gusta tečnost, ali temperatura se opasno pela kad se kretao previše brzo. Probio se do donje strane dine i otkrio da mu je opna prekrila nozdrve. Uklonio ju je, osećajući kako mu nova koža pulsira preko tela težeći da upije njegov znoj.
<BR>&nbsp;&nbsp;&nbsp;&nbsp;&nbsp;Leto je oblikovao jednu cev kod usta i počeo da pije sirup, istovremeno piljeći naviše u zvezdano nebo. Procenio je da je odmakao petnaest kilometara od Šuloha. U tom trenutku jedan topter se ocrtao na pozadini zvezda, veliki pticoliki oblik za kojim je sledio još jedan, pa još jedan. Čuo je muklo šuštanje njihovih krila, šum njihovih prigušenih mlaznih motora.
<BR>&nbsp;&nbsp;&nbsp;&nbsp;&nbsp;Čekao je, pijuckajući iz žive cevi. Prvi Mesec minuo je svojom putanjom, a potom i Drugi.
<BR>&nbsp;&nbsp;&nbsp;&nbsp;&nbsp;Jedan čas pre svitanja, Leto se išunjao napolje i ispentrao do vrha dine, istražujući nebo. Nije bilo ni traga progoniteljima. Postalo mu je jasno da je sada krenuo putem bez povratka. Ispred njega ležala je zamka u Vremenu i Prostoru koja je bila pripremljena kao nezaboravna poruka za njega i celo čovečanstvo.
<BR>&nbsp;&nbsp;&nbsp;&nbsp;&nbsp;Leto se obrnuo prema severoistoku i krupnim koracima prevalio sledećih pedeset kilometara, pre no što se ukopao u pesak za taj dan, ostavljajući na površini samo sićušnu rupu, koju je držao otvorenu uz pomoć cevi od peščanih pastrmki. Opna se učila kako da živi s njim kao što je on učio kako da živi s njom. Pokušavao je da ne razmišlja o drugim stvarima koje je ona činila njegovom telu.
<BR>&nbsp;&nbsp;&nbsp;&nbsp;&nbsp;Sutra ću izvršiti prepad na Gara Rulen, pomislio je. Smrskaću njihov kanat i prosuti vodu u pesak. Zatim ću produžiti do Vindsaka, Old Gapa i Harga. U roku od mesec dana ekološki preobražaj će biti unazađen za čitavo pokoljenje. To će nam dati vremena da sačinimo nov raspored događaja.
<BR>&nbsp;&nbsp;&nbsp;&nbsp;&nbsp;Krivica će, naravno, pasti na divljaštvo pobunjenih plemena. Neko će oživeti sećanja na Jakarutu. Alija će imati pune ruke posla. Što se tiče Ganime... Leto je ćutke u sebi izgovorio reči koje su trebale da uspostave njeno pamćenje. O tom potom... ako prežive ovo strahotno mršenje niti.
<BR>&nbsp;&nbsp;&nbsp;&nbsp;&nbsp;Zlatna Staza ga je mamila napolje u pustinju, gotovo kao fizička stvar koju je mogao da vidi otvorenim očima. Razmišljao je kako je to u suštini bilo: kao što životinje moraju da se kreću zemljom jer je njihov opstanak zavisio od tog kretanja, tako je i duši čovečanstva, eonima sputanoj, bila potrebna putanja po kojoj bi mogla da se kreće.
<BR>&nbsp;&nbsp;&nbsp;&nbsp;&nbsp;Pomislio je zatim na svog oca, rekavši u sebi: 'Uskoro ćemo razgovarati kao čovek sa čovekom i samo jedna vizija će proizići.'
</P></TD></TR></TABLE>
<P class="next">
<A HREF=p53.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
