<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>40.
<P>&nbsp;&nbsp;&nbsp;&nbsp;&nbsp;O Pole, ti Muad'Dibe,
<BR>&nbsp;&nbsp;&nbsp;&nbsp;&nbsp;Mahdij svih ljudi,
<BR>&nbsp;&nbsp;&nbsp;&nbsp;&nbsp;Tvoj ispušten dah
<BR>&nbsp;&nbsp;&nbsp;&nbsp;&nbsp;odašiljao je vihor.
<BR>
<BR>&nbsp;&nbsp;&nbsp;&nbsp;&nbsp;Pesme o Muad'Dibu
<BR>
<BR>&nbsp;&nbsp;&nbsp;&nbsp;&nbsp;"Nikad!" reče Ganima. "Ubila bih ga na našu svadbenu noć." Govorila je jetkom tvrdoglavošću koja je koliko do sada odolevala svim nagovaranjima. Alija i njeni savetnici proveli su pola noći radeći na tome, držeći kraljevske odaje u stanju uznemirenosti, šaljući po nove savetnike, po hranu i piće. Ceo hram i njegova susedna Tvrđava komešali su se u razočarenju zbog nedonesene odluke.
<BR>&nbsp;&nbsp;&nbsp;&nbsp;&nbsp;Ganima je pribrano sedela na jednoj zelenoj pokretnoj stolici u svom prebivalištu, prostranoj sobi sa rapavim zidovima žutomrke boje koji su podražavali siečku stenu. Tavanica je, međutim, bila od imbar kristala koji je treperio plavom svetlošću, a pod je bio prekriven crnim keramičkim pločicama. Nameštaj je bio proređen: mali pisaći sto, pet pokretnih stolica i uzan lak krevet, smešten u udubljenje, prema slobodnjačkom običaju. Ganima je na sebi imala odeću žute boje, kao znak duboke žalosti.
<BR>&nbsp;&nbsp;&nbsp;&nbsp;&nbsp;"Ti nisi slobodna ličnost koja po svojoj volji može da uređuje svaku stranu svog života", reče Alija možda po stoti put. Mala budala će, ranije ili kasnije, ovo morati da prihvati. Ona mora da pristane na veridbu sa Farad'nom. Mora! Neka ga kasnije i ubije, ali veridba je zahtevala otvoreno pristajanje slobodnjačke zaručnice.
<BR>&nbsp;&nbsp;&nbsp;&nbsp;&nbsp;"Ubio mi je brata", reče Ganima, držeći se jedine stvari koja joj je predstavljala potporu. "To svako zna. Slobodnjaci bi pljunuli već i pri pomenu mog imena ako bih pristala na tu veridbu."
<BR>&nbsp;&nbsp;&nbsp;&nbsp;&nbsp;A to je jedan od razloga zbog kojih moraš da pristaneš, pomislila je Alija. Rekla je: "Njegova majka je to učinila. On ju je prognao zbog toga. Šta još tražiš od njega?"
<BR>&nbsp;&nbsp;&nbsp;&nbsp;&nbsp;"Njegovu krv", reče Ganima. "On je Korino."
<BR>&nbsp;&nbsp;&nbsp;&nbsp;&nbsp;"Optužio je rođenu majku", usprotivila se Alija. "I zašto bi se brinula zbog one rulje Slobodnjaka? Oni će prihvatiti ma šta im mi naložili da prihvate. Gani, mir u carstvu zahteva da..."
<BR>&nbsp;&nbsp;&nbsp;&nbsp;&nbsp;"Neću pristati", reče Ganima. "Ti ne možeš da objaviš veridbu za mene."
<BR>&nbsp;&nbsp;&nbsp;&nbsp;&nbsp;Irulan, ulazeći u sobu dok je Ganima govorila, ispitivački je osmortrila Aliju i dva ženska savetnika koja su snuždeno stajala pored nje. Irulan vide kako je Alija odmahnula rukama sa gnušanjem i skljokala se u jednu stolicu naspram Ganime.
<BR>&nbsp;&nbsp;&nbsp;&nbsp;&nbsp;"Ti razgovaraj sa njom, Irulan", reče Alija.
<BR>&nbsp;&nbsp;&nbsp;&nbsp;&nbsp;Irulan povuče pokretnu stolicu na svoje mesto i sede pored Alije.
<BR>&nbsp;&nbsp;&nbsp;&nbsp;&nbsp;"Ti si Korino, Irulan", reče Ganima. "Ne okušavaj svoju sreću sa mnom." Ganima ustade, ode do kreveta i sede na njega prekrštenih nogu, upiljivši se u ove žene. Irulan je, uočila je, obukla crnu abu koja je u svemu bila ravna Alijinoj; kapuljača je stajala zabačena da bi otkrila njenu zlaćanu kosu. Ta kosa je, pod žutim plamsanjem lebdećih sjajnih kugli koje su osvetljavale prostoriju, predstavljala znamenje žalosti.
<BR>&nbsp;&nbsp;&nbsp;&nbsp;&nbsp;Irulan okrznu pogledom Aliju, ustade i dođe do mesta gde je stajala licem u lice sa Ganimom. "Gani, sama bih ga ubila kada bi to bio način da se razreše problemi. A Farad'n je moja rođena krv, kao što si ti to ljubazno naglasila. Ali ti imaš dužnosti koje su daleko važnije od tvojih obaveza prema Slobodnjacima..."
<BR>&nbsp;&nbsp;&nbsp;&nbsp;&nbsp;"Ne zvuči nimalo bolje kad dolazi od tebe nego što je zvučalo iz usta moje plemenite tetke", reče Ganima. "Bratovljeva krv se ne može sprati. To je više od nekog malog slobodnjačkog aforizma."
<BR>&nbsp;&nbsp;&nbsp;&nbsp;&nbsp;Irulan stisnu usne. Zatim reče: "Farad'n drži tvoju baku u zatočeništvu. On, takođe, drži Dankana i ako mi..."
<BR>&nbsp;&nbsp;&nbsp;&nbsp;&nbsp;"Nisam zadovoljna tvojim pričama o tome kako se sve to dogodilo", reče Ganima, zureći pored Irulan u Aliju. "Dankan je jednom radije umro no dozvolio da neprijatelji zarobe mog oca. Možda to novo gola-telo nije više isto kao..."
<BR>&nbsp;&nbsp;&nbsp;&nbsp;&nbsp;"Dankan je bio zadužen da štiti život tvoje bake!" reče Alija, vrpoljeći se u stolici. "Uverena sam da je izabrao jedini način da to učini." U sebi je pomislila: Dankane! Dankane! Nije trebalo da to uradiš na ovaj način.
<BR>&nbsp;&nbsp;&nbsp;&nbsp;&nbsp;Ganima, čitajući prenaglašene tonove izmišljanja u Alijinom glasu, gledala je svoju tetku popreko, ukočenim očima. "Lažeš, O Nebeska Materice. Čula sam za tvoju svađu sa mojom bakom. Šta je to što se bojiš da nam kažeš o njoj i tvom dragom Dankanu?"
<BR>&nbsp;&nbsp;&nbsp;&nbsp;&nbsp;"Sve si čula o tome", reče Alija, ali je osetila probod straha od ove proste optužbe i onog što je ona u suštini značila. Zamor ju je, shvatila je, učinio neopreznom. Ona ustade i reče: "Sve što znam, znaš i ti," Zatim se okrenula prema Irulan: "Utiči na nju. Ona se mora nagovoriti da..."
<BR>&nbsp;&nbsp;&nbsp;&nbsp;&nbsp;Ganima je prekide grubom slobodnjačkom psovkom koja je delovala zaprepašćujuće dopirući sa usana nezrelog deteta. U iznenadnom muku koji je zavladao, ona reče: "Smatraš me za obično dete, misliš da si dovoljno stara da utičeš na mene, da ću na kraju prihvatiti. Razmisli još jednom, o Nebeska Vladarko. Znaš bolje od svih za godine koje postoje u meni. Njih ću ja poslušati, a ne tebe."
<BR>&nbsp;&nbsp;&nbsp;&nbsp;&nbsp;Alija je jedva suzdržala besan odgovor i samo je ljutito piljila u Ganimu. Izrod? Ko je bilo ovo dete? Nov strah od Ganime počeo je da raste u Aliji. Da li je ona pristala na vlastite pogodbe sa životima koji su se našli u njoj još pre rođenja. Alija reče: "Još ima vremena za tebe da uvidiš razlog."
<BR>&nbsp;&nbsp;&nbsp;&nbsp;&nbsp;"Možda će još biti vremena za mene da vidim Farad'novu krv kako štrcka oko mog noža", reče Ganima. "Zavisi. Ako ikad ostanem nasamo sa njim, jedno od nas dvoje će svakako umreti."
<BR>&nbsp;&nbsp;&nbsp;&nbsp;&nbsp;"Misliš da si više volela svog brata nego ja?" upitala je Irulan. "Grdno se varaš! Bila sam mu kao majka, baš kao i tebi. Bila sam..."
<BR>&nbsp;&nbsp;&nbsp;&nbsp;&nbsp;"Nikada ga nisi upoznala", reče Ganima. "Svi vi, sem ponekad moje voljene tetke, uporno ste razmišljali o nama kao o deci. Vi ste budale! Alija zna! Pogledaj je kako beži od..."
<BR>&nbsp;&nbsp;&nbsp;&nbsp;&nbsp;"Ne bežim ni od čega", reče Alija, ali je okrenula leđa Irulan i Ganimi i netremično se zagledala u one dve amazonke koje su se pretvarale da ne čuju ovu raspravu. One bi očigledno dale za pravo Ganimi. Možda su saosećale sa njom. Alija ih srdito otpusti iz sobe. Poslušale su je sa vidljivim izrazom olakšanja na licima.
<BR>&nbsp;&nbsp;&nbsp;&nbsp;&nbsp;"Bežiš", uporno je tvrdila Ganima.
<BR>&nbsp;&nbsp;&nbsp;&nbsp;&nbsp;"Odabrala sam način života koji mi odgovara", reče Alija, okrenuvši se i zaustavivši pogled na Ganimi koja je skrštenih nogu sedela na krevetu. Da li je moguće da je ona napravila onu užasnu unutrašnju pogodbu? Alija je pokušavala da uoči znake toga u Ganimi, ali nije bila u stanju da pročita ma i mig odavanja. Alija se potom upita: Da li je ona videla to u meni? Ali kako bi mogla?
<BR>&nbsp;&nbsp;&nbsp;&nbsp;&nbsp;"Plašiš se da budeš prozor mnoštvu", optuživala je Ganima. "Ali mi smo rođeni kao oformljene ličnosti i mi znamo. Bićeš njihov prozor, svesno ili nesvesno. Ne možeš da ih porekneš." A pomislila je: Da, znam te - Izrode. I možda ću ja proći kao što si ti prošla, ali za sada mogu samo da te žalim i prezirem.
<BR>&nbsp;&nbsp;&nbsp;&nbsp;&nbsp;Tišina je lebdela između Ganime i Alije, jedna gotovo opipljiva stvar koja je stavila u pripravnost Irulaninu benegeseritsku pripremljenost. Prešla je pogledom sa jedne na drugu, a onda reče: "Zašto ste odjednom tako tihe?"
<BR>&nbsp;&nbsp;&nbsp;&nbsp;&nbsp;"Upravo mi je sinula jedna ideja koja zahteva prilično razmišljanja", reče Alija.
<BR>&nbsp;&nbsp;&nbsp;&nbsp;&nbsp;"Razmišljaj u svojoj dokolici, draga tetko", podrugnula se Ganima.
<BR>&nbsp;&nbsp;&nbsp;&nbsp;&nbsp;Alija, stišavajući u sebi umorom rasplamsalu srdžbu, reče: "Dosta je bilo za sada! Ostavimo je da razmišlja. Možda će se osvestiti."
<BR>&nbsp;&nbsp;&nbsp;&nbsp;&nbsp;Irulan ustade i dodade: "U svakom slučaju, skoro je zora. Gani, pre nego što odemo, da li bi želela da čuješ najnoviju poruku od Farad'na? On..."
<BR>&nbsp;&nbsp;&nbsp;&nbsp;&nbsp;"Ne bih", reče Ganima. "I od sada, prestani da me zoveš tim smešnim deminutivom. Gani! To prosto pothranjuje pogrešnu pretpostavku da sam ja dete koje ti možeš..."
<BR>&nbsp;&nbsp;&nbsp;&nbsp;&nbsp;"Zašto ste ti i Alija tako iznenada postale tihe?" upitala je Irulan, vraćajući se na svoje prethodno pitanje, ali, ovaj put, uobličavajući ga u prefinjenoj tonskoj skali Glasa.
<BR>&nbsp;&nbsp;&nbsp;&nbsp;&nbsp;Ganima je zabacila glavu, prsnuvši u smeh. "Irulan! Ti bi da iskušaš Glas na meni?"
<BR>&nbsp;&nbsp;&nbsp;&nbsp;&nbsp;"Šta?" Irulan je bila zapanjena.
<BR>&nbsp;&nbsp;&nbsp;&nbsp;&nbsp;"Ti bi da pile uči kokoš", reče Ganima.
<BR>&nbsp;&nbsp;&nbsp;&nbsp;&nbsp;"Ja bih šta?"
<BR>&nbsp;&nbsp;&nbsp;&nbsp;&nbsp;"Činjenica da se ja sećam izreke za koju ti nikad nisi čula, trebalo bi da te natera da se zamisliš", reče Ganima. "Bio je to jedan stari izraz ruganja u vreme kada su tvoje Bene Geserite bile mlade. Ali ako ti to nije dovoljan ukor, upitaj se na šta su tvoji kraljevski roditelji mogli da misle kad su ti nadenuli ime Irulan? Ili je to Ruinal (Trošna)?"
<BR>&nbsp;&nbsp;&nbsp;&nbsp;&nbsp;Uprkos svojoj uvežbanosti, Irulan je pocrvenela. "Pokušavaš da me izazoveš, Ganima."
<BR>&nbsp;&nbsp;&nbsp;&nbsp;&nbsp;"A ti pokušavaš da upotrebiš Glas na meni. Na meni! Pamtim prve čovekove napore u tom pravcu. Pamtim to vreme, trošna Irulan. A sada, gubite se odavde, svi koliko vas ima."
<BR>&nbsp;&nbsp;&nbsp;&nbsp;&nbsp;Ali sada je Alija postala zainteresovana, zatečena jednim unutrašnjim predlogom koji je odagnao njen zamor. Rekla je: "Možda imam predlog koji bi mogao da promeni tvoje mišljenje, Gani."
<BR>&nbsp;&nbsp;&nbsp;&nbsp;&nbsp;"I dalje Gani!" Loman smeh oteo se Ganimi, a onda reče: "Razmislite za trenutak: ako želim da ubijem Farad'na, potrebno je samo da se složim s vašim planovima. Pretpostavljam da ste razmišljale o tome. Čuvaj se od Gani kad je u popustljivom raspoloženju. Vidite, krajnje sam iskrena sa vama."
<BR>&nbsp;&nbsp;&nbsp;&nbsp;&nbsp;"To je ono čemu sam se iskreno i nadala", reče Alija. "Ako ti..."
<BR>&nbsp;&nbsp;&nbsp;&nbsp;&nbsp;"Bratovljeva krv se ne može sprati", reče Ganima. "Neću se pojaviti pred mojim voljenim Slobodnjacima kao izdajnik u toj stvari. Nikad ne opraštaj, nikad ne zaboravljaj. Nije li to naša veronauka? Upozoravam vas na ovom mestu, a kazaću to i javno: ne možete da me zaručite sa Farad'nom. Ko bi, znajući me, poverovao u to? Ni sam Farad'n ne bi mogao da poveruje u tako nešto. Slobodnjaci bi se, čuvši za takvu veridbu, smejali u sebi i govorili: 'Vidi! Mami ga u klopku.' Ako vi..."
<BR>&nbsp;&nbsp;&nbsp;&nbsp;&nbsp;"Shvatam to", reče Alija, prilazeći Irulan sa druge strane. Irulan je, opazila je, stajala u zapanjenom ćutanju, već svesna kuda je ovaj razgovor smerao.
<BR>&nbsp;&nbsp;&nbsp;&nbsp;&nbsp;"I tako bih ga namamila u klopku", reče Ganima. "Ako je to ono što želiš, ja se slažem, ali on možda neće upasti u nju. Ako želiš ovu lažnu veridbu kao lažan novac kojim ćeš da otkupiš moju baku i tvog dragog Dankana, neka bude tako. Ali to ide na tvoju odgovornost. Otkupi ih. Farad'n je, u tom slučaju, moj. Njega ću ja da ubijem."
<BR>&nbsp;&nbsp;&nbsp;&nbsp;&nbsp;Irulan se naglo okrenula i suočila se sa Alijom pre no što je ova mogla da progovori. "Alija! Ako bismo povukli reč..." Pustila je da ovo lebdi za trenutak u vazduhu dok je Alija smešeći se razmišljala o mogućem gnevu među Velikim Kućama i Faufreluškoj Skupštini, o razornim posledicama po verovanje u atreidsku čast, gubitku religioznog poverenja, o svim velikim i malim blokovima građevine koji bi se ispreturali.
<BR>&nbsp;&nbsp;&nbsp;&nbsp;&nbsp;"To bi odlučilo protiv nas", pobunila se Irulan. "Sva verovanja u Polovo proroštvo bila bi uništena. To... carstvo..."
<BR>&nbsp;&nbsp;&nbsp;&nbsp;&nbsp;"Ko bi mogao da se usudi da dovede u pitanje naše pravo da odlučujemo šta je loše, a šta dobro?" upita Alija blagim glasom. "Mi posredujemo između dobra i zla. Potrebno je samo da proglasim ..."
<BR>&nbsp;&nbsp;&nbsp;&nbsp;&nbsp;"Ne možeš to da učiniš!" usprotivila se Irulan. "Sećanje na Pola ..."
<BR>&nbsp;&nbsp;&nbsp;&nbsp;&nbsp;"To je samo još jedno oruđe u rukama crkve i države", reče Ganima. "Ne govori gluposti, Irulan", Ganima je dotakla kris-nož za pojasom i podigla pogled prema Aliji. "Pogrešno sam ocenila moju umnu tetku, vladarku svega što je sveto u Muad'Dibovom carstvu. Zaista sam te pogrešno ocenila. Namami Farad'na u svoje odaje, ako ti je volja."
<BR>&nbsp;&nbsp;&nbsp;&nbsp;&nbsp;"To je bezobzirnost", izjavila je Irulan. "Pristaješ na ovu veridbu, Ganima", upita Alija, ne obazirući se na Irulan.
<BR>&nbsp;&nbsp;&nbsp;&nbsp;&nbsp;"Pod mojim uslovima", reče Ganima, i dalje držeći ruku na svom kris-nožu.
<BR>&nbsp;&nbsp;&nbsp;&nbsp;&nbsp;"Perem ruke od ovoga", reče Irulan, bukvalno kršeći šake. "Bila sam voljna da zagovaram pravu veridbu kako bi se zalečile..."
<BR>&nbsp;&nbsp;&nbsp;&nbsp;&nbsp;"Alija i ja ćemo ti zadati ranu koja je mnogo teža za vidanje", reče Ganima. "Dovedi ga brzo, ukoliko hoće da dođe. A možda hoće. Da li bi zbog mojih nezrelih godina mogao da posumnja da sam dete? Hajde da smislimo takvu zvaničnu ceremoniju veridbe koja će zahtevati njegovo prisustvo. Neka tu bude jedna prilika da ostanem nasamo sa njim... samo minut ili dva..."
<BR>&nbsp;&nbsp;&nbsp;&nbsp;&nbsp;Irulan je uzdrhtala pred ovim dokazom da je Ganima, najposle, bila Slobodnjak od glave do pete, dete koje se po ovoj groznoj krvožednosti nije razlikovalo od odraslih. Najzad, slobodnjačka deca bila su naviknuta da ubijaju ranjenike na bojnom polju, oslobađajući žene od ovog posla kako bi one mogle da skupljaju telesa i odvlače ih do mrtvačke cedionice. Ganima je, govoreći glasom slobodnjačkog deteta, slagala užas na užas promišljenom zrelošću svojih reči, drevnim osećanjem krvne osvete koje je poput kakve aure lebdelo oko nje.
<BR>&nbsp;&nbsp;&nbsp;&nbsp;&nbsp;"Dogovoreno", reče Alija, boreći se da joj glas i lice ne odaju radost. "Pripremićemo zvaničan ugovor za veridbu. Potrudićemo se da potpisivanju zbog svedočenja prisustvuje pristojan skup ljudi iz Velikih Kuća. Farad'n neće moći da posumnja..."
<BR>&nbsp;&nbsp;&nbsp;&nbsp;&nbsp;"Posumnjaće, ali će doći", reče Ganima. "I povešće sa sobom čuvare. Ali da li će njima pasti na um da ga čuvaju od mene?"
<BR>&nbsp;&nbsp;&nbsp;&nbsp;&nbsp;"Za ljubav svega što je Pol pokušao da učini", podigla je glas Irulan, "hajde makar da udesimo da Farad'nova smrt liči na nesrećan slučaj, ili na rezultat osvetoljubivosti spolja..."
<BR>&nbsp;&nbsp;&nbsp;&nbsp;&nbsp;"Uživaću u pokazivanju svog okrvavljenog noža svom bratstvu", reče Ganima.
<BR>&nbsp;&nbsp;&nbsp;&nbsp;&nbsp;"Alija, molim te", reče Irulan. "Mani se ovog plahog bezumlja. Obznani kanli protiv Farad'na, bilo šta da..."
<BR>&nbsp;&nbsp;&nbsp;&nbsp;&nbsp;"Nije nam potrebna zvanična obznana krvne osvete protiv njega", reče Ganima. "Celokupno carstvo zna kako mora da se mi osećamo." Pokazala je na rukav svoje odeće. "Nosimo žuto zbog žalosti. Kada ga zamenimo crnim - obeležjem slobodnjačkog vereništva, hoće li to obmanuti bilo koga?"
<BR>&nbsp;&nbsp;&nbsp;&nbsp;&nbsp;"Moli se da obmane Farad'na", reče Alija, "i predstavnike Velikih Kuća koje ćemo pozvati kao svedoke..."
<BR>&nbsp;&nbsp;&nbsp;&nbsp;&nbsp;"Svaki od tih predstavnika će se okrenuti protiv vas", reče Irulan. "Znate vi to dobro!"
<BR>&nbsp;&nbsp;&nbsp;&nbsp;&nbsp;"Izvrsna stvar", reče Ganima. "Pažljivo odaberi te predstavnike, Alija. To moraju da budu oni koje ćemo kasnije bez brige da odstranimo."
<BR>&nbsp;&nbsp;&nbsp;&nbsp;&nbsp;Irulan je odmahnula rukama u očajanju, okrenula se i izišla.
<BR>&nbsp;&nbsp;&nbsp;&nbsp;&nbsp;"Stavi je pod oštar nadzor, inače će pokušati da upozori svog nećaka", reče Ganima.
<BR>&nbsp;&nbsp;&nbsp;&nbsp;&nbsp;"Ne trudi se da me učiš kako se sprovodi zavera", reče Alija. Okrenula se i pošla za Irulan, ali sporijim korakom. Tamo napolju stražari i iščekujuće pomoćno osoblje svrtelo se na njenu pojavu poput peščanih čestica povučenih u vrtlog iznicanjem nekog crva.
<BR>&nbsp;&nbsp;&nbsp;&nbsp;&nbsp;Ganima je, pošto su se vrata zatvorila, tužno klimnula glavom sa strane na stranu, pomislivši: Upravo je onako kako smo siroti Leto i ja zamišljali. Blagi Bože! Što ja nisam bila ta koju je tigar ubio, a ne on.
</P></TD></TR></TABLE>
<P class="next">
<A HREF=p41.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
