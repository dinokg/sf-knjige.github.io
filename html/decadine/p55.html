<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>55.
<P>&nbsp;&nbsp;&nbsp;&nbsp;&nbsp;Slobodnjaci su bili prva ljudska bića koja su razvila svesnu/nesvesnu simbologiju da bi kroz nju doživljavali kretanja i odnose svog planetarnog sistema. Oni su bili prvi ljudi koji su igde izrazili klimu u terminima polu-matematičkog jezika čiji su pisani simboli ovaploćivali (i internalizovali) spoljašnje odnose. Sam jezik bio je deo sistema koji je opisivao. Duboko usađeno lokalno saznanje onog što je upotrebljivo za podržavanje života bilo je sadržano u ovom razvoju. Obim uzajamnog delovanja ovog jezik/sistem fenomena može se oceniti u svetlosti činjenice da su Slobodnjaci prihvatili sebe kao pustošijaste brsteće životinje.
<BR>
<BR>&nbsp;&nbsp;&nbsp;&nbsp;&nbsp;Priča o Liet-Kinesu Hark al-Ada
<BR>
<BR>&nbsp;&nbsp;&nbsp;&nbsp;&nbsp;"Kaven Vahid", reče Stilgar. Donesi kafu. Dao je znak podignutom rukom služitelju koji je stajao pored jednih vrata u prostoj sobi kamenih zidova gde je proveo ovu besanu noć. Ovo je bilo mesto na kome je stari slobodnjački Naib obično jeo svoj spartanski doručak, a sada je skoro bilo vreme doručku; međutim, posle ovakve noći on nije osećao glad. Ustao je, protežući mišiće.
<BR>&nbsp;&nbsp;&nbsp;&nbsp;&nbsp;Dankan Ajdaho je sedeo na niskom jastuku u blizini vrata, pokušavajući da suzbije zevanje. Upravo je shvatio da su, u razgovoru, on i Stilgar probdeli čitavu noć.
<BR>&nbsp;&nbsp;&nbsp;&nbsp;&nbsp;"Oprosti mi, Stil", reče on. "Zadržao sam te čitavu noć."
<BR>&nbsp;&nbsp;&nbsp;&nbsp;&nbsp;"Ostati budan celu noć, znači dodati jedan dan svom životu", reče Stilgar, preuzevši poslužavnik sa kafom kada se ovaj pomolio na vratima. Gurnuo je nisku klupu ispred Ajdaha, položio na nju poslužavnik i seo preko puta svog gosta.
<BR>&nbsp;&nbsp;&nbsp;&nbsp;&nbsp;Oba čoveka nosila su žutu odeću žalosti, ali na Ajdahu je bilo pozajmljeno pohabano odelo jer su ljudi u Tabru ozlojeđeno gledali na zelenu, atreidsku boju njegove radne uniforme.
<BR>&nbsp;&nbsp;&nbsp;&nbsp;&nbsp;Stilgar je nasuo tamni napitak iz pune bakarne boce, prvo gucnuo, a zatim podigao šolju dajući znak Ajdahu - bio je to stari slobodnjački običaj: "Bezbedno je, okusio sam ga."
<BR>&nbsp;&nbsp;&nbsp;&nbsp;&nbsp;Ova kafa bila je Harino delo, spravljena onako kako je Stilgar najviše voleo: zrnevlje ispečeno do rumeno-smeđe boje, samleveno u fini prah u kamenom avanu još dok je vruće i odmah skuvano: bio je dodat komadić melanža.
<BR>&nbsp;&nbsp;&nbsp;&nbsp;&nbsp;Ajdaho je udahnuo miris bogat začinom, obazrivo ali šumno srknuo. Još nije znao da li je ubedio Stilgara. Njegove mentatske moći počele su tiho da dejstvuju u ovim ranim jutarnjim časovima, da bi se svi njegovi proračuni na kraju suočili sa neizbežnim podatkom sadržanim u poruci Gurnija Haleka.
<BR>&nbsp;&nbsp;&nbsp;&nbsp;&nbsp;Alija je znala o Letu! Znala je.
<BR>&nbsp;&nbsp;&nbsp;&nbsp;&nbsp;A Javid je morao da bude zaslužan za to.
<BR>&nbsp;&nbsp;&nbsp;&nbsp;&nbsp;"Moraš me osloboditi ovih ograničenja", reče napokon Ajdaho, još jednom započinjući raspravu.
<BR>&nbsp;&nbsp;&nbsp;&nbsp;&nbsp;Stilgar je odolevao: "Sporazum o nepodržavanju jedne ili druge strane zahteva da donosim čvrste odluke. Gani je ovde bezbedna. Ti i Irulan ste bezbedni ovde. Ali ne smete da šaljete poruke. Da primate poruke, to može, ali ne smete da ih šaljete. Dao sam svoju reč."
<BR>&nbsp;&nbsp;&nbsp;&nbsp;&nbsp;"Ovakvo postupanje obično nije primereno kada je reč o gostu i starom prijatelju sa kojim si delio mnoge opasnosti", reče Ajdaho, znajući da je ovaj adut već upotrebio.
<BR>&nbsp;&nbsp;&nbsp;&nbsp;&nbsp;Stilgar je spustio šolju, pažljivo je postavio na njeno mesto na poslužavniku i nije skinuo oka sa nje dok je govorio. "Mi Slobodnjaci ne osećamo krivicu zbog istih stvari koje takva osećanja izazivaju kod drugih", rekao je. Premestio je pažnju na Ajdahovo lice.
<BR>&nbsp;&nbsp;&nbsp;&nbsp;&nbsp;On se mora privoleti da uzme Gani i napusti ovo mesto, pomisli Ajdaho: "Nije mi bila namera da izazovem bujicu krivice."
<BR>&nbsp;&nbsp;&nbsp;&nbsp;&nbsp;"To mi je razumljivo", reče Stilgar. "Potegao sam to pitanje da bih ti pružio predstavu o našem slobodnjačkom stavu, jer to je ono čime se bavimo: Slobodnjaci. Čak i Alija misli slobodnjački."
<BR>&nbsp;&nbsp;&nbsp;&nbsp;&nbsp;"A sveštenici?"
<BR>&nbsp;&nbsp;&nbsp;&nbsp;&nbsp;"Oni su druga stvar", reče Stilgar. "Oni žele da ljudi gutaju sivi vetar greha, uzimajući to kao večito. To je velika mrlja uz pomoć koje oni pokušavaju da spoznaju vlastitu pobožnost." Govorio je ravnim glasom, ali Ajdaho je u njemu čuo gorčinu i pitao se zašto ta gorčina nije mogla da pokoleba Stilgara.
<BR>&nbsp;&nbsp;&nbsp;&nbsp;&nbsp;"To je stari, stari trik samodržačke vladavine", reče Ajdaho. "Alija to dobro zna. Valjani podanici moraju da se osećaju krivim. Krivica se začinje kao osećanje neuspeha."
<BR>&nbsp;&nbsp;&nbsp;&nbsp;&nbsp;"Primetio sam to", reče Stilgar oporim glasom. "Ali moraš mi oprostiti što ću još jednom da pomenem da je osoba o kojoj govoriš tvoja supruga. To je sestra Muad'Diba."
<BR>&nbsp;&nbsp;&nbsp;&nbsp;&nbsp;"Ona je posednuta, kažem ti."
<BR>&nbsp;&nbsp;&nbsp;&nbsp;&nbsp;"Mnogi to kažu. Ona će jednog dana morati da se podvrgne probi. U međuvremenu postoje druge, daleko važnije stvari."
<BR>&nbsp;&nbsp;&nbsp;&nbsp;&nbsp;Ajdaho je žalostivo zavrteo glavom. "Sve što sam ti rekao može se proveriti. Veza sa Jakarutuom uvek je išla preko Alijinog hrama. Saučesnici zavere protiv blizanaca tamo se nalaze. Novac za prodaju crva izvan planete tamo ide. Svi konci vode u Alijino nadleštvo, do Namesništva."
<BR>&nbsp;&nbsp;&nbsp;&nbsp;&nbsp;Stilgar je zavrteo glavom i duboko udahnuo vazduh. "Ovo je neutralna teritorija. Dao sam svoju reč."
<BR>&nbsp;&nbsp;&nbsp;&nbsp;&nbsp;"Stvari ne mogu dalje da idu na ovaj način!" usprotivio se Ajdaho.
<BR>&nbsp;&nbsp;&nbsp;&nbsp;&nbsp;"Slažem se." Stilgar je klimnuo glavom. "Alija je uhvaćena u krug koji se iz dana u dan smanjuje. To je nalik onom našem starom običaju posedovanja više žena. On ističe mušku jalovost." Spustio je ispitivački pogled na Ajdaha. "Kažeš da te je prevarila sa drugim muškarcem - 'upotrebivši svoj seks kao oružje' čini mi se da si se na taj način izrazio. U tom slučaju tebi je na raspolaganju jedan sasvim zakonit put. Javid je ovde u Tabru sa Alijinim porukama. Treba samo da..."
<BR>&nbsp;&nbsp;&nbsp;&nbsp;&nbsp;"Na tvojoj neutralnoj teritoriji?"
<BR>&nbsp;&nbsp;&nbsp;&nbsp;&nbsp;"Ne, već napolju u pustinji..."
<BR>&nbsp;&nbsp;&nbsp;&nbsp;&nbsp;"A ako iskoristim tu priliku da pobegnem?"
<BR>&nbsp;&nbsp;&nbsp;&nbsp;&nbsp;"Takva prilika ti se neće pružiti."
<BR>&nbsp;&nbsp;&nbsp;&nbsp;&nbsp;"Stil, kunem ti se, Alija je posednuta. Šta moram da uradim da bih te ubedio u ..."
<BR>&nbsp;&nbsp;&nbsp;&nbsp;&nbsp;"To je stvar koju je teško dokazati", reče Stilgar. Mnogo puta tokom protekle noći upotrebio je ovaj razlog.
<BR>&nbsp;&nbsp;&nbsp;&nbsp;&nbsp;Ajdaho je, prisećajući se Džesikinih reči, rekao: "Ali imaš načina da to dokažeš."
<BR>&nbsp;&nbsp;&nbsp;&nbsp;&nbsp;"Načina, da", reče Stilgar. Ponovo je zatresao glavom.
<BR>&nbsp;&nbsp;&nbsp;&nbsp;&nbsp;"Bolan, neopoziv. Zbog toga te i podsećam na naš stav prema krivici. Mi možemo sebe, u svemu, da razrešimo krivice koje bi mogle da nas unište osim u slučaju Ispita Posednutosti. Za to, sud, što će reći čitav narod, prima na sebe potpunu odgovornost."
<BR>&nbsp;&nbsp;&nbsp;&nbsp;&nbsp;"Činili ste to i ranije, zar niste?"
<BR>&nbsp;&nbsp;&nbsp;&nbsp;&nbsp;"Sirugan sam da Časna Majka nije, u svom kazivanju, izostavila našu istoriju", reče Stilgar. "Vrlo dobro znaš da smo to i ranije činili."
<BR>&nbsp;&nbsp;&nbsp;&nbsp;&nbsp;Ajdaho je izašao u susret razdraženosti u Stilgarovom glasu. "Nisam kanio da te ulovim u neistinitom tvrđenju. To je samo..."
<BR>&nbsp;&nbsp;&nbsp;&nbsp;&nbsp;"Noć je duga, a pitanja su bez odgovora", reče Stilgar. "Sada je jutro."
<BR>&nbsp;&nbsp;&nbsp;&nbsp;&nbsp;"Moraš mi dozvoliti da pošaljem poruku Džesiki", reče Ajdaho.
<BR>&nbsp;&nbsp;&nbsp;&nbsp;&nbsp;"To bi mogla da bude poruka Salusi", reče Stilgar. "Ja ne dajem prazna obećanja. Kad dam reč onda je se držim; iz tog razloga Tabr jeste neutralna teritorija. Čuvaću te ovde ućutkanog. U zalog za to sam stavio čitav svoj imetak."
<BR>&nbsp;&nbsp;&nbsp;&nbsp;&nbsp;"Alija mora da bude dovedena na tvoj ispit!"
<BR>&nbsp;&nbsp;&nbsp;&nbsp;&nbsp;"Možda. Prvo moram da istražim ima li olakšavajućih okolnosti. Nedostatak autoriteta, možda. Ili čak loša sreća. To bi mogao da bude slučaj prirodne težnje ka rđavom koja je zajednička za sve ljude, a nikako posednutost."
<BR>&nbsp;&nbsp;&nbsp;&nbsp;&nbsp;"Želiš da se uveriš da nisam samo prevareni muž, koji želi da drugi ispune njegovu osvetu", reče Ajdaho.
<BR>&nbsp;&nbsp;&nbsp;&nbsp;&nbsp;"Ta pomisao je drugima pala na pamet, a ne meni", reče Stilgar. Osmehnuo se da bi uklonio žaoku iz svojih reči. "Mi Slobodnjaci imamo svoju nauku od predanja, naš hadit. Kada se plašimo mantata ili Časne Majke, mi se obraćamo haditu. Kaže se da je jedini strah koji se ne može izlečiti, strah od vlastitih grešaka."
<BR>&nbsp;&nbsp;&nbsp;&nbsp;&nbsp;"Gospa Džesika mora biti upoznata sa ovim", reče Ajdaho. "Gurni kaže..."
<BR>&nbsp;&nbsp;&nbsp;&nbsp;&nbsp;"Poruka možda nije došla od Gurnija Haleka."
<BR>&nbsp;&nbsp;&nbsp;&nbsp;&nbsp;"Ni od koga drugog. Mi Atreidi imamo svoje načine proveravanja poruka. Stil, zar nećeš barem da ispitaš neke od..."
<BR>&nbsp;&nbsp;&nbsp;&nbsp;&nbsp;"Jakarutua više nema", reče Stilgar. "Uništen je pre mnogo pokoljenja." Dotakao je Ajdahov rukav. "U svakom slučaju, ne mogu da se lišim ljudi sposobnih za borbu. Ovo su tegobna vremena, kanati su ugroženi... razumeš li?" Zavalio se u jastuke. "A sad, kad Alija..."
<BR>&nbsp;&nbsp;&nbsp;&nbsp;&nbsp;"Alije nema više", reče Ajdaho.
<BR>&nbsp;&nbsp;&nbsp;&nbsp;&nbsp;"Tako ti kažeš", Stilgar je srknuo još malo kafe i odložio šolju. "Ostavimo tu stvar na miru, prijatelju Ajdaho. Često nije potrebno odseći ruku da bi se izvadio trn."
<BR>&nbsp;&nbsp;&nbsp;&nbsp;&nbsp;Nije moguće da je tako naivan, pomislio je Ajdaho.
<BR>&nbsp;&nbsp;&nbsp;&nbsp;&nbsp;Ali Stilgar je ustajao dajući do znanja da je razgovor završen.
<BR>&nbsp;&nbsp;&nbsp;&nbsp;&nbsp;Ajdaho se podigao na noge, osećajući ukočenost u kolenima. Listovi su mu bili utrnuli. Baš kada je Ajdaho ustajao, jedan služitelj je ušao i stao sa strane. Javid je stupio u sobu za njim. Ajdaho se okrenuo. Stilgar je stajao na četiri koraka udaljenosti. Ne oklevajući, Ajdaho je isukao nož i munjevitim pokretom ga sjurio u grudi Javida koji ništa nije slutio. Čovek se zateturao unazad svukavši se s noža. Obrnuo se i pao licem prema podu. Noge mu se zabatrgaše i već je bio mrtav.
<BR>&nbsp;&nbsp;&nbsp;&nbsp;&nbsp;"Tek toliko da ućutkamo ogovaranja", reče Ajdaho.
<BR>&nbsp;&nbsp;&nbsp;&nbsp;&nbsp;Služitelj je stajao s izvučenim nožem, ne znajući šta da čini. Ajdaho je već bio vratio svoj nož u korice, koji je ostavio trag krvi na rubu njegove žute odeće.
<BR>&nbsp;&nbsp;&nbsp;&nbsp;&nbsp;"Ukaljao si mi čast!" povika gnevno Stilgar. "Ovo je neutralna..."
<BR>&nbsp;&nbsp;&nbsp;&nbsp;&nbsp;"Umukni!" Ajdaho se uneo u lice zapšrepašćenom Naibu. "Nosiš oglav, Stilgare!"
<BR>&nbsp;&nbsp;&nbsp;&nbsp;&nbsp;Bila je to jedna od tri smrtne uvrede koje su se mogle naneti Slobodnjaku. Stilgarovo lice preblede.
<BR>&nbsp;&nbsp;&nbsp;&nbsp;&nbsp;"Ti si slugeranja", reče Ajdaho. "Prodao si Slobodnjake zbog njihove vode."
<BR>&nbsp;&nbsp;&nbsp;&nbsp;&nbsp;Bila je to druga smrtna uvreda, ona zbog koje je uništen prvobitni Jakarutu.
<BR>&nbsp;&nbsp;&nbsp;&nbsp;&nbsp;Stilgar je zaškripao zubima i dohvatio svoj kris-nož. Služitelj je odstupio dva koraka od leša u ulaznim vratima.
<BR>&nbsp;&nbsp;&nbsp;&nbsp;&nbsp;Okrenuvši leđa Naibu, Ajdaho je koraknuo do okvira vrata, i prolazeći uzanim prolazom pored Javidovog tela, nastavio da govori ne osvrćući se, da bi mu skresao i treću uvredu. "U tebi nema ni trunke večitosti, Stilgare. Nijedan od tvojih potomaka ne nosi tvoju krv u svojim venama!"
<BR>&nbsp;&nbsp;&nbsp;&nbsp;&nbsp;"Gde si sad krenuo, mentate?" Stilgar viknu pošto je Ajdaho nastavio da izlazi iz sobe. Stiolgarov glas bio je hladan kao polarni vetar.
<BR>&nbsp;&nbsp;&nbsp;&nbsp;&nbsp;"Da pronađem Jakarutu", reče Ajdaho i dalje se ne okrećući.
<BR>&nbsp;&nbsp;&nbsp;&nbsp;&nbsp;Stilgar je izvukao nož. "Možda mogu da ti pomognem."
<BR>&nbsp;&nbsp;&nbsp;&nbsp;&nbsp;Ajdaho se u tom času nalazio na spoljnoj ivici hodnika. Ne zastavši, on reče: "Ako hoćeš da mi pomogneš svojim nožem, kradljivče vode, molim te uradi to sa leđa. To je prikladan način za onog koji nosi oglav demona."
<BR>&nbsp;&nbsp;&nbsp;&nbsp;&nbsp;U dva skoka Stilgar je proleteo kroz sobu, zgazio Javidov leš i uhvatio Ajdaha u spoljašnjem prolazu. Jednom čvornovatom rukom okrenuo je Ajdaha i zaustavio ga. Stilgar je stajao naspram Ajdaha iskeženih zuba i sa isukanim nožem. Toliki je bio njegov gnev, da čak nije ni primetio čudnovat osmeh na Ajdahovom licu.
<BR>&nbsp;&nbsp;&nbsp;&nbsp;&nbsp;"Izvuci svoj nož, ti mentatska pogani!" urliknuo je Stilgar.
<BR>&nbsp;&nbsp;&nbsp;&nbsp;&nbsp;Ajdaho se nasmejao. Oštro je ošamario Stilgara - levom rukom, desnom rukom - dve duboko uvredljive pljuske po glavi.
<BR>&nbsp;&nbsp;&nbsp;&nbsp;&nbsp;Uz isprekidan krik, Stilgar je sjurio svoj nož u Ajdahov trbuh, proburazivši ga nagore kroz dijafragmu do srca.
<BR>&nbsp;&nbsp;&nbsp;&nbsp;&nbsp;Ajdaho se skljokao na nož, i cereći se pogledao prema Stilgaru, čiji se bes pretvorio u iznenadan ledeni šok.
<BR>&nbsp;&nbsp;&nbsp;&nbsp;&nbsp;"Dve smrti za Atreide", reče Ajdaho hrapavim glasom. "Druga iz nimalo boljeg razloga no prva." Posrnuo je u stranu i pao licem na kameni pod. Krv se širila iz njegovih rana.
<BR>&nbsp;&nbsp;&nbsp;&nbsp;&nbsp;Stilgar je zurio dole preko noža sa kojeg je kapala krv na Ajdahovo telo, zatim je duboko, drhtavo udahnuo vazduh. Javid je ležao mrtav iza njega. A suprug Nebeske Materice ležao je ubijen Stilgarovom vlastitom rukom. Moglo se dokazivati da Naib nije ništa drugo učinio do branio čast svog imena, kažnjavajući ugrožavanje neutralnosti koju je obećao. Ali ovaj ubijeni čovek bio je Dankan Ajdaho. Bez obzira na moguće dokazivanje, bez obzira na 'olakšavajuće okolnosti' ništa nije moglo da izbriše ovakav čin. Čak i ako bi ga Alija lično odobrila, bila bi prinuđena da javno osvetnički postupi. Ona je, najposle, bila Slobodnjak. Da bi vladala Slobodnjacima, nije mogla da bude ništa drugo, čak ni u najmanjem stepenu.
<BR>&nbsp;&nbsp;&nbsp;&nbsp;&nbsp;Tek tada je Stilgaru sinulo da je ovo tačno ona situacija koju je Ajdaho nameravao da izazove svojom 'drugom smrću'.
<BR>&nbsp;&nbsp;&nbsp;&nbsp;&nbsp;Stilgar je podigao pogled i ugledao zapanjeno lice Hare, svoje druge žene, koja je zurila u njega iz okružujućeg mnoštva ljudi. Gde god da se Stilgar okrenuo, nailazio je na lica sa istovetnim izrazom: zaprepašćenost i razumevanje posledica.
<BR>&nbsp;&nbsp;&nbsp;&nbsp;&nbsp;Stilgar se polagano uspravio, obrisao nož o rukav i vratio ga u korice. Obraćajući se licima, svojim uobičajenim tonom, rekao je: "Oni koji žele da pođu sa mnom neka se odmah spreme. Pošaljite ljude da prikupe crve."
<BR>&nbsp;&nbsp;&nbsp;&nbsp;&nbsp;"Gde ćeš da pođeš , Stilgare?" upitala je Hara.
<BR>&nbsp;&nbsp;&nbsp;&nbsp;&nbsp;"U pustinju."
<BR>&nbsp;&nbsp;&nbsp;&nbsp;&nbsp;"Poći ću s tobom", reče ona.
<BR>&nbsp;&nbsp;&nbsp;&nbsp;&nbsp;"Naravno da ćeš sa mnom. Sve moje žene će poći sa mnom. I Ganima. Dovedi je Hara. Smesta."
<BR>&nbsp;&nbsp;&nbsp;&nbsp;&nbsp;"Da, Stilgare... smesta." Oklevala je. "A Irulan?"
<BR>&nbsp;&nbsp;&nbsp;&nbsp;&nbsp;"Ako želi."
<BR>&nbsp;&nbsp;&nbsp;&nbsp;&nbsp;"Da, mužu." I dalje je oklevala. "Vodiš Ganimu kao taoca?"
<BR>&nbsp;&nbsp;&nbsp;&nbsp;&nbsp;"Taoca?" Bio je iskreno zgranut ovom mišlju. "Ženo..." Blago je prstom dodirnuo Ajdahovo telo. "Ako je ovaj mentat bio u pravu, ja sam Ganimina jedina nada." Tek tada se setio Letovog upozorenja: "Čuvaj se Alije. Moraš da uzmeš Ganimu i pobegneš."
</P></TD></TR></TABLE>
<P class="next">
<A HREF=p56.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
