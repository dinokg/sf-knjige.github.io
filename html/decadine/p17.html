<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>17.
<P>&nbsp;&nbsp;&nbsp;&nbsp;&nbsp;Ne želim da raspravljam sa tradicijom Slobodnjaka da su oni božanski nadahnuti da prenose religijsko otkrovenje. Njihova uporedna tvrdnja koja se odnosi na ideološko otkrovenje je ono što me nadahnjuje da ih obaspem porugom. Naravno, oni izriču dvojaku tvrdnju u nadi da će to ojačati njihov mandarinat i pomoći im da istraju u svetu koji uviđa da postaju sve nepodnošljiviji. U ime svih tih potlačenih ljudi upozoravam Slobodnjake: ono što je prikladno za kratak rok, nikada ne uspeva u dugom roku.
<BR>
<BR>&nbsp;&nbsp;&nbsp;&nbsp;&nbsp;Propovednik iz Arakena
<BR>
<BR>&nbsp;&nbsp;&nbsp;&nbsp;&nbsp;Leto se te noći zajedno sa Stilgarom uspentrao na uzan greben na vrhu niske stene koja je usamljena stajala na ravnoj površini i koju su u Sieč Tabru zvali Čuvar. U bledoj svetlosti Drugog Meseca sa grebena se ukazivao panoramski prizor - Zaštitni zid sa planinom Ajdaho na severu, Velika Ravnica na jugu i ustalasane dine na istoku u pravcu Habanija Grebena. Uskovitlana prašina, posledica neke oluje, skrivala je južni horizont. Mesečina je posipala srebrnastim injem ivicu Zaštitnog Zida.
<BR>&nbsp;&nbsp;&nbsp;&nbsp;&nbsp;Stilgar je pošao protiv svoje volje, pridruživši se najposle tajanstvenoj pustolovini zbog toga što je Leto probudio njegovu radoznalost. Zašto je bilo neophodno upustiti se u rizik noćnog krstarenja peskom? Momak je zapretio da će se išunjati i otisnuti sam na put ukoliko Stilgar odbije da krene. Pa ipak, ovaj poduhvat ga je duboko zabrinjavao. Dve tako važne mete, same u noći!
<BR>&nbsp;&nbsp;&nbsp;&nbsp;&nbsp;Leto je čučao na grebenu, okrenut ka jugu, prema ravnici. S vremena na vreme lupio bi se po kolenu kao da ga je nešto ometalo.
<BR>&nbsp;&nbsp;&nbsp;&nbsp;&nbsp;Stilgar je čekao. Bio je vičan nemom čekanju i stajao je na dva koraka bočno od svog štićenika, dok mu je noćni povetarac blago pomerao odeću.
<BR>&nbsp;&nbsp;&nbsp;&nbsp;&nbsp;Za Leta, ovo krstarenje peskom predstavljalo je izlaženje u susret unutrašnjem očajanju, potrebu za iznalaženjem novog postrojavanja u njegovom životu za tihu borbu čijim opasnostima Ganima nije više mogla da se izlaže. Nagovorio je Stilgara da sudeluje u ovom putovanju, jer su postojale stvari koje je Stilgar morao da sazna radi pripreme za dane koji su dolazili.
<BR>&nbsp;&nbsp;&nbsp;&nbsp;&nbsp;Leto se ponovo lupio po kolenu. Teško je bilo saznati početak. Osećao se, ponekad, kao produžetak onih bezbrojnih drugih života, koji su svi bili stvarni i neposredni kao i njegov vlastiti. U proticanju tih života nije bilo kraja, ni dovršavanja - jedino večiti početak. Dešavalo se, takođe, da se pojavljuju u gomili, bučno negodujući protiv njega, kao da je on bio jedan jedini prozor kroz koji je svako od njih želeo da proviri. Baš tu je ležala opasnost koja je uništila Aliju.
<BR>&nbsp;&nbsp;&nbsp;&nbsp;&nbsp;Leto je zurio u daljinu gde je mesečeva svetlost posrebrivala ostatke oluje. Prevoji i uvale dina prostirali su se ravnicom: silicijumski šljunak razmrvljen vetrovima, nanošen u talasima - graškast pesak, šljunkast pesak, oblutak. Osetio je da se nalazi u jednom od onih trenutaka uravnoteženosti neposredno pred svitanje. Vreme ga je pritiskalo. Već je bio mesec Akada, a iza njega je ležala istrajnost beskrajnog vremena čekanja: dugi topli dani, topli suvi vetrovi, noći nalik na ovu, uzburkanu užagrenim i beskonačnim duvanjem sa vulkanskih predela Hakbleda. Pogledao je preko ramena prema Zaštitnom Zidu, neravnoj liniji koja se ocrtavala u zvezdanoj svetlosti. Iza tog zida u Severnom Kanalu nalazilo se središte njegovih problema.
<BR>&nbsp;&nbsp;&nbsp;&nbsp;&nbsp;Još jedanput je pogledao prema pustinji. Dok je zurio u vrelu pomrčinu, dan je svanuo. Sunce se rodilo iz vihora prašine i dodalo malko limunove boje crvenim lepršavim trakama oluje. Zaklopio je oči i nagnao sebe da zamisli kako bi ovo rađanje dana izgledalo iz Arakena, i grad se pomolio u njegovoj svesti, nalik na raštrkane kutije uhvaćene između svetlosti i kosih senku. Pustinja... kutije... pustinja... kutije...
<BR>&nbsp;&nbsp;&nbsp;&nbsp;&nbsp;Kada je otvorio oči, pustinja je i dalje bila tu: raznošenje praha koji je nastao od vetrom gonjenog peska. Uljaste senke u podnožju svake dine pružale su se poput zraka tek minule noći. One su spajale jedno vreme sa drugim. Razmišljao je o ovoj noći, čučeći na ovom mestu sa neumornim Stilgarom pokraj sebe. Stariji čovek je ćutke podnosio zabrinutost, razmišljajući o neobjašnjenim razlozima dolaska na ovo mesto. Stilgar mora da je imao mnogo uspomena na prolaske ovim putem u društvu svog voljenog Muad'Diba. Čak i sada Stilgar je hodao, podrobno istražujući sve unaokolo, pripravan na opasnost. Stilgar nije voleo da se nađe u otvorenom prostoru po dnevnoj svetlosti. Bio je po tome čisti stari Slobodnjak.
<BR>&nbsp;&nbsp;&nbsp;&nbsp;&nbsp;Letov um se opirao napuštanju ove noći i čistih napora noćnog krstarenja. Ovde, na stenama, noć je navlačila na sebe crnu mirnoću. Saosećao je sa Stilgarovim strahovima od dnevne svetlosti. Crno je bila jedinstvena stvar čak i kada je sadržavala uzavrele užase. Svetlo je moglo da bude mnogo stvari. Noć je sadržavala svoje mirise strahova i svoje stvari koje su dolazile najavljene nepouzdanim zvucima. Dimenzije su se rastavljale u noći, sve je bilo pojačano - kandže oštrije, sečiva britkija. Ali su ipak užasi dana mogli da budu gori.
<BR>&nbsp;&nbsp;&nbsp;&nbsp;&nbsp;Stilgar je pročistio grlo.
<BR>&nbsp;&nbsp;&nbsp;&nbsp;&nbsp;Leto je prozborio, ne okrećući se: "Imam veoma ozbiljan problem, Stil."
<BR>&nbsp;&nbsp;&nbsp;&nbsp;&nbsp;"To sam i pretpostavio." Glas koji je sa strane dopro do Leta bio je tih i oprezan. Ovo dete je uznemirujuće podsećalo na svog oca. Ideja o zabranjenoj magiji bila je ono što je dotaklo strunu iznenadnog preokreta u Stilgaru. Slobodnjaci su znali za grozote posedovanja. Oni za koje bi se utvrdilo da su posednuti bili su po zakonu ubijeni, a njihova voda razlivena po pesku iz straha da se ne zagadi plemenska cisterna. Trebalo je da mrtvi ostanu mrtvi. Bilo je u redu ako bi se otkrila nečija besmrtnost u deci, ali deca nisu imala pravo da na sebe uzmu suviše tačno obličje iz svoje prošlosti.
<BR>&nbsp;&nbsp;&nbsp;&nbsp;&nbsp;"Moj problem je u tome što je moj otac ostavio mnoge stvari nedovršene", reče Leto. "To se posebno odnosi na žižu naših života. Carstvo ne može da ide dalje na ovaj način, Stil, bez prave žiže ljudskog života. Govorim o životu, razumeš? Životu, ne smrti."
<BR>&nbsp;&nbsp;&nbsp;&nbsp;&nbsp;"Jedanput, kada je bio uznemiren nekom vizijom, tvoj otac mi je govorio u takvom raspoloženju", reče Stilgar.
<BR>&nbsp;&nbsp;&nbsp;&nbsp;&nbsp;Leto se našao u iskušenju da pređe preko ove radoznale bojazni nehajnim odgovorom, možda predlogom da prekinu sa postom. Shvatio je da je veoma gladan. Poslednji put su jeli prethodnog dana u podne i Leto je neizostavno zahtevao da poste tokom noći. No, sada ga je morila i jedna druga glad.
<BR>&nbsp;&nbsp;&nbsp;&nbsp;&nbsp;Problem mog života je sličan problemu ovog mesta, pomisli Leto. Nema prethodne tvorevine. Ja samo idem unazad i unazad i unazad sve dok razdaljine ne izblede. Ne mogu da vidim horizont; ne mogu da vidim Habanija Greben. Ne mogu da pronađem prvobitno mesto iskušenja.
<BR>&nbsp;&nbsp;&nbsp;&nbsp;&nbsp;"Ne postoji, zaista, zamena za proroštvo", reče Leto. "Možda bi trebalo da okušam sreću sa začinom."
<BR>&nbsp;&nbsp;&nbsp;&nbsp;&nbsp;"I budeš uništen kao tvoj otac?"
<BR>&nbsp;&nbsp;&nbsp;&nbsp;&nbsp;"Nedoumica", reče Leto.
<BR>&nbsp;&nbsp;&nbsp;&nbsp;&nbsp;"Jedanput mi je tvoj otac poverio da suviše dobro poznavati budućnost znači biti zaključan u nju do isključivanja svake slobode da se nešto promeni."
<BR>&nbsp;&nbsp;&nbsp;&nbsp;&nbsp;"To je paradoks koji predstavlja naš problem", reče Leto. "Proroštvo je tanana i moćna stvar. Budućnost postaje sadašnjost. Posedovati vid u zemlji slepih sadrži svoje opasnosti. Ako pokušavaš slepima da protumačiš ono što vidiš, sklon si da zaboraviš da slepi poseduju svojstven život koji je uslovljen njihovim slepilom. Oni su kao čudovišne mašine koje se kreću duž svoje vlastite staze. Oni imaju svoju vlastitu brzinu, vlastito usredsređenje želja. Plašim se slepih, Stil. Plašim ih se. Oni tako lako mogu da skrše sve što im se nađe na putu."
<BR>&nbsp;&nbsp;&nbsp;&nbsp;&nbsp;Stilgar je zurio u pustinju. Žućkasta zora je prerasla u dan boje čelika.
<BR>&nbsp;&nbsp;&nbsp;&nbsp;&nbsp;On reče: "Zašto smo došli na ovo mesto?"
<BR>&nbsp;&nbsp;&nbsp;&nbsp;&nbsp;"Zato što sam želeo da vidiš mesto gde ću možda umreti."
<BR>&nbsp;&nbsp;&nbsp;&nbsp;&nbsp;Stilgar se napregao. Zatim reče: "Znači, ti si imao viziju!"
<BR>&nbsp;&nbsp;&nbsp;&nbsp;&nbsp;"Možda je to bio samo san."
<BR>&nbsp;&nbsp;&nbsp;&nbsp;&nbsp;"Zašto smo došli na ovako opasno mesto?" Stilgar je prostrelio pogledom svog štićenika. "Smesta ćemo se vratiti."
<BR>&nbsp;&nbsp;&nbsp;&nbsp;&nbsp;"Neću umreti danas, Stil."
<BR>&nbsp;&nbsp;&nbsp;&nbsp;&nbsp;"Ne? Kakva je bila ta vizija?"
<BR>&nbsp;&nbsp;&nbsp;&nbsp;&nbsp;"Video sam tri staze", reče Leto. Glas mu je poprimio sanjiv zvuk prisećanja. "Jedna od tih staza-suđenica mi nalaže da ubijem našu baku."
<BR>&nbsp;&nbsp;&nbsp;&nbsp;&nbsp;Stilgar je uputio hitar pogled prema Sieč Tabru, kao da se pobojao da bi ih gospa Džesika mogla čuti preko peščane razdaljine. "Zašto?"
<BR>&nbsp;&nbsp;&nbsp;&nbsp;&nbsp;"Da bi se sprečio gubitak monopola na začin."
<BR>&nbsp;&nbsp;&nbsp;&nbsp;&nbsp;"Ne razumem."
<BR>&nbsp;&nbsp;&nbsp;&nbsp;&nbsp;"Ni ja. Ali to je misao mog sna kada upotrebljavam nož."
<BR>&nbsp;&nbsp;&nbsp;&nbsp;&nbsp;"Oh." Stiulgar je razumeo upotrebljavanje noža. Duboko je uvukao vazduh. "Koja je druga staza?"
<BR>&nbsp;&nbsp;&nbsp;&nbsp;&nbsp;"Gani i ja sklapamo brak radi potvrđivanja atreidske loze."
<BR>&nbsp;&nbsp;&nbsp;&nbsp;&nbsp;"Gaaa!" Stilgar je ispustio vazduh u žestokom izrazu gađenja.
<BR>&nbsp;&nbsp;&nbsp;&nbsp;&nbsp;"U stara vremena, bilo je uobičajeno da kraljevi i kraljice to čine", reče Leto. "Gani i ja smo odlučili da se nećemo sparivati."
<BR>&nbsp;&nbsp;&nbsp;&nbsp;&nbsp;"Upozoravam vas da se čvrsto pridržavate te odluke!" U Stilgarovom glasu se osetila smrtna pretnja. Po slobodnjačkom zakonu, incest se kažnjavao pogubljenjem na visećem tronošcu. Pročistio je grlo i upitao: "A treča staza?"
<BR>&nbsp;&nbsp;&nbsp;&nbsp;&nbsp;"Naznačava mi da svedem svog oca do ljudskih razmera."
<BR>&nbsp;&nbsp;&nbsp;&nbsp;&nbsp;"Muad'Dib je bio moj prijatelj", promrmlja Stilgar.
<BR>&nbsp;&nbsp;&nbsp;&nbsp;&nbsp;"Bio je tvoj bog! Moram da ga lišim božanske svetosti."
<BR>&nbsp;&nbsp;&nbsp;&nbsp;&nbsp;Stilgar je okrenuo leđa pustinji, nemo posmatrajući oazu voljenog Sieč Tabra. Ovakvi razgovori uvek su ga obespokojavali.
<BR>&nbsp;&nbsp;&nbsp;&nbsp;&nbsp;Leto je osetio tegobnost Stilgarove kretnje. Bio je u jakom iskušenju da izbegne važne stvari koje su se ovde morale izreći. Mogli su da razgovaraju još pola dana, krećući se od posebnog do apstraktnog, a da ih to odvuče od pravih odluka, od neposrednih nužnosti sa kojima su bili suočeni. Nije bilo mesta sumnji da Kuća Korino predstavlja stvarnu pretnju stvarnim životima - njegovom sopstvenom i Ganiminom. Ali sve što je imao na umu da sada uradi moralo je da bude izvagano i provereno prema skrivenim nužnostima. Stilgar je jednom glasao za ubistvo Farad'na, predlažući podmuklu upotrebu čaumurkija: otrov dodat piću. Za Farad'na se znalo da neobično voli određene vrste slatkog likera. Tako nešto se nije moglo dozvoliti.
<BR>&nbsp;&nbsp;&nbsp;&nbsp;&nbsp;"Ako umrem ovde, Stil", reče Leto. "moraš da se čuvaš Alije. Ona više nije tvoj prijatelj."
<BR>&nbsp;&nbsp;&nbsp;&nbsp;&nbsp;"Šta znači ovo naklapanje o smrti i tvojoj tetki?" Sada se Stilgar uistinu ražestio. Ubiti gospa Džesiku! Čuvati se Alije! Umreti na ovom mestu!
<BR>&nbsp;&nbsp;&nbsp;&nbsp;&nbsp;"Mali ljudi menjaju svoja lica na njenu zapovest", reče Leto. "Vladar ne mora da bude prorok, Stil. Čak ni nalik na boga. Jedino je važno da vladar bude osetljiv. Doveo sam te ovde da bismo razjasnili šta je potrebno našem Carstvu. Potrebna mu je dobra vladavina. Ona ne zavisi od zakona ili prethodnika, već od ličnih osobina onoga koji vlada."
<BR>&nbsp;&nbsp;&nbsp;&nbsp;&nbsp;"Namesništvo sasvim dobro izlazi na kraj sa svojim carskim dužnostima", reče Stilgar. "Kada ti postaneš punoletan..."
<BR>&nbsp;&nbsp;&nbsp;&nbsp;&nbsp;"Ja jesam punoletan! Ja sam ovde najstarija osoba! U odnosu na mene ti si samo kenjkavo detence. Mogu da se setim vremena od pre više od pedeset vekova. Ha! Čak mogu da se setim kada smo mi, Slobodnjaci, bili na Darkgrodu."
<BR>&nbsp;&nbsp;&nbsp;&nbsp;&nbsp;"Šta ti treba da se poigravaš ovakvim maštarijama?" ozbiljno je upitao Stilgar, odlučnim tonom.
<BR>&nbsp;&nbsp;&nbsp;&nbsp;&nbsp;Leto je sam sebi klimnuo glavom. Zaista, šta mu to treba. Čemu priča o njegovim sećanjima na te davne vekove. Ovovremenski Slobodnjaci bili su njegov neposredan problem. Većina njih bili su još samo poluukroćeni divljaci, skloni da se nasmeju nesrećnoj nevinosti.
<BR>&nbsp;&nbsp;&nbsp;&nbsp;&nbsp;"Kris-nož se rastvori prilikom smrti svog vlasnika", reče Leto. "Muad'Dib se rastvorio. Zašto su Slobodnjaci još živi?"
<BR>&nbsp;&nbsp;&nbsp;&nbsp;&nbsp;Bila je ovo jedna od onih iznenadnih promena toka misli koje su toliko zbunjivale Stilgara. Osetio je privremenu tupost. Ovakve reči su sadržavale značenje, ali mu je njihov smer izmicao.
<BR>&nbsp;&nbsp;&nbsp;&nbsp;&nbsp;"Od mene se očekuje da budem Car, ali ja moram da budem sluga", reče Leto. Pogledao je Stilgara preko ramena. "Moj deda, po kome sam dobio ime, uneo je nove reči u svoj grb, kada je stigao ovde na Dinu: 'Ovde sam, ovde ostajem.'"
<BR>&nbsp;&nbsp;&nbsp;&nbsp;&nbsp;"On nije imao izbora", reče Stilgar.
<BR>&nbsp;&nbsp;&nbsp;&nbsp;&nbsp;"Vrlo dobro, Stil. Ni ja ga nemam. Trebalo bi da budem Car po rođenju, po sposobnosti svog razumevanja, po svemu što je ušlo u moju sazdanost. Ja čak znam šta Carstvo zahteva: dobru vladavinu."
<BR>&nbsp;&nbsp;&nbsp;&nbsp;&nbsp;"Naib ima jedno starinsko značenje", reče Stilgar. "To je 'sluga sieča'."
<BR>&nbsp;&nbsp;&nbsp;&nbsp;&nbsp;"Sećam se tvog vaspitanja, Stil", reče Leto. "Da bi imalo primernu vlast, pleme mora da poznaje načine kako da izabere ljude u čijim životima se ogleda način na koji bi vlast trebalo da se ponaša."
<BR>&nbsp;&nbsp;&nbsp;&nbsp;&nbsp;Iz dubine svoje slobodnjačke duše, Stilgar reče: "Ponećeš carski plašt ako tome budeš dorastao! Prethodno moraš da dokažeš da si u stanju da se ponašaš po uzoru na vladara!"
<BR>&nbsp;&nbsp;&nbsp;&nbsp;&nbsp;Sasvim neočekivano, Leto se nasmejao. Zatim reče: "Da li sumnjaš u moje poštenje, Stil?"
<BR>&nbsp;&nbsp;&nbsp;&nbsp;&nbsp;"Naravno da ne."
<BR>&nbsp;&nbsp;&nbsp;&nbsp;&nbsp;"Na pravo koje mi pripada po rođenju?"
<BR>&nbsp;&nbsp;&nbsp;&nbsp;&nbsp;"Ti si onaj koji si."
<BR>&nbsp;&nbsp;&nbsp;&nbsp;&nbsp;"I ako činim ono što se od mene očekuje, onda je to mera mog poštenja, a?"
<BR>&nbsp;&nbsp;&nbsp;&nbsp;&nbsp;"Takav je slobodnjački običaj."
<BR>&nbsp;&nbsp;&nbsp;&nbsp;&nbsp;"Dakle, ja ne mogu da imam unutrašnja osećanja koja bi upravljala mojim ponašanjem?"
<BR>&nbsp;&nbsp;&nbsp;&nbsp;&nbsp;"Ne shvatam šta..."
<BR>&nbsp;&nbsp;&nbsp;&nbsp;&nbsp;"Ako se uvek ponašam kako dolikuje, bez obzira na to koliko me košta što potiskujem vlastite želje, onda je to mera za mene."
<BR>&nbsp;&nbsp;&nbsp;&nbsp;&nbsp;"To je suština samokontrole, dečače."
<BR>&nbsp;&nbsp;&nbsp;&nbsp;&nbsp;"Dečače!" Leto je zavrteo glavom. "Ah, Stil, pribavio si mi ključ za racionalnu etiku vladavine. Moram da budem postojan i da mi svako delanje vuče korene iz tradicija prošlosti."
<BR>&nbsp;&nbsp;&nbsp;&nbsp;&nbsp;"To je ispravno."
<BR>&nbsp;&nbsp;&nbsp;&nbsp;&nbsp;"Ali moja prošlost doseže dalje od tvoje!"
<BR>&nbsp;&nbsp;&nbsp;&nbsp;&nbsp;"Kakva razlika..."
<BR>&nbsp;&nbsp;&nbsp;&nbsp;&nbsp;"Kod mene ne postoji prvo lice jednine, Stil. Ja sam mnogostruka ličnost sa pamćenjima tradicija koje su starije no što možeš da zamisliš. To je moje breme, Stil. Upravljen sam ka prošlosti. Ja sam abrim sa urođenim znanjem koje odoleva novini i promeni. Pa ipak, Muad'Dib je sve ovo promenio." Pokazao je prema pustinji, mašući rukom kao da je hteo da obuhvati Zaštitni Zid iza sebe.
<BR>&nbsp;&nbsp;&nbsp;&nbsp;&nbsp;Stilgar se okrenuo i zagledao se u Zaštitni Zid. Jedno selo bilo je sagrađeno podno zida još za Muad'Dibovog vremena; tamo su se nalazile kuće koje su služile kao skrovišta grupi planetologa koji su doprinosili da se biljni svet raširi pustinjom. Stilgar je netremice posmatrao ovo delo čovekovog bespravnog remećenja predela. Promena? Da. U tom selu je postojala ustrojenost, tačnost koja ga je vređala. Stajao je mirno, ne obraćajući pažnju na svrab peščanih čestica ispod svog pustinjskog odela. Selo je predstavljalo uvredu onoga što je ova planeta nekada bila. Stilgar je odjedanput poželeo da se podigne silan ciklon koji bi preskočio dine i zbrisao to mesto. Njegovo telo uzdrhta od snažnog unutrašnjeg doživljaja.
<BR>&nbsp;&nbsp;&nbsp;&nbsp;&nbsp;Leto reče: "Jesi li primetio, Stil, da se nova pustinjska odela aljkavo izrađuju? Gubitak vode je previsok."
<BR>&nbsp;&nbsp;&nbsp;&nbsp;&nbsp;Stilgar se u poslednjem trenutku suzdržao od pitanja: Zar ja to nisam rekao? Umesto toga reče: "Naši ljudi postaju sve zavisniji od pilula."
<BR>&nbsp;&nbsp;&nbsp;&nbsp;&nbsp;Leto klimnu glavom. Pilule su menjale telesnu temperaturu, smanjujući gubljenje vode. Bile su jeftinije i lagodnije od pustinjskih odela. Ali one su korisniku zadavale teškoće druge vrste, između ostalog sklonost ka usporavanju brzine reagovanja i povremeno zamagljenje vida.
<BR>&nbsp;&nbsp;&nbsp;&nbsp;&nbsp;"Jesmo li zato došli ovamo?" upitao je Stilgar. "Da raspravljamo o izradi pustinjskih odela?"
<BR>&nbsp;&nbsp;&nbsp;&nbsp;&nbsp;"Zašto da ne?" upitao je Leto. "Kad već ti nećeš da se suočiš sa stvarima o kojima ja moram da govorim."
<BR>&nbsp;&nbsp;&nbsp;&nbsp;&nbsp;"Zbog čega moram da se čuvam tvoje tetke?" U njegovom glasu se osećao prizvuk srdžbe.
<BR>&nbsp;&nbsp;&nbsp;&nbsp;&nbsp;"Zato što se ona koristi drevnom slobodnjačkom željom da se odupire promeni, a s druge strane se sprema da donese promenu koja je jezivija no što možeš da zamisliš."
<BR>&nbsp;&nbsp;&nbsp;&nbsp;&nbsp;"Od maloga praviš veliko? Ona je primeran Slobodnjak."
<BR>&nbsp;&nbsp;&nbsp;&nbsp;&nbsp;"Ah, onda se taj primeran Slobodnjak pridržava običaja iz prošlosti, a ja posedujem prastaru prošlost. Kada bih pustio na volju toj sklonosti, zahtevao bih zatvorena društva, potpuno zavisna od svetih običaja iz prošlosti. Morao bih da nadzirem raseljavanja, obrazlažući da to podstiče nove ideje, a nove ideje su pretnja celokupnom ustrojstvu života. Svaki mali planetni grad bi krenuo svojim vlastitim putem, postajući ono što želi. Carstvo bi se najposle raspalo pod težinom svojih različitosti."
<BR>&nbsp;&nbsp;&nbsp;&nbsp;&nbsp;Stilgar je pokušao da proguta pljuvačku suvim grlom. Ovo su bile reči koje je Muad'Dib svojevremeno mogao da izusti. U njima se mogao čuti njegov zvon. Bile su paradoksalne, zastrašujuće. Ali ako bi se dozvolila ma kakva promena... Zavrteo je glavom.
<BR>&nbsp;&nbsp;&nbsp;&nbsp;&nbsp;"Prošlost može da ukaže na ispravan način ponašanja ukoliko živiš u prošlosti, Stil, ali okolnosti se menjaju."
<BR>&nbsp;&nbsp;&nbsp;&nbsp;&nbsp;Stilgar je jedino mogao da se složi da su se okolnosti zaista promenile. Kako je, dakle, valjalo, ponašati se? Gledao je preko Leta, posmatrajući pustinju, a ne videći je. Muad'Dib je tuda koračao. Ravnica je, sada kada se sunce visoko uspelo, postala pozornica zlatastih i purpurnih senki i peščanih potočića okrunjenih parom prašine. Prašnjava magla koja se obično nadvijala nad Habanija Grebenom sada se videla na velikoj udaljenosti, a pustinja koja se donde prostirala nudila je njegovim očima prizor dina koje su se smanjivale, previjajući se jedna u drugu. Kroz dimljivo svetlucanje vreline nazirao je biljke kako se gmizavo prostiru od ivice pustinje. Muad'Dib je učinio da život nikne na tom pustom mestu. Mogli su se videti bakarni, zlatni, crveni, žuti, riđi i žućkastomrki cvetovi, zatim sivozeleno lišće, bodlje i oštre senke ispod žbunja. Pomeranje letnje žege činilo je da senke trepću i podrhtavaju u vazduhu.
<BR>&nbsp;&nbsp;&nbsp;&nbsp;&nbsp;Stilgar posle dužeg ćutanja reče: "Ja sam samo vođa Slobodnjaka; ti si Vojvodin sin."
<BR>&nbsp;&nbsp;&nbsp;&nbsp;&nbsp;"Ne znajući šta govoriš, rekao si to", obrati mu se Leto.
<BR>&nbsp;&nbsp;&nbsp;&nbsp;&nbsp;Stilgar se smrče. Jednom pre mnogo vremena Muad'Dib ga je na ovaj način pokudio.
<BR>&nbsp;&nbsp;&nbsp;&nbsp;&nbsp;"Sećaš se toga, zar ne, Stil?" upita Leto. "Nalazili smo se ispod Habanija Grebena i sardaukarski starešina - pamtiš ga: Aramšam? Ubio je svog prijatelja da bi spasao sebe. Ti si nekoliko puta tog dana upozoravao na opasnost opraštanja života Sardaukarima koji su videli naše tajne metode. Najzad si izjavio da će oni zasigurno odati ono što su videli; moraju biti ubijeni. A moj otac ti je na to kazao: 'Ne znajući šta govoriš, rekao si to.' I ti si se uvredio. Odgovorio si mu da si samo prost vođa Slobodnjaka. Vojvode su dužne da znaju važnije stvari."
<BR>&nbsp;&nbsp;&nbsp;&nbsp;&nbsp;Stilgar je piljio naniže u Leta. Nalazili smo se ispod Habanija Grebena! Mi! Ovo... ovo dete, koje u to vreme nije bilo čak ni začeto, znalo je, tačno do sitnice, šta se zbilo, podrobnosti koje su mogle da budu poznate jedino onom koji je tamo bio prisutan. Bio je to samo još jedan dokaz da o ovoj atreidskoj deci nije valjalo suditi prema običnim merilima.
<BR>&nbsp;&nbsp;&nbsp;&nbsp;&nbsp;"Sada me saslušaj", reče Leto. "Ako umrem ili nestanem u pustinji, ti treba da pobegneš iz Sieč Tabra. Naređujem ti to. Dužan si da povedeš Gani i..."
<BR>&nbsp;&nbsp;&nbsp;&nbsp;&nbsp;"Ti još nisi moj Vojvoda! Ti si jedno... jedno dete!"
<BR>&nbsp;&nbsp;&nbsp;&nbsp;&nbsp;"Ja sam odrastao čovek u dečjem telu", reče Leto. Pokazao je na uzanu pukotinu na stenama ispod njih. "Ako ovde umrem, to će biti na onom mestu. Videćeš krv. Po tome ćeš znati. Povedi moju sestru i..."
<BR>&nbsp;&nbsp;&nbsp;&nbsp;&nbsp;"Udvostručiću tvoju stražu", reče Stilgar. "Ovde više nećeš dolaziti. Idemo sad i..."
<BR>&nbsp;&nbsp;&nbsp;&nbsp;&nbsp;"Stil! Ne možeš me zadržati. Priseti se još jednom onog časa kod Habanija Grebena. Sećaš li se? Veštački gmizavac je ležao na pesku, a veliki Tvorac se približavao. Nije postojao način da se gmizavac spase od crva. A moj otac je bio ljut što nije mogao da spase gmizavca. Međutim, Gurni je bio u stanju da misli samo na ljude koje je izgubio u pesku. Sećaš se šta je rekao: 'Tvoj otac bi bio pre zabrinut za ljude koje nije mogao da spase.' Stil, nalažem ti da spaseš ljude. Oni su važniji od stvari. A Gani je najdragocenija od svih jer, bez mene, ona je jedina nada za Atreide."
<BR>&nbsp;&nbsp;&nbsp;&nbsp;&nbsp;"Neću više ni reč da čujem", reče Stilgar. Okrenuo se i počeo da se spušta niz stene u pravcu oaze na drugoj strani peska. Čuo je kako ga Leto sledi. Baš u tom trenutku Leto ga je prestigao i osvrnuvši se rekao: "Jesi li primetio, Stil, kako su mlade žene lepe ove godine?"
</P></TD></TR></TABLE>
<P class="next">
<A HREF=p18.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
