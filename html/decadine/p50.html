<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>50.
<P>&nbsp;&nbsp;&nbsp;&nbsp;&nbsp;Budućnost predviđanja ne može uvek da bude utvrđena pravilima iz prošlosti. Niti bitisanja upliću se u skladu sa mnogim nepoznatim zakonima. Predviđanje budućnosti neizostavno zahteva sopstvena pravila. Ono neće da se saobrazi propisima Zensunija, niti propisima nauke. Predviđanje gradi relativnu celinu. Ono zahteva dejstvo ovog trenutka koji protiče, uz stalno opominjanje da se ne može svaka nit utkati u tkaninu prošlosti.
<BR>
<BR>&nbsp;&nbsp;&nbsp;&nbsp;&nbsp;Kalima: Reči Muad'Diba, Šulohski komentar
<BR>
<BR>&nbsp;&nbsp;&nbsp;&nbsp;&nbsp;Muric je sa uvežbanom lakoćom doveo ornitopter iznad Šuloha. Leto je, sedeći pored njega, osećao prisustvo naoružanog Behaleta iza njih. Od sad pa nadalje sve je počivalo na poverenju i tankoj niti njegove vizije koje se on tako čvrsto držao. Ako je bila pogrešna Alahu akbar. Ponekad se moralo pokoriti dubljoj zapovesti.
<BR>&nbsp;&nbsp;&nbsp;&nbsp;&nbsp;Usamljeni strmi breg Šuloha delovao je upečatljivo u ovoj pustinji. Činjenica, da je njegovo prisustvo ovde na ovoj planeti ostalo neobeleženo govorila je o mnogim podmićivanjima i mnogim ubistvima, o mnogim zaštitnicima na uticajnim položajima. Leto je, u srcu Šuloha, mogao da vidi jedno udubljenje uokvireno stenovitim zidom sa slepim kanjonima koji su vodili naniže do njega. Gusto rastinje slanog žbunja ocrtavalo je donje ivice kanjona. Odmah iza toga prostirao se unutrašnji krug lepezastih palmi, što je govorilo o obilju vode na ovom mestu. Proste građevine od pruća zelenog žbunja i začinskih vlakana bile su podignute podalje od lepezastih palmi. Građevine su ličile na zelenu dugmad rasutu po pesku. Ovde su, po svoj prilici, živeli izgnani među Izgnanima, oni koji nisu mogli niže da padnu osim u smrt.
<BR>&nbsp;&nbsp;&nbsp;&nbsp;&nbsp;Muric se prizemljio u udubljenje u blizini podnožja jednog od kanjona. Jedna zgrada stajala je izdvojena na pesku pravo ispred toptera: krovinjara od pustinjske puzavice i bejato lišća, sva išpartana nalemljenim začinskim materijalom. Bila je to živa kopija prvih neotesanih pustinjskih šatora i svedočila je o poniženju izvesnih žitelja Šuloha. Leto je znao da je ovo mesto moralo da propušta vlagu i po svoj prilici bilo puno noćnih krvožednih insekata iz obližnjeg čestara. Ovako je, znači, njegov otac živeo. I sirota Sabiha. Ovde je imala da iskusi svoju kaznu.
<BR>&nbsp;&nbsp;&nbsp;&nbsp;&nbsp;Po Muricovoj naredbi, Leto se izvukao iz toptera, skočio na pesak i uputio se prema kolibi. Dalje, prema kanjonu, video je ljude koji su radili među palmama. Delovali su otrcano, bedno, a činjenica da su jedva obratili pažnju na njega i topter mnogo je kazivala o potlačenosti koja je ovde vladala. Leto je uspeo da zapazi kamenu ivicu kanata iza radnika, a osećaj vlage u vazduhu nije se mogao pogrešno protumačiti: nepokrivena voda. Prolazeći pored kolibe, Leto je video da je bila gruba baš koliko je i očekivao. Produžio je do kanata, pogledao dole i primetio kovitlanje ribe grabljivice u tamnoj struji. Radnici su, izbegavajući njegov pogled, nastavili da odnose pesak sa linije pukotina u steni.
<BR>&nbsp;&nbsp;&nbsp;&nbsp;&nbsp;Muric je prišao Letu sa leđa i rekao: "Stojiš na granici između ribe i crva. Svaki od ovih kanjona ima svog crva. Ovaj kanat je otvoren i upravo se spremamo da uklonimo ribe da bismo privukli peščane pastrmke."
<BR>&nbsp;&nbsp;&nbsp;&nbsp;&nbsp;"Naravno", reče Leto. "Držite farmu. Prodajete peščane pastrmke i crve izvan planete."
<BR>&nbsp;&nbsp;&nbsp;&nbsp;&nbsp;"To je bio Muad'Dibov savet!"
<BR>&nbsp;&nbsp;&nbsp;&nbsp;&nbsp;"Znam. Ali nijedan od vaših crva ili bilo koja od peščanih pastrmki ne može dugo da se održi u životu izvan Dine."
<BR>&nbsp;&nbsp;&nbsp;&nbsp;&nbsp;"Ne, zasad", reče Muric. "Ali jednoga dana..."
<BR>&nbsp;&nbsp;&nbsp;&nbsp;&nbsp;"Ni za deset hiljada godina", reče Leto. Okrenuo se da bi osmotrio pometnju na Muricovom licu. Pitanja su tuda proticala kao voda u kanatu. Da li je ovaj Muad'Dibov sin zaista mogao da čita budućnost? Neki su još verovali da je Muad'Dib to činio, ali... kako je jedna takva stvar mogla da se utvrdi?
<BR>&nbsp;&nbsp;&nbsp;&nbsp;&nbsp;Uto se Muric obrnuo i poveo ga natrag prema kolibi. Otvorio je prost ulazni zatvarač i pokazao rukom Letu da uđe. Naspram daljeg zida gorela je lampa na začinsko ulje, a jedna majušna prilika čučala je ispod nje, leđima okrenuta vratima. Sagorevajuće ulje je odavalo težak miris cimeta.
<BR>&nbsp;&nbsp;&nbsp;&nbsp;&nbsp;"Poslali su novu robinju da se stara o Muad'Dibovom sinu", podsmehnuo se Muric. "Ako bude valjano služila, mogla bi da, za neko vreme, sačuva svoju vodu." Stao je oči u oči sa Letom. "Neki misle da je loše uzimati ovakvu vodu. Ti raspušteni Slobodnjaci sada gomilaju hrpe đubreta u svojim gradovima! Hrpe đubreta! Kada je ikada ranije Dina videla hrpe đubreta! Kada nam u ruke dopadnu ovakvi poput ove..." Načinio je pokret u pravcu prilike ispod lampe. "...obično su poludivlji od straha, izgubljeni za svoj soj, a nikada prihvaćeni od strane pravih Slobodnjaka. Razumeš li me Leto-Batig?"
<BR>&nbsp;&nbsp;&nbsp;&nbsp;&nbsp;"Razumem te." Zgurena figura se nije pomerila.
<BR>&nbsp;&nbsp;&nbsp;&nbsp;&nbsp;"Govoriš o tome da bi nas vodio", reče Muric. "Slobodnjake vode ljudi koji su ogrezli u krv. U šta bi ti mogao da nas povedeš?"
<BR>&nbsp;&nbsp;&nbsp;&nbsp;&nbsp;"Kralizec", reče Leto, ne skidajući oči sa zgurene prilike.
<BR>&nbsp;&nbsp;&nbsp;&nbsp;&nbsp;Muric je zinuo u njega, nabravši obrve iznad svojih očiju boje indiga. Kralizec? To nije bio samo rat ili revolucija; to je bila tajfinska bitka. Reč je poticala iz najstarijih slobodnjačkih legendi: bitka na kraju vaseljene. Kralizec?
<BR>&nbsp;&nbsp;&nbsp;&nbsp;&nbsp;Visoki Slobodnjak je grčevito stiskao grlo. Ovaj vrag je bio nepredvidljiv poput nekog gradskog dendija! Muric se okrenuo prema zgurenoj figuri. "Ženo! Liban vahid!" naredio je. Donesi nam začinskog pića!
<BR>&nbsp;&nbsp;&nbsp;&nbsp;&nbsp;Oklevala je. "Učini kako ti je naložio, Sabiha", reče Leto.
<BR>&nbsp;&nbsp;&nbsp;&nbsp;&nbsp;Skočila je na noge, u pometnji. Zurila je u njega, nemoćna da skine pogled sa njegovog lica.
<BR>&nbsp;&nbsp;&nbsp;&nbsp;&nbsp;"Poznaješ ovu?" upitao je Muric.
<BR>&nbsp;&nbsp;&nbsp;&nbsp;&nbsp;"Ona je Namrijeva nećakinja. Ogrešila se o Jakarutu i oni su je poslali tebi."
<BR>&nbsp;&nbsp;&nbsp;&nbsp;&nbsp;"Namri? Ali..."
<BR>&nbsp;&nbsp;&nbsp;&nbsp;&nbsp;"Liban vahid", reče Leto.
<BR>&nbsp;&nbsp;&nbsp;&nbsp;&nbsp;Projurila je pored njih, provalila ulazni zatvarač i oni začuše zvuk stopala koja su trčala.
<BR>&nbsp;&nbsp;&nbsp;&nbsp;&nbsp;"Neće daleko stići", reče Muric. Dotakao je prstom ivicu nosa. "Namrijev rod, a? Zanimljivo. Šta je to zgrešila?"
<BR>&nbsp;&nbsp;&nbsp;&nbsp;&nbsp;"Dozvolila je da pobegnem." Rekavši to, okrenuo se i pošao za njom. Našao ju je kako stoji na rubu kanata. Stao je uz nju i spustio pogled na vodu. Ptice su se nahodile u obližnjim lepezastim palmama i čuo je njihove poklike, lepet krila. Radnici su, pomerajući pesak, proizvodili zvuke struganja. Međutim, on je, kao i Sabiha, gledao dole, duboko u vodu i njene odbleske. Uglovima očiju video je male plave dugorepe papagaje u krošnjama palmi. Jedan od njih je preleteo kanat i on opazi njegov odblesak u srebrnastom kovitlanju ribe, što se sve zajedno slilo kao da su ptice i ribe plivale po istom nebeskom svodu.
<BR>&nbsp;&nbsp;&nbsp;&nbsp;&nbsp;Sabiha je pročistila grlo.
<BR>&nbsp;&nbsp;&nbsp;&nbsp;&nbsp;"Mrziš me", reče Leto.
<BR>&nbsp;&nbsp;&nbsp;&nbsp;&nbsp;"Osramotio si me. Osramotio si me pred mojim narodom. Održali su Isnad i poslali me ovde da izgubim svoju vodu. Sve zbog tebe!"
<BR>&nbsp;&nbsp;&nbsp;&nbsp;&nbsp;Muric se nasmejao odmah iza njihovih leđa. "Sad ti je jasno, Leto-Batig da naša Duhovna Reka ima mnogo pritoka."
<BR>&nbsp;&nbsp;&nbsp;&nbsp;&nbsp;"Ali moja voda teče vašim venama", reče Leto, okrećući se. "To nije pritoka. Sabiha je suđenica iz moje vizije i ja je pratim. Pobegao sam preko pustinje da bih pronašao svoju budućnost ovde u Šulohu."
<BR>&nbsp;&nbsp;&nbsp;&nbsp;&nbsp;"Ti i..." Pokazao je na Sabihu i zabacio glavu grohotom se nasmejavši.
<BR>&nbsp;&nbsp;&nbsp;&nbsp;&nbsp;"Neće biti onako kako bi i jedan od vas mogao da poveruje", reče Leto. "Zapamti to, Muric. Pronašao sam otiske stopala mog crva." U tom trenutku je osetio kako mu suze naviru na oči.
<BR>&nbsp;&nbsp;&nbsp;&nbsp;&nbsp;"Daruje vodu mrtvima", prošapta Sabiha.
<BR>&nbsp;&nbsp;&nbsp;&nbsp;&nbsp;Čak je i Muric sa strahopoštovanjem zurio u njega. Slobodnjaci nikad nisu plakali sem ako u pitanju nije bilo najdublje darivanje duše. Gotovo zbunjen, Muric je začepio usta, i navukao svoju džebala kapuljaču nisko preko obrva.
<BR>&nbsp;&nbsp;&nbsp;&nbsp;&nbsp;Leto je, netremice gledajući preko njega, rekao: "Ovde u Šulohu još se mole za rosu na ivici pustinje. Idi, Muric, i moli se za Kralizec. Obećavam ti da će doći."
</P></TD></TR></TABLE>
<P class="next">
<A HREF=p51.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
