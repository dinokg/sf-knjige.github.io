<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>61.
<P>&nbsp;&nbsp;&nbsp;&nbsp;&nbsp;Muad' Dib nam je dao posebnu vrstu znanja o proročkom uvidu, o ponašanju koje okružuje takav uvid i njegov uticaj na događaje koji su viđeni da dolaze 'po redu'. (To jest, događaji određeni da se dese u jednom povezanom sistemu koji prorok otkriva i tumači.) Kao što je na drugom mestu bilo primećeno, takvo uviđanje dejstvuje kao sopstvena zamka za samog proroka. On može da postane žrtva onoga što zna - što je relativno uobičajena ljudska slabost. Opasnost leži u tome da oni koji predviđaju stvarne događaje mogu da predvide polarizujući efekt što je posledica preterane popustljivosti prema njihovoj vlastitoj istini. Oni su skloni da zaborave da ništa u jednoj polarizovanoj vaseljeni ne može da postoji, a da njegova suprotnost nije prisutna.
<BR>
<BR>&nbsp;&nbsp;&nbsp;&nbsp;&nbsp;Predviđajuća Vizija, od Hark al-Ada
<BR>
<BR>&nbsp;&nbsp;&nbsp;&nbsp;&nbsp;Vetrom nošeni pesak lebdeo je iznad horizonta, pomračujući izlazeće sunce. U senkama dina pesak je bio hladan. Leto je stajao izvan kruga palmi i posmatrao pustinju. Osećao je prašinu i miris bodljikavih biljaka, čuo jutarnje glasove ljudi i životinja. Slobodnjaci nisu zadržali nikakav kanat na ovom mestu. Imali su nužan minimum okućnih zasada koje su žena zalivale noseći vodu u kožnim mešinama. Njihova hvataljka vlage bila je krhka naprava, koju su olujni vetrovi lako uništavali, ali koja se lako dala obnoviti.
<BR>&nbsp;&nbsp;&nbsp;&nbsp;&nbsp;Tegobnost, stroga zabrana trgovine začinom i pustolovnost sačinjavali su ovdašnji način života. Ovi Slobodnjaci su još verovali da je raj bio zvuk tekuće vode, ali su negovali jedan prastari pojam Slobode koji je i Leto delio.
<BR>&nbsp;&nbsp;&nbsp;&nbsp;&nbsp;Sloboda je stanje usamljenosti, pomislio je.
<BR>&nbsp;&nbsp;&nbsp;&nbsp;&nbsp;Leto je doveo u red prevoje svoje bele odeće koja je pokrivala njegovo živo pustinjsko odelo. Mogao je da oseti kako ga je opna od peščanih pastrmki izmenila i, kad god je imao ovaj doživljaj, bio je primoran da savlađuje duboko osećanje gubitka. On više nije bio potpuno ljudsko biće. Čudne stvari plivale su u njegovoj krvi. Treplje peščanih pastrmki prodrle su u svaki njegov organ, podešavajući ga i menjajući. Peščane pastrmke su se i same menjale i prilagođavale. Ali Leto se, znajući ovo, osećao trzan starim nitima svoje izgubljene ljudske prirode, a njegov život uhvaćen u iskonske patnje čija je davnašnja neprekidnost bila razbijena. Znao je, međutim, za klopku u povlađivanju ovakvom osećanju. Znao je to dobro.
<BR>&nbsp;&nbsp;&nbsp;&nbsp;&nbsp;Pusti da se budućnost sama po sebi dogodi, pomislio je. Jedino pravilo koje upravlja stvaralaštvom jeste sam čin stvaranja.
<BR>&nbsp;&nbsp;&nbsp;&nbsp;&nbsp;Bilo je teško odvojiti pogled od peska, dina - te neizmerne praznine. Ovde na rubu peska ležalo je nekoliko stena, ali su one vodile uobrazilju napolje u vetrove, prašinu, do raštrkanih i usamljenih biljaka i životinja, do dina koje su se stapale sa dinama, a pustinje sa pustinjama.
<BR>&nbsp;&nbsp;&nbsp;&nbsp;&nbsp;Iza njegovih leđa dopro je zvuk svirale koja je pratila jutarnju molitvu, pojanje za vlagu koje je sada spretno bilo preinačeno u serenadu novom Šai-Huludu. Ovo saznanje je u Letovoj svesti muzici pridavalo osećanje večne usamljenosti.
<BR>&nbsp;&nbsp;&nbsp;&nbsp;&nbsp;Mogao bih jednostavno da odem u tu pustinju, pomislio je.
<BR>&nbsp;&nbsp;&nbsp;&nbsp;&nbsp;U tom slučaju sve bi se promenilo. Jedan pravac bi bio jednako dobar kao i drugi. Već je naučio da vodi život slobodan od posedovanja. Uglačao je slobodnjačku mistiku do strahovite zaoštrenosti: sve što je uzimao za sebe bilo je neophodno, a to je bilo sve što je uzimao. Ali on ništa nije nosio osim odela na plećima, atreidskog prstena u obliku jastreba skrivenog u naborima odela i kože-koja-nije-bila-njegova-vlastita.
<BR>&nbsp;&nbsp;&nbsp;&nbsp;&nbsp;Bilo bi lako otići odavde.
<BR>&nbsp;&nbsp;&nbsp;&nbsp;&nbsp;Jedna kretnja visoko na nebu privukla je njegovu pažnju: ukošeni krajevi rastvorenih krila ukazivali su na lešinara. Ovaj prizor ispunio je njegove grudi bolom. Poput divljih Slobodnjaka, lešinari su živeli na ovom tlu, jer su tu bili rođeni. Nisu znali ni za šta bolje. Pustinja ih je učinila onakvim kakvi su bili.
<BR>&nbsp;&nbsp;&nbsp;&nbsp;&nbsp;Međutim, jedan drugačiji slobodnjački soj nicao je idući za Muad'Dibovim i Alijinim tragom. Zbog njih nije mogao sebi da dozvoli da ode u pustinju kao što je njegov otac nekad učinio. Leto se podsetio Ajdahovih reči iz njegove mladosti: "Ovi Slobodnjaci! Oni su veličanstveno puni života. Nikad nisam sreo nijednog pohlepnog Slobodnjaka."
<BR>&nbsp;&nbsp;&nbsp;&nbsp;&nbsp;Sada je bilo mnogo pohlepnih Slobodnjaka.
<BR>&nbsp;&nbsp;&nbsp;&nbsp;&nbsp;Talas tuge prešao je Letom. Bio se obavezao pravcem koji je sve to mogao da izmeni, ali po užasnu cenu. A upravljanje tim pravcem postajalo je sve teže što su se približavali vrtlogu.
<BR>&nbsp;&nbsp;&nbsp;&nbsp;&nbsp;Kralizec, Tajfunska Bitka, čekali su ih u bidućnosti... ali Kralizec ili nešto gore bilo bi cena pogrešnog koraka.
<BR>&nbsp;&nbsp;&nbsp;&nbsp;&nbsp;Iza Leta se začuše glasovi, a onda se izdvoji jasan, piskutav glas nekog deteta koje reče: "Evo ga ovde."
<BR>&nbsp;&nbsp;&nbsp;&nbsp;&nbsp;Leto se okrenuo.
<BR>&nbsp;&nbsp;&nbsp;&nbsp;&nbsp;Propovednik je predvođen detetom izlazio iza palmi. Zašto i dalje razmišljam o njemu kao o Propovedniku? pitao se Leto.
<BR>&nbsp;&nbsp;&nbsp;&nbsp;&nbsp;Odgovor je ležao na čistoj ploči Letovog uma: Zato što on više nije Muad'Dib, nije više Pol Atreid. Pustinja ga je učinila onakvim kakav je bio. Pustinja i šakali Jakarutua sa svojim preteranim dozama melanža i svojim stalnim izdajama. Propovednik je ostario pre vremena, ostario ne usled preziranja začina, već baš od njega.
<BR>&nbsp;&nbsp;&nbsp;&nbsp;&nbsp;"Rekli su mi da želiš da me vidiš", reče Propovednik, progovorivši kad se njegovo dete-vodič zaustavilo.
<BR>&nbsp;&nbsp;&nbsp;&nbsp;&nbsp;Leto se zagledao u dečaka iza palmi, osobu gotovo njegove visine, kod koje je strahopoštovanje bilo pomešano sa lakomom radoznalošću. Mladalačke oči su tajanstveno svetlucale iznad obrazine pustinjskog odela dečije veličine.
<BR>&nbsp;&nbsp;&nbsp;&nbsp;&nbsp;Leto mahnu rukom. "Ostavi nas."
<BR>&nbsp;&nbsp;&nbsp;&nbsp;&nbsp;U stavu dečakovih ramena se za trenutak moglo nazreti bunjenje, a onda su strahopoštovanje i urođeno slobodnjačko uvažavanje tajnosti prevagnuli. Dečak ih ostavi.
<BR>&nbsp;&nbsp;&nbsp;&nbsp;&nbsp;"Znaš li da je Farad'n ovde, na Arakisu?" upitao je Leto.
<BR>&nbsp;&nbsp;&nbsp;&nbsp;&nbsp;"Gurni mi je rekao kad me je dovezao ovamo prošle noći."
<BR>&nbsp;&nbsp;&nbsp;&nbsp;&nbsp;Propovednik je tada pomislio: Kako su hladno odmerene njegove reči. On je nalik meni iz starih dana.
<BR>&nbsp;&nbsp;&nbsp;&nbsp;&nbsp;"Suočen sam sa teškom odlukom", reče Leto.
<BR>&nbsp;&nbsp;&nbsp;&nbsp;&nbsp;"Mislio sam da si već doneo sve odluke."
<BR>&nbsp;&nbsp;&nbsp;&nbsp;&nbsp;"Znamo za tu zamku, oče."
<BR>&nbsp;&nbsp;&nbsp;&nbsp;&nbsp;Propovednik se nakašlja. Napetost mu je kazivala koliko su bili blizu razornih preokreta. Od sada se Leto nije mogao oslanjati samo na puku viziju, već na upravljanje vizijom.
<BR>&nbsp;&nbsp;&nbsp;&nbsp;&nbsp;"Potrebna ti je moja pomoć?" upitao je Propovednik.
<BR>&nbsp;&nbsp;&nbsp;&nbsp;&nbsp;"Da. Vraćam se u Araken i želim da odem tamo kao tvoj vodič."
<BR>&nbsp;&nbsp;&nbsp;&nbsp;&nbsp;"Sa kakvom svrhom?"
<BR>&nbsp;&nbsp;&nbsp;&nbsp;&nbsp;"Da li bi još jednom propovedao u Arakenu?"
<BR>&nbsp;&nbsp;&nbsp;&nbsp;&nbsp;"Možda. Postoje stvari koje im nisam rekao."
<BR>&nbsp;&nbsp;&nbsp;&nbsp;&nbsp;"Nećeš se vratiti u pustinju, oče."
<BR>&nbsp;&nbsp;&nbsp;&nbsp;&nbsp;"Ako krenem s tobom?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Uradiću onako kako ti odlučiš."
<BR>&nbsp;&nbsp;&nbsp;&nbsp;&nbsp;"Jesi li razmislio? Tamo će sa Farad'nom biti i tvoja majka."
<BR>&nbsp;&nbsp;&nbsp;&nbsp;&nbsp;"Nema sumnje."
<BR>&nbsp;&nbsp;&nbsp;&nbsp;&nbsp;Propovednik se još jednom nakašljao. Bilo je to odavanje nervoze koju Muad'Dib nikada ne bi dozvolio. Ovo telo je predugo bilo odvojeno od starog režima samodiscipline, njegov um prečesto je Jakarutu dovodio do ludila. I Propovednik je mislio da možda ne bi bilo mudro vraćati se u Araken.
<BR>&nbsp;&nbsp;&nbsp;&nbsp;&nbsp;"Ne moraš da se vratiš tamo sa mnom", reče Leto. "Ali moja sestra se tamo nalazi i ja moram da se vratim. Ti bi mogao da pođeš sa Gurnijem."
<BR>&nbsp;&nbsp;&nbsp;&nbsp;&nbsp;"A ti bi pošao sam u Araken?"
<BR>&nbsp;&nbsp;&nbsp;&nbsp;&nbsp;"Da. Moram da sretnem Farad'na."
<BR>&nbsp;&nbsp;&nbsp;&nbsp;&nbsp;"Poći ću s tobom", uzdahnuo je Propovednik.
<BR>&nbsp;&nbsp;&nbsp;&nbsp;&nbsp;Leto je tom trenutku osetio nijansu starog vizionarskog ludila u Propovednikovom držanju i zapitao se: Da li on to izvodi igru predviđanja? Ne. Nikada više nije mogao da krene tim putem. Znao je za klopku delimičnog posvećivanja. Svaka Propovednikova reč potvrđivala je da je on preneo vizije svom sinu, znajući da je sve u ovoj vaseljeni bilo unapred određeno.
<BR>&nbsp;&nbsp;&nbsp;&nbsp;&nbsp;Propovednika su sada bockale stare polarnosti. Bežao je od paradoksa do paradoksa.
<BR>&nbsp;&nbsp;&nbsp;&nbsp;&nbsp;"U tom slučaju krenućemo za nekoliko minuta", reče Leto. "Hoćeš li da saopštiš Gurniju?"
<BR>&nbsp;&nbsp;&nbsp;&nbsp;&nbsp;"Gurni ide sa nama."
<BR>&nbsp;&nbsp;&nbsp;&nbsp;&nbsp;"Želim da Gurni preživi."
<BR>&nbsp;&nbsp;&nbsp;&nbsp;&nbsp;Propovednik je tada popustio napetostima. One su bile u vazduhu oko njih, u zemlji pod njihovim nogama, pokretljiva stvar koja se ujedinjavala u ovom ne-detetu koje je bilo njegov sin. Tupi krik starih vizija čekao je u Propovednikovom grlu.
<BR>&nbsp;&nbsp;&nbsp;&nbsp;&nbsp;Ta prokleta svetost!
<BR>&nbsp;&nbsp;&nbsp;&nbsp;&nbsp;Peščani sok njegovih strahova nije se mogao izbeći. Znao je šta ih iščekuje u Arakenu. Još jednom će se upustiti u igru sa strahotnim i kobnim silama koje im nikad neće doneti mir.
</P></TD></TR></TABLE>
<P class="next">
<A HREF=p62.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
