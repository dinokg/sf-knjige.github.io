<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7. DA ZNAM DA SI DOBRO
<P>&nbsp;&nbsp;&nbsp;&nbsp;&nbsp;Hernandez je pošao za Rajdelom u kuhinju kuće u Mar Visti. Nosio je plavi radni kombinezon i one blesave nemačke sandale sa hiljadu jezičaka koji ti masiraju tabane. Rajdel ga nikada pre nije video u civilnoj odeći, i to je za njega bio svojevrstan šok. Na mišicama je imao one velike staromodne tetovirane simbole: rimski brojevi, obeležja bandi. Stopala su mu bila smeđa, nabijena i nekako medveđa.
<BR>&nbsp;&nbsp;&nbsp;&nbsp;&nbsp;Bio je utorak, jutro. U kući nije bilo nikoga. Kevin je bio u Samo Mi Duvaj, a ostali svako svojim poslom. Monika je možda bila u garaži, ali je nju ionako retko viđao.
<BR>&nbsp;&nbsp;&nbsp;&nbsp;&nbsp;Rajdel je uzeo kesu sa pahuljicama iz kredenca iz pažljivo je razmotao. Otprilike dovoljno za činiju. Otvorio je frižider i izvadio litarski plastični sud sa patent-poklopcem, oblepljen komadom trake. Na traci je debelim markerom bio ispisao MLEKO ZA EKSPERIMENTE.
<BR>&nbsp;&nbsp;&nbsp;&nbsp;&nbsp;"Šta je to?" upita Hernandez.
<BR>&nbsp;&nbsp;&nbsp;&nbsp;&nbsp;"Mleko."
<BR>&nbsp;&nbsp;&nbsp;&nbsp;&nbsp;"Zašto piše 'za eksperimente'?"
<BR>&nbsp;&nbsp;&nbsp;&nbsp;&nbsp;"Da ga niko ne bi pio. To sam smislio u internatu na akademiji." Istresao je pahuljice u činiju, potopio ih mlekom, pronašao kašiku i odneo doručak na kuhinjski sto. Sto je imao klimavu nogu, tako da se pri jelu nije smelo oslanjati laktovima na njega.
<BR>&nbsp;&nbsp;&nbsp;&nbsp;&nbsp;"Kako ruka?"
<BR>&nbsp;&nbsp;&nbsp;&nbsp;&nbsp;"Dobro." Rajdel je zaboravio na pravilo o laktovima. Mleko i pahuljice pljusnuše preko izgrebane, bele plastične ploče.
<BR>&nbsp;&nbsp;&nbsp;&nbsp;&nbsp;"Čekaj." Hernandez ode do radne ploče i otcepi debelu gužvu papirnih ubrusa bež boje.
<BR>&nbsp;&nbsp;&nbsp;&nbsp;&nbsp;"Pripadaju onome, kako se zvaše", reče Rajdel, "i taj nimalo ne miriše kada mu ih trošimo."
<BR>&nbsp;&nbsp;&nbsp;&nbsp;&nbsp;"Opit sa ubrusima", reče Hernandez i dobaci ih Rajdelu.
<BR>&nbsp;&nbsp;&nbsp;&nbsp;&nbsp;Rajdel pokupi mleko i veći deo pahuljica. Nije imao pojma zašto je Hernandez došao kod njega, ali isto tako nije imao pojma da Hernandez vozi beli daihacu sniker sa animiranim hologramom vodopada na poklopcu motora.
<BR>&nbsp;&nbsp;&nbsp;&nbsp;&nbsp;"Lepa ti ta kola napolju", Rajdel mahnu glavom prema parkingu, tovareći kašikom pahuljice u usta.
<BR>&nbsp;&nbsp;&nbsp;&nbsp;&nbsp;"To je auto moje ćerke Roze. Vozio sam ga na opravku, čoveče."
<BR>&nbsp;&nbsp;&nbsp;&nbsp;&nbsp;Rajdel sažvaka i proguta. "Kočnice, ili?"
<BR>&nbsp;&nbsp;&nbsp;&nbsp;&nbsp;"Jebeni vodopad. Trebalo bi da prikazuje male životinje kako izlaze iz žbunja i kao gledaju u vodopad, znaš." Hernandez se nasloni na ploču, opružajući i skupljajući nožne prste u naježenim sandalama. "Neke, kao, kostarikanske životinje, znaš. Ekološka tema. Mala je prodala dušu zelenima. Naterala nas da izvadimo ono malo travnjaka, i da posadimo one puzavice što liče na sive paukove. Ali oni u servisu nikako da nateraju jebene životinje da iziđu, čoveče. Imamo garanciju i sve, ali je to, znaš, silna gnjavaža." Zatresao je glavom.
<BR>&nbsp;&nbsp;&nbsp;&nbsp;&nbsp;Rajdel dovrši pahuljice.
<BR>&nbsp;&nbsp;&nbsp;&nbsp;&nbsp;"Jesi bio nekad u Kostariki, Rajdele?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Divota božja, čoveče. Kao Švajcarska."
<BR>&nbsp;&nbsp;&nbsp;&nbsp;&nbsp;"Ni tamo nisam bio."
<BR>&nbsp;&nbsp;&nbsp;&nbsp;&nbsp;"Ne, mislim ono šta rade sa podacima. Kao Švajcarci sa lovom."
<BR>&nbsp;&nbsp;&nbsp;&nbsp;&nbsp;"Misliš na luke podataka?"
<BR>&nbsp;&nbsp;&nbsp;&nbsp;&nbsp;"To. Pametan svet. Nemaju armiju, mornaricu, vazdušne snage; neutralni. I samo čuvaju podatke."
<BR>&nbsp;&nbsp;&nbsp;&nbsp;&nbsp;"Bez obzira na to šta je posredi?"
<BR>&nbsp;&nbsp;&nbsp;&nbsp;&nbsp;"Jebeno tačno. Pametan svet. A lovu troše na ekologiju, čoveče."
<BR>&nbsp;&nbsp;&nbsp;&nbsp;&nbsp;Rajdel je odneo činiju, kašiku i natopljenu gužvu hartije do sudopere. Isprao je činiju i kašiku, obrisao ih ubrusima, a onda ih gurnuo što je dublje mogao ispod ostalih otpadaka u kesi ispod sudopere. Uspravivši se, zagleda se u Hernandeza. "'Mogu nešto da učinim za tebe, šefe?"
<BR>&nbsp;&nbsp;&nbsp;&nbsp;&nbsp;"Obrnuto." Hernandez se osmehnu. No, taj osmeh zbog nečega nije bio ubedljiv. "Razmišljao sam o tebi. Tvojoj situaciji. Nije dobra. Nije dobra, čoveče. Sada više nikako ne možeš nazad u pajkane. A pošto si dao otkaz, ne mogu čak ni da te uzmem da radiš zatvorene zajednice za IntenStražu. Možda bi mog'o da dobiješ mesto običnog dustabanlije, da se stiskaš u kabini u nekoj prodavnici pića. Radio bi to?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Pametno, jer bi ti dupe tako najpre postalo pokojno. Neko bi ušao i oduvao i tebe i kabinu, čoveče."
<BR>&nbsp;&nbsp;&nbsp;&nbsp;&nbsp;"Trenutno šacujem jedno mesto u trgovini."
<BR>&nbsp;&nbsp;&nbsp;&nbsp;&nbsp;"Sereš? U trgovini? Šta prodaješ?"
<BR>&nbsp;&nbsp;&nbsp;&nbsp;&nbsp;"Krevetska uzglavlja napravljena od baštenskih figurica od livenog gvožđa. Slike od ljudske kose stare sto godina."
<BR>&nbsp;&nbsp;&nbsp;&nbsp;&nbsp;Hernandez zažmiri i otisnu se od radne ploče prema dnevnoj sobi. Rajdel pomisli da odlazi, ali on samo započe da kruži. Rajdel ga je nekoliko puta video da to radi u svojoj kancelariji u IntenStraži. Stigavši do ulaza u dnevnu sobu, okrenu se i priđe Rajdelu.
<BR>&nbsp;&nbsp;&nbsp;&nbsp;&nbsp;"Ne znam, čoveče, ponekad umeš da budeš tako zajeban. Moglo bi bar nekad da ti padne na pamet da možda želim da ti pomognem, znaš." Pa ponovo zaokrenu prema dnevnoj sobi.
<BR>&nbsp;&nbsp;&nbsp;&nbsp;&nbsp;"Sami mi reci o čemu je reč, važi?"
<BR>&nbsp;&nbsp;&nbsp;&nbsp;&nbsp;Hernandez se zaustavi, okrenu, uzdahnu. "Nikad nisi bio u SeKalu, je l' tako? Druga država, drugi zakoni, druga atmosfera, k'o da je jebena druga zemlja, ali mi i tamo radimo neko sranje. Više poslovnih zgrada, puno hotela. Zatvorene zajednice nisu tako velike, bar ne kad se pomeriš u rubne gradove. Konkord, Poslovni Centar Hacijenda i tako to. Radimo i dobar deo toga."
<BR>&nbsp;&nbsp;&nbsp;&nbsp;&nbsp;"Ali to je ista firma. Ako neće da me zaposle ovde, neće ni tamo."
<BR>&nbsp;&nbsp;&nbsp;&nbsp;&nbsp;"Jebeno tačno. Niko ne govori o zapošljavanju. Reč je o tome da bi tamo za tebe možda bilo posla sa jednim tipom. Taj je slobodan strelac. Ponekad, kad zagusti, kompanija ubaci u igru nekoga. Ali tip nije IntenStraža. Slobodan strelac. Naši gore upravo imaju jednu takvu situaciju."
<BR>&nbsp;&nbsp;&nbsp;&nbsp;&nbsp;"Čekaj malo. O čemu mi ovde govorimo? Govorimo li o privatnom oružanom obezbeđenju?"
<BR>&nbsp;&nbsp;&nbsp;&nbsp;&nbsp;"Tip je tragač. Znaš šta je to?"
<BR>&nbsp;&nbsp;&nbsp;&nbsp;&nbsp;"Nalazi one što se kriju zato što nisu vratili dug, platili kiriju, i tako to?"
<BR>&nbsp;&nbsp;&nbsp;&nbsp;&nbsp;"Ili odveli dete u slučaju obostranog starateljstva, takve stvari. Ali, znaš, takvi nestanci se danas uglavnom rešavaju preko mreže. Samo kljukaš DatAmeriku njihovim podacima, i na kraju ih nađeš. Ili se", on slegnu ramenima, "jednostavno obratiš policiji."
<BR>&nbsp;&nbsp;&nbsp;&nbsp;&nbsp;"Znači da je ono što tragač uglavnom radi..." započe Rajdel, setivši se jednog nastavka Policajaca u nevolji koji je gledao sa ocem.
<BR>&nbsp;&nbsp;&nbsp;&nbsp;&nbsp;"Obavlja posao bez mešanja policije."
<BR>&nbsp;&nbsp;&nbsp;&nbsp;&nbsp;"Ili prijavljene detektivske agencije."
<BR>&nbsp;&nbsp;&nbsp;&nbsp;&nbsp;"To." Hernandez ga je posmatrao.
<BR>&nbsp;&nbsp;&nbsp;&nbsp;&nbsp;Rajdel prođe pored njega u dnevnu sobu, osluškujući kako nemačke sandale cvile za njim po kuhinjskom podu od izlizanih pločica. Neko je prethodno veče pušio u kuhinji. Osećao je miris. Bio je to prekršaj kućnog reda. Gazda bi im odrao kožu zbog toga. Gazda je bio srpski emigrant koji je vozio petnaest godina star BMW, nosio jedan od onih otkačenih tirolskih šeširića i insistirao da ga zovu Voli. Pošto je znao da Rajdel radi za IntenStražu, Voli ga nije ostavio na miru dok mu nije pokazao baterijsku svetiljku koju je držao zakačenu ispod table u BMW-u. Bila je dugačka otprilike stopu i imala je dugme koje je izbacivalo dobru dozu nervnog gasa. Pitao je Rajdela da li misli da je to 'dovoljno'.
<BR>&nbsp;&nbsp;&nbsp;&nbsp;&nbsp;Rajdel je slagao. Rekao je da oni koji uzimaju, na primer, velike doze igrača, zapravo vole šmrk ili dva dobrog nervnog gasa. Čisto da im pročisti sinuse. Da ih malo prodrma, pomogne im da odlepe.
<BR>&nbsp;&nbsp;&nbsp;&nbsp;&nbsp;Rajdel obori pogled i prvi put primeti da je tepih u dnevnoj sobi u Mar Visti ista ona stvar po kojoj je puzao u stanu Tarvijeve ženske u Noksvilu. Možda nešto čisći, ali isti. Tek je sada primetio.
<BR>&nbsp;&nbsp;&nbsp;&nbsp;&nbsp;"Slušaj, Rajdele, niko te ne tera da uzmeš. Samo imaj u vidu da sam se dovezao ovamo, iako mi je slobodan dan. Zavrnuli te neki hakeri, naseo si, odgovorio si prejako, sve to mogu da razumem. Ali to se dogodilo, čoveče, to ti stoji u dosjeu, i ovo je sve što mogu da učinim. Ali, čuj, ako obaviš posao za kompaniju, možda se pročuje do Singapura."
<BR>&nbsp;&nbsp;&nbsp;&nbsp;&nbsp;"Hernandeze."
<BR>&nbsp;&nbsp;&nbsp;&nbsp;&nbsp;"A danas mi je slobodan dan."
<BR>&nbsp;&nbsp;&nbsp;&nbsp;&nbsp;"Čoveče, ne znam ništa o pronalaženju ljudi."
<BR>&nbsp;&nbsp;&nbsp;&nbsp;&nbsp;"Umeš da voziš. To je sve što traže. Samo da voziš. Da voziš tragača, razumeš? Čovek je sjebao nogu i ne može da vozi. A ovo je, recimo, delikatna stvar. Zahteva zrno soli u glavi. Rekao sam im da ti to možeš, čoveče. Bogme, jesam. Rekao sam im."
<BR>&nbsp;&nbsp;&nbsp;&nbsp;&nbsp;Monikin primerak People-a je ležao na kauču, otvoren tamo gde je bila priča o Gudrun Viver, onoj sredovečnoj glumici koja je upravo pronašla Gospoda zahvaljujući prečasnom Vejnu Felonu, taman na vreme da joj slika iziđe u People-u. Slika je bila na celoj strani i prikazivala ju je kako leži na kauču u dnevnoj sobi, zaneto zureći u niz monitora koji su prikazivali jedan te isti stari film.
<BR>&nbsp;&nbsp;&nbsp;&nbsp;&nbsp;Rajdel vide sebe na futonu iz Futon Mauta, kako zija u one krupne, samolepljive cvetove i nalepnice za kola. "Je li to dozvoljeno?"
<BR>&nbsp;&nbsp;&nbsp;&nbsp;&nbsp;Hernadez se pljesnu po plavom platnu bedra. Zvučalo je kao pucanj pištolja. "Dozvoljeno? Ovde govorimo o Korporaciji IntenStraža. Govorimo o jebenim ajkulama. Pokušavam da ti pomognem, čoveče. Pa zar misliš, jebi ga, da bi' tražio da radiš nešto nedozvoljeno?"
<BR>&nbsp;&nbsp;&nbsp;&nbsp;&nbsp;"Ali u čemu je kvaka, Hernandeze? Samo odem tamo i vozim?"
<BR>&nbsp;&nbsp;&nbsp;&nbsp;&nbsp;"Jebeno tačno! Voziš! Gos'in Vorbejbi kaže vozi, ti voziš."
<BR>&nbsp;&nbsp;&nbsp;&nbsp;&nbsp;"Ko?"
<BR>&nbsp;&nbsp;&nbsp;&nbsp;&nbsp;"Vorbejbi. Ime mu je Lusijus Vorbejbi."
<BR>&nbsp;&nbsp;&nbsp;&nbsp;&nbsp;Rajdel podiže Monikin People i pronađe sliku Gudrun Viver i Prečasnog Vejna Felona. Gudrun Viver je izgledala kao sredovečna glumica. Felon je izgledao kao oposum sa presađenom kosom i smokingom od deset hiljada dolara.
<BR>&nbsp;&nbsp;&nbsp;&nbsp;&nbsp;"Taj Vorbejbi, Beri, on ti je glavni za ta sranja. Tip je jebena zvezda, čoveče. Inače ga ne bi ni plaćali. Ako budeš radio za njega, naučićeš ta sranja. Još si mlad, čoveče. Možeš da naučiš razna sranja."
<BR>&nbsp;&nbsp;&nbsp;&nbsp;&nbsp;Rajdel baci People nazad na kauč. "Koga to traže?"
<BR>&nbsp;&nbsp;&nbsp;&nbsp;&nbsp;"Krađa u hotelu. Neko je nešto uzeo. Tamo radi naše obezbeđenje. Oni u Singapuru, čoveče, izgleda da su u gadnoj frci zbog toga. To je sve što znam."
<BR>
<BR>&nbsp;&nbsp;&nbsp;&nbsp;&nbsp;Rajdel je stajao u toploj hladovini parkinga, zagledan u treperave dubine animiranog vodopada na poklopcu motora snikera Hernandezove ćerke, u paru koja se dizala kroz zeleni čestar kišne prašume. Jednom je video Harli koji je bio tako doteran da je svaka površina na njemu osim onih trostruko hromiranih vrvela, ubrzano, od buba u prirodnoj veličini. Škorpija, stonoga, čega sve ne.
<BR>&nbsp;&nbsp;&nbsp;&nbsp;&nbsp;"Vidiš", reče Hernandez, "vidiš tamo, gde je zamućeno? Tu bi trebalo da je neka vrsta jebenog proreza, čoveče. Odakle izlaze neki lemuri, znaš. Fabrički zajemčeno."
<BR>&nbsp;&nbsp;&nbsp;&nbsp;&nbsp;"Kad 'oće da dođem?"
<BR>&nbsp;&nbsp;&nbsp;&nbsp;&nbsp;"Treba da ti dam ovaj broj." Hernandez pruži Rajdelu otrgnut komad žute hartije. "Zovi ih."
<BR>&nbsp;&nbsp;&nbsp;&nbsp;&nbsp;"'Fala."
<BR>&nbsp;&nbsp;&nbsp;&nbsp;&nbsp;"Hej", reče Hernandez. "Volim da znam da si dobro. Ozbiljno." On dodirnu snikerovu haubu. "Pogledaj to sranje. Jebena fabrička garancija."
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
