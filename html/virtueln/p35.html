<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>35. REPUBLIKA ŽELJE
<P>&nbsp;&nbsp;&nbsp;&nbsp;&nbsp;Rajdel je voleo Zidove Snova, u vreme kada je bio u srednjoj školi. Bili su to lokali u zakupu japanske kompanije, postavljeni na raznovrsnim mestima, ali uglavnom u starijim tržnim centrima; neki su bili u zdanjima bioskopa, ili u starim robnim kućama. Jednom je bio u lokalu koji se nalazio u staroj kuglani; prostor je zbog toga bio izuzetno dugačak i uzak i stvari su se izobličavale kada bi se kretao prebrzo.
<BR>&nbsp;&nbsp;&nbsp;&nbsp;&nbsp;Bilo je mnogo načina da se igra s tim, i u Noksvilu su bile najpopularnije borbe vatrenim oružjem, u kojima se pucalo iz tih pištolja na svakojake zlikovce, a oni su uzvraćali i posle bi se računao rezultat. Nešto kao obuka u gađanju na akademiji, ali sa upola manjom oštrinom slike. I bez svih onih... pa, boja.
<BR>&nbsp;&nbsp;&nbsp;&nbsp;&nbsp;Ali Rajdel je najviše voleo da uđe tamo i oblikuje stvari ni iz čega, iz tog oblaka piksela ili geometrijskih tela ili šta je to već bilo; usput je bilo moguće posmatrati druge kako to rade, pa čak i spajati svoje delo sa njihovim, ukoliko su obe strane to želele. Pomalo se stideo tog svog izbora, jer se činilo da to rade uglavnom devojke. A devojke su stalno pravile te jednoroge, duge i slične stvari, dok je Rajdel voleo da pravi automobile, sve neka vozila iz snova, kao da je dizajner negde u Japanu, sa slobodom da stvara šta god poželi. Posle je bilo moguće dobiti odštampanu sliku u boji, ili kasetu, ako je to bilo pokretno. U dnu lokala uvek je bilo nekoliko devojaka koje su radile plastičnu hirurgiju na slikama svog lika, igrajući se sa licem i kosom, a zatim dale sliku na štampu, kad bi im se dopalo to što su dobile.
<BR>&nbsp;&nbsp;&nbsp;&nbsp;&nbsp;Rajdel je ostajao bliže ulazu, pretapao te rešetke zelene svetlosti oko okvira koji bi nacrtao i menjao boje i teksturu da vidi koja bolje izgleda.
<BR>&nbsp;&nbsp;&nbsp;&nbsp;&nbsp;Ali ono čega se setio kada se uključio videofonski prostor Republike Želja bio je osećaj koji je pri tom imao, o prostoru oko Zidova Snova. Osećaj je bio stvarno uvrnut, jer kada bi podigao pogled sa onog što je radio, tamo nije bilo ničega, ili bar ničega određenog. Ali dok je to radio, oblikovao automobile ili nešto drugo, ponekad je imao taj neobičan osećaj da se naginje napolje, preko ruba sveta, u prostor koji se spuštao negde u beskraj, večno.
<BR>&nbsp;&nbsp;&nbsp;&nbsp;&nbsp;Tada bi osetio, takođe, da stoji ne na podu nekog starog bioskopa ili kuglane, već na nekoj ravnici, ili na ploči od stakla, koja se pružala u daljinu iza njega, miljama i miljama, bez stvarnog kraja.
<BR>&nbsp;&nbsp;&nbsp;&nbsp;&nbsp;Zato je, pošto je skrenuo pogled sa znaka telefonske kompanije na staklenu ploču, rekao samo "O", jer mu je video rub, i video da lebdi u praznini, a oko nje i iznad nje bio je taj oblak ili magla ili nebo bez boje i od svih boja odjednom, u neprestanom kovitlanju.
<BR>&nbsp;&nbsp;&nbsp;&nbsp;&nbsp;A tamo su bile i te prilike, veće od oblakodera, veće od svega postojećeg, sa grudima u visini ruba ploče, tako da se Rajdel osećao kao neka buba, ili igračka.
<BR>&nbsp;&nbsp;&nbsp;&nbsp;&nbsp;Jedna od njih bio je dinosaurus, jedan od onih Ti Reksova sa kratkim prednjim nogama koje su se završavale nečim nalik na šake. Druga je bila kao neka vrsta kipa, ili neke neobične prirodne formacije, sva išarana pukotinama i tunelima, ali u obliku čoveka širokog lica, sa onom jamajkanskom frizurom. Lice je bilo opušteno, sa napola sklopljenim očnim kapacima. Ali sve je to bilo načinjeno od kamena i mahovine, a pramenovi kose od nanosa šljake.
<BR>&nbsp;&nbsp;&nbsp;&nbsp;&nbsp;Onda ugleda i treću, i samo izusti: "Bože".
<BR>&nbsp;&nbsp;&nbsp;&nbsp;&nbsp;I ovo je bila ljudska prilika, ogromna, ali načinjena od televizijske slike, pokretnih slika koje su se pretapale i vrtložile zajedno, jedva uspevajući, činilo se, da održe oblik koji su imale: mogao je to biti i muškarac i žena. Pokušaj da bliže sagleda neku od tih slika ranjavao mu je oči. Bilo je to kao da nastoji da gleda milion programa odjednom, a tu je bila i ta buka kao zvuk vodopada od kamenja, svojevrsno šištanje koje uopšte nije bilo zvuk.
<BR>&nbsp;&nbsp;&nbsp;&nbsp;&nbsp;"Dobro došli u Republiku", reče dinosaurus, glasom neke prelepe žene. Stvar se nasmešila, i on vide da je slonovača njenih zuba izvajana u čitave hramove. Pokušao je da razazna pojedinosti reljefa; jedan trenutak bile su sasvim oštre, ali se onda nešto dogodilo.
<BR>&nbsp;&nbsp;&nbsp;&nbsp;&nbsp;"Fali ti trećina potrebne talasne širine", reče dugokosa planina, glasom koji se mogao očekivati od planine. "Sad si u Ka-Telovom prostoru..."
<BR>&nbsp;&nbsp;&nbsp;&nbsp;&nbsp;"Mogli bismo da isključimo pretvarač", predloži stvar od televizijske slike, glasom oblikovanim od buke vodopada.
<BR>&nbsp;&nbsp;&nbsp;&nbsp;&nbsp;"Ne mučite se", reče dinosaurus. "Ne verujem da će ovo biti bogzna kakav razgovor."
<BR>&nbsp;&nbsp;&nbsp;&nbsp;&nbsp;"Vaše ime", reče planina.
<BR>&nbsp;&nbsp;&nbsp;&nbsp;&nbsp;Rajdel je oklevao.
<BR>&nbsp;&nbsp;&nbsp;&nbsp;&nbsp;"Broj socijalnog osiguranja", reče dinosaurus, sa dosadom u glasu, i Rajdel zbog nečega pomisli na oca, na to kako je stalno pričao šta je to nekada značilo i šta znači sada.
<BR>&nbsp;&nbsp;&nbsp;&nbsp;&nbsp;"Ime i broj", reče planina, "il' odosmo."
<BR>&nbsp;&nbsp;&nbsp;&nbsp;&nbsp;"Rajdel, Stiven Beri", a zatim niz brojki. Jedva je izgovorio poslednju, kada dinosaurus reče: "Bivši policajac, koliko vidim."
<BR>&nbsp;&nbsp;&nbsp;&nbsp;&nbsp;"E, nazdravlje", reče planina, koja ga je neprestano podsećala na nekoga.
<BR>&nbsp;&nbsp;&nbsp;&nbsp;&nbsp;"Pa", reče dinosaurus, "sasvim izvesno bivši, reklo bi se. Posle je radio za IntenStražu."
<BR>&nbsp;&nbsp;&nbsp;&nbsp;&nbsp;"Zez", reče planina i podiže ruku da pokaže prema Rajdelu, ali to nije bila ruka već džinovska granitna rakova klešta, obrasla lišajima. Činilo se da ispunjava polovinu neba, poput trbuha svemirskog broda. "Tanji kraj batine?"
<BR>&nbsp;&nbsp;&nbsp;&nbsp;&nbsp;"Ako mene pitaš, ne može biti uži", reče televizijska oluja. "Izgleda da si privukao punu pažnju našeg Lauela, Rajdele. A on nije hteo da nam kaže ni kako se zoveš."
<BR>&nbsp;&nbsp;&nbsp;&nbsp;&nbsp;"Zato što ne zna", reče Rajdel.
<BR>&nbsp;&nbsp;&nbsp;&nbsp;&nbsp;"Taj ne zna gde je šupalj, brate slatki", reče planina, spustivši klešta, glasom koji je bio semplovana parodija Rajdelovog. Rajdel pokuša da joj vidi oči; uhvatio je blesak mirnih, plavih jezera, ustalasanu paprat, nekog mrkog glodara u trku, pre nego što se slika ponovo zamaglila. "Ljudi kao što je Lauel uobražavaju da su nam potrebniji nego mi njima."
<BR>&nbsp;&nbsp;&nbsp;&nbsp;&nbsp;"Navedi razlog poziva, Stivene Beri", reče dinosaurus.
<BR>&nbsp;&nbsp;&nbsp;&nbsp;&nbsp;"Nešto se dogodilo, gore u kanjonu Benedikt..."
<BR>&nbsp;&nbsp;&nbsp;&nbsp;&nbsp;"Da, da", reče dinosaurus, "ti si bio vozač. Kakve to veze ima sa nama?"
<BR>&nbsp;&nbsp;&nbsp;&nbsp;&nbsp;Rajdelu tek tada sinu da dinosaurus, svi oni, verovatno imaju uvid, trenutni, u sve podatke o njemu, ma gde oni bili. Bio je to čudan osećaj. "Vidite moje podatke", reče on.
<BR>&nbsp;&nbsp;&nbsp;&nbsp;&nbsp;"Koji nisu naročito zanimljivi", reče dinosaurus. "Kanjon Benedikt?"
<BR>&nbsp;&nbsp;&nbsp;&nbsp;&nbsp;"To ste bili vi", reče Rajdel.
<BR>&nbsp;&nbsp;&nbsp;&nbsp;&nbsp;Planina podiže obrve. Nastade sleganje vetrom išibanog grmlja, prevrtanje stena. Ali na samom rubu Rajdelovog vidokruga. "Ako je uopšte važno, to nismo bili mi, mi ovde. Mi bismo to elegantnije."
<BR>&nbsp;&nbsp;&nbsp;&nbsp;&nbsp;"Ali zašto ste to uradili?"
<BR>&nbsp;&nbsp;&nbsp;&nbsp;&nbsp;"Pa", reče dinosaurus, "ako uzmemo da je to ipak neko uradio, ili sredio da se dogodi, pretpostavljam da bi trebalo da se kladiš na gospođinog muža, koji je, koliko vidim, posle toga podneo zahtev za razvod. Na sasvim solidnoj osnovi, reklo bi se."
<BR>&nbsp;&nbsp;&nbsp;&nbsp;&nbsp;"Šta, on joj je, kao, namestio? Baštovan i sve to?"
<BR>&nbsp;&nbsp;&nbsp;&nbsp;&nbsp;"Čini mi se da će Lauel morati da objasni neke stvari", reče planina.
<BR>&nbsp;&nbsp;&nbsp;&nbsp;&nbsp;"Niste nam kazali šta želite, gospodine Rajdele." Ovo je rekla ona televizijska stvar.
<BR>&nbsp;&nbsp;&nbsp;&nbsp;&nbsp;"Posao kao što je bio taj. Hoću da uradite nešto slično. Za mene."
<BR>&nbsp;&nbsp;&nbsp;&nbsp;&nbsp;"Lauel", reče planina i zatrese čupavom glavom. Lavine šljake na ivici Rajdelovog vidokruga. Oblak prašine na dalekoj padini.
<BR>&nbsp;&nbsp;&nbsp;&nbsp;&nbsp;"Te stvari su opasne", reče dinosaurus. "Opasne stvari veoma su skupe. A ti si bez kinte, Rajdele."
<BR>&nbsp;&nbsp;&nbsp;&nbsp;&nbsp;"A da Lauel plati za to?"
<BR>&nbsp;&nbsp;&nbsp;&nbsp;&nbsp;"Lauel", reče to ogromno, prazno lice od slika, "nam je dužan."
<BR>&nbsp;&nbsp;&nbsp;&nbsp;&nbsp;"U redu", odvrati Rajdel, "čuo sam vas i mislim da znam nekoga ko bi mogao da vam plati." A uopšte nije bio siguran da li je to obična kenjaža ili nije. "Ali ćete morati da me saslušate. Da čujete priču."
<BR>&nbsp;&nbsp;&nbsp;&nbsp;&nbsp;"Ne", reče planina, i Rajdel se seti na koga mu je ličila, onog tipa koga je povremeno viđao u emisijama o istoriji, onog što je izmislio videofon ili tako nešto, "i ako Lauel misli da je jedini makro napolju, možda će promeniti mišljenje."
<BR>&nbsp;&nbsp;&nbsp;&nbsp;&nbsp;Tada počeše da blede, da se rastaču u one fraktalne stvarčice nalik na tkanje, i Rajdel shvati da mu izmiču.
<BR>&nbsp;&nbsp;&nbsp;&nbsp;&nbsp;"Čekajte", reče. "Da li neko od vas živi u San Francisku?"
<BR>&nbsp;&nbsp;&nbsp;&nbsp;&nbsp;Dinosaurus se ponovo ukaza, trepereći. "Šta ako živi?"
<BR>&nbsp;&nbsp;&nbsp;&nbsp;&nbsp;"Pa", reče Rajdel, "da li vam se dopada?"
<BR>&nbsp;&nbsp;&nbsp;&nbsp;&nbsp;"Zašto pitaš?"
<BR>&nbsp;&nbsp;&nbsp;&nbsp;&nbsp;"Zato što će se sve izmeniti. Uradiće to kao što rade u Tokiju."
<BR>&nbsp;&nbsp;&nbsp;&nbsp;&nbsp;"Tokiju?" Televizijska oluja, sada u obliku velike lopte, poput one u Kognitivnim Disidentima. "Ko ti je to rekao?"
<BR>&nbsp;&nbsp;&nbsp;&nbsp;&nbsp;Sada je i planina ponovo bila tu. "Nije nam ostalo mnogo prostora, u Tokiju..."
<BR>&nbsp;&nbsp;&nbsp;&nbsp;&nbsp;"Pričaj", reče dinosaurus.
<BR>&nbsp;&nbsp;&nbsp;&nbsp;&nbsp;Rajdel im ispriča.
<BR>
<BR>&nbsp;&nbsp;&nbsp;&nbsp;&nbsp;Kada je skinuo šlem, Čueta je ponovo imala šešir na glavi, ali je naočare za sunce držala u ruci. I posmatrala ga.
<BR>&nbsp;&nbsp;&nbsp;&nbsp;&nbsp;"Nije da sam shvatila nešto od toga", reče ona. Mogla je da čuje samo njegovu stranu priče, ali je pri kraju uglavnom on govorio. "Ali mislim da si potpuno odlemio."
<BR>&nbsp;&nbsp;&nbsp;&nbsp;&nbsp;"Verovatno jesam", reče on.
<BR>&nbsp;&nbsp;&nbsp;&nbsp;&nbsp;Tada mu saopštiše vreme i cenu razgovora. Koštalo ga je otprilike sav preostali novac.
<BR>&nbsp;&nbsp;&nbsp;&nbsp;&nbsp;"Nije mi jasno zašto su morali da idu preko Pariza", reče.
<BR>&nbsp;&nbsp;&nbsp;&nbsp;&nbsp;Ona samo vrati naočare na nos i polako zatrese glavom.
</P></TD></TR></TABLE>
<P class="next">
<A HREF=p36.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
