<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>15. U SOBI BROJ 1015
<P>&nbsp;&nbsp;&nbsp;&nbsp;&nbsp;Rajdel je na akademiji saznao za proizvod koji se zvao
<BR>&nbsp;&nbsp;&nbsp;&nbsp;&nbsp;Kil'Z. <EM>Kil'z (kills): doslovno značenje je 'ubija' - prim. prev.</EM> Po mirisu, cvetnom i osvežavajućem, pomalo je podsećao na neki staromodni losion za negu kose, a koristio se u slučajevima kada je dolazilo do obilnih izliva telesnih tečnosti. Bilo je to antivirusno sredstvo, sposobno da uništi i takve viruse kao što su bili HIV1 do 5, Krim-Kongo, Mokola groznica, Tarzana Deng i Kanzaški grip.
<BR>&nbsp;&nbsp;&nbsp;&nbsp;&nbsp;Sada ga je osetio, pošto je službenik IntenStraže upotrebio crnu anodnu karticu da otvori vrata sobe 1015.
<BR>&nbsp;&nbsp;&nbsp;&nbsp;&nbsp;"Postaraćemo se da zaključamo kada pođemo", reče Vorbejbi i dodirnu kažiprstom obod šešira. Čovek iz IntenStraže načas je oklevao, a onda reče: "Razumem, gospodine. Želite još nešto?"
<BR>&nbsp;&nbsp;&nbsp;&nbsp;&nbsp;"Ne", odvrati Vorbejbi, i uđe u sobu, Fredi za njim. Rajdel zaključi da treba da pođe za njima. Uđe i zatvori vrata u lice onom iz IntenStraže. Navučeni zastori. Miris Kil'Z-a. Upali se svetlo. Fredijeva ruka na prekidaču. Vorbejbi je zurio u svetliji pravougaonik na tepihu boje cigle, mesto gde je verovatno bio krevet.
<BR>&nbsp;&nbsp;&nbsp;&nbsp;&nbsp;Rajdel se osvrnu po sobi. Staromodno, verovatno skupo uređenje. Nekako nalik na klupsko. Zidovi pokriveni nekom vrstom svetlucavog, belozelenog, prugastog materijala nalik na svilu. Lakirani drveni nameštaj. Stolice tapacirane zeleno poput mahovine. Velika mesingana svetiljka sa tamnozelenim senilom. Izbledelo, staro platno u debelom kitnjastom ramu. Rajdel priđe da bolje pogleda. Na slici je bio konj koji je vukao neku prikolicu na dva točka sa malim sedištem na kome je sedeo bradonja likom sličan Ejbu Linkolnu. 'Karijer i Ajvz', pisalo je na slici. Rajdel se pitao koji je od dotične dvojice konj. Onda opazi kružnu, smeđemodru mrlju osušene krvi na staklu. Bila je ispucala, kao letnji mulj na dnu korita potoka, samo sitnije, i činilo se da na njoj nema Kil'Z-a. On odstupi jedan korak.
<BR>&nbsp;&nbsp;&nbsp;&nbsp;&nbsp;Fredi, u svom šljampavom šortsu i košulji sa motivom pištolja, smestio se na jednu od zelenih stolica i otvorio poklopac svog računara. Rajdel ga je posmatrao kako izvlači tanki, crni kabl i uključuje ga u utikač pored telefona. Pitao se da li Frediju zebu noge kad nosi šorts u novembru. Već je primetio da crnci umeju toliko da polažu na modu da se činilo da za njih ne postoji stvar kao što je klima.
<BR>&nbsp;&nbsp;&nbsp;&nbsp;&nbsp;Vorbejbi je nastavio da zuri u mesto gde je nekad bio krevet, naizgled tužan kao i uvek. "Pa?" reče.
<BR>&nbsp;&nbsp;&nbsp;&nbsp;&nbsp;"Dobijam ga, dobijam ga", reče Fredi, pomerajući kuglicu na računaru.
<BR>&nbsp;&nbsp;&nbsp;&nbsp;&nbsp;Vorbejbi načini zvuk odobravanja. Posmatrajući ga, Rajdelu se učini da su se stakla u crnim okvirima načas zatamnila. Igra svetlosti. Onda se oseti čudno, jer je Vorbejbi pogledao pravo kroz njega, prateći pogledom nekakav pokret tako pomno da se Rajdel okrenuo da vidi - ništa.
<BR>&nbsp;&nbsp;&nbsp;&nbsp;&nbsp;Okrenu se ponovo prema Vorbejbiju. Vorbejbi podiže štap, uperi ga prema mestu gde je nedostajao krevet i ponovo ga spusti na tepih. Zatim uzdahnu.
<BR>&nbsp;&nbsp;&nbsp;&nbsp;&nbsp;"Hoćete li podatke od SFPD-a?" upita Fredi.
<BR>&nbsp;&nbsp;&nbsp;&nbsp;&nbsp;Vorbejbi potvrdi. Oči su mu se pomerale kao da čita sobu. Rajdel pomisli na televizijske dokumentarce o vuduu, i na oči sveštenika kako kolutaju kada u njih uđu bogovi.
<BR>&nbsp;&nbsp;&nbsp;&nbsp;&nbsp;Fredi je pomerao kuglicu pod prstima. "Otisci, dlake, ljuspice kože. Znate već kakve su hotelske sobe."
<BR>&nbsp;&nbsp;&nbsp;&nbsp;&nbsp;Rajdel nije više mogao da izdrži. Zakorači ispred Vorbejbija i zagleda mu se u oči. "Ma šta vi to radite?"
<BR>&nbsp;&nbsp;&nbsp;&nbsp;&nbsp;Vorbejbi ga opazi. Uputi mu tužan osmeh i skinu naočare. Izvadi veliku, mornarsko plavu, svilenu maramicu iz džepa kaputa i obrisa stakla, pa pruži naočare Rajdelu. "Stavi ih."
<BR>&nbsp;&nbsp;&nbsp;&nbsp;&nbsp;Rajdel pogleda naočare i vide da su stakla postala crna.
<BR>&nbsp;&nbsp;&nbsp;&nbsp;&nbsp;"Hajde", reče Vorbejbi.
<BR>&nbsp;&nbsp;&nbsp;&nbsp;&nbsp;Stavljajući naočare, Rajdel je zapazio njihovu težinu. Mrkli mrak. Zatim isprekidano blago i zamućeno sevanje, kao kad protrljaš oči u tami, i odjednom ugleda Vorbejbija. A neposredno iza njega, obešene na nevidljivom zidu, bile su reči i brojke jarkožute boje. Kada je pogledao u njih, one se izoštriše, a Vorbejbi kao da nestade. Prepoznao je forenzičke podatke.
<BR>&nbsp;&nbsp;&nbsp;&nbsp;&nbsp;"A možeš ", reče Fredi, "da budeš i ovde."
<BR>&nbsp;&nbsp;&nbsp;&nbsp;&nbsp;Krevet je ponovo bio tu, natopljen krvlju, sa mekim, teškim lešom raskrečenim poput žabe. I ona stvar ispod brade, plavo-crna, potklobučena.
<BR>&nbsp;&nbsp;&nbsp;&nbsp;&nbsp;Rajdelu se podiže želudac, oseti ukus žuči, a onda sa drugog kreveta, u drugoj sobi, prema njemu spuznu naga žena, sa kosom kao srebro na nekoj nemogućoj mesečini.
<BR>&nbsp;&nbsp;&nbsp;&nbsp;&nbsp;Rajdel smaknu naočari. Fredi se zavali u stolici, tresući se od nemog smeha, sa računarom na kolenima. "Čoveče", prostenja, "trebalo je da vidiš svoje lice! Ubacio sam deo tipovog pornića iz Arkadijevog policijskog izveštaja."
<BR>&nbsp;&nbsp;&nbsp;&nbsp;&nbsp;"Fredi", reče Vorbejbi, "ti bi da tražiš novi posao?"
<BR>&nbsp;&nbsp;&nbsp;&nbsp;&nbsp;"Uh, ne, izvinite, gospodine Vorbejbi."
<BR>&nbsp;&nbsp;&nbsp;&nbsp;&nbsp;"Umem da budem gadan, Fredi. Ti to znaš."
<BR>&nbsp;&nbsp;&nbsp;&nbsp;&nbsp;"Da, gospodine." Fredi je sada zvučao zabrinuto.
<BR>&nbsp;&nbsp;&nbsp;&nbsp;&nbsp;"U ovoj sobi je stradao čovek. Neko se nagnuo nad njim", pokazao je prema krevetu koga nije bilo tu, "isekao mu novi osmeh i izvukao mu jezik na taj otvor. To nije obično ubistvo. Ovakvi trikovi sa anatomijom ne uče se sa televizije, Fredi." Ispružio je ruku prema Rajdelu. Rajdel mu dodade naočare. Stakla su ponovo bila crna.
<BR>&nbsp;&nbsp;&nbsp;&nbsp;&nbsp;Fredi proguta knedlu. "Razumem, gospodine Vorbejbi. Izvinite."
<BR>&nbsp;&nbsp;&nbsp;&nbsp;&nbsp;"Kako to radite?" upita Rajdel.
<BR>&nbsp;&nbsp;&nbsp;&nbsp;&nbsp;Vorbejbi još jednom obrisa stakla i stavi naočare. Stakla su ponovo bila providna. "U okviru i staklima nalaze se uređaji, koji neposredno utiču na nerve."
<BR>&nbsp;&nbsp;&nbsp;&nbsp;&nbsp;"To je prikaz virtuelne svetlosti", reče Fredi, žureći da promeni temu. "Sve može da se digitalizuje i da bude prikazano kroz ta stakla."
<BR>&nbsp;&nbsp;&nbsp;&nbsp;&nbsp;"Teleprisustvo", reče Rajdel.
<BR>&nbsp;&nbsp;&nbsp;&nbsp;&nbsp;"Nije", reče Fredi, "to je svetlost. Fotoni koji ti pristižu u oko. Ovo ne radi na taj način. Kad gospodin Vorbejbi ide okolo i razgleda stvari, istovremeno vidi i ulaz podataka o njima. Kada staviš ovakve naočari čoveku bez očiju, ako mu je optički nerv u redu, moći će da vidi. Zato su, u stvari, i bile napravljene. Za slepe."
<BR>&nbsp;&nbsp;&nbsp;&nbsp;&nbsp;Rajdel ode do zastora, razmaknu ih i zagleda se dole u neku večernju ulicu u nekom drugom gradu. Na ulici je bilo sveta.
<BR>&nbsp;&nbsp;&nbsp;&nbsp;&nbsp;"Fredi", reče Vorbejbi, "prebaci mi na dešifrovane podatke IntenStraže o onoj maloj Vašingtonovoj. Onoj što radi u Ujedinjenoj Kurirskoj Službi."
<BR>&nbsp;&nbsp;&nbsp;&nbsp;&nbsp;Fredi klimnu glavom i uradi nešto na računaru.
<BR>&nbsp;&nbsp;&nbsp;&nbsp;&nbsp;"Da", reče Vorbejbi, zagledan u nešto što je samo on mogao da vidi, "moguće je. Sasvim moguće. Rajdele", on skinu naočare, "baci pogled." Rajdel pusti zastore da se sklope, ode do Vorbejbija, uze naočare i stavi ih. Zbog nečega je osećao da bi bila greška kada bi oklevao, čak i ako je to značilo da mora ponovo da gleda onog mrtvaca.
<BR>&nbsp;&nbsp;&nbsp;&nbsp;&nbsp;Tama pređe u boje, u devojčin anfas i profil. Otisci prstiju. Slika mrežnjače njenog desnog oka, uvećana do veličine njene glave. Lični podaci. VAŠINGTON, ČUETA-MARIJA. Krupne, sive oči, dugačak i prav nos, kez za fotografa. Tamna kosa ošišana kratko, u nakostrešene pramenove, svuda osim onog blesavog konjskog repa nasred glave.
<BR>&nbsp;&nbsp;&nbsp;&nbsp;&nbsp;"Pa", upita Vorbejbi, "šta misliš?"
<BR>&nbsp;&nbsp;&nbsp;&nbsp;&nbsp;Rajdel nije razumeo šta ga pitaju. Konačno reče: "Simpatična."
<BR>&nbsp;&nbsp;&nbsp;&nbsp;&nbsp;Začu Fredijevo podrugljivo frktanje, kao da je rekao nešto glupo.
<BR>&nbsp;&nbsp;&nbsp;&nbsp;&nbsp;Ali Vorbejbi reče: "Dobro. Tako ćeš zapamtiti."
</P></TD></TR></TABLE>
<P class="next">
<A HREF=p16.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
