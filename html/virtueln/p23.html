<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>23. BEZ RAZMIŠLJANJA
<P>&nbsp;&nbsp;&nbsp;&nbsp;&nbsp;Svobodov je instistirao da ga veže za Čuetu Vašington. Bile su to lisice tipa Bereta, iste kao one što ih je nosio u patroli u Noksvilu. Svobodov je rekao da on i Orlovski treba da imaju slobodne ruke u slučaju da neko od ljudi sa mosta primeti da odvode devojku.
<BR>&nbsp;&nbsp;&nbsp;&nbsp;&nbsp;Ali ako su je privodili, kako to da joj nisu pročitali prava, niti je obavestili da je uhapšena? Rajdel je već odlučio, ako stvar dospe do suda i ako ga pozovu kao svedoka, da nema izgleda da izjavi pod zakletvom da je čuo da su joj pročitali neka jebena prava. Koliko je on mogao da vidi, ovi Rusi bili su usijane glave, kaouboji, baš ono što su se na obuci u akademiji toliko trudili da ne postane.
<BR>&nbsp;&nbsp;&nbsp;&nbsp;&nbsp;Ono što su ova dvojica odražavala, bilo je, u neku ruku, ono što su ljudi više ili manje verovali za pajkane, a razlog za to, po rečima jednog od predavača na akademiji, bila je mitologija. Kao ono što su zvali Sindrom Oca Malkija, u situacijama sa zabarikadiranim taocima. Kad bi neko uzeo taoce, a policajci morali da odluče šta da rade. A to su već gledali u filmu o ocu Malkiju, pa bi rekli, da, znam, dovešću popa, dovešću mu roditelje, odložiću pištolj, ući tamo i ubediti ga da iziđe. I on je tako ušao, pa je najebao kao žuti. Zato što je zaboravio i dopustio sebi da pomisli da se to rešava isto kao u filmovima. A moglo je da deluje i obrnuto, da postaneš kao policajci u filmovima i na televiziji. Svako od njih bio je upozoren na to. Ali ljudi kao Svobodov i Orlovski, ljudi koji su došli iz drugih zemalja, možda su podložniji uticaju medija. Eto, na primer, kako se oblače.
<BR>&nbsp;&nbsp;&nbsp;&nbsp;&nbsp;Čoveče, ne da će da mu da jedno tuširanje. Vruće tuširanje. Ima da ostane pod tušem dok bude mogao da izdrži, ili dok ne nestane tople vode. Onda će da iziđe i da se obriše i obuče novu, suvu odeću, u sobi koju mu je uzeo Vorbejbi, ma gde to bilo. Poručiće da mu donesu par klupskih sendviča i kofu sa ledom i četiri ili pet onih dugovratih meksikanskih piva što se piju u L.A. Izvaliće se, sa daljincem u ruci, i uključiti televizor. Možda će da pogleda baš Policajce u nevolji. Ili će pozvati Sableta, da malo kenjaju preko žice, da mu ispriča svoje dogdovštine u Severnoj Kaliforniji. Sablet je uvek radio noćnu smenu jer je bio osetljiv na svetlost, pa ako mu to bude slobodno veče, sigurno će sedeti celu noć i gledati filmove.
<BR>&nbsp;&nbsp;&nbsp;&nbsp;&nbsp;"Pazi kuda ideš..." Cimnula ga je za vezanu ruku, tako jako da je gotovo pao. Spremao se da pođe sa jedne strane stuba, a ona sa druge. "Hej, izvini", reče on.
<BR>&nbsp;&nbsp;&nbsp;&nbsp;&nbsp;Nije ga ni pogledala. Međutim, ipak mu nije izgledala kao neko ko će sesti čoveku na grudi sa brijačem i izvući mu jezik kroz rez na grlu. Doduše, imala je kod sebe taj keramički nož, kada ju je Svobodov pretresao, i džepni telefon, i proklete naočare za kojima su svi jurili. Izgledale su isto kao Vorbejbijeve i bile su u kutiji. Ruje su bili srećni kao kučići zbog toga, i sada su bile bezbedno sklonjene u unutrašnji džep Svobodovljevog prsluka.
<BR>&nbsp;&nbsp;&nbsp;&nbsp;&nbsp;Osim toga, nešto mu je govorilo da ona nije uplašena na pravi način. Nije odavala vibracije onog prestupničkog straha koji policajci nauče da prepoznaju posle tri dana na poslu. Bio je to, zapravo, strah žrtve, iako je bez oklevanja priznala Orlovskom da je ukrala te naočare. Rekla je da je to uradila na žurki u onom hotelu, prethodne večeri. Ali ni Rusi nisu pomenuli ništa o terećenju za ubistvo, niti o Bliksu, ili kako se već zvala žrtva. Ili bar o otuđivanju imovine. A ona je rekla da je neko ubio tog Semija, ko god da je to bio. Možda je Semi bio onaj Nemac. Ali Rusi su samo prešli preko toga, i još su ga ućutkali, ali je sada ona uglavnom držala jezik za zubima, osim kada ga je psovala što opet spava na nogama.
<BR>&nbsp;&nbsp;&nbsp;&nbsp;&nbsp;Mesto se vraćalo u život, pošto je prošla oluja, ali već je bio bogzna koji pozni sat, i malo je ljudi izišlo da proveri štetu. Ovde i onde palila su se svetla, i bilo je nekoliko ljudi koji su meli vodu sa platformi i stvari, kao i nekoliko pijanaca, i taj tip koji je izgledao kao da je na igraču, jer je govorio sa sobom trista na sat i išao za njima, sve dok Svobodov nije izvukao H&K, naglo se okrenuo i rekao da će ga samleti u mačju hranu ako ne odvuče igračko dupe prema Ouklendu koliko juče, šupčina, i tip je to učinio, naravno, sa očima koje zamalo da mu iskoče iz glave, praćen smehom Orlovskog.
<BR>&nbsp;&nbsp;&nbsp;&nbsp;&nbsp;Stigli su do osvetljenijeg mesta, otprilike tamo gde je Rajdel prvi put ugledao Čuetu Vašington. Pošto je morao da gleda gde staje, Rajdel opazi da ona nosi crne SWAT cipele, iste kao njegove. Đonovi od leksana.
<BR>&nbsp;&nbsp;&nbsp;&nbsp;&nbsp;"Hej", reče on, "dobra ti obuća."
<BR>&nbsp;&nbsp;&nbsp;&nbsp;&nbsp;Samo ga je pogledala kao da nije normalan, i on joj vide suze na obrazima.
<BR>&nbsp;&nbsp;&nbsp;&nbsp;&nbsp;A Svobodov mu nabi cev H&K ispod vilice, tačno ispred levog uha, i reče: "Šupčino. Nema priče s njom."
<BR>&nbsp;&nbsp;&nbsp;&nbsp;&nbsp;Rajdel pogleda Svobodova, iskosa, preko cevi. Sačeka da bude bezbedno da kaže dobro.
<BR>&nbsp;&nbsp;&nbsp;&nbsp;&nbsp;Posle toga više nije pokušavao da joj se obrati, čak ni da pogleda prema njoj. Kada je ocenio da će mu to proći, pogleda ispod oka Svobodova. Kada mu skinu lisicu, može se desiti da razbije kučkinog sina.
<BR>&nbsp;&nbsp;&nbsp;&nbsp;&nbsp;Ali onog trenutka kada mu je Svobodov sklonio cev sa lica, opazio je još nešto iza njih. Ne baš opazio, ali mu se kasnije vratilo: neki dugokosi tip, pravi medved od čoveka, koji je izvirio prema njihovom mestu na svetlosti, iz dovratka koji kao da nije bio širi od pola metra.
<BR>
<BR>&nbsp;&nbsp;&nbsp;&nbsp;&nbsp;Rajdel nije imao ništa posebno protiv crnaca ili doseljenika ili slično, iako je većina drugih imala. U stvari, bila je to jedna od stvari koja ga je dovela na akademiju, iako nije imao najbolje ocene u školi. Testirali su ga i zaključili da nije rasista. Nije ni bio, ali ne zato što je mnogo razmišljao o tome. Jednostavno, nije video svrhu. Ako takav stav samo donosi nerviranje, zašto biti takav? Niko se neće vratiti da živi tamo gde je prethodno živeo, a ako se vrate (nejasno je slutio) više neće biti mongolskog roštilja i možda ćemo svi slušati pentekostalni metal; uostalom, Predsednica je ionako crnkinja.
<BR>&nbsp;&nbsp;&nbsp;&nbsp;&nbsp;Međutim, morao je da prizna, dok su on i Čueta Vašington išli jedno pored drugog između tih tenkovskih prepreka, mašući vezanim rukama u onom glupavom maturskom stilu koji je posledica lisica na rukama, da je u poslednje vreme prilično kivan na određene crnce i doseljenike. Vorbejbijeva propovednička seta počela je da mu ide na živce, Fredi je bio, kako bi to njegov otac rekao, brbljivi, crni drkadžija, a Svobodov i Orlovski mora da su bili ono na šta je mislio njegov stric, onaj što je bio u vojsci, kada je pominjao kamene kerove.
<BR>&nbsp;&nbsp;&nbsp;&nbsp;&nbsp;Onda je ugledao Fredija, sa guzicom naslonjenom na prednji branik patriota; klimao je glavom na nešto što je dolazilo iz slušalica, a reči ili tekst promicali su rubom đonova njegovih patika, oživljeni crvenim LED diodama. Mora da je presedeo kišu u kolima, jer su mu košulja sa pištoljima i šljampavi šorts bili potpuno suvi.
<BR>&nbsp;&nbsp;&nbsp;&nbsp;&nbsp;A branik uz branik sa patriotom bio je parkiran neobeleženi, sivi tanker od automobila Rusa, čije su oklopljene gume i ugljenična mreža protiv nosoroga vrištali Policijsko Vozilo svakome koga je to zanimalo. Rajdel opazi da ima i takvih, jer je izvestan broj žitelja mosta posmatrao prizor sa različitih mesta na betonskim pločama i olupanim prikolicama sa hranom. Mala deca, nekoliko žena, po liku Meksikanki, sa mrežama za kosu kao da rade na pripremi hrane, nekoliko starijih dečaka grubog izgleda u blatnjavoj radnoj odeći, naslonjenih na lopate i metle. Samo su stajali i posmatrali, sa oprezno neutralnim izrazom lica, onim koji ljudi imaju kad posmatraju policiju na delu.
<BR>&nbsp;&nbsp;&nbsp;&nbsp;&nbsp;I još neko u vozilu Rusa, nisko u sedištu do vozačevog, sa podignutim kolenima.
<BR>&nbsp;&nbsp;&nbsp;&nbsp;&nbsp;Rusi su se približili, svako sa jedne strane Rajdela i devojke, i sad su išli upored sa njima. Rajdel je osećao da reaguju na prisustvo publike. Nije trebalo tako da ostave kola.
<BR>&nbsp;&nbsp;&nbsp;&nbsp;&nbsp;Svobodov, odmah pored njega, nekako je krckao u hodu; bio je to onaj oklop ispod odeće koji je Rajdel ranije primetio, kada su bili u onom ćumezu. Svobodov je pušio svoj Marlboro, šištavo ispuštajući oblake plavog dima. Puška više nije bila na videlu.
<BR>&nbsp;&nbsp;&nbsp;&nbsp;&nbsp;A uz bok Vorbejbiju, Fredi je posmatrao prizor sa kezom zbog koga je Rajdelu došlo da ga šutne u zube, ali je Vorbejbi izgledao tužan kao i uvek.
<BR>&nbsp;&nbsp;&nbsp;&nbsp;&nbsp;"Skidajte mi ovu jebenu lisicu", reče Rajdel Vorbejbiju, podigavši ruku, zajedno sa Čuetinom. Ljudi ugledaše lisice; nastade komešanje, glasovi.
<BR>&nbsp;&nbsp;&nbsp;&nbsp;&nbsp;Vorbejbi je gledao Svobodova. "Imate ih?"
<BR>&nbsp;&nbsp;&nbsp;&nbsp;&nbsp;"Tu su." Svobodov dodirnu grudi svoje Londonske Magle.
<BR>&nbsp;&nbsp;&nbsp;&nbsp;&nbsp;Vorbejbi klimnu glavom, pa pogleda Čuetu Vašington i Rajdela. "Dobro je." Obrati se Orlovskom: "Skinite mu lisice."
<BR>&nbsp;&nbsp;&nbsp;&nbsp;&nbsp;Orlovski uhvati Rajdela za zglob i provuče magnetnu traku kroz prorez na narukvici.
<BR>&nbsp;&nbsp;&nbsp;&nbsp;&nbsp;"Uđi u kola", reče Vorbejbi Rajdelu.
<BR>&nbsp;&nbsp;&nbsp;&nbsp;&nbsp;"Nisu joj pročitali prava", reče Rajdel.
<BR>&nbsp;&nbsp;&nbsp;&nbsp;&nbsp;"Ulazi u kola. Ti voziš, sećaš se?"
<BR>&nbsp;&nbsp;&nbsp;&nbsp;&nbsp;"Je li ona uhapšena, gospodine Vorbejbi?"
<BR>&nbsp;&nbsp;&nbsp;&nbsp;&nbsp;Fredi se zakikota.
<BR>&nbsp;&nbsp;&nbsp;&nbsp;&nbsp;Čueta Vašington podiže vezanu ruku prema Orlovskom, ali on je već skalnjao magnetnu traku.
<BR>&nbsp;&nbsp;&nbsp;&nbsp;&nbsp;"Rajdele", reče Vorbejbi, "ulazi u ta kola. Naš posao ovde je gotov."
<BR>&nbsp;&nbsp;&nbsp;&nbsp;&nbsp;Prednja desna vrata sivog automobila se otvoriše. Čovek iziđe iz kola. Crne kaubojske čizme i dugačak, crni, nepromočivi mantil. Proseda kosa, srednje dužine. Imao je one duboke bore od smejanja na obrazima, koje kao da je neko uklesao. Svetle oči. Onda se osmehnu, osmehom sa dve trećine desni i trećinom zuba, i zlatom u uglovima.
<BR>&nbsp;&nbsp;&nbsp;&nbsp;&nbsp;"To je on", reče Čueta Vašington, nekim promuklim glasom, "on je ubio Semija."
<BR>&nbsp;&nbsp;&nbsp;&nbsp;&nbsp;I baš u tom trenutku onaj krupni čupavac, onaj u prljavoj majici što ga je Rajdel opazio na mostu, zatera bicikl u Svobodovljeva leđa. Ne neki običan bicikl, već veliki, stari, zarđali model sa disk-kočnicama i teškom čeličnom korpom zavarenom ispred šipke volana. Bicikl i korpa mora da su imali bar pedeset kila, a u korpi je bilo bar još pedeset kila starog gvožđa kada je strefio Svobodova. Poslao ga je licem napred na haubu patriota, a Fredi je odskočio kao oparena mačka.
<BR>&nbsp;&nbsp;&nbsp;&nbsp;&nbsp;Dugokosi pade na Svobodova i sav taj krš kao pobesneli medved, zgrabi ga za uši i stade da mu treska lice o haubu. Orlovski poče da izvlači H&K, i Rajdel vide kako se Čueta Vašington saginje i vadi nešto iz stare SWAT cipele. Zatim to zabode Orlovskom u leđa. Ličilo je na šrafciger. Pogodila je onaj oklop što su ga nosili, ali ga je izbacila iz ravnoteže kada je povukao obarač.
<BR>&nbsp;&nbsp;&nbsp;&nbsp;&nbsp;Ništa na svetu ne zvuči kao municija bez košuljice u rafalnoj paljbi, iz puške sa kliznim zatvaračem. Nije to bio zvuk mašinske puške, već zaglušujuća, slivena rika.
<BR>&nbsp;&nbsp;&nbsp;&nbsp;&nbsp;Prvi rafal otišao je u prazno, ali Orlovski tada pokuša da okrene cev prema Čueti Vašington, koja mu se obesila o ruku u kojoj je držao automat. Drugi rafal ode u pravcu svetine. Ljudi su vrištali i grabili decu.
<BR>&nbsp;&nbsp;&nbsp;&nbsp;&nbsp;Vorbejbijeva usta bila su otvorena, kao da ne veruje u ono što vidi.
<BR>&nbsp;&nbsp;&nbsp;&nbsp;&nbsp;Rajdel je bio iza Orlovskog kada je ovaj ponovo pokušao da podigne automat, i to je bio jedan od onih trenutaka.
<BR>&nbsp;&nbsp;&nbsp;&nbsp;&nbsp;Pogodio ga je nogom iza i malo ispod kolena, i treći rafal ode gotovo pravo uvis kada je Orlovski pao.
<BR>&nbsp;&nbsp;&nbsp;&nbsp;&nbsp;Fredi pokuša da zgrabi Čuetu Vašington i tek tada ugleda šrafciger; stigao je samo da podigne kompjuter ispred sebe sa obe ruke. Šrafciger prođe kroz njega. Fredi ciknu i ispusti ga.
<BR>&nbsp;&nbsp;&nbsp;&nbsp;&nbsp;Rajdel dograbi otvorenu narukvicu lisica, onu što mu je bila oko zgloba, i povuče.
<BR>&nbsp;&nbsp;&nbsp;&nbsp;&nbsp;Otvorio je desna vrata patriota i povukao ju je za sobom u kola. Smestivši se za volan, imao je pogled iz prvog reda na dugokosog koji je treskao Svobodovljevo krvavo lice o haubu, a ono staro gvožđe poskakivalo je svaki put kada bi to učinio.
<BR>&nbsp;&nbsp;&nbsp;&nbsp;&nbsp;Ključ. Kontakt.
<BR>&nbsp;&nbsp;&nbsp;&nbsp;&nbsp;Rajdel opazi Čuetin telefon i kutiju sa VS naočarima kako ispadaju iz Svobodovljevog prsluka. Spustio je prozor i posegnuo za njima. Neko skinu vatrom dugokosog sa Svobodova, tup, tup, tup, i Rajdel, pošto je pokrenuo kola unazad, vide čoveka iz policijskih kola kako okreće mali pištolj prema njima, u dvoručnom zahvatu. Baš kao što su ih učili na streljačkoj obuci. Zadnji branik patriota nalete na nešto i Svobodov odlete sa haube u oblaku zarđalih lanaca i komada cevi. Čueta Vašington je pokušavala da iskoči na vrata na svojoj strani, pa je morao da drži svoj kraj lisica i okreće volan jednom rukom, da načas pusti lisice, ubaci menjač u prvu i nagazi gas, i da ih onda ponovo zgrabi.
<BR>&nbsp;&nbsp;&nbsp;&nbsp;&nbsp;Vrata se zalupiše kada je jurnuo pravo na čoveka sa širokim osmehom, koji je možda uspeo da ispali još jedan hitac pre nego što se bacio u stranu.
<BR>&nbsp;&nbsp;&nbsp;&nbsp;&nbsp;Patriot je krivudao kroz vodu duboku par centimetara i jedva je izbegao sudar sa zadnjim delom velikog, narandžastog đubretarskog kamiona, parkiranog uz ivičnjak pored zgrade.
<BR>&nbsp;&nbsp;&nbsp;&nbsp;&nbsp;Imao je vremena za još jedan pogled u ogledalu, kroz zadnje staklo: tamo je bio most, koji se uzdizao iza njih kao nešto obraslo algama, sa posivelim nebom u pozadini, i Vorbejbi, koji načini jedan, pa još jedan ukočen korak, diže štap do visine ramena i uperi ga prema patriotu kao da je magični štapić ili tako nešto.
<BR>&nbsp;&nbsp;&nbsp;&nbsp;&nbsp;Onda ono što je izletelo iz Vorbejbijevog štapa raznese zadnje staklo patriota, i Rajdel skrenu udesno, tako oštro da ih je zamalo prevrnuo.
<BR>&nbsp;&nbsp;&nbsp;&nbsp;&nbsp;"Isuse", reče Čueta Vašington, kao neko ko govori u snu, "šta to radiš?"
<BR>&nbsp;&nbsp;&nbsp;&nbsp;&nbsp;Nije znao šta da joj odgovori, jer je sve što je učinio bilo bez razmišljanja.
</P></TD></TR></TABLE>
<P class="next">
<A HREF=p24.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
