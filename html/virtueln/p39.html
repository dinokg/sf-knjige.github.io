<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>39. SVEČANOST JEDNOG SIVOG DANA
<P>&nbsp;&nbsp;&nbsp;&nbsp;&nbsp;U subotu, petnaestog novembra, jutro posle četvrte noći provedene kod Skinera, Jamazaki, odeven u ogromnu, vunenu jaknu, sličnu mormarskoj kabanici, svu iskrpljenu i sa mirisom mašinskog ulja, spustio se žutim liftom da napravi pazar sa uličnim prodavcima. Nosio je kratonsku kutiju sa nekoliko krupnih komada okamenjenog drveta, levi parožak srndaća, petnaest laserskih diskova, ukrasni suvenir iz viktorijanskog doba u obliku šupljikavog porcelanskog vrča sa utisnutim slovima 'OXO', i od vlage odebljao primerak Kolumbijanske istorije književnosti Sjedinjenih Država.
<BR>&nbsp;&nbsp;&nbsp;&nbsp;&nbsp;Prodavci su ređali robu, jutro je bilo gvozdeno sivo i vlažno, i bio je zahvalan zbog pozjamljene jakne, čiji su džepovi bili zasejani prastarom piljevinom i sićušnim, bezimenim delićima gvožđurije. Nije bio siguran kako treba da priđe prodavcima, ali su oni preuzeli inicijativu i sjatili se oko njega, pominjući Skinera.
<BR>&nbsp;&nbsp;&nbsp;&nbsp;&nbsp;Okamenjeno drvo postiglo je najbolju cenu, zatim vrč, pa osam od petnaest diskova. Na kraju je sve otišlo, osim istorije književnosti, koja je bila veoma oštećena od plesni. Ostavio je knjigu, čiju su se plave stranice uvijale na slanom vazduhu, povrh gomile otpadaka. Sa novčanicama smotanim u ruci, pošao je da traži staricu koja je prodavala jaja. Takođe im je trebala kafa.
<BR>&nbsp;&nbsp;&nbsp;&nbsp;&nbsp;"Kako je stari, Skuteru?"
<BR>&nbsp;&nbsp;&nbsp;&nbsp;&nbsp;"Sve češće pita za devojku..."
<BR>&nbsp;&nbsp;&nbsp;&nbsp;&nbsp;"Ona je u zatvoru dole u L.A.", reče mu Fontejn.
<BR>&nbsp;&nbsp;&nbsp;&nbsp;&nbsp;"U zatvoru?"
<BR>&nbsp;&nbsp;&nbsp;&nbsp;&nbsp;"Jutros je puštena uz kauciju, tako je bar sinoć rekla da će biti. Baš sam bio pošao da vam to kažem." Izvadio je telefon iz džepa i pružio ga Jamazakiju. "Ona je na tom broju. Samo nemoj previše da zoveš kući, važi?"
<BR>&nbsp;&nbsp;&nbsp;&nbsp;&nbsp;"Kući?"
<BR>&nbsp;&nbsp;&nbsp;&nbsp;&nbsp;"U Japan."
<BR>&nbsp;&nbsp;&nbsp;&nbsp;&nbsp;Jamazaki trepnu. "Neću. Razumeo sam..."
<BR>&nbsp;&nbsp;&nbsp;&nbsp;&nbsp;"Ne znam šta je radila otkako je izbila ona oluja, ali sam bio suviše zauzet da bih mislio o tome. Uspeli smo da uključimo struju, ali pojavio se još jedan povređeni po koga još niko nije došao. Upecali smo ga iz ostataka nečijeg senika, u sredu ujutru. Otprilike ispod vaše gajbe, u stvari. Ne znam da li je uradio glavu ili šta, ali je čas pri svesti, čas nije. Životne funkcije su mu u redu i nema slomljenih kostiju. Ima brazdu duž slepoočnice kao od metka..."
<BR>&nbsp;&nbsp;&nbsp;&nbsp;&nbsp;"Niste ga odneli u bolnicu?"
<BR>&nbsp;&nbsp;&nbsp;&nbsp;&nbsp;"Ne" reče Fontejn, "to radimo samo ako zatraže, ili kad nema izgleda da prežive bez toga. Mnogi od nas imaju debele razloge da izbegavaju takva mesta, gde mogu da ih provere preko kompjutera, i tako to."
<BR>&nbsp;&nbsp;&nbsp;&nbsp;&nbsp;"A", reče Jamazaki, nadajući se da je bio taktičan.
<BR>&nbsp;&nbsp;&nbsp;&nbsp;&nbsp;"Aha", reče Fontejn. "Verovatno su ga prvo pronašli neki klinci i uzeli mu novčanik, ako ga je uopšte imao. Ali to je krupan i zdrav brat i neko će ga već prepoznati. Pogotovo sa tom polugom što mu je provučena kroz stojka."
<BR>&nbsp;&nbsp;&nbsp;&nbsp;&nbsp;"Da", reče Jamazaki, iako nije shvatio ovo poslednje, "nego, vaš pištolj je još kod mene."
<BR>&nbsp;&nbsp;&nbsp;&nbsp;&nbsp;Fontejn se osvrnu oko sebe. "Pa, ako oceniš da ti ne treba, ratosiljaj ga se umesto mene, molim te. Al' će mi trebati taj telefon. Koliko misliš da ostaneš ovde?"
<BR>&nbsp;&nbsp;&nbsp;&nbsp;&nbsp;"Ja... ne znam." I to je bila istina.
<BR>&nbsp;&nbsp;&nbsp;&nbsp;&nbsp;"Bićeš ovde dole po podne, da vidiš paradu?"
<BR>&nbsp;&nbsp;&nbsp;&nbsp;&nbsp;"Paradu?"
<BR>&nbsp;&nbsp;&nbsp;&nbsp;&nbsp;"Petnaesti novembar. Šejplijev rođendan. To treba videti. Isti šmek kao Mardi Gra. Dosta mladih skida odeću, ali ne znam kako će po ovom vremenu. Pa, vidimo se. Pozdravi mi Skinera.
<BR>&nbsp;&nbsp;&nbsp;&nbsp;&nbsp;"Pozdrav, da", reče Jamazaki, smešeći se, a Fontejn ode svojim putem, i dugine boje njegove štrikane kape još su dugo poskakivale iznad glava svetine.
<BR>&nbsp;&nbsp;&nbsp;&nbsp;&nbsp;Jamazaki pođe prema kafedžinici, misleći na pogrebnu povorku, razigranu grimiznu priliku sa crveno ofarbanom puškom. Simbol Šejplijevog odlaska.
<BR>&nbsp;&nbsp;&nbsp;&nbsp;&nbsp;Šejplijevo ubistvo, po nekima žrtvovanje, dogodilo se u Solt Lejk Sitiju. Sedmorica njegovih ubica, do zuba naoružani fundamentalisti, pripadnici bele rasističke sekte koja je u mesecima posle napada na aerodrom morala da pređe u podzemlje, još su bili u zatvoru u Juti, mada su dvojica njih potom umrla od side, verovatno zaražena u zatvoru, uporno odbijajući spasonosni virus, patentiran pod Šejplijevim imenom.
<BR>&nbsp;&nbsp;&nbsp;&nbsp;&nbsp;Ostali su nemi tokom čitavog suđenja, i samo je njihov vođa izjavio da je bolest Božja kazna za grešnike i nečiste. Vitki muškarci obrijanih glava i praznih, nesmiljenih očiju, Božji revolveraši, čiji će likovi ostati tako da zure, na svim istorisjkim trakama, zanavek.
<BR>&nbsp;&nbsp;&nbsp;&nbsp;&nbsp;Ali Šejpli je umro veoma bogat, pomisli Jamazaki, i stade u red za kafu. Možda je čak bio i srećan. Doživeo je da vidi kako proizvod njegove krvi preokreće tok tame. Pojavile su se nove pošasti, ali je živa vakcina, dobijena od Šejplijevog soja, spasila nebrojene milione.
<BR>&nbsp;&nbsp;&nbsp;&nbsp;&nbsp;Jamazaki obeća sebi da će prisustvovati Šejplijevoj rođendanskoj paradi. I ovaj put neće zaboraviti da ponese beležnicu.
<BR>&nbsp;&nbsp;&nbsp;&nbsp;&nbsp;Stajao je u mirisu sveže samlevene kafe i čekao svoj red.
</P></TD></TR></TABLE>
<P class="next">
<A HREF=p40.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
