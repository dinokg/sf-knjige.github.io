<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>11. NA POSLU
<P>&nbsp;&nbsp;&nbsp;&nbsp;&nbsp;Danas naprosto nije svoja. Nikako da se projektuje. Nije tu. Bani Malatesta, dispečer, ju je osetio, i glas mu zapišta u njenom uhu.
<BR>&nbsp;&nbsp;&nbsp;&nbsp;&nbsp;"Ču, nemo' 'se ljutiš, je l' ti to imaš period ili tako nešto?"
<BR>&nbsp;&nbsp;&nbsp;&nbsp;&nbsp;"Odjebi, Bani."
<BR>&nbsp;&nbsp;&nbsp;&nbsp;&nbsp;"Hej, samo sam 'teo da kažem da danas nisi živa vatra kao obično. Ništa više."
<BR>&nbsp;&nbsp;&nbsp;&nbsp;&nbsp;"Daj mi adresu."
<BR>&nbsp;&nbsp;&nbsp;&nbsp;&nbsp;"655 Mo, petnaesti, recepcija."
<BR>&nbsp;&nbsp;&nbsp;&nbsp;&nbsp;Preuzela, stigla na 555 Kali, pedeset prvi sprat. Isporučila i sišla. Dan je posle jutarnjih obećanja posiveo.
<BR>&nbsp;&nbsp;&nbsp;&nbsp;&nbsp;"456 Montgomeri, trideset treći, recepcija, ideš teretnim."
<BR>&nbsp;&nbsp;&nbsp;&nbsp;&nbsp;Zastala je, sa rukom u omči čitača bicikla. "Zašto teretnim?"
<BR>&nbsp;&nbsp;&nbsp;&nbsp;&nbsp;"Kažu da glasnici urezuju grafite u putničke liftove. Idi teretnim, inače će te izbaciti, neće ti dati da isporučiš, a to znači automatski prestanak rada u Ujedinjenima."
<BR>&nbsp;&nbsp;&nbsp;&nbsp;&nbsp;Setila se da je videla Ringerov znak urezan na ploču jednog putničkog lifta u 456. Jebeni Ringer. Usvinjio je više liftova nego bilo ko drugi u istoriji. Nosio je sa sobom kompletan alat za to.
<BR>&nbsp;&nbsp;&nbsp;&nbsp;&nbsp;456 ju je poslao do 1 EC sa kutijom širom nego što je po propisu smela da prihvati, ali za šta inače služe prtljažnik i gajtani, i zašto prepustiti posao kavezašima? Usput je pozvao Bani i dao joj 50 u Bilu, kafeteriju na drugom spratu. Pretpostavila je da se u plastičnoj kuhinjskoj kesi nalazi ženska torbica, i pokazalo se da je u pravu. Smeđa, od neke kože nalik na guštersku, sa par zelenih aplikacija u uglovima. Žene su umele da zaborave tašnu, pa bi se setile i pozvale da im pošalju po kuriru. To je obično značilo bakšiš. Ringer i neki drugi bi ih otvorili, pregledali sadržaj, ponekad našli drogu. Ona to nije radila. Setila se naočara.
<BR>&nbsp;&nbsp;&nbsp;&nbsp;&nbsp;Danas neće biti usputnih. Kod Ujedinjenih nije bilo ustaljenih linija, ali bi povremeno naletelo nešto pride; pokupiš ovde, isporučiš tamo, pa onda opet ovde. Ali to je bilo retko. U Ujedinjenima se vozilo teže. Njen dnevni rekord bio je šesnaest isporuka; kao četrdeset u nekoj drugoj kompaniji.
<BR>&nbsp;&nbsp;&nbsp;&nbsp;&nbsp;Odnela je torbicu u Fulton, u Masonsku, zaradila dva petaka pošto je vlasnica proverila da li je sve tamo.
<BR>&nbsp;&nbsp;&nbsp;&nbsp;&nbsp;"Restoran bi trebalo da je odnese u policiju", reče Čueta. "Mi ne volimo da budemo odgovorni." Prazan pogled vlasnice, nečije sekretarice. Čueta smesti petake.
<BR>&nbsp;&nbsp;&nbsp;&nbsp;&nbsp;"298, Alabama", reče Bani, kao da joj nudi skupocen biser. "Taman da zagreješ mišiće."
<BR>&nbsp;&nbsp;&nbsp;&nbsp;&nbsp;Okilavila se da stigne tamo, pokupi i isporuči. Danas joj je sve išlo teško.
<BR>&nbsp;&nbsp;&nbsp;&nbsp;&nbsp;One govnarove naočare.
<BR>
<BR>&nbsp;&nbsp;&nbsp;&nbsp;&nbsp;"Iz taktičkih razloga", reče plavuša, "za sad ne savetujemo upotrebu nasilja ili magije protiv privatnih lica."
<BR>&nbsp;&nbsp;&nbsp;&nbsp;&nbsp;Čueta se upravo bila dovukla iz ulice Alabama, poslednje isporuke. Žena na malom, ravnom ekranu CNN-a iznad vrata Banijeve jazbine nosila je nešto crno i rastegljivo na licu, sa tri trouglasta isečena otvora. Plava slova u dnu ekrana pokazivala su da je to FAJONA X - PORTPAROL - OSLOBODILAČKI FRONT SAUT AJLENDA.
<BR>&nbsp;&nbsp;&nbsp;&nbsp;&nbsp;Prejako osvetljeni fluorescentni hodnik u Ujedinjenim Kuririma mirisao je na zagrejani stiren, laserske printere, buđave patike i kese sa bajatom brzom hranom; ovo poslednje je kod Čuete dozvalo nevoljna sećanja na neki nezagrejani podrum za smeštaj beskućnika u Oregonu, i kose zrake bezbojne svetlosti sa visokih, prljavih prozora. Ali se tada iza nje s treskom otvoriše ulazna vrata, niz stepenice zatutnja par blatnjavih neonskih patika broj četrdeset pet, i pred nju stade, obraza istačkanih sivom drumskom prašinom, široko se cereći, Semjuel Saladin Dipre.
<BR>&nbsp;&nbsp;&nbsp;&nbsp;&nbsp;"Srećan si zbog nečega, Semi Sale?"
<BR>&nbsp;&nbsp;&nbsp;&nbsp;&nbsp;Najzgodniji član Ujedinjenih na dva točka bez konkurencije u oba pola, Dipre je bio metar i devedeset abonosnog elektriciteta nalivenog preko kostura takve elegancije i snage da je Čueta zamišljala njegove kosti kao uglačani, trostruko hromirani metal, armaturu od žive. Kao u starim filmovima, sa onim razbacanim tipom što je posle prešao u političare, kada bi odrali meso sa njega. Pomisao na kosti Semija Sala činila je da većina cura poželi da ih oseti na sebi, ali ne i Čueta. Bio je čovekoljubac u užem smislu, bio joj je prijatelj, a ionako nije bila sigurna šta, zapravo, oseća u vezi s tim u poslednje vreme.
<BR>&nbsp;&nbsp;&nbsp;&nbsp;&nbsp;"U stvari", reče Semi Sal, razmazujući prašinu na obrazu dugačkom nadlanicom. "Odlučio sam da ubijem Ringera. A to te, znaš, nekako oslobađa."
<BR>&nbsp;&nbsp;&nbsp;&nbsp;&nbsp;"Ha", reče Čueta, "mora da si i ti isporučivao u 456 danas."
<BR>&nbsp;&nbsp;&nbsp;&nbsp;&nbsp;"Jesam, dušo, baš to što kažeš. Sve do gore, u prljavom, teretnom liftu. U sporom, prljavom, teretnom liftu. A zašto?"
<BR>&nbsp;&nbsp;&nbsp;&nbsp;&nbsp;"Zato što je Ringer urez'o svoj znak u njihov mesing, Sale, i u njihovo ružino drvo?"
<BR>&nbsp;&nbsp;&nbsp;&nbsp;&nbsp;"Ta-ba-čno, Čueta, dušo." Semi Sal odmota plavobelu maramu sa vrata i obrisa njom lice. "I zato dotični ima da umre vrišteći."
<BR>&nbsp;&nbsp;&nbsp;&nbsp;&nbsp;"...i mora da počne, odmah, da sistematično sabotira na radnom mestu", reče Fajona X, "ili će biti obeležen kao neprijatelj čovečanstva."
<BR>&nbsp;&nbsp;&nbsp;&nbsp;&nbsp;Otvoriše se vrata dispečerske kabine, tako gusto tapacirane rasporedima, lokalnim mapama, ofucanim Munijevim propisima i pritužbama pristiglim preko faksa da Čueta nije imala predstavu kako bi izgledala površina ispod svega toga, kada bi se nekim čudom ukazala. Bani isturi izbrazdanu i neravnomerno izbrijanu glavu kao u kornjače, trepćući u svetlosti hodnika, i automatski podiže pogled, privučen agresivnim tonom glasa Fajone X. Kada je ugledao masku, pogled mu se isprazni; zatvaranje mentalnog kanala izvedeno je za manje vremena nego što mu je bilo potrebno da pogleda u tom pravcu. "Ti", reče, ponovo gledajući prema Čueti. "Čui. Ulazi ovamo."
<BR>&nbsp;&nbsp;&nbsp;&nbsp;&nbsp;"Sačekaj me, Semi Sale", reče ona.
<BR>&nbsp;&nbsp;&nbsp;&nbsp;&nbsp;Bani Malatesta je trideset godina bio kurir na biciklu u San Francisku. Bio i to i dalje, da ga nisu izdala kolena i leđa. Bio je istovremeno najbolja i najgora stvar za one koji su vozili za Ujedinjene. Najbolja zato što je imao biciklističku mapu grada u glavi, bolju od bilo čega što je mogao da izbaci računar. Znao je svaku zgradu, svaka vrata, sve o karakteru obezbeđenja. Imao je pravila kurirske igre u malom prstu, ovaj Bani, i, još bolje, predanje, čitavu istoriju, priče koje su te činile delom nečega što je, koliko god to ludo zvučalo, bilo vredno raditi. I sam je bio legenda, čovek koji je tokom kurirske karijere oslepio Kriptom vetrobrane sedam policijskih vozila, rekord koji nikada nije bio oboren. Ali je iz istih razloga bio najgori, jer njemu niko nije mogao da proda muda za bubrege. Sa svakim drugim dispečerom moglo se bar malo zabušavati, ali ne i sa Banijem. On je jednostavno znao.
<BR>&nbsp;&nbsp;&nbsp;&nbsp;&nbsp;Čueta pođe za njim. Zatvorio je vrata za njom. Naočare koje je koristio za rad visile su mu oko vrata, a jedno tapacirano sočivo bilo je povezano lepljivom trakom. U sobi nije bilo prozora, a Bani je radio u mraku. Ispred crne, pokretne fotelje na koju je bio okačen, poput nekakve džinovske naduvene larve, Banijev 'Sakro-sejver' oslonac za leđa od ružičaste gume, stajalo je šest polukružno poređanih monitora u boji.
<BR>&nbsp;&nbsp;&nbsp;&nbsp;&nbsp;Bani protrlja dlanovima krsta. "Ubiše me leđa", reče, više za sebe nego Čueti.
<BR>&nbsp;&nbsp;&nbsp;&nbsp;&nbsp;"Trebalo bi da pustiš Semija Sala da ti ih namesti", predloži mu ona. "On to stvarno ume."
<BR>&nbsp;&nbsp;&nbsp;&nbsp;&nbsp;"Već su nameštena, dušo. U tome i jeste problem. A sad mi reci šta si to radila sinoć, preko u Morisiju. I moli Boga da priča bude dobra."
<BR>&nbsp;&nbsp;&nbsp;&nbsp;&nbsp;"Isporučivala", reče Čueta, prešavši na automatiku, kao što je radila kada je trebalo da se izvlači laganjem. Moglo se reći da je očekivala ovako nešto, ali ne tako brzo.
<BR>&nbsp;&nbsp;&nbsp;&nbsp;&nbsp;Posmatrala je Banija kako skida naočari, isključuje ih i ostavlja na jednom od monitora. "Kako to da se nisi odjavila, onda? Zvali su nas, rekli da si ušla, dala da ti očitaju značke, ali da nisi izišla. Slušajte, rek'o sam im, siguran sam da sada nije tamo, jer sam je poslao u ulicu Alabama po pozivu, u redu?" Držao ju je na oku.
<BR>&nbsp;&nbsp;&nbsp;&nbsp;&nbsp;"Hej, Bani", reče Čueta, "to mi je bila poslednja vožnja, bajs mi je bio dole u podrumu, videla sam otvoren teretni i uskočila. Znam da je trebalo da se prijavim na izlazu, ali sam mislila da imaju nekoga na parkingu, znaš? Popela sam se uz rampu i tamo nije bilo nikoga, a jedna kola su upravo izlazila, pa sam se provukla ispod rampe i našla se na ulici. Šta je trebalo da radim, da odem okolo i da obavim ono na recepciji?"
<BR>&nbsp;&nbsp;&nbsp;&nbsp;&nbsp;"Znaš da je trebalo. Postupak."
<BR>&nbsp;&nbsp;&nbsp;&nbsp;&nbsp;"Bilo je kasno, znaš?"
<BR>&nbsp;&nbsp;&nbsp;&nbsp;&nbsp;Bani sede, mršteći se od bola, u fotelju sa 'Sakro-sejverom'. Pokrio je kolena velikim, kvrgavim šakama i zagledao se u nju. Nimalo nalik na Banija. Kao da ga je nešto ozbiljno morilo. Nešto krupnije od lajanja kerova čuvara zato što im se kurir nije javio na izlasku. "Koliko kasno?"
<BR>&nbsp;&nbsp;&nbsp;&nbsp;&nbsp;"A?"
<BR>&nbsp;&nbsp;&nbsp;&nbsp;&nbsp;"Zanima ih kada si izišla."
<BR>&nbsp;&nbsp;&nbsp;&nbsp;&nbsp;"Možda deset minuta pošto sam ušla. Najviše petn'es'. Podrum im je pravi pacovski lavirint."
<BR>&nbsp;&nbsp;&nbsp;&nbsp;&nbsp;"Ušla si u 6:32:18", reče on. "Toliko je bilo kada su te očitali. Razgovarali su sa mušterijom, onim advokatom, pa znaju da si isporučila." I dalje je imao onaj pogled.
<BR>&nbsp;&nbsp;&nbsp;&nbsp;&nbsp;"Bani, u čemu je stvar? Samo im reci da sam zeznula stvar."
<BR>&nbsp;&nbsp;&nbsp;&nbsp;&nbsp;"Nisi išla nigde drugde? U hotelu?"
<BR>&nbsp;&nbsp;&nbsp;&nbsp;&nbsp;"A-a", reče ona, i obuze je čudan osećaj, kao da je prešla neku liniju i da joj nema povratka. "Predala sam čoveku njegov paket, Bani."
<BR>&nbsp;&nbsp;&nbsp;&nbsp;&nbsp;"Ne verujem da brinu zbog njegovog paketa", reče Bani.
<BR>&nbsp;&nbsp;&nbsp;&nbsp;&nbsp;"Pa?"
<BR>&nbsp;&nbsp;&nbsp;&nbsp;&nbsp;"Gledaj, Ču", reče on, "to što su zvali iz obezbeđenja najmanji je problem. Izvini, šefe, neće 'se ponovi. Ali ovo je bio neko odozgo iz kompanije, IntenStraže, i zvao je direktno Vilsona." Vlasnik Ujedinjenih. "Zato sam morao da ljubim dupe i Vilsonu i gospodinu Bezbednjaku, morao sam da ostavim Grasa za tablom, koji je, naravno, opet sve sjebao."
<BR>&nbsp;&nbsp;&nbsp;&nbsp;&nbsp;"Bani", reče ona, "stvarno mi je žao."
<BR>&nbsp;&nbsp;&nbsp;&nbsp;&nbsp;"Hej. Tebi je žao, meni je žao, ali neki budža od plaćenog žace svejedno sedi za stolom i preslišava Vilsona o tome šta si tačno radila pošto si predala paket onom advokatu. O tome kakav si ti to službenik, koliko dugo voziš za Ujedinjene, imaš li dosje u policiji, jesi li uzimala droge, gde živiš."
<BR>&nbsp;&nbsp;&nbsp;&nbsp;&nbsp;Čueta vide govnarove crne naočari, tamo gde ih je ostavila. U kutiji, iza Skinerovih Geographicsa za 1997. Pokušala je da ih podigne odatle snagom volje. Do katranisanog krova i preko ivice. Da baci to sranje u Zaliv kao što je trebalo da učini odmah ujutru. Ali nije, i bile su tamo.
<BR>&nbsp;&nbsp;&nbsp;&nbsp;&nbsp;"To nije normalno", reče Bani. "S'vataš na šta mislim?"
<BR>&nbsp;&nbsp;&nbsp;&nbsp;&nbsp;"Rekao si im gde živim, Bani?"
<BR>&nbsp;&nbsp;&nbsp;&nbsp;&nbsp;"Na mostu", reče on, i podari je škrtim osmejkom. "I nije neka adresa, zar ne?" Zatim se okrenu u fotelji i poče da isključuje monitore.
<BR>&nbsp;&nbsp;&nbsp;&nbsp;&nbsp;"Bani", reče ona, "šta će da urade?"
<BR>&nbsp;&nbsp;&nbsp;&nbsp;&nbsp;"Doći će da te traže." Bio joj je okrenut leđima. "Ovde. Zato što ne znaju gde bi drugde. Nisi ništa uradila, zar ne, Ču?" Potiljak mu je bio obrastao sedom strnjikom.
<BR>&nbsp;&nbsp;&nbsp;&nbsp;&nbsp;Automatika. "Ne. Ništa. Hvala ti, Bani."
<BR>&nbsp;&nbsp;&nbsp;&nbsp;&nbsp;On zastenja u odgovor, neutralan, okončavajući priču, i Čueta se ponovo nađe u hodniku. Srce joj je lupalo ispod Skinerove jakne. Uz stepenice, pa napolje, smišljajući najbrži put kući, nižući semafore u glavi, mora da se otarasi naočara, mora da...
<BR>&nbsp;&nbsp;&nbsp;&nbsp;&nbsp;Semi Sal je bio pritisnuo Ringera uz plavu kantu za reciklažu otpadaka. U Ringerovo rudimentarno poimanje stvari počela je da se probija briga. "Nisam ti ništa uradio, čoveče."
<BR>&nbsp;&nbsp;&nbsp;&nbsp;&nbsp;"Ponovo si urezivao ime po liftovima, Ringeru."
<BR>&nbsp;&nbsp;&nbsp;&nbsp;&nbsp;"Al' tebi nisam ništa uradio!"
<BR>&nbsp;&nbsp;&nbsp;&nbsp;&nbsp;"Uzrok i posledica, sine. Znamo da je to teška filozofija za tebe, ali pokušaću: kad napraviš sranje, očekuj nova sranja. Ti nastaviš da grebeš po otmenim liftovima klijenata, mi te osakatimo." Semi Sal raširi dugačke, smeđe prste leve ruke preko Ringerove izubijane kacige, obuhvativši je kao košarkašku loptu, i okrenu, istovremeno dižući, a kajiš kacige se useče u Ringerovu bradu. "Nisam ništa uradio!" zakrklja Ringer.
<BR>&nbsp;&nbsp;&nbsp;&nbsp;&nbsp;Čueta se provuče pored njih prema stalku za bajsove ispod Šejplijevog murala. Neko ga je pogodio u duševno oko mučenika kondomskom dozom plave farbe, pa je imao plavu suzu preko celog svetačkog obraza.
<BR>&nbsp;&nbsp;&nbsp;&nbsp;&nbsp;"Hej", reče Semi Sal, "dođi da mučimo ovo govno."
<BR>&nbsp;&nbsp;&nbsp;&nbsp;&nbsp;Ona gurnu ruku u petlju čitača i pokuša da izvuče ručke upravljača iz šume od molibdenskog čelika, grafita i aramida. Ovaj pokret smesta uključi alarme ostalih bicikala, i nastade mahniti hor zaglušujućeg trubljenja, dubokih digitalnih zavijanja sirena, i jedan produženi, pojačani izliv siktavih prostota na španskom, vešto pomešanih sa cikom životinjskih muka. Ona okrenu bicikl, gurnu stopalo u papuču pedale i pojuri prema ulici, gotovo se prevrnuvši dok je uzjahivala. Krajičkom oka opazi kako Semi Sal ispušta Ringera.
<BR>&nbsp;&nbsp;&nbsp;&nbsp;&nbsp;Onda vide da Semi Sal uzjahuje svoj bajs, ružičast i sa crnim tačkama, debelih cevi, sa fuorescentnim naplacima napajanim iz generatora na osovini.
<BR>&nbsp;&nbsp;&nbsp;&nbsp;&nbsp;Semi Sal će je pratiti. Nikad nije manje želela društvo.
<BR>&nbsp;&nbsp;&nbsp;&nbsp;&nbsp;Ubrzala je.
<BR>&nbsp;&nbsp;&nbsp;&nbsp;&nbsp;Projektuj se. Samo se projektuj.
<BR>&nbsp;&nbsp;&nbsp;&nbsp;&nbsp;Kao u jutarnjem snu, ali jezivije.
</P></TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
