<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10. MODERNI PLES
<P>&nbsp;&nbsp;&nbsp;&nbsp;&nbsp;Jamazaki je sedeo na niskom drvenom tronošcu, posmatrajući Skinera kako se brije.
<BR>&nbsp;&nbsp;&nbsp;&nbsp;&nbsp;Skiner je sedeo na ivici postelje, stružući lice ružičastim patentnim brijačem, ispirajući ga u ulubljenom alumijumskom lavoru koji je stezao između kolena.
<BR>&nbsp;&nbsp;&nbsp;&nbsp;&nbsp;"Žilet je više puta korišćen", reče Jamazaki. "Što ga ne bacite?"
<BR>&nbsp;&nbsp;&nbsp;&nbsp;&nbsp;Skiner ga pogleda preko plastičnog brijača. "Stvar je u tome, Skuteru, što se posle izvesnog vremena ne troše dalje." Nasapunjao je i obrijao potez iznad gornje usne, pa zastao da se odmori. Jamazaki je u prvih nekoliko poseta bio 'Kavasaki'. Sada je postao 'Skuter'. Bledoplave oči ravnodušno su ga posmatrale, pod crvenkastim kapcima. Jamazaki oseti Skinerov potajni smeh.
<BR>&nbsp;&nbsp;&nbsp;&nbsp;&nbsp;"Zasmejavam vas?"
<BR>&nbsp;&nbsp;&nbsp;&nbsp;&nbsp;"Danas ne", reče Skiner i spusti brijač u lavor, uznemirivši penu i sive čekinje na površini vode. "Ne k'o pre neki dan, kad si ganj'o ona govna."
<BR>&nbsp;&nbsp;&nbsp;&nbsp;&nbsp;Jamazaki je proveo celo jedno jutro pokušavajući da sačini shemu kanalizacione mreže za grupu nastambi koju je smatrao Skinerovim 'susedstvom'. Opšte prihvaćena upotreba providnih petoinčnih cevi učinila je da mu bude prilično zabavno, kao neka igra izmišljena za decu, dok je pratio putanju određene pošiljke izmeta od jedne nastambe do druge, sve niže i niže. Cevi su se spuštale niz konstrukciju u elegantnim nasumičnim lukovima, prepletane kao ganglije, da bi se okupile u donjem delu sabirnog rezervoara od pet hiljada litara. Kada bi se ovaj napunio, objasnio mu je Skiner, živin prekidač u plovku uključio bi vakuum-pumpu i poterao fekalije u metar široku cev koja je vodila u gradsku kanalizaciju.
<BR>&nbsp;&nbsp;&nbsp;&nbsp;&nbsp;Zabeležio je da ovu tačku treba smatrati vezom između programa mosta i programa grada, ali je očigledno bilo važnije izdvojiti Skinerovu priču o mostu. Ubeđen da Skiner na neki način čuva ključ egzistencijalnog smisla mosta, Jamazaki je zanemario fizičko izviđanje sekundarnog sklopa da bi provodio što više vremena sa starcem. Svake večeri, u svom iznajmljenom stanu, slao je materijal sakupljen tog dana u Odeljenje za sociologiju Unverziteta u Osaki.
<BR>&nbsp;&nbsp;&nbsp;&nbsp;&nbsp;Danas, dok se peo u lift koji će ga odneti do Skinerove sobe, sreo je devojku koja je bila pošla na posao, sa biciklom okačenim na rame. Radila je kao kurir u gradu.
<BR>&nbsp;&nbsp;&nbsp;&nbsp;&nbsp;Da li je bilo nekog smisla u tome što je Skiner delio stan sa osobom koja je zarađivala za život u arhaičnom ukrštanju podataka i geografije? Uredi između kojih je devojka vozila bili su elektronski povezani - bili su, zapravo, jedinstven radni sto, mapa razdaljina izbrisanih bešavnom i trenutnom prirodom saobraćanja. A opet se baš ta bešavnost, koja je fizičku poštu učinila skupom novotarijom, mogla posmatrati kao poroznost, i kao takva stvarala potrebu za uslugama koje je pružala devojka. Fizičkim prenošenjem informacija po mreži, koja se sastojala od malo toga osim od same sebe, obezbeđivao se određeni nivo potpune sigurnosti u fluidnom univerzumu podataka. Dok su vaši papiri bili u devojčinoj torbi, tačno ste znali gde su, jer bi inače, u onom časku prenosa, bili nigde i svugde.
<BR>&nbsp;&nbsp;&nbsp;&nbsp;&nbsp;Smatrao ju je privlačnom, tu Skinerovu devojku, na neki neobičan, tuđinski način, sa čvrstim, belim nogama i ratnički uzdignutim repom tamne kose.
<BR>&nbsp;&nbsp;&nbsp;&nbsp;&nbsp;"Sanjariš, Skuteru?" Skiner odloži lavor pomalo drhtavim rukama, i nasloni ramena na jastuke zamašćenog izgleda. Beli zid od iverice tiho zakrcka.
<BR>&nbsp;&nbsp;&nbsp;&nbsp;&nbsp;"Ne, Skiner-sane. Ali obećali ste mi da ćete mi pričati o prvoj noći, onoj kada ste odlučili da zauzmete most." Ton mu je bio blag, reči namerno izabrane da podbodu, da izazovu subjekta da govori. Aktivirao je snimanje na beležnici.
<BR>&nbsp;&nbsp;&nbsp;&nbsp;&nbsp;"Nismo mi ništa odlučili. Rek'o sam ti."
<BR>&nbsp;&nbsp;&nbsp;&nbsp;&nbsp;"Ali nekako je moralo da započne."
<BR>&nbsp;&nbsp;&nbsp;&nbsp;&nbsp;"Sranja se događaju. K'o i te noći. Nije bilo signala, vođe, organizatora. Ti misliš da je to politika. Taj ples je, mladiću moj, odavno odigran."
<BR>&nbsp;&nbsp;&nbsp;&nbsp;&nbsp;"Ali rekli ste da su ljudi bili 'spremni'."
<BR>&nbsp;&nbsp;&nbsp;&nbsp;&nbsp;"Ali ne za nešto određeno. Čini se da ti to nikako ne ide u glavu, zar ne? To ti je k'o što je most bio tamo, ali ne kažem da je čekao. Primećuješ razliku?"
<BR>&nbsp;&nbsp;&nbsp;&nbsp;&nbsp;"Mislim."
<BR>&nbsp;&nbsp;&nbsp;&nbsp;&nbsp;"Misliti i srati nije isto." Beležnica je povremeno imala problema sa Skinerovim izrazima. Osim toga, gutao je slogove. Jedan ekspertni sistem u Osaki izložio je pretpostavku je da je to možda posledica izvesnog nervnog oštećenja, po svoj prilici kao posledica upotrebe uličnih droga, ili jednog, odnosno više slabijih moždanih udara. Ali Jamazaki je verovao da je Skiner jednostavno suviše dugo živeo u blizini onog neznanog pokretača koji je od mosta načinio ovo što je bio sada. "Niko", reče Skiner, govoreći isprva sporo, reč po reč, kao da naglašava, "nije upotrebljavao most ni za šta. Posle Malog Grandea, razumeš?"
<BR>&nbsp;&nbsp;&nbsp;&nbsp;&nbsp;Jamazaki klimnu glavom, posmatrajući nizanje znakova Skinerovog prevedenog govora na beležnici.
<BR>&nbsp;&nbsp;&nbsp;&nbsp;&nbsp;"Zemljotres ga je dobro sjeb'o, Skuteru. Tunel na Ostrvu se urušio. Tamo je uvek bilo nestabilno. Prvo su 'teli da ga rekonstruišu, od temelja do vrha, ali za to nije bilo para. Zato su stavili lance, bodljikavu žicu, beton na oba kraja. Onda su došli Nemci, možda dve godine kasnije, prodali im nanomeha, da bi mogli d' iskopaju novi tunel. Da bude jeftin, samo za kola i mag-lev. Niko nije mog'o da veruje kol'ko su ga brzo iskopali, čim su uspeli da se provuku za dozvolu pored Zelenih. Naravno, ti biotehnološki lobiji Zelenih su ih naterali da uzgaje čitave delove čak tamo u Nevadi. Da ih uzgaje k'o bundeve, Skuteru. Onda su i' dovukli 'vamo na 'elikopterima i potopili ih u Zalivu. Povezali i'. A unutra su puzale majušne mašine, tvrde k'o dijamanti; sve su to spojili zajedno, i eto ti tunela. A most je ost'o da stoji."
<BR>&nbsp;&nbsp;&nbsp;&nbsp;&nbsp;Jamazaki je zadržavao dah, očekujući da Skiner izgubi nit priče, kao mnogo puta ranije - često, sumnjao je Jamazaki, namerno.
<BR>&nbsp;&nbsp;&nbsp;&nbsp;&nbsp;"Bila je jedna žena koja je predlagala da se pusti da most obraste bršljanom, virdžinijskom puzav'com. Durgi su govorili da se sruši pre nego što to uradi sledeći zemljotres. Ali most je ost'o. A u gradovima ljudi k'o pleve, bez krova nad glavom. Ko je im'o sreće, stanov'o je u kartonskim logorima u parkovima, ali su onda iz Portlenda doneli one cevi za navodnjavanje i postavili ih oko zgrada. Cevi bi natopile zemlju tamo tol'ko da ne mo'š leći. Opak grad, taj Portlend. To su tamo izmislili." Zakašljao se. "A onda je, jedne noći, narod jednostavno došao. Bilo je svakojaki' priča, posle, o tome kako se dogodilo. Osim toga, kiša je lila k'o iz kabla. Rđavo vreme za pobunu."
<BR>&nbsp;&nbsp;&nbsp;&nbsp;&nbsp;Jamazaki je zamislio dva raspona napuštenog mosta na pljusku i svet koji je okuplja. Posmatrao je kako se penju preko ograda od žice, u tolikom broju da je mreža popustila i pala. Potom su se popeli na kule, pri čemu je poginulo više od trideset ljudi. Ali kada je svanulo, preživeli su visili na mostu, a oko njih su, kao strpljivi vilini konjici, zujali televizijski helikopteri. Gledao je to više puta na trakama, u Osaki. Ali Skiner je bio tamo.
<BR>&nbsp;&nbsp;&nbsp;&nbsp;&nbsp;"Možda 'iljadu ljudi, sa ove strane. I još 'iljadu u Ouklendu. Samo smo pojurili. Policajci su se povukli, a i šta da čuvaju? Uglavnom im je bilo naređeno da ne daju ljudima da s' okupljaju. Nji'ovi 'elikopteri su leteli po kiši, osvetljavali nas reflektorima. Samo su nam pomagali. Imao sam one špicaste čizme. Dotrč'o sam do mreže, bila je visoka možda petn'e's stopa. Samo sam zabio špiceve i počeo da se penjem. Penješ se k'o od šale, kad imaš špicaste čizme. Bio sam na vrhu, čoveče, dok si rek'o britva. A na vrhu namotaji žilet-žice, ali su ljudi iza mene gurali gore svašta, najlon, kapute, vreće za spavanje. Da pokriju žicu. A ja sam se oseć'o k'o u bestežinskom stanju."
<BR>&nbsp;&nbsp;&nbsp;&nbsp;&nbsp;Jamazaki oseti da je blizu, veoma blizu, suštini.
<BR>&nbsp;&nbsp;&nbsp;&nbsp;&nbsp;"Skočio sam. Ne znam ko je skočio prvi, samo sam skočio. Dole. Doskočio na most. Ljudi su vikali. U tom trenutku su na ouklendskoj strani provalili prepreke. Tamo su bile niže. Videli smo njihova svetla kada su istrčali na most. Policijski 'kopteri i one crvene drumske baklje kod nekih. Pojur'li su prema Ostrvu. Tamo je bilo prazno otkako je otišla Mornarica. I mi smo pojur'li. Sreli se sa nekima na sredini i nastalo je klicanje." Skinerove oči su bile izvan žiže, zagledane negde daleko. "Posle toga se pevalo, himne i slična sranja. Ljudi su se motali okolo i pevali. Ludilo. Ja i još neki bili smo suviše nervozni za to. Onda smo videli pajkane, kako dolaze sa oba kraja. Jebeš to."
<BR>&nbsp;&nbsp;&nbsp;&nbsp;&nbsp;Jamazaki proguta. "I?"
<BR>&nbsp;&nbsp;&nbsp;&nbsp;&nbsp;"Počeli smo da s' penjemo. Na kule. Onim lestvicama, znaš, što su ih zavarili na nji', da moleri mogu da dođu gore. Dotle je stigla televizija sa svojim 'kopterima, Skuteru. Vest o nama obišla je svet, a mi to nismo znali. Vidim da nisi znao da nismo. Ionako bi nas zabolelo dupe. Samo smo se penjali. Al' su nas prenosili uživo. To je kasnije otežalo posao pajkanima. A ljudi su padali, čoveče. Momak ispred mene im'o je crnu traku oko cipela, da mu drži đonove. Traka se okvasila, olabavila, i poč'o je da kliza. Meni pred nosom. Noga mu je spadala sa prečage, i dobio bih petom po licu, da nisam pazio. Blizu vrha su mu spale obe." Skiner zaćuta, kao da osluškuje neki daleki zvuk. Jamazaki zadrža dah.
<BR>&nbsp;&nbsp;&nbsp;&nbsp;&nbsp;"Ono što čovek prvo nauči tamo gore, penjuć' se", nastavi Skiner, "jeste da ne gleda dole. Druga stvar je, moraš stalno da imaš jednu ruku i jednu nogu na prečagi. Taj momak to nije znao. A i te njegove cipele. Samo se otpustio, unazad. Nije pustio ni glasa. Bilo je nekako elegantno."
<BR>&nbsp;&nbsp;&nbsp;&nbsp;&nbsp;Jamazaki se strese.
<BR>&nbsp;&nbsp;&nbsp;&nbsp;&nbsp;"Ali ja sam nastavio da se penjem. Prestala je kiša, i svitalo je. Ost'o sam gore."
<BR>&nbsp;&nbsp;&nbsp;&nbsp;&nbsp;"Kako ste se osećali?" upita Jamazaki.
<BR>&nbsp;&nbsp;&nbsp;&nbsp;&nbsp;Skiner zatrepta. "Oseć'o?"
<BR>&nbsp;&nbsp;&nbsp;&nbsp;&nbsp;"Šta ste tada uradili?"
<BR>&nbsp;&nbsp;&nbsp;&nbsp;&nbsp;"Gled'o grad."
<BR>
<BR>&nbsp;&nbsp;&nbsp;&nbsp;&nbsp;Jamazaki se spustio Skinerovim liftom do vrha stepenica, u žutoj, izvrnutoj šolji nalik na komad izletničkog posuđa koje je odbacio neki div. Svuda oko njega, sada, vreva večernje trgovine, a iz mračnog dovratka pljeskanje karata, ženski smeh, bučan razgovor na španskom. Zalazak sunca ružičast kao vino, kroz plastične zastore koji su lepršali poput jedara na vetru punom mirisa pržene hrane, dima od drva za loženje, slatkog uljastog dima kanabisa. Dečaci u odrpanoj koži čučali su nad igrom u kojoj su žetoni bili obojeni kamenčići.
<BR>&nbsp;&nbsp;&nbsp;&nbsp;&nbsp;Jamazaki zastade. Stajao je sasvim nepokretno, sa jednom rukom na drvenoj ogradi oslikanoj simbolima od srebrnog spreja. Skinerova priča kao da je zračila, iz hiljadu različitih stvari, neumivenih osmeha i mirisa kuvanja, kao koncentrični talasi zvuka iz nekog tajnog zvona, preniski za uho radoznalog tuđinca.
<BR>&nbsp;&nbsp;&nbsp;&nbsp;&nbsp;Ono što smo prošli, nije samo kraj veka, pomislio je, obratnica milenijuma, već i konac nečeg drugog. Ere? Paradigme? Svuda vidim znake zatvaranja.
<BR>&nbsp;&nbsp;&nbsp;&nbsp;&nbsp;Moderno doba bilo je na izmaku.
<BR>&nbsp;&nbsp;&nbsp;&nbsp;&nbsp;Ovde, na mostu, odavno se okončalo.
<BR>&nbsp;&nbsp;&nbsp;&nbsp;&nbsp;Odlučio je da pođe prema Ouklendu, da pokuša da oseti neznano srce novog doba.
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
