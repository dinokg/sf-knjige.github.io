<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3. NE BAŠ ZABAVNA ZABAVA
<P>&nbsp;&nbsp;&nbsp;&nbsp;&nbsp;Čueta nikad nije krala stvari, ili bar nije džeparila druge, a ponajmanje kada je išla na adrese. Osim jednog usranog ponedeljka kada je digla naočare onom potpunom govnaru, ali samo zato što joj se nije dopao.
<BR>&nbsp;&nbsp;&nbsp;&nbsp;&nbsp;To je, u stvari, išlo ovako: stajala je pored prozora na devetom spratu, gledajući napolje prema mostu, preko sivih školjki velikih prodavnica, a on joj se prišunjao s leđa. Već joj se bilo učinilo da je prepoznala Skinerovu sobu, tamo, visoko među starim kablovima, kada joj je vrh prsta dodirnuo gola leđa. Našao se ispod Skinerove jakne, ispod majice i dirao je.
<BR>&nbsp;&nbsp;&nbsp;&nbsp;&nbsp;Nosila je tu jaknu svuda, kao neku vrstu oklopa. Znala je da u ovo doba godine, u vožnji, valja nositi samo nanoporski materijal, ali je svejedno nosila Skinerov stari konjski kožnjak, sa bar-kodiranim značkama Ujedinjenih na reverima. Metalne kuglice na zipovima zazvečale su kada se okrenula da se oslobodi prsta.
<BR>&nbsp;&nbsp;&nbsp;&nbsp;&nbsp;Zakrvavljene oči. Lice koje je izgledalo kao da će se sledećeg trenutka istopiti. U ustima je imao malu zelenkastu cigaru, neupaljenu. Izvadio ju je, promešao njenim vlažnim krajem po čašici bistre tečnosti, nabio je u usta i počeo da sisa. Pri tom joj se neprestano cerio. Kao da je znao da njoj ovde nije mesto, ne na ovoj žurki i ne u jednom od ovih starih, ali opasno skupih hotela iznad Girija.
<BR>&nbsp;&nbsp;&nbsp;&nbsp;&nbsp;Ali to je bila njena poslednja adresa tog dana, paket za nekog advokata, u neposrednoj blizini đubrišnih lomača Tenderlojna; oko njih, šćućureni, svi oni beznadežno baksuzni, bezizgledno i hemijski izgubljeni. Lica osvetljena vilinskim sjajem malih staklenih lula. Oči poništene u tom strahotnom i uvek izmičućem zadovoljstvu. Ne, od toga ju je prolazila jeza, uvek.
<BR>&nbsp;&nbsp;&nbsp;&nbsp;&nbsp;Pošto je zaključala i naoružala motor u gluvoj jeci Morisijevog podzemnog parkinga, popela se pomoćnim liftom u predvorje, gde su kerovi iz bezbednosti pokušali da joj preuzmu paket, ali nije bilo izgleda. Predaće ga samo i jedino dotičnom gospodinu Garou u 808, kao što je pisalo na adresi. Prešli su skenerom preko bar-koda na njenoj znački Ujedinjenih, stavili paket pod rentgen, naterali je da prođe kroz detektor metala, i konačno joj pokazali da uđe u lift popločan ružičastim ogledalima i okovan bronzom kao na bankarskim sefovima.
<BR>&nbsp;&nbsp;&nbsp;&nbsp;&nbsp;Popela se do osmog, i hodnika tihog kao neka prašuma iz sna. Gospodin Garo bio je tamo, sa belim rukavima košulje i kravatom boje sveže nasutog olova. Potpisao je priznanicu bez dodira pogledima; preuzevši paket, zatvorio joj je tri mesingana broja na vratima pred nosem. Proverila je frizuru u iskošenoj mesinganoj nuli, blistavoj kao ogledalo. Rep joj je štrčao kako treba, pozadi, ali nije bila sigurna da joj se dopada kako izgleda spreda. Pramenovi su bili predugački. I zato pretanki, reklo bi se. Pošla je nazad niz hodnik, tonući novim SWAT cipelama u sveže usisan tepih boje pokisle terakote.
<BR>&nbsp;&nbsp;&nbsp;&nbsp;&nbsp;Ali kada su se vrata lifta otvorila, iz kabine je ispala ta Japanka. Ili bi ispala, da je Čueta nije zgrabila ispod mišica i naslonila je na dovratak.
<BR>&nbsp;&nbsp;&nbsp;&nbsp;&nbsp;"Gde žurka?"
<BR>&nbsp;&nbsp;&nbsp;&nbsp;&nbsp;"Je l' bar znaš koji broj?" reče Čueta.
<BR>&nbsp;&nbsp;&nbsp;&nbsp;&nbsp;"Deveti sprat! Velika žurka!"
<BR>&nbsp;&nbsp;&nbsp;&nbsp;&nbsp;Devojčine oči bile su same zenice, a šiške prozirne kao plastika.
<BR>&nbsp;&nbsp;&nbsp;&nbsp;&nbsp;I tako se Čueta, sa pravom vinskom čašom punom pravog francuskog vina u jednoj ruci i najmanjim sendvičem koji je ikada videla u drugoj, našla tamo, pitajući se koliko će trajati dok hotelski komjuter ne primeti da je još u zgradi. Bilo je malo verovatno da će je tražiti ovde, jer je neko očigledno izbrojao gomilu šuški da se ova žurka dogodi.
<BR>&nbsp;&nbsp;&nbsp;&nbsp;&nbsp;Žurka je očigledno bila zatvorenog tipa, jer je videla ljude u zamračenom kupatilu kako puše led iz delfina od duvanog stakla, čije su obline bile osvetljene treperavim, plavičastim jezikom industrijskog upaljača.
<BR>&nbsp;&nbsp;&nbsp;&nbsp;&nbsp;I nije bila samo jedna soba, već čitav niz povezanih. I gomila sveta, takođe, muškarci uglavnom u odelima sa sakoima na četiri dugmeta, krutim košuljama sa kragnama-daviteljkama, i malim dijamantskim broševima umesto kravata. Žene su nosile odeću koju je Čueta videla samo u časopisima. Bogataši, bez sumnje, i stranci. Mada su bogataši, možda, stranci već zato što su to što jesu.
<BR>&nbsp;&nbsp;&nbsp;&nbsp;&nbsp;Nekako je uspela da polegne Japanku na dugačak zeleni kauč, gde je sada hrkala, na sigurnom, ako niko ne sedne na nju.
<BR>&nbsp;&nbsp;&nbsp;&nbsp;&nbsp;Gledajući oko sebe, Čueta zapazi da nije jedina u jeftinoj odeći koja se nekako provukla unutra. Tip u kupatilu koji je radio velikim žutim Bikom, na primer, ali je taj bio druga krajnost. Bilo je i par prilično očiglednih. Profesionalke iz Tenderlojna, reklo bi se, ali je to možda bila samo prihvaćena kvota lokalnog kolorita da se začini događaj.
<BR>&nbsp;&nbsp;&nbsp;&nbsp;&nbsp;A onda i ovaj dupeglavac koji joj se unosio u lice, cereći se svojim opakim, natreskanim kezom, i ona napipa mali nož na oprugu, drugu stvar koju je pozajmila od Skinera. Nož je imao udubljenje na oštrici, koje je trebalo samo pritisnuti vrhom palca da iskoči sečivo, jednoručna operacija. Skiner joj je rekao da je to fraktalni nož, čija je oštrica više nego dvostruko duža od same sebe.
<BR>&nbsp;&nbsp;&nbsp;&nbsp;&nbsp;"Imam utisak da se baš ne zabavljaš", reče on. Evropljanin, ali nije bila sigurna odakle. Francuz nije, niti Nemac. I on je nosio kožnjak, ali ništa nalik na Skinerov. Neka životinja tanke kože naborane kao svila, boje duvana. Setila se mirisa požutelih časopisa gore u Skinerovoj sobi, od kojih su neki bili tako stari da su fotografije bile samo prelivi sivog, onako kako nekag izgleda sam grad, sa mosta.
<BR>&nbsp;&nbsp;&nbsp;&nbsp;&nbsp;"Jesam, dok se nisi ti pojavio", reče Čueta, pomislivši da je možda vreme da krene, jer joj je tip mirisao na nevolju.
<BR>&nbsp;&nbsp;&nbsp;&nbsp;&nbsp;"Kaži mi", veli on, odmeravajući jaknu, majicu i biciklistički šorts, "kakve usluge ti nudiš."
<BR>&nbsp;&nbsp;&nbsp;&nbsp;&nbsp;"Koji moj to treba da znači?"
<BR>&nbsp;&nbsp;&nbsp;&nbsp;&nbsp;"Očigledno", kaže on, pokazujući na devojke iz Tenderlojna na drugom kraju sobe, "da nudiš nešto zanimljivije", i vlažno mljacnu jezikom, "nego one dve."
<BR>&nbsp;&nbsp;&nbsp;&nbsp;&nbsp;"Odjebi", reče Čueta, "ja sam glasnik."
<BR>&nbsp;&nbsp;&nbsp;&nbsp;&nbsp;Na to mu licem pređe čudna stanka, kao da je nešto prošlo kroz njegovo pijanstvo i žacnulo ga. Onda zabaci glavu i zasmeja se kao je čuo najbolji vic na svetu. Ona zapazi mnoštvo veoma belih i veoma skupih zuba. Bogati nikad nemaju metal u zubima, rekao joj je Skiner.
<BR>&nbsp;&nbsp;&nbsp;&nbsp;&nbsp;"'Sam rekla nešto smešno?"
<BR>&nbsp;&nbsp;&nbsp;&nbsp;&nbsp;Dupeglavac obriše oči. "Pa mi imamo nešto zajedničko, ti i ja."
<BR>&nbsp;&nbsp;&nbsp;&nbsp;&nbsp;"Sumnjam."
<BR>&nbsp;&nbsp;&nbsp;&nbsp;&nbsp;"I ja sam glasnik", kaže on, iako izgleda Čueti da bi ga i blaga uzbrdica naterala da ispusti dušu.
<BR>&nbsp;&nbsp;&nbsp;&nbsp;&nbsp;"Kurir", kaže on, kao da podseća sebe na to.
<BR>&nbsp;&nbsp;&nbsp;&nbsp;&nbsp;"Onda se projektuj dalje", kaže ona, i zakorači da ga obiđe, ali se tada ugase svetla, krene muzika, i to je uvod u Hrom Koranovu 'Ona fura sa Bogom'. Čueta, koja je kao zaluđena za Hrom Koran, i odvaljuje ih na motoru kad god joj zafali malo goriva da se projektuje dalje, jednostavno se pokrene na to, i svi igraju, čak i ledenjaci iz kupatila.
<BR>&nbsp;&nbsp;&nbsp;&nbsp;&nbsp;Sad kad se dupeglavac uklonio, ili je zaboravljen, primećuje kako joj taj svet bolje izgleda kada igra. Nađe se ispred devojke u kožnoj suknji, malim, crnim čizmama sa zveckavim, srebrnim mamuzama. Čueta se iskezi; devojka uzvrati kezom.
<BR>&nbsp;&nbsp;&nbsp;&nbsp;&nbsp;"'Si iz grada?" pita devojka, pošto se 'Ona fura sa Bogom' završila, i Čueta na trenutak misli da je pitala da li je opštinski kurir. Devojka - žena - starija je nego što joj je u prvi mah izgledalo; možda blizu tridesete, ali svakako starija od Čuete. Dobro izgleda, ali ne onako kupovno; tamne oči, tamna kratka kosa. "San Francisko?"
<BR>&nbsp;&nbsp;&nbsp;&nbsp;&nbsp;Čueta klimne glavom.
<BR>&nbsp;&nbsp;&nbsp;&nbsp;&nbsp;Sledeća stvar je starija od nje; onaj crni tip što se pretvorio u belca, a onda mu lice naprosto otpalo, ako se dobro seća. Potraži pogledom svoju čašu, ali joj sve izgledaju iste. Njena japanska lutka proigra pored, ljuljajući šiškama, ne prepoznavši je.
<BR>&nbsp;&nbsp;&nbsp;&nbsp;&nbsp;"Kodi obično nađe sve što mu treba, u San Francisku", kaže žena, sa umorom u glasu, ali se u isto vreme vidi da joj je sve to zabavno. Nemica, zaključi Čueta po njenom naglasku.
<BR>&nbsp;&nbsp;&nbsp;&nbsp;&nbsp;"Ko?"
<BR>&nbsp;&nbsp;&nbsp;&nbsp;&nbsp;Žena podigne obrve. "Naš domaćin." Ali ne skida onaj široki i opušteni kez.
<BR>&nbsp;&nbsp;&nbsp;&nbsp;&nbsp;"Tek što sam zalutala ovamo."
<BR>&nbsp;&nbsp;&nbsp;&nbsp;&nbsp;"E, kad bih ja to mogla da kažem!" Žena se nasmeja.
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Onda bih mogla i da odlutam."
<BR>&nbsp;&nbsp;&nbsp;&nbsp;&nbsp;"Ne sviđa ti se?" Iz blizine, miriše skupo. Čueta je odjednom zabrinuta zbog svojeg mirisa, posle dana provedenog na motoru, bez tuširanja. Ali je žena uzme za lakat i povede u stranu.
<BR>&nbsp;&nbsp;&nbsp;&nbsp;&nbsp;"Ti ne znaš Kodija?"
<BR>&nbsp;&nbsp;&nbsp;&nbsp;&nbsp;"Ne." Čueta ugleda pijanca, dupeglavca, kroz dovratak susedne sobe, gde još gori svetlo. Gleda pravo u nju. "I mislim da je možda vreme da palim, u redu?"
<BR>&nbsp;&nbsp;&nbsp;&nbsp;&nbsp;"Niko te ne tera. Izvini. Samo ti zavidim na mogućnosti."
<BR>&nbsp;&nbsp;&nbsp;&nbsp;&nbsp;"'Si Nemica?"
<BR>&nbsp;&nbsp;&nbsp;&nbsp;&nbsp;"Padovanka."
<BR>&nbsp;&nbsp;&nbsp;&nbsp;&nbsp;Čueta zna za taj deo nekadašnje Italije. Severni, čini joj se. "Ko je taj Kodi?"
<BR>&nbsp;&nbsp;&nbsp;&nbsp;&nbsp;"Kodi voli žurke. Kodi voli ovu žurku. Ova žurka traje već nekoliko godina. Ako ne ovde, onda u Londonu, Pragu, Makau." Kroz gomilu se probija momak sa poslužavnikom punim pića. Čueti ne izgleda kao da radi za hotel. Njegova kruta, bela košulja više nije kruta; potpuno je otkopčana, zgužvani krajevi vise izvučeni, i ona primeti da mu je kroz bradavicu na grudima provučena jedna od onih stvari nalik na malu čeličnu polugu. Njegova kruta kragna je napred otkopčana, a na potiljku štrči kao smaknuti oreol. Žena uzme čašu belog vina sa poslužavnika. Čueta odmahne glavom. Na poslužavniku je beli tanjir, sa pilulama koje liče na doze igrača.
<BR>&nbsp;&nbsp;&nbsp;&nbsp;&nbsp;Momak namigne Čueti i ode dalje.
<BR>&nbsp;&nbsp;&nbsp;&nbsp;&nbsp;"Čudno ti ovo?" Žena ispije vino i baci ispražnjenu čašu preko ramena. Čueta čuje lom stakla.
<BR>&nbsp;&nbsp;&nbsp;&nbsp;&nbsp;"A?"
<BR>&nbsp;&nbsp;&nbsp;&nbsp;&nbsp;"Kodijeva žurka."
<BR>&nbsp;&nbsp;&nbsp;&nbsp;&nbsp;"Aha. Mislim, samo sam upala."
<BR>&nbsp;&nbsp;&nbsp;&nbsp;&nbsp;"Gde živiš?"
<BR>&nbsp;&nbsp;&nbsp;&nbsp;&nbsp;"Na mostu." Čeka reakciju.
<BR>&nbsp;&nbsp;&nbsp;&nbsp;&nbsp;Kez se proširi. "Stvarno? To izgleda tako tajanstveno. Volela bih da odem tamo, ali nema organizovanih tura, a kažu da je opasno."
<BR>&nbsp;&nbsp;&nbsp;&nbsp;&nbsp;"Nije", kaže Čueta, pa zastane. "Samo ne treba da budeš previše doterana, razumeš? Ali nije opasno, čak manje nego u ovom kraju." Misli na one oko vatri na đubrištima. "Jedino ne treba da ideš na Ostrvo s blagom. Ne pokušavaj da stigneš od Ouklenda. Drži se ograđene strane."
<BR>&nbsp;&nbsp;&nbsp;&nbsp;&nbsp;"Dopada ti se da živiš tamo?"
<BR>&nbsp;&nbsp;&nbsp;&nbsp;&nbsp;"Jebi ga, da. Ne bi' živela nigde drugde."
<BR>&nbsp;&nbsp;&nbsp;&nbsp;&nbsp;Žena se osmehne. "Onda imaš sreće, rekla bih."
<BR>&nbsp;&nbsp;&nbsp;&nbsp;&nbsp;"Pa", kaže Čueta, osećajući se nezgrapno, "moram d' idem."
<BR>&nbsp;&nbsp;&nbsp;&nbsp;&nbsp;"Zovem se Marija."
<BR>&nbsp;&nbsp;&nbsp;&nbsp;&nbsp;"Čueta", i pruži joj ruku. Gotovo kao njeno drugo ime. Čueta-Mari.
<BR>&nbsp;&nbsp;&nbsp;&nbsp;&nbsp;Rukuju se.
<BR>&nbsp;&nbsp;&nbsp;&nbsp;&nbsp;"Zbogom, Čueta."
<BR>&nbsp;&nbsp;&nbsp;&nbsp;&nbsp;"Lepo se zabavljaj."
<BR>&nbsp;&nbsp;&nbsp;&nbsp;&nbsp;"Ovo nije zabavna žurka."
<BR>&nbsp;&nbsp;&nbsp;&nbsp;&nbsp;Nameštajući široka ramena Skinerove jakne, Čueta klimne Mariji i počne da se probija kroz gomilu. Koja je sad gušća za nekoliko postotaka, kao da Kodijevi prijatelji još pristižu. Primetila je da sada ima više Japanaca, listom u ozbiljnim odelima; njihove žene ili sekretarice sa biserima oko vrata. Ali to im očigledno ne smeta da se prilagode duhu događaja. Postalo je i bučnije, jer su se ljudi već malo natreskali. Čuje se onaj neprestani glasni žamor koji nastaje kada proradi piće, i njoj se zbog toga još više žuri da odmagli.
<BR>&nbsp;&nbsp;&nbsp;&nbsp;&nbsp;Nađe se zaglavljena uz vrata kupatila u kome je videla ledenjake, ali su sada zatvorena. Grupa Francuza govori na francuskom, smeje se i gestikulira, ali Čueta čuje kako neko unutra povraća. "Prolaz", kaže čoveku sa leptir-mašnom i kratkom frizurom, i jednostavno se progura pored njega, prosuvši deo njegovog pića. On nešto kaže za njom na francuskom.
<BR>&nbsp;&nbsp;&nbsp;&nbsp;&nbsp;Počinje zaista da se oseća klaustro, kao ponekad u uredima kada je recepcioner natera da čeka da nešto preuzme, pa gleda ljude kako idu tamo-ovamo, i pita se da li to ima neku svrhu ili samo tako idu tamo-ovamo. Ili je počelo da radi vino, jer inače retko kad pije, i ne dopada joj se ukus koji oseća u grlu.
<BR>&nbsp;&nbsp;&nbsp;&nbsp;&nbsp;Onda se tu iznenada stvori njen pijanac, njen Evro sa onom neupaljenom cigarom, znojavog čela unetog u lice jedne od devojaka iz Tenderlojna, mutnih očiju i neodređeno zabrinut. Saterao ju je u ćošak. I svi su tako zbijeni, tako blizu vratima, hodniku i slobodi, da se Čueta na trenutak nađe pritisnuta uz njegova leđa, mada to ne prekida beskrajno zamornu sranje koje prodaje devojci, nipošto, iako je ipak zario lakat, oštro, u Čuetina rebra da dobije više prostora.
<BR>&nbsp;&nbsp;&nbsp;&nbsp;&nbsp;A ona, oborivši pogled, ugleda nešto kako viri iz džepa od kože boje duvana.
<BR>&nbsp;&nbsp;&nbsp;&nbsp;&nbsp;Onda joj se to nađe u ruci, pa zavučeno u prednji deo biciklističkog šortsa, ona se stvori sa one strane vrata, a dupeglavac pojma nema ni o čemu.
<BR>&nbsp;&nbsp;&nbsp;&nbsp;&nbsp;U iznenadnoj tišini hodnika, dok se zvuci zabave udaljavaju kako napreduje prema lifu, ima želju da potrči. Istovremeno želi da prsne u smeh, ali već počinje da oseća strah.
<BR>&nbsp;&nbsp;&nbsp;&nbsp;&nbsp;Hodaj.
<BR>&nbsp;&nbsp;&nbsp;&nbsp;&nbsp;Pored naslaganih poslužavnika sa žurke, prljavih čaša, tanjira.
<BR>&nbsp;&nbsp;&nbsp;&nbsp;&nbsp;Padaju joj na pamet čuvari u predvorju.
<BR>&nbsp;&nbsp;&nbsp;&nbsp;&nbsp;Stvar zataknuta u njene gaće.
<BR>&nbsp;&nbsp;&nbsp;&nbsp;&nbsp;U hodniku koji se otvara na kraju ovoga, vidi širom otvorena vrata lifta za osoblje. Neki klinac iz srednje Azije, sa čeličnim kolicima umrljanim od farbe, natovarenim pljosnatim pravougaonicima televizijskih ekrana. Dobro je osmotri dok se provlači pored njega. Njegovo lice sastoji se od samih jagodica, blistavih očiju pod teškim kapcima, kosa mu visoko ošišana i gotovo uspravna, po modi tog sveta. Na grudima njegove čiste, sive košulje prikačena je značka službe obezbeđenja, a oko vrata mu visi VirtuFaks, na crvenoj najlonskoj vrpci.
<BR>&nbsp;&nbsp;&nbsp;&nbsp;&nbsp;"Podrum", kaže Čueta.
<BR>&nbsp;&nbsp;&nbsp;&nbsp;&nbsp;Njegov faks pisne. Ona ga podigne, pritisne dugme, zagleda se u vizir. Stvar u njenom šortsu odjednom kao da je postala ogromna. On onda pusti faks da mu padne niz grudi, žmirne prema njoj, i pritisne dugme označeno sa B-6. Vrata se teško zatvore i Čueta sklopi oči.
<BR>&nbsp;&nbsp;&nbsp;&nbsp;&nbsp;Nasloni se na velike, postavljene ploče okačene na zidovima i želi da je u Skinerovoj sobi, i da sluša škripu kablova. Pad je tamo sloj ploča postavljenih na ivici; u sredini štrči sam vrh svežnja kabla u svom čeličnom sedlu, i Skiner kaže da se u tom kablu nalazi 17464 niti žice. Svaka je debela kao olovka. Možeš da prisloniš uho na to i da čuješ kako čitav most zvoni, kada je vetar pravi.
<BR>&nbsp;&nbsp;&nbsp;&nbsp;&nbsp;Lift bez ikakvog razloga staje na četvrtom. Tamo nikoga kada su se otvorila vrata. Čueta želi da ponovo pritisne B-6, ali natera sebe da sačeka klinca da to uradi. On to uradi.
<BR>&nbsp;&nbsp;&nbsp;&nbsp;&nbsp;A B-6 nije garaža kako ona već očajnički priželjkuje, već neki lavirint stogodišnjih betonskih tunela, sa podom od napuklih asfaltnih ploča, sa velikim, starim cevima obešenim o čelične nosače na tavanici.
<BR>&nbsp;&nbsp;&nbsp;&nbsp;&nbsp;Vekovna zaliha zaključanih visokih hladnjaka, pedeset usisivača koji se pune u nizu numerisanih stanica, rolne podnog prekrivača naslagane kao cepanice. Još ljudi u radnoj odeći, neki u belim kuhinjskim uniformama, ali ona nastoji da izgleda i da se ponaša, nada se, kao dostavljač koji je doneo narudžbinu na adresu.
<BR>&nbsp;&nbsp;&nbsp;&nbsp;&nbsp;Pronalazi usko stepenište i penje se. Vazduh je vruć i mrtav. Senzori pokreta uključuju svetlo na početku svakog novog stepeništa. Oseća težinu čitave drevne zgrade na leđima.
<BR>&nbsp;&nbsp;&nbsp;&nbsp;&nbsp;Ali njen motor je tamo, na B-2, iza stuba od obijenog betona.
<BR>&nbsp;&nbsp;&nbsp;&nbsp;&nbsp;"Odbi'", kaže motor, kada se našla na metar i po od njega. Ne glasno kao kola, ali dovoljno odlučno.
<BR>&nbsp;&nbsp;&nbsp;&nbsp;&nbsp;Pod slojem spreja koji oponaša rđu i umetničkim namotajima srebrne trake, geometrija ugljeničnog trupa sa papirnim jezgrom čini da Čueti zadrhte bedra. Zavlači levu ruku u kolo čitača iza sedišta. Čuje se sitno, dvostruko zik oslobađanja čestičnih kočnica, i već je u sedlu.
<BR>&nbsp;&nbsp;&nbsp;&nbsp;&nbsp;Nikada se nije osećala bolje nego sada, pošto je sprašila uz masnu rampu i našla se napolju.
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
