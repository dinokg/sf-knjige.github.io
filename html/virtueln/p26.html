<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>26. OBOJENI SVET
<P>&nbsp;&nbsp;&nbsp;&nbsp;&nbsp;Prvo što je Rajdel ugledao kada je izišao iz patriota u sokaku pored ulice Hajt, bio je čovek bez jedne ruke i noge na skejtbordu. Ležao je na stomaku na dasci i odgurivao se čudnim, grčevitim pokretima koji su Rajdela podsećali na udove probodene žabe. Imao je desnu ruku i levu nogu, što je omogućavalo bar nekakvu simetriju pokreta, ali je na nozi nedostajalo stopalo. Njegovo lice, kao usled neke uvrnute osmoze, imalo je boju prljavog betona, i Rajdel nije mogao da odredi koje je rase. Njegova kosa, ako ju je uopšte imao, bila je pokrivena crnom, pletenom kapom, a i ostatak tela je bio odeven u crni, jednodelni kostim koji kao da je bio sastavljen od delova debele unutrašnje gume. Prolazeći pored Rajdela kroz lokve ostale posle oluje, u pravcu izlaza iz budžaka, podigao je pogled i rekao, ili se Rajdelu učinilo da je rekao: "'Oćeš razgovaraš sa mnom? Ako 'oćeš razgovaraš sa mnom, prvo treba začepiš jebenu gubicu."
<BR>&nbsp;&nbsp;&nbsp;&nbsp;&nbsp;Rajdel ostade da stoji, gledajući za njim, sa Samsonajtom koji mu je visio u ruci.
<BR>&nbsp;&nbsp;&nbsp;&nbsp;&nbsp;Tada nešto zazvecka pored njega. Gvožđurija na Čuetinom kožnjaku. "Hajde", reče ona, "nije zdravo da se zadržavamo ovde."
<BR>&nbsp;&nbsp;&nbsp;&nbsp;&nbsp;"'Si videla ovo?" upita Rajdel, pokazujući torbom.
<BR>&nbsp;&nbsp;&nbsp;&nbsp;&nbsp;"Ako odma' ne pođemo, videćeš i gore stvari", reče ona.
<BR>&nbsp;&nbsp;&nbsp;&nbsp;&nbsp;Rajdel se osvrnu prema patriotu. Zaključao ga je i ostavio ključ ispod sedišta, zato što nije hteo da izgleda suviše lako, ali je zaboravio na zadnje staklo. Nikada ranije nije bio u situaciji da poželi da kola budu ukradena.
<BR>&nbsp;&nbsp;&nbsp;&nbsp;&nbsp;"Sigurna si da će ih neko uzeti?" upita je.
<BR>&nbsp;&nbsp;&nbsp;&nbsp;&nbsp;"Ako se ne izgubimo odavde, pokupiće i nas." Pošla je. Rajdel krenu za njom. Zidovi su bili ispisani dokle se moglo dosegnuti rukom, ali to nije bio nijedan jezik koji je poznavao, i podsećalo ga je možda samo na način na koji su prikazivali prostakluke u stripovima.
<BR>&nbsp;&nbsp;&nbsp;&nbsp;&nbsp;Tek što su zamakli za ugao i našli se na pločniku Hajta, kad Rajdel začu verglanje motora patriota. Prođe ga jeza, kao da se našao u nekoj priči o duhovima, jer kada su pošli tamo nije bilo nikoga, a sada nije mogao da vidi ni onoga na skejtbordu.
<BR>&nbsp;&nbsp;&nbsp;&nbsp;&nbsp;"Gledaj u zemlju", reče Čueta Vašington. "Ne diži glavu kada budu prolazili, jer će nas ubiti."
<BR>&nbsp;&nbsp;&nbsp;&nbsp;&nbsp;Rajdel se usredsredi na vrhove svojih SWAT cipela. "Dobro poznaješ kradljivce kola?"
<BR>&nbsp;&nbsp;&nbsp;&nbsp;&nbsp;"Samo hodaj. Ne govori. Ne gledaj."
<BR>&nbsp;&nbsp;&nbsp;&nbsp;&nbsp;Čuo je kako patriot izlazi iz sokaka i usporava, prolazeći pokraj njih. Cipele su mu tiho šljapkale pri svakom koraku, i pitao se da li će ova patetična neudobnost, mokra obuća i čarape koje nikada neće imati priliku da promeni, biti poslednje što je osetio pre smrti.
<BR>&nbsp;&nbsp;&nbsp;&nbsp;&nbsp;Onda začu kako patriot ubrzava, kako se vozač muči sa američkim rasporedom brzina na menjaču. Pokuša da podigne glavu.
<BR>&nbsp;&nbsp;&nbsp;&nbsp;&nbsp;"Nemoj", reče ona.
<BR>&nbsp;&nbsp;&nbsp;&nbsp;&nbsp;"Jesu li ti to prijatelji, ili šta?"
<BR>&nbsp;&nbsp;&nbsp;&nbsp;&nbsp;"Ulični pirati. Tako ih zove Lauel."
<BR>&nbsp;&nbsp;&nbsp;&nbsp;&nbsp;"Ko je Lauel?"
<BR>&nbsp;&nbsp;&nbsp;&nbsp;&nbsp;"Video si ga u Disidentima."
<BR>&nbsp;&nbsp;&nbsp;&nbsp;&nbsp;"U onom baru?"
<BR>&nbsp;&nbsp;&nbsp;&nbsp;&nbsp;"To nije bar. Ledara."
<BR>&nbsp;&nbsp;&nbsp;&nbsp;&nbsp;"Pa, služe alkohol", reče Rajdel.
<BR>&nbsp;&nbsp;&nbsp;&nbsp;&nbsp;"Ledara. Mesto gde visiš."
<BR>&nbsp;&nbsp;&nbsp;&nbsp;&nbsp;"Ko visi? Taj Lauel?"
<BR>&nbsp;&nbsp;&nbsp;&nbsp;&nbsp;"Aha."
<BR>&nbsp;&nbsp;&nbsp;&nbsp;&nbsp;"I ti?"
<BR>&nbsp;&nbsp;&nbsp;&nbsp;&nbsp;"Ne ja", reče ona, ljutito.
<BR>&nbsp;&nbsp;&nbsp;&nbsp;&nbsp;"Taj Lauel, je l' ti to ortak? Dečko?"
<BR>&nbsp;&nbsp;&nbsp;&nbsp;&nbsp;"Rek'o si da nisi pajkan. Govoriš k'o da jesi."
<BR>&nbsp;&nbsp;&nbsp;&nbsp;&nbsp;"Nisam", reče on. "Možeš da pitaš one."
<BR>&nbsp;&nbsp;&nbsp;&nbsp;&nbsp;"On je samo neko koga sam znala", reče ona.
<BR>&nbsp;&nbsp;&nbsp;&nbsp;&nbsp;"Odlično."
<BR>&nbsp;&nbsp;&nbsp;&nbsp;&nbsp;Ona pogleda Samsonajt. "Imaš pištolj, ili tako nešto, u tome?"
<BR>&nbsp;&nbsp;&nbsp;&nbsp;&nbsp;"Suve čarape. Veš."
<BR>&nbsp;&nbsp;&nbsp;&nbsp;&nbsp;Ona ga pogleda. "Nisi mi jasan."
<BR>&nbsp;&nbsp;&nbsp;&nbsp;&nbsp;"Nije ni potrebno", odvrati on. "Hoćemo li samo tako da idemo, ili možda znaš kuda idemo? Na primer, negde iz ove ulice?"
<BR>
<BR>&nbsp;&nbsp;&nbsp;&nbsp;&nbsp;"'Teli bismo da pogledamo slike", reče ona debelom. Tip je na svakoj bradavici na grudima imao po nekoliko visuljaka, nalik na Jejlove katance. Koji su ih istezali, činilo se, i Rajdel nije mogao da ih gleda. Debejlko je nosio neke vrećaste, bele pantalone čije su se nogavice spajale negde kod kolena, i plavu somotsku dolamu, izvezenu zlatom. Bio je krupan, mekan, debeo i prekriven tetovažom.
<BR>&nbsp;&nbsp;&nbsp;&nbsp;&nbsp;Rajdelov stric, onaj što je otišao sa vojskom u Afriku i nije se vratio, imao je nekoliko tetoviranih slika. Najbolja mu je išla preko leđa, veliki, vijugavi zmaj sa rogovima i nekim blesavim osmehom. Uradili su mu ga u Koreji, u osam boja, i sve to na kompjuteru. Ispričao je Rajdelu kako mu je kompjuter skenirao leđa i tačno mu pokazao kako će izgledati kada bude gotovo. Onda je morao da legne na sto, a robot je počeo da nanosi tetovažu. Rajdel je zamislio robota kao neku vrstu usisivača, ali sa pokretljivim hromiranim rukama sa iglama na kraju. Ali stric mu je rekao da je to bilo kao kad te propuste kroz iglični štampač, i to osam puta, po jednom za svaku boju. Ali zmaj je bio sjajan, i mnogo šareniji nego slike na stričevim rukama, američki orlovi i Harlejev znak. Kada je stric dizao Rajdelove tegove u dvorištu iza kuće, Rajdel je mogao da posmatra kako se zmaj talasa.
<BR>&nbsp;&nbsp;&nbsp;&nbsp;&nbsp;Ovaj debeljko sa tegovima na bradavicama bio je tetoviran svuda osim na šakama i glavi. Izgledao je kao da nosi odelo od slika. Sve su bile različite, nije bilo američkih orlova ni Harlejevog znaka, i sve su se preplitale. Rajdel je od njih imao laku vrtoglavicu, pa je gledao u zidove, koji su bili prekriveni gomilom drugih slika, kao mustrama za biranje.
<BR>&nbsp;&nbsp;&nbsp;&nbsp;&nbsp;"Već si bila ovde", reče čovek.
<BR>&nbsp;&nbsp;&nbsp;&nbsp;&nbsp;"Aha", uzvrati Čueta Vašington, "sa Lauelom. Sećate se Lauela?"
<BR>&nbsp;&nbsp;&nbsp;&nbsp;&nbsp;Debeli slegnu ramenima.
<BR>&nbsp;&nbsp;&nbsp;&nbsp;&nbsp;"Moj prijatelj i ja", reče ona, "bi' da izaberemo ponešto."
<BR>&nbsp;&nbsp;&nbsp;&nbsp;&nbsp;"Nisam dosad video tvog prijatelja", reče debeli, savršeno ljubazno, ali sa jasnim pitanjem u glasu. Gledao je u Rajdelovu torbu.
<BR>&nbsp;&nbsp;&nbsp;&nbsp;&nbsp;"U redu je", reče ona. "On zna Lauela. I on je odavde."
<BR>&nbsp;&nbsp;&nbsp;&nbsp;&nbsp;"Vi ste sa mosta", reče debeli, kao da mu se dopadaju oni sa mosta. "Oluja je bila tako strašna, zar ne? Nadam se da niste imali veliku štetu. Prošlog meseca imali smo mušteriju koja je donela širokougaoni Cibahrom snimak koji je hteo da mu uradimo na leđima. Ceo raspon mosta i sve na njemu. Sjajan snimak, ali je hteo da ga iscrtamo baš u tim razmerama, iako nije bio dovoljno širok." Odmeri Rajdela. "Tvom prijatelju bi već pasovao."
<BR>&nbsp;&nbsp;&nbsp;&nbsp;&nbsp;"I, je l' ga dobio?" upita ona, a Rajdel oseti taj nagon da navede ljude da govore, da učestvuju.
<BR>&nbsp;&nbsp;&nbsp;&nbsp;&nbsp;"Pa, ovde u Obojenom Svetu pružamo potpunu uslugu", reče debeli. "Lojd je stavio sliku u grafičku mašinu, zarotirao je trideset stepeni, podigao perspektivu, i ispalo je fenomenalno. Nego, je l' te zanima nešto za tebe, ili za tvog razbacanog prijatelja?"
<BR>&nbsp;&nbsp;&nbsp;&nbsp;&nbsp;"Ovaj, u stvari", reče Čueta, "tražimo nešto za oboje. Kao, da se slaže, znate?"
<BR>&nbsp;&nbsp;&nbsp;&nbsp;&nbsp;Debeli se nasmeši. "To je baš romantično."
<BR>&nbsp;&nbsp;&nbsp;&nbsp;&nbsp;Rajdel se zagleda u nju.
<BR>&nbsp;&nbsp;&nbsp;&nbsp;&nbsp;"Dođite ovuda." Debeli je nekako zveckao u hodu, i Rajdela prođe jeza. "Dozvoljavate li da vam donesem čaj na račun kuće?"
<BR>&nbsp;&nbsp;&nbsp;&nbsp;&nbsp;"Kafa?" upita Rajdel sa nadom.
<BR>&nbsp;&nbsp;&nbsp;&nbsp;&nbsp;"Žao mi je", reče debeli, "ali Bač je otišao u podne, a ja ne znam da rukujem mašinom. Ali mogu da vam donesem fini čaj."
<BR>&nbsp;&nbsp;&nbsp;&nbsp;&nbsp;"Da", reče Čueta, gurkajući Rajdela laktovima da pođe dalje, "može čaj."
<BR>&nbsp;&nbsp;&nbsp;&nbsp;&nbsp;Debeli ih odvede niz hodnik, do sobice sa par zidnih ekrana i kožnom sofom. "Odmah ću vam doneti čaj", reče i odvuče noge napolje, zveckajući.
<BR>&nbsp;&nbsp;&nbsp;&nbsp;&nbsp;"Zašto si rekla to o istoj tetovaži?" Rajdel se osvrtao po sobi. Čista. Prazni zidovi. Blaga svetlost, ali bez senki.
<BR>&nbsp;&nbsp;&nbsp;&nbsp;&nbsp;"Zato što će nas tako ostaviti da biramo na miru, i što će potrajati da se odlučimo."
<BR>&nbsp;&nbsp;&nbsp;&nbsp;&nbsp;Rajdel spusti Samsonajt i sede na sofu. "Znači možemo da ostanemo ovde?"
<BR>&nbsp;&nbsp;&nbsp;&nbsp;&nbsp;"Aha, sve dok tražimo da puštaju."
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;Ona podiže mali daljinac i uključi jedan ekran. Poče da lista menije. Krupni planovi tetovirane kože u visokoj rezoluciji. Debeli ponovo uđe sa dve velike, grube šolje vrućeg čaja na malom poslužavniku. "Tvoj je zeleni", reče Čueti Vašington, "a tvoj je mormonski", reče Rajdelu, "zato što si tražio kafu."
<BR>&nbsp;&nbsp;&nbsp;&nbsp;&nbsp;"Fala", reče Rajdel, prihvativši ponuđenu šolju.
<BR>&nbsp;&nbsp;&nbsp;&nbsp;&nbsp;"A sada samo polako", reče debeli, "i ako vam nešto treba, samo zovite." Izišao je, sa poslužavnikom ispod ruke, i zatvorio vrata.
<BR>&nbsp;&nbsp;&nbsp;&nbsp;&nbsp;"Mormonski?" Rajdel omirisa čaj. Nije imao nikakav naročit miris.
<BR>&nbsp;&nbsp;&nbsp;&nbsp;&nbsp;"Umesto kafe. U tom čaju ima efedrina."
<BR>&nbsp;&nbsp;&nbsp;&nbsp;&nbsp;"Šta, stavili su drogu?"
<BR>&nbsp;&nbsp;&nbsp;&nbsp;&nbsp;"Napravljen je od biljke koja sadrži nešto od čega ostaneš budan. Kao kafa."
<BR>&nbsp;&nbsp;&nbsp;&nbsp;&nbsp;Rajdel oceni da je čaj ionako prevruć da bi ga odmah pio. Spustio je šolju na pod pored sofe. Devojka na ekranu imala je tetoviranog zmaja kao njegov stric, ali se njoj nalazio na levom boku. Kroz gornju ivicu pupka bio joj je provučen mali, srebrni prsten. Čueta prebaci na debelu, znojavu mišicu motocikliste sa likom Predsednice Milbenk tetoviranim u prelivima sive boje.
<BR>&nbsp;&nbsp;&nbsp;&nbsp;&nbsp;Rajdel se izvuče iz mokre jakne i opazi otrgnuti rukav iz koga je virio beli materijal punjenja. Spustio ga je iza sofe. "Jesi negde tetovirana?"
<BR>&nbsp;&nbsp;&nbsp;&nbsp;&nbsp;"Ne", reče ona.
<BR>&nbsp;&nbsp;&nbsp;&nbsp;&nbsp;"Kako onda znaš toliko o tome?"
<BR>&nbsp;&nbsp;&nbsp;&nbsp;&nbsp;"Lauel", reče ona, promenivši još pet-šest slika, "ima Žižera."
<BR>&nbsp;&nbsp;&nbsp;&nbsp;&nbsp;"Žižera?" Rajdel otvori Samsonajt, izvadi par čarapa i poče da razvezuje SWAT cipele.
<BR>&nbsp;&nbsp;&nbsp;&nbsp;&nbsp;"Neki slikar. Iz devetnaestog veka ili tako nešto. Čista klasika. Biomehanika. Lauel ima tetovažu na leđima prema slici koja se zove 'N.Y.C. XXIV'." Rekla je x, x, i, v. "To je neki grad. Crno-beli rad, u prelivima. Ali hteo je da ima nešto slično na rukama, pa samo došli ovde da potražimo još Žižera."
<BR>&nbsp;&nbsp;&nbsp;&nbsp;&nbsp;"Što ne sedneš", reče Rajdel, "boli me vrat od tebe." Išla je gore-dole ispred ekrana. Skinuo je mokre čarape, strpao ih u kesu Grada Kontejnera i obuo suve. Pomislio je da ne obuje odmah cipele, ali šta ako budu morali brzo da odu? Zato ih je ponovo obuo. Vezivao je pertle kada je sela pored njega.
<BR>&nbsp;&nbsp;&nbsp;&nbsp;&nbsp;Raskopčala je jaknu i pustila da joj spadne sa ramena, uz zveckanje Bereta lisica. Rukavi njene jednostavne crne majice bili su odsečeni makzama i mišice su joj bile glatke i blede. Prebacila je jaknu preko naslona sofe i pustila da padne i ostane nekako naslonjena na zid, jer je koža bila dovoljno kruta da je održi u uspravnom položaju, sa rukavima savijenim kao da spava. Ono što je Rajdelu nedostajalo. Ponovo je uzela daljinac.
<BR>&nbsp;&nbsp;&nbsp;&nbsp;&nbsp;"Hej", reče Rajdel, "a onaj tip u mantilu, onaj što je upucao..." Hteo je da kaže krupnog čupavca na biciklu, ali ga ona zgrabi za zglob, uz zveckanje lisica.
<BR>&nbsp;&nbsp;&nbsp;&nbsp;&nbsp;"Semija. Upucao je Semija, gore kod Skinera. On. Tražio je naočare, a one su bile kod Semija, i..."
<BR>&nbsp;&nbsp;&nbsp;&nbsp;&nbsp;"Čekaj. Stani malo. Naočare. Svi hoće te naočare. Taj tip, pa Vorbejbi."
<BR>&nbsp;&nbsp;&nbsp;&nbsp;&nbsp;"Ko je Vorbejbi?"
<BR>&nbsp;&nbsp;&nbsp;&nbsp;&nbsp;"Onaj veliki crnja što je pogodio prozor kola. To je Vorbejbi."
<BR>&nbsp;&nbsp;&nbsp;&nbsp;&nbsp;"Misliš da ja znam ko su oni?"
<BR>&nbsp;&nbsp;&nbsp;&nbsp;&nbsp;"Ne znaš zašto toliko žele da ih se domognu?"
<BR>&nbsp;&nbsp;&nbsp;&nbsp;&nbsp;Ona ga pogleda kao što biste pogledali psa koji vam je upravo rekao da je pravi dan da potrošite novac za određeni lutrijski loz.
<BR>&nbsp;&nbsp;&nbsp;&nbsp;&nbsp;"Da pođemo od početka", predloži Rajdel. "Reci mi kako si došla do naočara?"
<BR>&nbsp;&nbsp;&nbsp;&nbsp;&nbsp;"Zašto bih ti rekla?"
<BR>&nbsp;&nbsp;&nbsp;&nbsp;&nbsp;On razmisli o tome. "Zato što bi sad bila mrtva da nisam napravio sva ova glupava sranja koja sam napravio."
<BR>&nbsp;&nbsp;&nbsp;&nbsp;&nbsp;Ona se zamisli. "U redu", reče.
<BR>&nbsp;&nbsp;&nbsp;&nbsp;&nbsp;Možda je u mormonskom čaju zaista bilo nečega, ili je Rajdel samo prešao onu tačku zamora u kojoj se sve privremeno okrene i čovek počne da se oseća budnije nego obično. Bilo kako bilo, srkao je čaj i slušao je kako priča, i kada bi se udubila u priču i zaboravila da menja slike na zidnom ekranu, radio je to umesto nje.
<BR>&nbsp;&nbsp;&nbsp;&nbsp;&nbsp;Poređana po redosledu događanja, njena priča otprilike je ovakva: bila je iz Oregona, nije imala porodicu, došla je ovamo i nastanila se na mostu kod tog starca za koga se iz priče dalo zaključiti da nije sam u glavi, sa bolesnim kukom i potrebom da se neko stara o njemu. Onda je dobila posao raznosača poruka po San Francisku, dakle kurira na biciklu. Rajdel je poznavao kurire još iz vremena kada je patrolirao u Noksvilu. Sećao se da im je stalno pisao kazne zbog vožnje pločnicima i drugih saobraćajnih prekršaja, i da su pravili frku zbog toga. Ali im je taj posao takođe pružao priliku da zarade lepe pare. Taj Semi za koga je rekla da je ubijen takođe je bio kurir, crnac koji ju je ubacio u Ujedinjene, gde je radila.
<BR>&nbsp;&nbsp;&nbsp;&nbsp;&nbsp;A njena priča o tome kako je izvukla naočare iz džepa onog tipa na tulumu na koji je zalutala u Morisiju imala je smisla koliko i sve drugo. Nije bila od onih za koje osetiš da su izmišljene. Nije tvrdila da su joj se naočare tek tako stvorile u ruci, već je otvoreno priznala da ih je ukrala, ne razmišljajući, samo zato što ju je tip gnjavio i bio odvratan. Zločin bez predumišljaja, mada je posle ispalo da su naočare skupa roba.
<BR>&nbsp;&nbsp;&nbsp;&nbsp;&nbsp;Ali je iz njenog opisa zaključio da je njen govnar gore u Morisiju isti čovek koji je zaradio kubansku kravatu, Kostarikanac nemačkog porekla koji možda nije bio nijedno od toga, zvezda onog Vorbejbijevog pornografskog faksa i čovek čiji su slučaj istraživali Svobodov i Orlovski. Ako su uopšte nešto istraživali.
<BR>&nbsp;&nbsp;&nbsp;&nbsp;&nbsp;"Sranje", reče on, usred nečega što mu je pričala.
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Ništa. Nastavi..."
<BR>&nbsp;&nbsp;&nbsp;&nbsp;&nbsp;Rusi su bili potkupljeni, sada mu je to bilo jasno. Bili su iz Odeljenja za krvne delikte, bili su potkupljeni i mogao je da se kladi da uopšte ne rade na slučaju. Verovatno su sredili da Vorbejbi dobije pristup mestu zločina, kao i kompjuteru Odeljenja, ali je sve ostalo bilo samo predstava za njega, Rajdela, najamnu pomoć. I šta je ono Fredi rekao, da su DatAmerika i IntenStraža u suštini jedna te ista firma?
<BR>&nbsp;&nbsp;&nbsp;&nbsp;&nbsp;Ali Čueta Vašington bila se zahuktala u pričanju, kao što ljudi ponekad počnu da govore i ne staju dok ne izbace sve iz sebe, i upravo je pripovedala o tome kako je Lauel, onaj sa kosom, a ne ošišani, koji joj je zaista bio nešto kao dečko, jedan od onih koji obavljaju poslove (znaš već) sa kompjuterima, ako im dovoljno platiš, i kako ju je plašilo to što je često pominjao pajkane, i puvakao se da mu ništa ne mogu.
<BR>&nbsp;&nbsp;&nbsp;&nbsp;&nbsp;Rajdel je klimao glavom, nesvesno menjajući slike tetovaža - na jednoj je bila dama sa crvenim karanfilima koji su pratili liniju njenog bikinija - ali je, u stvari, slušao nešto što mu se odvijalo u glavi. Nešto o tome da je Hernandez radio za IntenStražu, Morisi je bio IntenStražino mesto, Vorbejbi je radio za IntenStražu, Fredi je rekao da su DatAmerika i IntenStraža ista stvar...
<BR>&nbsp;&nbsp;&nbsp;&nbsp;&nbsp;"...Želja..."
<BR>&nbsp;&nbsp;&nbsp;&nbsp;&nbsp;Rajdel zatrepta. Na slici je bio neki žgolja sa mučeničkim likom Dž. D. Šejplija na grudima. Ali i vi biste izgledali kao mučenik kada bi vam malje rasle iz očiju. "Šta?"
<BR>&nbsp;&nbsp;&nbsp;&nbsp;&nbsp;"Republika. Republika Želja."
<BR>&nbsp;&nbsp;&nbsp;&nbsp;&nbsp;"Šta s njom?"
<BR>&nbsp;&nbsp;&nbsp;&nbsp;&nbsp;"Zato je Lauel stalno ponavljao da ga pajkani neće dirati, ali sam mu ja rekla da je pun govana."
<BR>&nbsp;&nbsp;&nbsp;&nbsp;&nbsp;"Hakeri", reče Rajdel.
<BR>&nbsp;&nbsp;&nbsp;&nbsp;&nbsp;"Nisi čuo ni reč od onoga što sam ti pričala."
<BR>&nbsp;&nbsp;&nbsp;&nbsp;&nbsp;"Ne", reče Rajdel, "nisi u pravu. Republika Želja. Ponovi mi to, važi?"
<BR>&nbsp;&nbsp;&nbsp;&nbsp;&nbsp;Uzela je daljinac, promenila još nekoliko slika, obrijanu glavu sa suncem na temenu i planetama koje su kružile oko njega sve do ušiju, ruku sa ustima koja vrište na dlanu, noge prekrivene čudovišnim krljuštima. "Kazala sam," reče ona, "da Lauel stalno kenja o tome da je povezan sa Republikom Želja i da oni mogu sve sa kompjuterima, tako da svako ko se bude kačio s njim ima da najebe."
<BR>&nbsp;&nbsp;&nbsp;&nbsp;&nbsp;"'Ajde", reče Rajdel. "Jesi videla te tipove?"
<BR>&nbsp;&nbsp;&nbsp;&nbsp;&nbsp;"Njih ne možeš da vidiš", reče ona, "bar ne uživo. Sa njima razgovaraš, preko telefona. Ili preko naočara, i to je najluđe od svega."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Što izgledaju kao rakovi, i slična sranja. Ili kao neka TV zvezda. Kao bilo šta. Ali ne znam zašto ti ovo pričam."
<BR>&nbsp;&nbsp;&nbsp;&nbsp;&nbsp;"Zato što bih inače zaspao, i ne bismo mogli da se odlučimo 'oćemo li krljušti na nogama ili karanfile oko gaća."
<BR>&nbsp;&nbsp;&nbsp;&nbsp;&nbsp;"Na tebe je red", reče ona, i sede, čekajući da on započne priču.
<BR>&nbsp;&nbsp;&nbsp;&nbsp;&nbsp;Rekao joj je da je iz Noksvila i da je upisao akademiju, da je redovno gledao Policajce u nevolji i da je posle, kada je postao policajac i našao se u nevolji, izgledalo da će se i sam pojaviti u emisiji. Da su ga prebacili u Los Anđeles da im Preživeli Satanisti ne bi pokvarili stvar, ali je onda Plišani Meda počeo da ubija i to im je bilo zanimljivije, pa je morao da se zaposli u IntenStraži kao vozač Topoglavca. Ispričao joj je o Sabletu i svom stanovanju sa Kevinom Tarkovskim u kući u Mar Visti, i pomalo zaobišao Republiku Želja i noć kada se zaleteo Topoglavcem u kuću Šenbrunovih u Benedikt Kanjonu. Ispričao joj je kako mu je Hernandez došao u posetu, jednog skorašnjeg jutra, iako mu se činilo da su otada prošle godine, i ponudio mu da dođe ovamo i radi za gospodina Vorbejbija. Onda je ona zatražila da joj objasni šta rade tragači, pa joj je rekao šta bi, prema njegovom mišljenju, trebalo da rade i šta, po svemu sudeći, zapravo rade, a ona je rekla da joj zvuče kao nevolja.
<BR>&nbsp;&nbsp;&nbsp;&nbsp;&nbsp;Kada je završio, ona ga je samo gledala. "To je sve? Tako si došao ovamo i počeo da radiš to što radiš?"
<BR>&nbsp;&nbsp;&nbsp;&nbsp;&nbsp;"Ja'" reče on, "izgleda da jeste."
<BR>&nbsp;&nbsp;&nbsp;&nbsp;&nbsp;"Isuse", reče ona i zatrese glavom. Oboje su odgledali dva potpuno tetovirana tela, jedno od njih od glave do pete u nečemu što je podsećalo na stare šeme elektronskih kola. "Oči su ti", nastavila je, zevnuvši usred reči, "kao rupe od pišanja u snegu."
<BR>&nbsp;&nbsp;&nbsp;&nbsp;&nbsp;Neko pokuca na vrata. Onda se malo otškrinuše, i neko drugi, a ne čovek koji je zveckao u hodu, reče: "Jeste li možda pronašli nešto što vam se sviđa? Henri je otiš'o kući..."
<BR>&nbsp;&nbsp;&nbsp;&nbsp;&nbsp;"Pa, teško je odlučiti se", reče Čueta Vašington, "ima tako mnogo slika, a mi bismo baš onu pravu."
<BR>&nbsp;&nbsp;&nbsp;&nbsp;&nbsp;"Nema problema", reče glas, nezainteresovano. "Samo nastavite." Vrata se zatvoriše.
<BR>&nbsp;&nbsp;&nbsp;&nbsp;&nbsp;"Daj da vidim te naočare", reče Rajdel.
<BR>&nbsp;&nbsp;&nbsp;&nbsp;&nbsp;Ona pruži ruku iza sofe i dohvati jaknu. Izvadi kutiju sa naočarima i telefon. Dodade mu naočare. Kutija je bila od nekog tamnog materijala, tankog kao ljuska jajeta i jakog kao čelik. Otvorio ju je. Naočare su izgledale baš kao one Vorbejbijeve. Veliki, crni okvir i stakla koja su sada bila crna. Držeći ih u ruci, imao je neobičan osećaj da su teže nego što izgledaju.
<BR>&nbsp;&nbsp;&nbsp;&nbsp;&nbsp;Čueta Vašington otvori brojčanik telefona.
<BR>&nbsp;&nbsp;&nbsp;&nbsp;&nbsp;"Hej", reče Rajdel i dodirnu joj ruku, "sigurno imaju tvoj broj. Ako pozoveš sa toga, ili samo primiš poziv, ima da se nađu ovde za deset minuta."
<BR>&nbsp;&nbsp;&nbsp;&nbsp;&nbsp;"Ovaj broj nemaju", reče ona. "Ovo je jedan od Koudsovih telefona. Uzela sam ga kad je nestalo struje."
<BR>&nbsp;&nbsp;&nbsp;&nbsp;&nbsp;"Mislio sam da si rekla da ne kradeš."
<BR>&nbsp;&nbsp;&nbsp;&nbsp;&nbsp;"Pa", reče ona, "ako je bio kod Koudsa, znači da je već ukraden. Kouds ih valja ljudima u gradu, a Lauel posle pronađe nekoga da ih prebudži i promeni broj." Pritisnula je pločicu i prinela mali uređaj uhu. "Mrtav", reče, slegnuvši ramenima.
<BR>&nbsp;&nbsp;&nbsp;&nbsp;&nbsp;"Daj", reče Rajdel, pa spusti naočare u krilo i uze telefon. "Možda se pokvasio, ili se pomerila baterija. Za šta kažeš da ih Kouds prodaje?" Prevukao je prstom po zadnjem delu telefona, tražeći mesto gde se otvara.
<BR>&nbsp;&nbsp;&nbsp;&nbsp;&nbsp;"Pa", reče ona, "menja ih za stvari."
<BR>&nbsp;&nbsp;&nbsp;&nbsp;&nbsp;Uspelo mu je da otvori kućište. Unutra se nalazila umotana Ziplok kesica, zataknuta pored baterije, koja je zbog nje iskliznula iz ležišta. Izvadio ju je i razmotao. "Za stvari?"
<BR>&nbsp;&nbsp;&nbsp;&nbsp;&nbsp;"Aha."
<BR>&nbsp;&nbsp;&nbsp;&nbsp;&nbsp;"Ovakve stvari?"
<BR>&nbsp;&nbsp;&nbsp;&nbsp;&nbsp;"Aha."
<BR>&nbsp;&nbsp;&nbsp;&nbsp;&nbsp;On je pogleda. "Ako je ovo zaista 4-Tiobuskalin, reč je o zabranjenoj supstanci."
<BR>&nbsp;&nbsp;&nbsp;&nbsp;&nbsp;Ona pogleda kesicu sivkastog praška, pa njega. "Ali ti više nisi pajkan."
<BR>&nbsp;&nbsp;&nbsp;&nbsp;&nbsp;"Ti ne uzimaš ovo, zar ne?"
<BR>&nbsp;&nbsp;&nbsp;&nbsp;&nbsp;"Ne. Pa, dobro, jesam, jednom ili dvaput. Lauel to povremeno koristi."
<BR>&nbsp;&nbsp;&nbsp;&nbsp;&nbsp;"U redu, ali nemoj dok si u mojoj blizini, jer sam video kako deluje. Kad se sasvim normalni ljudi urade sa par doza ovoga, potpuno pomahnitaju." Lupnuo je prstima po kesici. "Ovde ima dovoljno da razblesavi petoro ili šestoro ljudi da ne poveruješ." Pružio joj je kesicu i uzeo telefon da pokuša da vrati bateriju na mesto.
<BR>&nbsp;&nbsp;&nbsp;&nbsp;&nbsp;"Verujem", reče ona. "Videla sam kako deluje na Lauela."
<BR>&nbsp;&nbsp;&nbsp;&nbsp;&nbsp;"Ima signal", reče on. "Koga 'oćeš da pozoveš?"
<BR>&nbsp;&nbsp;&nbsp;&nbsp;&nbsp;Ona se zamisli, a onda uze telefon i zaklopi ga. "Mislim da nemam koga."
<BR>&nbsp;&nbsp;&nbsp;&nbsp;&nbsp;"Stari ima telefon?"
<BR>&nbsp;&nbsp;&nbsp;&nbsp;&nbsp;"Ne", reče ona, a ramena joj se zgrbiše. "Bojim se da su i njega ubili. Zbog mene..."
<BR>&nbsp;&nbsp;&nbsp;&nbsp;&nbsp;Rajdel nije umeo da smisli ništa utešno što bi joj rekao na to. Bio je suviše umoran da rukuje daljincem. Muška mišica sa smotanom zastavom Konfederacije. Baš kao kod kuće. Pogledao ju je. Nije izgledala ni približno umorna kao on. Verovatno zato što je tako mlada, pomisli on. Nadao se da nije na ledu, igraču ili nečemu sličnom. A možda je, jednostavno, još bila u nekoj vrsti šoka. Rekla je da je taj Semi ubijen, a brinula je još o dvojici. Očigledno je poznavala momka koji je uleteo Svobodovu u leđa sa tim biciklom, ali još nije znala da su ga upucali. Čudno šta sve čoveku promakne u borbi. Nije video razlog da joj to kaže, bar ne za sada.
<BR>&nbsp;&nbsp;&nbsp;&nbsp;&nbsp;"Pokušaću da pozovem Fontejna", reče ona, ponovo otvorivši telefon.
<BR>&nbsp;&nbsp;&nbsp;&nbsp;&nbsp;"Koga?"
<BR>&nbsp;&nbsp;&nbsp;&nbsp;&nbsp;"On održava elektriku i ostalo kod Skinera." Otkucala je broj i prislonila telefon na uho.
<BR>&nbsp;&nbsp;&nbsp;&nbsp;&nbsp;Oči mu se sklopiše i glava mu pade na naslon sofe, tako naglo da ga je to zamalo probudilo.
</P></TD></TR></TABLE>
<P class="next">
<A HREF=p27.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
