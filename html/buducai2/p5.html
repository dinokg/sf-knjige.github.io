<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>GOSPODO, IZVOLITE SESTI
<P>&nbsp;&nbsp;&nbsp;&nbsp;&nbsp;Za kolonizovanje Meseca potrebni su i agorafobi i klaustrofobi. Ili, bolje rečeno, agorafili i klaustrofili, jer je bolje da ljudi koji idu u svemir nemaju fobija. Ukoliko bilo šta na nekoj planeti, na planeti ili u prazninama oko planeta može uplašiti čoveka, bolje mu je da ostane na Majčici Zemlji. Čovek koji želi da zarađuje za život van terra firma mora biti spreman da bude zatvoren u skučenom svemirskom brodu, znajući da on može postati njegov mrtvački kovčeg, ali ipak ne sme biti uznemiren prostranošću samog svemira. Kosmonauti - ljudi koji rade u svemiru, piloti, kopiloti, astrogatori i slični - ljudi su koji vole nekoliko miliona milja prostora da smeste svoj lakat.
<BR>&nbsp;&nbsp;&nbsp;&nbsp;&nbsp;S druge strane, kolonisti na Mesecu treba da budu ljudi koji se osećaju udobno rovareći po podzemlju, poput gomile dosadnih rovaca.
<BR>
<BR>&nbsp;&nbsp;&nbsp;&nbsp;&nbsp;Pri svojoj drugoj poseti Luna Sitiju, otišao sam do Opservatorije Ričardson da vidim Veliko oko i pokupim priču koja će mi isplatiti odmor. Pokazao sam svoju karticu Novinskog esnafa, malo slatkorečivo popričao, i na kraju me je blagajnik poveo u obilazak. Izišli smo kroz severni tunel, koji je tada bio bušen prema mestu predviđenom za izgradnju koronaskopa.
<BR>&nbsp;&nbsp;&nbsp;&nbsp;&nbsp;Bilo je to dosadno putovanje - popeli smo se na skuter, promakli kroz krajnje bezličan tunel, sišli i prošli kroz vazdušnu komoru, i seli na drugi skuter - samo da sve to ponovimo. Gospodin Nouls sve je to ispunjavao reklamnim obećanjima. "Ovo je samo privremeno", objašnjavao je. "Kada probijemo drugi tunel, ukrstićemo ih, izvaditi komore, staviti trotoar koji vodi na sever u ovaj i jedan koji vodi na jug u onaj tunel, tako da će vam za putovanje biti potrebno manje od tri minuta. Baš kao i u Luna Sitiju - ili na Manhatanu."
<BR>&nbsp;&nbsp;&nbsp;&nbsp;&nbsp;"Zbog čega sada ne izvučete vazdušne komore?" upitah ga, dok smo ulazili u još jednu komoru... već sedmu, kako mi se učinilo. "Do sada je pritisak bio potpuno isti, na obe strane."
<BR>&nbsp;&nbsp;&nbsp;&nbsp;&nbsp;Nouls me začuđeno pogleda. "Ne biste valjda iskoristili osobenosti ove planete samo da biste smislili senzacionalističku priču?"
<BR>&nbsp;&nbsp;&nbsp;&nbsp;&nbsp;Ovo me razdraži. "Tek malčice", odgovorih mu ja. "Pouzdan sam vam kao i svaki novinar, ali ukoliko nešto nije košer u ovom projektu, hajde da se vratimo i sve zaboravimo. Ne nameravam da pristanem na cenzuru."
<BR>&nbsp;&nbsp;&nbsp;&nbsp;&nbsp;"Smirite se, Džek", odvrati on blago. Bilo je to prvi put da je upotrebio moje ime; zapazio sam to i zapamtio. "Niko vas neće cenzurisati. Drago nam je da sarađujemo sa vama momcima, ali Mesec je već imao suviše lošeg publiciteta - publiciteta koji ničim nije zaslužio."
<BR>&nbsp;&nbsp;&nbsp;&nbsp;&nbsp;Ništa mu nisam odgovorio.
<BR>&nbsp;&nbsp;&nbsp;&nbsp;&nbsp;"Svaki inženjerski posao nosi svoje opasnosti", nastavi on, "baš kao i svoje prednosti. Naši ljudi ne dobijaju malariju i ne moraju da se čuvaju zmija. Mogu vam pokazati statistike, da vam dokažem kako je - kada se sve uzme u obzir - bezbednije raditi u tunelima na Mesecu nego biti činovnik u Di Moinsu. Na primer, na Mesecu, pošto je gravitacija niska, retko kad dolazi do lomljenja kostiju - dok činovnik iz Di Moinsa stavlja svoj život na kocku svaki put kad izađe iz kade."
<BR>&nbsp;&nbsp;&nbsp;&nbsp;&nbsp;"U redu, u redu", prekidoh ga, "znači, mesto izgleda bezbedno. U čemu je caka?"
<BR>&nbsp;&nbsp;&nbsp;&nbsp;&nbsp;"Ono jeste bezbedno. U pitanju nisu Kompanijine statistike, kao ni Trgovinske komore Luna Sitija, već londonskog Lojda."
<BR>&nbsp;&nbsp;&nbsp;&nbsp;&nbsp;"Ipak, držite nepotrebne vazdušne komore. Zbog čega?"
<BR>&nbsp;&nbsp;&nbsp;&nbsp;&nbsp;Oklevao je malo pre no što je odgovorio. "Potresi."
<BR>&nbsp;&nbsp;&nbsp;&nbsp;&nbsp;Potresi. Zemljotresi - mesecotresi, htedoh da kažem. Pogledao sam na zakrivljene zidove, koji su jurili pokraj mene, i poželeo da se nalazim u Di Moinsu. Niko ne želi da bude živ sahranjen; ali, da se to čoveku desi na Mesecu, ne bi imao šanse. Bez obzira koliko brzo te nađu, pluća bi ti bila rascepljena. Nema vazduha.
<BR>&nbsp;&nbsp;&nbsp;&nbsp;&nbsp;"Ne dešavaju se često", nastavi Nouls, "ali moramo biti spremni. Setite se, Zemlja je osamdeset puta teža od Meseca, pa su plimski talasi ovde, pod uticajem Meseca, osamdeset puta veći nego na Zemlji."
<BR>&nbsp;&nbsp;&nbsp;&nbsp;&nbsp;"Samo malo", rekoh ja. "Nema nikakve vode na Mesecu. Kako onda može biti plime?"
<BR>&nbsp;&nbsp;&nbsp;&nbsp;&nbsp;"Nije potrebna voda da bi došlo do plimskih potresa. Ne brinite o tome - samo to prihvatite kao činjenicu. Ono do čega dolazi jesu neusklađena naprezanja. Ona mogu prouzrokovati potrese."
<BR>&nbsp;&nbsp;&nbsp;&nbsp;&nbsp;Ja klimnuh glavom. "Shvatam. Pošto sve na Mesecu mora biti hermetički zatvoreno, morate paziti na potrese. Ove komore su tu da bi smanjile gubitke." Počeo sam da sebe zamišljam kao jednog od takvih gubitaka.
<BR>&nbsp;&nbsp;&nbsp;&nbsp;&nbsp;"I da i ne. Komore bi svakako smanjile nesreću, ukoliko bi do neke od njih došlo - ali, neće. Ovo mesto je bezbedno. Prvenstveno nam dopuštaju da radimo na delu tunela bez pritiska, ne uznemiravajući ostatak. Možete spojiti kompaktnu građevinu i pustiti je da podnese potres, ali građevina duga kao ovaj tunel mora popustiti, ili će se stvoriti pukotina. Teško je napraviti elastičan spoj na Mesecu."
<BR>&nbsp;&nbsp;&nbsp;&nbsp;&nbsp;"Šta fali gumi?" upitah ja. Bio sam dovoljno nervozan da se svađam. "Imam kola kod kuće koja su prešla dvesta hiljada milja, a gume nisam menjao još od kada su nameštene u Detroitu."
<BR>&nbsp;&nbsp;&nbsp;&nbsp;&nbsp;Nouls uzdahnu. "Trebalo je, Džek, da sa sobom povedem i nekog inženjera... Materijali koji održavaju gumu mekom tope se u vakuumu i guma očvrsne. Isto važi i za elastičnu plastiku. Pride, kad ih izložiš niskim temperaturama, postaju krhke kao ljuske od jaja."
<BR>&nbsp;&nbsp;&nbsp;&nbsp;&nbsp;Skuter se zaustavi dok je Nouls govorio i mi iziđosmo baš na vreme da vidimo šestoricu ljudi kako izlaze iz naredne komore. Nosili su svemirska odela, ili, prikladnije, odela za pritisak, jer nisu imali boce sa kiseonikom; disali su preko jednog creva, i nisu imali štitnike za sunce. Kacige su im bile zabačene i svaki od njih beše proturio glavu kroz otvoreni zip na prednjem delu odeće, što im je davalo čudan dvoglavi izgled. "Hej, Konski!" povika Nouls.
<BR>&nbsp;&nbsp;&nbsp;&nbsp;&nbsp;Jedan od ljudi se okrenu. Mora da je imao više od dva metra, i uprkos tome bio je debeo za svoju visinu. Procenio sam ga na stotinu pedeset kilograma. "Oh, gospodin Nouls", reče on raspoloženo. "Nemojte mi samo reći da sam dobio povišicu."
<BR>&nbsp;&nbsp;&nbsp;&nbsp;&nbsp;"I sada već zarađuješ previše novaca, Debeljko. Rukuj se sa Džekom Arnoldom. Džek, ovo je Debeljko Konski - najbolji graditelj tunela na četiri planete."
<BR>&nbsp;&nbsp;&nbsp;&nbsp;&nbsp;"Samo četiri?" upita Konski, pa izvuče ruku iz odela i prihvati mi šaku. Rekoh mu da mi je drago što sam ga upoznao i pokušah da izvukoh ruku pre no što će mi je smrviti.
<BR>&nbsp;&nbsp;&nbsp;&nbsp;&nbsp;"Džek Arnold želi da vidi kako povezujete tunele", nastavi Nouls. "Pođi s nama."
<BR>&nbsp;&nbsp;&nbsp;&nbsp;&nbsp;Konski se zagleda preko naših glava. "Pa, kad ste već to spomenuli, gospodine Nouls, upravo sam završio smenu."
<BR>&nbsp;&nbsp;&nbsp;&nbsp;&nbsp;"Debeljko, ti si srebroljubac i nikakav domaćin", odvrati Nouls. U redu, imaš prekovremenu." Konski se okrenu i poče da otvara komoru.
<BR>&nbsp;&nbsp;&nbsp;&nbsp;&nbsp;Tunel s one strane izgledao je vrlo sličan delu koji bejasmo napustili - izuzev što nije bilo tragova skutera i što su mu svetla bila privremena, privezana na kablove. Pedesetak metara dalje, tunel je bio blokiran pregradom sa kružnim vratima. Debeli čovek vide gde gledam. "To je pokretna pregrada", objasni on. "Iza nje nema vazduha. Kopamo odmah ispred nje."
<BR>&nbsp;&nbsp;&nbsp;&nbsp;&nbsp;"Mogu li vidim gde ste kopali?"
<BR>&nbsp;&nbsp;&nbsp;&nbsp;&nbsp;"Ne, osim ukoliko se vratimo i vi navučete skafander."
<BR>&nbsp;&nbsp;&nbsp;&nbsp;&nbsp;Ja odmahnuh glavom. Bilo je možda desetak bešikolikih predmeta u tunelu, veličine i oblika dečjih balona. Izgledali su kao da se kreću samo po određenoj težini vazduha; lebdeli su okolo bez namere da se dignu ili smire. Konski odgurnu jednog od njih i odgovori mi pre nego što sam mogao da postavim pitanje. "Ovaj deo tunela baš je danas stavljen pod pritisak", dobaci mi on. "Ovi baloni traže pukotine. Iznutra su lepljivi. Pukotina ih usisa, oni puknu i supstanca biva uvučena i tako zapečati pukotinu."
<BR>&nbsp;&nbsp;&nbsp;&nbsp;&nbsp;"Je li to trajno rešenje?" želeo sam da znam.
<BR>&nbsp;&nbsp;&nbsp;&nbsp;&nbsp;"Jel' se šalite? Samo pokazuju ljudima gde da zavaruju."
<BR>&nbsp;&nbsp;&nbsp;&nbsp;&nbsp;"Pokaži mu elastičan spoj", umeša se Nouls.
<BR>&nbsp;&nbsp;&nbsp;&nbsp;&nbsp;"Evo jednog." Zaustavili smo se na pola tunela i Konski pokaza na prstenasti deo koji se protezao duž čitavog valjkastog tunela. "Stavljamo elastičan spoj na svakih tridesetak metara. U pitanju je staklena vuna, priljubljena uz dva čelična dela. To tunelu daje određenu elastičnost."
<BR>&nbsp;&nbsp;&nbsp;&nbsp;&nbsp;"Staklena vuna? Da napravi hermetički spoj?" pobunih se ja.
<BR>&nbsp;&nbsp;&nbsp;&nbsp;&nbsp;"Vuna ne zatvara; ona je tu radi snage. Imate deset slojeva vune, sa silikonskom mašću između njih. Postepeno postaje sve lošija, od spolja ka unutra, ali, držaće pet godina pre nego što se bude morao staviti još jedan sloj."
<BR>&nbsp;&nbsp;&nbsp;&nbsp;&nbsp;Upitao sam Konskija kako mu se dopada njegov posao, misleći da ću možda dobiti nekakvu priču. On sleže ramenima. "U redu je. Ništa posebno. Samo jedna atmosfera. A ne kao kad sam radio pod Hadsonom..."
<BR>&nbsp;&nbsp;&nbsp;&nbsp;&nbsp;"I dobijao deset puta manje nego ovde", dobaci Nouls.
<BR>&nbsp;&nbsp;&nbsp;&nbsp;&nbsp;"Gospodine Nouls, stvarno me rastužujete", usprotivi se Konski. "Nije stvar u novcu; nešto je drugo u pitanju. Uzmite, na primer, Veneru. Isto ovoliko plaćaju i na Veneri, a čovek mora da ide na prstima. Blato je toliko žitko da ga moraš zamrzavati. Tamo su potrebni pravi ljudi. Pola ovih ovde su rudari; krivljenje tunela na smrt bi ih preplašilo."
<BR>&nbsp;&nbsp;&nbsp;&nbsp;&nbsp;"Reci mu onda, Debeljko, zbog čega si napustio Veneru."
<BR>&nbsp;&nbsp;&nbsp;&nbsp;&nbsp;Konski podiže nos. "Hoćemo li da ispitamo pokretni štit, gospodo?" upita on.
<BR>&nbsp;&nbsp;&nbsp;&nbsp;&nbsp;Još malo smo se tu motali i ja sam već bio spreman da krenem nazad. Nije bilo mnogo toga da se vidi, i što sam više gledao to mesto sve manje mi se dopadalo. Konski je upravo otvarao vrata komore koja je stajala na izlazu, kada se nešto dogodilo.
<BR>&nbsp;&nbsp;&nbsp;&nbsp;&nbsp;Našao sam se na rukama i kolenima i sve je bilo crno kao noć. Možda sam vrištao - ne sećam se. Zvonilo mi je u ušima. Pokušao sam da ustanem, ali ipak reših da ostanem gde sam. Bilo je to najcrnje crnilo koje ikada bejah ugledao, potpun mrak. Mislio sam da sam oslepio.
<BR>&nbsp;&nbsp;&nbsp;&nbsp;&nbsp;Svetlosni zrak iz baterije proseče mrak, nađe me i potom pođe dalje. "Šta je to bilo?" povikah ja. "Šta se desilo? Je li to bio potres?"
<BR>&nbsp;&nbsp;&nbsp;&nbsp;&nbsp;"Prestanite da vičete", odgovori mi kao usput Konskijev glas. "Nije bio potres, već nekakva eksplozija. Gospodine Nouls, jeste li u redu?"
<BR>&nbsp;&nbsp;&nbsp;&nbsp;&nbsp;"Valjda." Nouls udahnu punim plućima. "Šta se dogodilo?"
<BR>&nbsp;&nbsp;&nbsp;&nbsp;&nbsp;"Ne znam. Pogledajmo malo unaokolo." Konski ustade i pređe svetlosnim zrakom preko tunela, tiho zviždućući. Osvetljenje je bilo od onih koja se moraju pumpati; podrhtavalo je.
<BR>&nbsp;&nbsp;&nbsp;&nbsp;&nbsp;"Izgleda čvrsto, ali čujem... Oh, Bože!" Svetlosni zrak iz baterije beše mu se zaustavio na delu elastičnog spoja, blizu poda.
<BR>&nbsp;&nbsp;&nbsp;&nbsp;&nbsp;Baloni su se skupljali na ovoj tački. Tri su već bila tu; a i drugi su se polako približavali. Dok smo ga posmatrali, jedan puče i pretvori se u lepljivu masu koja je označavala pukotinu.
<BR>&nbsp;&nbsp;&nbsp;&nbsp;&nbsp;Rupa usisa raspukli balon i poče da šišti. Još jedan pristiže, poskoči tu nekoliko puta, a onda i on puče. Ovog puta rupi je bilo potrebno malo više vremena da proguta gumenu masu.
<BR>&nbsp;&nbsp;&nbsp;&nbsp;&nbsp;Konski mi dodade bateriju. "Pumpaj, momak." On izvuče desnu ruku iz odela i stavi golu šaku na mesto gde je, u tom trenutku, pucao i treći balon.
<BR>&nbsp;&nbsp;&nbsp;&nbsp;&nbsp;"Kako ti se čini, Debeljko?" upita Nouls.
<BR>&nbsp;&nbsp;&nbsp;&nbsp;&nbsp;"Ne mogu da odredim. Izgleda da je u pitanju rupa veličine mog palca. Sisa kao luda."
<BR>&nbsp;&nbsp;&nbsp;&nbsp;&nbsp;"Kako je mogla da nastane tolika rupa?"
<BR>&nbsp;&nbsp;&nbsp;&nbsp;&nbsp;"Nemam pojma. Možda ju je nešto spolja načinilo."
<BR>&nbsp;&nbsp;&nbsp;&nbsp;&nbsp;"Jesi li je zatvorio?"
<BR>&nbsp;&nbsp;&nbsp;&nbsp;&nbsp;"Čini mi se. Idite natrag i očitajte merač. Džek, daj mu bateriju."
<BR>&nbsp;&nbsp;&nbsp;&nbsp;&nbsp;Nouls ode nazad do vazdušne komore, i ubrzo se odatle oglasi. "Pritisak stabilan!"
<BR>&nbsp;&nbsp;&nbsp;&nbsp;&nbsp;"Možete li očitati drugi?" upita Konski.
<BR>&nbsp;&nbsp;&nbsp;&nbsp;&nbsp;"Naravno. I on je stabilan."
<BR>&nbsp;&nbsp;&nbsp;&nbsp;&nbsp;"Koliko smo izgubili?"
<BR>&nbsp;&nbsp;&nbsp;&nbsp;&nbsp;"Ne više od pola kilograma... možda kilogram. Kakav je bio pritisak ranije?"
<BR>&nbsp;&nbsp;&nbsp;&nbsp;&nbsp;"Kao na Zemlji."
<BR>&nbsp;&nbsp;&nbsp;&nbsp;&nbsp;"U tom slučaju, izgubili smo osam stotina grama."
<BR>&nbsp;&nbsp;&nbsp;&nbsp;&nbsp;"Nije loše. Nastavite, gospodine Nouls. Odmah iza komore u narednom delu stoji jedna kutija sa alatom. Donesite mi zakrpu broj tri, ili veću."
<BR>&nbsp;&nbsp;&nbsp;&nbsp;&nbsp;"U redu." Čuli smo otvaranje i zatvaranje vrata, ponovo ostavši u mrklom mraku. Mora da sam načinio neki zvuk, jer mi Konski dobaci da držim glavu gore.
<BR>&nbsp;&nbsp;&nbsp;&nbsp;&nbsp;Odmah potom čusmo vrata i blagoslovena svetlost ponovo nas obasja. "Imate je?" upita Konski.
<BR>&nbsp;&nbsp;&nbsp;&nbsp;&nbsp;"Ne, Debeljko. Ne..." Noulsov glas je drhtao. "Nema vazduha na drugoj strani. Druga vrata nisu htela da se otvore."
<BR>&nbsp;&nbsp;&nbsp;&nbsp;&nbsp;"Možda su zaglavljena?"
<BR>&nbsp;&nbsp;&nbsp;&nbsp;&nbsp;"Ne, proverio sam manometar. Nema pritiska u narednom delu."
<BR>&nbsp;&nbsp;&nbsp;&nbsp;&nbsp;Konski opet zviznu. "Izgleda da ćemo morati da sačekamo dok ne dođu po nas. U tom slučaju... Držite svetlo na meni, gospodine Nouls. Džek, pomozi mi da se izvučem iz ovog odela."
<BR>&nbsp;&nbsp;&nbsp;&nbsp;&nbsp;"Šta nameravaš?"
<BR>&nbsp;&nbsp;&nbsp;&nbsp;&nbsp;"Ako već ne mogu ga dobijem zakrpu, gospodine Nouls, moraću sam da je napravim. Ovo odelo je jedina pogodna stvar u blizini." Počeo sam da mu pomažem - bio je to nezgodan posao, jer je sve vreme jednu ruku držao na pukotini.
<BR>&nbsp;&nbsp;&nbsp;&nbsp;&nbsp;"Možeš ugurati moju košulju u rupu", predloži Nouls.
<BR>&nbsp;&nbsp;&nbsp;&nbsp;&nbsp;"Isto tako, mogao bih i piti vodu viljuškom. Mora biti odelo; ništa drugo ovde neće izdržati pritisak." Kada se oslobodio odeće, Konski mi reče da izravnam zadnji deo, i onda, kada je sklonio ruku, ja prilepih odelo preko pukotine. Konski dostojanstveno sede na nju. "Evo", reče on zadovoljno, "zaglavili smo je. Sad možemo samo da čekamo."
<BR>&nbsp;&nbsp;&nbsp;&nbsp;&nbsp;Već bejah zaustio da ga pitam zbog čega nije jednostavno seo na rupu, dok je još nosio odelo, a onda se setih da je zadnji deo odeće nabran usled izolacionog materijala - bio mu je potreban ravan deo da se prilepi na lepljivu masu balona.
<BR>&nbsp;&nbsp;&nbsp;&nbsp;&nbsp;"Daj da ti vidim ruku", zatraži Nouls.
<BR>&nbsp;&nbsp;&nbsp;&nbsp;&nbsp;"Nije ništa ozbiljno." Ipak, uprkos tome, Nouls je pogleda - kao i ja, s tim što me od toga spopade muka. Imao je beleg na dlanu, kao stigmu: krvavu, otvorenu ranu. Nouls napravi kompresioni zavoj od svoje maramice, i potom upotrebi moju da ga priveže.
<BR>&nbsp;&nbsp;&nbsp;&nbsp;&nbsp;"Hvala vam, gospodo", dobaci nam Konski. "Sada nam samo preostaje da utucamo malo vremena", dodade on. "Šta velite na malo pinakla?"
<BR>&nbsp;&nbsp;&nbsp;&nbsp;&nbsp;"Sa tvojim kartama?" upita Nouls.
<BR>&nbsp;&nbsp;&nbsp;&nbsp;&nbsp;"Ali, gospodine Nouls! Dobro... nije važno. Ionako nije u redu da se šefovi kockaju... Ali, kada je već reče o šefovima, shvatate li da je ovo rad pod izmenjenim pritiskom?"
<BR>&nbsp;&nbsp;&nbsp;&nbsp;&nbsp;"Razlika od osam stotina grama?"
<BR>&nbsp;&nbsp;&nbsp;&nbsp;&nbsp;"Siguran sam da će i sindikat isto tako gledati na stvari - pod datim okolnostima."
<BR>&nbsp;&nbsp;&nbsp;&nbsp;&nbsp;"A da ja sednem na pukotinu?"
<BR>&nbsp;&nbsp;&nbsp;&nbsp;&nbsp;"Bodovanje važi i za pomagače."
<BR>&nbsp;&nbsp;&nbsp;&nbsp;&nbsp;"U redu, bedo jedna - imaš trostruko."
<BR>&nbsp;&nbsp;&nbsp;&nbsp;&nbsp;"To već više liči na vašu dobrodušnu prirodu, gospodine Nouls. Nadam se da će ovo biti lepo, dugo čekanje."
<BR>&nbsp;&nbsp;&nbsp;&nbsp;&nbsp;"Koliko misliš da će potrajati, Debeljko?"
<BR>&nbsp;&nbsp;&nbsp;&nbsp;&nbsp;"Pa, ne bi trebaloo duže od sata, čak i ako budu morali da dođu čak iz Ričardsona."
<BR>&nbsp;&nbsp;&nbsp;&nbsp;&nbsp;"Hmmm... Zbog čega misliš da će baš nas tražiti?"
<BR>&nbsp;&nbsp;&nbsp;&nbsp;&nbsp;"A? Zar vaša kancelarija ne zna gde ste?"
<BR>&nbsp;&nbsp;&nbsp;&nbsp;&nbsp;"Bojim se da ne zna... Rekao sam im da se danas neću vraćati."
<BR>&nbsp;&nbsp;&nbsp;&nbsp;&nbsp;Konski razmisli o tome. "Nisam poništio kartu za danas. Znaće da sam još unutra."
<BR>&nbsp;&nbsp;&nbsp;&nbsp;&nbsp;"Kako da ne... Sutra, kada se tvoja karta ne pojavi u mojoj kancelariji."
<BR>&nbsp;&nbsp;&nbsp;&nbsp;&nbsp;"Tu je i ona budala na kapiji. Znaće da su još trojica unutra."
<BR>&nbsp;&nbsp;&nbsp;&nbsp;&nbsp;"Ako se seti da kaže svojoj zameni. I ako i njega nije zahvatilo."
<BR>&nbsp;&nbsp;&nbsp;&nbsp;&nbsp;"Pa, valjda ste u pravu", složi se Konski zamišljeno. "Džek... Bolje da prestaneš da pumpaš tu svetiljku. Samo trošiš kiseonik."
<BR>&nbsp;&nbsp;&nbsp;&nbsp;&nbsp;Sedeli smo tamo u tami dosta dugo vremena, razmišljajući šta se dogodilo. Konski je bio uveren da je u pitanju eksplozija; Nouls je rekao da ga ovo podseća na vreme kada je video kako se raketa ruši pri uzletanju. Kada je razgovor počeo da odumire, Konski nam ispriča još neke priče. I ja pokušah da ispričam jednu, ali sam bio tako nervozan - tako uplašen - da nisam mogao da se setim ključnog dela. Hteo sam da vrištim.
<BR>&nbsp;&nbsp;&nbsp;&nbsp;&nbsp;Posle podužeg ćutanja, Konski se ponovo oglasi. "Džek, daj, osvetli nas ponovo. Smislio sam nešto."
<BR>&nbsp;&nbsp;&nbsp;&nbsp;&nbsp;"Šta to?" upita Nouls.
<BR>&nbsp;&nbsp;&nbsp;&nbsp;&nbsp;"Da imamo zakrpu, vi biste mogli obući moje odelo i otići po pomoć."
<BR>&nbsp;&nbsp;&nbsp;&nbsp;&nbsp;"Nema kiseonika za tvoje odelo."
<BR>&nbsp;&nbsp;&nbsp;&nbsp;&nbsp;"Zato sam spomenuo vas. Vi ste najmanji - u samom odelu će biti dosta kiseonika da vas provede kroz susedni deo."
<BR>&nbsp;&nbsp;&nbsp;&nbsp;&nbsp;"Pa... u redu. Šta ćeš iskoristiti kao zakrpu?"
<BR>&nbsp;&nbsp;&nbsp;&nbsp;&nbsp;"Sedim na njoj."
<BR>&nbsp;&nbsp;&nbsp;&nbsp;&nbsp;"A?"
<BR>&nbsp;&nbsp;&nbsp;&nbsp;&nbsp;"Ovu veliku, široku, okruglu stvar na kojoj sedim. Skinuću pantalone. Ako stavim jednu od svojih šunkica na tu rupu, garantujem vam da će biti čvrsto zatvorena."
<BR>&nbsp;&nbsp;&nbsp;&nbsp;&nbsp;"Ali... Ne, Debeljko, neće uspeti. Pogledaj šta se desilo tvojoj ruci. Prokrvario bi i iskrvario na smrt pre nego što uspem da se vratim."
<BR>&nbsp;&nbsp;&nbsp;&nbsp;&nbsp;"Dajem vam dva prema jedan da neću - za pedeset, recimo."
<BR>&nbsp;&nbsp;&nbsp;&nbsp;&nbsp;"Ako dobijem, kako da uzmem nagradu?"
<BR>&nbsp;&nbsp;&nbsp;&nbsp;&nbsp;"Simpatični ste, gospodine Nouls. Ali, gledajte... Imam dva ili tri inča sala u postavi. Neću mnogo krvariti - možda jedan znak jagode, ništa više."
<BR>&nbsp;&nbsp;&nbsp;&nbsp;&nbsp;Nouls odmahnu glavom. "Nije neophodno. Ukoliko budemo tihi, ovde ima vazduha za nekoliko dana."
<BR>&nbsp;&nbsp;&nbsp;&nbsp;&nbsp;"Nije u pitanju vazduh, gospodine Nouls. Jeste primetili kako postaje hladnjikavo?"
<BR>&nbsp;&nbsp;&nbsp;&nbsp;&nbsp;Ja jesam primetio, ali nisam obraćao pažnju na to. U svoj ovoj nesreći, hladnoća je bila više nego prikladna. Ali, sad sam se setio. Kada smo izgubili struju, izgubili smo i grejače. Biće sve hladnije i hladnije... i hladnije.
<BR>&nbsp;&nbsp;&nbsp;&nbsp;&nbsp;Nouls takođe to uvide. "U redu, Debeljko. Počnimo s tim."
<BR>&nbsp;&nbsp;&nbsp;&nbsp;&nbsp;Ja sam seo na odelo, dok se Konski spremio. Pošto je skinuo pantalone, zgrabio je jedan od balona, probušio ga i namazao lepljivu tvar na desni guz. Onda se okrenuo ka meni. "U redu, mali - diži se sa gnezda." Brzo smo se zamenili, ne gubeći mnogo vazduha, iako je otvor besno šištao. "Udobno, momci, kao dobra fotelja." On se nasmeši.
<BR>&nbsp;&nbsp;&nbsp;&nbsp;&nbsp;Nouls brzo obuče odelo i ode, odnoseći svetiljku sa sobom. Ponovo smo bili u mraku.
<BR>&nbsp;&nbsp;&nbsp;&nbsp;&nbsp;Posle nekog vremena, čuh Konskijev glas. "Postoji jedna igra, Džek, koju možemo igrati i u mraku. Igraš li šah?"
<BR>&nbsp;&nbsp;&nbsp;&nbsp;&nbsp;"Pa, da... igram ga, da."
<BR>&nbsp;&nbsp;&nbsp;&nbsp;&nbsp;"Dobra igra. Igrao sam je u komori za dekompresiju kada sam radio pod rekom Hadson. Šta kažeš, u dvadeset dolara, samo da bude zanimljivije?"
<BR>&nbsp;&nbsp;&nbsp;&nbsp;&nbsp;"A? Pa, u redu." Mogao je predložiti i hiljadu, bilo me je baš briga.
<BR>&nbsp;&nbsp;&nbsp;&nbsp;&nbsp;"Fino. Kraljev pešak na e3."
<BR>&nbsp;&nbsp;&nbsp;&nbsp;&nbsp;"Uh... Kraljev pešak na e6."
<BR>&nbsp;&nbsp;&nbsp;&nbsp;&nbsp;"Konvencionalan si, zar ne? Podsećaš me na devojku koju sam poznavao u Hobouknu..." Ono što je potom ispričao nije imalo nikakve veze sa šahom, iako je pokazivalo da je ona, da se tako izrazim, bila konvencionalna. "Kraljev lovac na c4. Podseti me da ti, takođe, ispričam o njenoj sestri. Izgleda da nije uvek bila riđokosa, ali je želela da ljudi tako misle. Pa je... Oh, izvini. Igraj."
<BR>&nbsp;&nbsp;&nbsp;&nbsp;&nbsp;Pokušao sam da mislim, ali mi se vrtelo u glavi. "Kraljičin pešak na d6."
<BR>&nbsp;&nbsp;&nbsp;&nbsp;&nbsp;"Kraljica na f3. Svejedno, ona..." Nastavio je priču do detalja. Nije bila nova i sumnjam da mu se ikad dogodila, ali me je oraspoložila. Čak sam se i nasmešio, onako u mraku. "Ti si na potezu", dodade on.
<BR>&nbsp;&nbsp;&nbsp;&nbsp;&nbsp;"Oh." Nisam mogao da se prisetim table. Odlučio sam da se spremim za rokadu, uvek bezbednu u otvaranju. "Kraljičin skakač na c6."
<BR>&nbsp;&nbsp;&nbsp;&nbsp;&nbsp;"Kraljica jede tvog pešaka na f7 - šah i mat. Duguješ mi dvadeset dolara, Džek."
<BR>&nbsp;&nbsp;&nbsp;&nbsp;&nbsp;"A? Ne može biti!"
<BR>&nbsp;&nbsp;&nbsp;&nbsp;&nbsp;"Hoćeš da ti izređam poteze?" Izrecitovao ih je, do poslednjeg.
<BR>&nbsp;&nbsp;&nbsp;&nbsp;&nbsp;Uspeo sam da ih vizualizujem, a onda uzviknuh: "Ti, pokvarenjače! Matirao si me šuster-matom!"
<BR>&nbsp;&nbsp;&nbsp;&nbsp;&nbsp;On se nasmeja. "Trebalo je da paziš na moju kraljicu, umesto da misliš na riđokosu."
<BR>&nbsp;&nbsp;&nbsp;&nbsp;&nbsp;Glasno sam se nasmejao. "Znaš li još neke priče?"
<BR>&nbsp;&nbsp;&nbsp;&nbsp;&nbsp;"Naravno." Ispričao je još jednu. Međutim, kada sam ga podstakao da nastavi, on reče: "Mislim, Džek, da ću se ipak malo odmoriti."
<BR>&nbsp;&nbsp;&nbsp;&nbsp;&nbsp;Ustadoh. "Jesi u redu, Debeljko?" Nije odgvorio; napipao sam ga u mraku. Lice mu je bilo hladno i nije progovorio kada sam ga dotakao. Mogao sam, kad sam mu prislonio uvo na grudi, čuti kako mu srce tiho otkucava, ali ruke i noge bile su mu kao led.
<BR>&nbsp;&nbsp;&nbsp;&nbsp;&nbsp;Morao sam da ga pomaknem; bio je zamrznut na mestu. Mogao sam osetim led, iako sam znao da je to krv. Pokušao sam da ga oživim trljajući ga, ali šištanje pukotine me je prekinulo. Pocepao sam sopstvene pantalone, preplašeno pronašao pravo mesto u mraku i seo, sa desnim guzom čvrsto pritisnutim na otvor.
<BR>&nbsp;&nbsp;&nbsp;&nbsp;&nbsp;Uhvatilo me kao pijavica, ledeno hladna. Onda je to bila vatra, koja se širila kroz čitavo moje telo. Posle nekog vremena nisam više ništa mogao da osetim, izuzev tupog bola i hladnoće.
<BR>&nbsp;&nbsp;&nbsp;&nbsp;&nbsp;Odnekud se stvori svetlo. Zatreperilo je, pa se ugasilo. Čuo sam vrata kako lupaju i počeo da vičem.
<BR>&nbsp;&nbsp;&nbsp;&nbsp;&nbsp;"Noulse!" povikah iz sve snage. "Noulse!"
<BR>&nbsp;&nbsp;&nbsp;&nbsp;&nbsp;Svetlo ponovo zatreperi. "Dolazim, Džek..."
<BR>&nbsp;&nbsp;&nbsp;&nbsp;&nbsp;Počeo sam da buncam. "Oh, uspeli ste! Uspeli ste."
<BR>&nbsp;&nbsp;&nbsp;&nbsp;&nbsp;"Nisam uspeo, Džek. Nisam mogao da dođem do susednog dela. Kada sam se vratio do komore, onesvestio sam se." On zastade. "Postoji jedan krater..." Svetiljka nestade i sa zveketom pade na pod. "Pomozi mi, Džek", dobaci on ljutito. "Zar ne vidiš da mi treba pomoć? Pokušao sam da..."
<BR>&nbsp;&nbsp;&nbsp;&nbsp;&nbsp;Čuo sam ga kako posrće i pada. Pozvao sam ga, ali mi nije odgovorio.
<BR>&nbsp;&nbsp;&nbsp;&nbsp;&nbsp;Pokušao sam da ustanem, ali sam bio zaglavljen, čep u boci...
<BR>
<BR>&nbsp;&nbsp;&nbsp;&nbsp;&nbsp;Probudio sam se ležeći na stomaku - sa čistim čaršavom ispod sebe. "Je'l ti bolje?" upita neki glas. Bio je to Nouls, koji je stajao pokraj mog kreveta, obučen u mantil.
<BR>&nbsp;&nbsp;&nbsp;&nbsp;&nbsp;"Ali, ti si mrtav", dobacih mu ja.
<BR>&nbsp;&nbsp;&nbsp;&nbsp;&nbsp;"Ni najmanje." On se nasmeši. "Stigli su do nas na vreme."
<BR>&nbsp;&nbsp;&nbsp;&nbsp;&nbsp;"Šta se desilo?" Zurio sam u njega i dalje ne verujući svojim očima.
<BR>&nbsp;&nbsp;&nbsp;&nbsp;&nbsp;"Kao što smo i mislili - raketa. Poštanska raketa bez ljudske posade bila je izgubila kontrolu i udarila u tunel."
<BR>&nbsp;&nbsp;&nbsp;&nbsp;&nbsp;"Gde je Debeljko?"
<BR>&nbsp;&nbsp;&nbsp;&nbsp;&nbsp;"Zdravo!"
<BR>&nbsp;&nbsp;&nbsp;&nbsp;&nbsp;Okrenuo sam glavu; bio je to Konski, spuštenog lica kao i ja.
<BR>&nbsp;&nbsp;&nbsp;&nbsp;&nbsp;"Duguješ mi dvadeset dolara", reče on veselo.
<BR>&nbsp;&nbsp;&nbsp;&nbsp;&nbsp;"Dugujem ti..." A onda ustanovih da mi suze teku, bez ikakvog vidljivog razloga. "U redu, dugujem ti dvadeset dolara. Ali, moraćeš da dođeš u Di Moins da ih pokupiš."
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
