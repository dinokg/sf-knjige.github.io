<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>CRNE JAME MESECA
<P>&nbsp;&nbsp;&nbsp;&nbsp;&nbsp;Sledećeg jutra po našem dolasku na Mesec otišli smo do Raderforda. Tata i gospodin Latam - gospodin Latam bio je čovek iz Harimanovog trusta koga tata beše došao da vidi u Luna Sitiju - ionako su morali da se vide zbog posla. Naterao sam tatu da mi obeća da mogu da pođem s njim, jer mi je to izgledalo kao jedina prilika da stupim na tle Meseca. Luna Siti je u redu, pretpostavljam, ali čikam vas da napravite razliku između hodnika u Luna Sitiju i podnivoa Njujorka - izuzev što ste, naravno, na Mesecu lakši.
<BR>&nbsp;&nbsp;&nbsp;&nbsp;&nbsp;Kada je tata stigao u naš apartman u hotelu da kaže kako smo spremni da krenemo, ja sam bio na podu igrajući se nožem sa mojim mlađim bratom. Mama je ležala i beše me zamolila da pripazim da derište bude tiho. Imala je svemirsku mučninu još od kako smo poleteli sa Zemlje i pretpostavljao sam da se ne oseća baš najbolje. Derište se petljalo sa svetlima, menjajući ih od 'sumraka' do 'pustinjskog sunca' i nazad. Zgrabio sam ga i postavio ga na pod.
<BR>&nbsp;&nbsp;&nbsp;&nbsp;&nbsp;Naravno, ja se više ne igram nožem, ali na Mesecu je to sjajna igra. Nož praktično lebdi i sa njim možete uraditi svakakve stvari. Izmislili smo i mnogo novih pravila.
<BR>&nbsp;&nbsp;&nbsp;&nbsp;&nbsp;"Promena u planu, draga", reče tata. "Odmah krećemo za Raderford. Hajde da se priberemo."
<BR>&nbsp;&nbsp;&nbsp;&nbsp;&nbsp;"Oh, Bože", odvrati mama, "bojim se da baš nisam za put. Idite ti i Diki. Bebica i ja provešćemo jedan tih dan ovde."
<BR>&nbsp;&nbsp;&nbsp;&nbsp;&nbsp;Bebica je derište.
<BR>&nbsp;&nbsp;&nbsp;&nbsp;&nbsp;Mogao sam unapred da joj kažem da je to pogrešan pristup. Jer, skoro mi je iskopao oko nožem, uzviknuvši: "Ko? Šta? I ja idem. Hajdemo!"
<BR>&nbsp;&nbsp;&nbsp;&nbsp;&nbsp;"Nemoj sada, Bebice", reče mu majka, "nemoj da sekiraš mamicu. Ići ćemo u bioskop, samo ti i ja."
<BR>&nbsp;&nbsp;&nbsp;&nbsp;&nbsp;Derište jeste sedam godina mlađe od mene, ali ga nemojte zvati 'bebice' ukoliko želite da išta sa njim postignete. Počeo je da se dernja. "Rekli ste da i ja mogu da idem!" povika on.
<BR>&nbsp;&nbsp;&nbsp;&nbsp;&nbsp;"Ne, Bebice. Nisam ti to rekla. Ja..."
<BR>&nbsp;&nbsp;&nbsp;&nbsp;&nbsp;"Tata je rekao da mogu da idem!"
<BR>&nbsp;&nbsp;&nbsp;&nbsp;&nbsp;"Ričarde, jesi li ti rekao Bebici da može da ide?"
<BR>&nbsp;&nbsp;&nbsp;&nbsp;&nbsp;"Ovaj, ne, draga, ne sećam se. Možda sam..."
<BR>&nbsp;&nbsp;&nbsp;&nbsp;&nbsp;Mali se brzo umeša. "Rekao si da mogu da idem svuda gde i Diki! Obećao si mi obećao si mi obećao si mi." Ponekad se mora popustiti derištu; drekom im je objašnjavao ko mu je šta rekao. Bilo kako bilo, ispalo je tako da smo se, posle dvadesetak minuta, nas četvoro našli u raketnoj luci sa gospodinom Latamom, penjući se u šatl za Raderford.
<BR>
<BR>&nbsp;&nbsp;&nbsp;&nbsp;&nbsp;Putovanje traje oko desetak minuta i usput se ne vidi mnogo; samo kratak pogled na Zemlju dok je raketa još blizu Luna Sitija, a potom čak ni to, jer su atomske centrale do kojih smo išli, naravno, sve na drugoj strani Meseca. Sa nama je bilo još možda desetak turista i većina među njima osetili su mučninu čim smo dospeli u bestežinsko stanje. Kao i mama. Neki ljudi se nikad neće navići na rakete.
<BR>&nbsp;&nbsp;&nbsp;&nbsp;&nbsp;Ipak, mama je ubrzo opet bila u redu, čim smo se prizemljili i ponovo se našli unutra. Raderford nije nalik Luna Sitiju; umesto da prostru tunel do broda, poslali su kola da pričvrste komoru za raketu, nakon čega smo išli kolima još oko milju do ulaza u podzemlje. To mi se dopalo, kao i derištu. Tata je morao poslovno da ode sa gospodinom Latamom, ostavivši mamu, mene i derište da pođemo sa grupom turista na razgledanje laboratorija.
<BR>&nbsp;&nbsp;&nbsp;&nbsp;&nbsp;Bilo je fino, ali ništa posebno. Koliko sam video, sve atomske centrale su iste; Raderford je isto tako mogao da bude i glavna centrala pored Čikaga. Hoću da kažem da je sve skriveno od pogleda - pokriveno, zaštićeno. Sve što vidiš su neki brojači, table sa instrumentim i ljudi koji ih posmatraju. Daljinske kontrole, kao Ouk Ridž. Vodič priča o eksperimentima koji se odvijaju i prikazuje nekoliko filmova - i to je sve.
<BR>&nbsp;&nbsp;&nbsp;&nbsp;&nbsp;Dopao mi se naš vodič. Izgledao je kao Tom Džeremi u Svemirskim vojnicima. Pitao sam ga da li je kosmonaut, ali me je on samo nekako čudno pogledao i odgovorio odrečno; bio je samo rendžer Kolonijalne službe. Onda me je pitao gde sam išao u školu i da li sam član skauta. Dodao je još da je on vođa skauta Trupe jedan, Raderford Siti, Patrola Šišmiš.
<BR>&nbsp;&nbsp;&nbsp;&nbsp;&nbsp;Ustanovio sam kasnije da postoji samo jedna patrola - pretpostavljam da baš nema mnogo skauta na Mesecu.
<BR>&nbsp;&nbsp;&nbsp;&nbsp;&nbsp;Tata i gospodin Latam pridružili su nam se odmah pošto smo završili obilazak, dok je gospodin Perin - to je naš vodič - najavljivao odlazak napolje. "Tura sa vodičem oko Raderforda" - govorio je kao da čita - "uključuje boravak u svemirskim odelima na površini Meseca, bez doplata, obilazak Đavolovog groblja i poprišta Velike nesreće iz 1984. Obilazak je po vlastitom izboru, ali, premda nema ničeg posebno opasnog u njemu, i mada nikad nismo imali ni jednog povređenog, Komisija zahteva da potpišete posebne formulare po kojima sami snosite odgovornost za svoju bezbednost. Obilazak traje oko jedan sat. Oni koji bi više voleli da ostanu ovde, naći će filmove i osveženja u prodavnici."
<BR>&nbsp;&nbsp;&nbsp;&nbsp;&nbsp;Tata je trljao ruke. "Ovo je za mene", reče on. "Gospodine Latam, drago mi je što smo stigli na vreme. Ovo ne bih propustio ni za šta na svetu."
<BR>&nbsp;&nbsp;&nbsp;&nbsp;&nbsp;"Uživaćete", složi se Latam, "kao i vi, gospođo Logan. Dolazim u iskušenje da i ja pođem."
<BR>&nbsp;&nbsp;&nbsp;&nbsp;&nbsp;"A zašto nećete?" upita tata.
<BR>&nbsp;&nbsp;&nbsp;&nbsp;&nbsp;"Želeo bih da sredim papire za vas i da ih direktor potpiše do vašeg povratka, pre nego što odete za Luna Siti."
<BR>&nbsp;&nbsp;&nbsp;&nbsp;&nbsp;"Zašto da se umarate?" nagovarao ga je tata. "Ako čovekova reč ne valja, ugovor neće biti ništa bolji. Možete mi sve to poslati u Njujork."
<BR>&nbsp;&nbsp;&nbsp;&nbsp;&nbsp;Latam odmahnu glavom. "Ne, zaista - bio sam na površini desetinama puta. Ipak, poći ću da vam pomognem oko svemirskih odela."
<BR>&nbsp;&nbsp;&nbsp;&nbsp;&nbsp;"Oh, Bože", uzviknu mama. Mislila je da je bolje da ne pođe; nije bila sigurna da li može podneti pomisao da je zatvorena u svemirskom odelu, a pored toga od neposrednog izlaganja suncu uvek bi dobijala glavobolju.
<BR>&nbsp;&nbsp;&nbsp;&nbsp;&nbsp;"Ne budi šašava, draga", reče tata, "ovakva prilika pruža se samo jednom u životu." Latam joj potom reče da postoje filteri na kacigama koji štite od preteranog sjaja. Mama uvek prigovara, a onda na kraju pristane. Mislim da ženama nedostaje upornost. Eto, prethodne noći - zemaljske noći, mislim po vremenu Luna Sitija - kupila je neku modernu mesečevu haljinu da je nosi tokom večere u hotelskom restoranu sa pogledom na Zemlju, a onda se uplašila. Požalila se tati da je previše punačka da nosi takvu haljinu.
<BR>&nbsp;&nbsp;&nbsp;&nbsp;&nbsp;Pa, zaista joj se videlo podosta kože. Ali, tata je samo rekao: "Bez veze, draga. Izgledaš zanosno", i tako je ona obukla tu haljinu i divno se provela, pogotovo kada je jedan pilot pokušao da je smuva.
<BR>&nbsp;&nbsp;&nbsp;&nbsp;&nbsp;Tako je bilo i ovog puta. Pošla je. Popeli smo se u sobu za presvlačenje i ja sam malo procunjao unaokolo, dok ih je Perin sve uveo i dobio potpisane formulare. Vrata sa malenom 'špijunkom' nalazila su se na ulazu u komoru koja je vodila na površinu, na čijem su drugom kraju, takođe sa malom 'špijunkom', stajala spoljašnja vrata. Moglo se proviriti kroz okance i videti površina Meseca s druge strane - naizgled vrela, svetla i nekako neverovatna i pored ćilibarskog stakla na prozorima. I tu su bili dvostruki redovi svemirskih odela, delujući kao prazni ljudi. Malo sam njuškao unaokolo, dok Perin nije došao do naše grupe.
<BR>&nbsp;&nbsp;&nbsp;&nbsp;&nbsp;"Možemo srediti da ostavimo mališu kod starateljki u prodavnici", obrati se on mami, pa se saže i pomazi derište po kosi. Ovaj pokuša da ga ugrize i on brzo skloni ruku.
<BR>&nbsp;&nbsp;&nbsp;&nbsp;&nbsp;"Hvala vam, gospodine Perkins", odvrati mama, "mislim da će to biti najbolje - mada bi možda trebalo da ostanem s njim."
<BR>&nbsp;&nbsp;&nbsp;&nbsp;&nbsp;"Zovem se Perin", primeti on blago. "Neće biti neophodno. Starateljke će paziti na njega."
<BR>&nbsp;&nbsp;&nbsp;&nbsp;&nbsp;Zbog čega odrasli pred decom govore kao da ovi ne razumeju engleski? Mogli su ga naprosto ugurati u kafeteriju. Ali, sada je derište znalo da ga otkačinju i gledalo je oko sebe krajnje ratoborno. "I ja idem", reče on glasno. "Obećali ste mi."
<BR>&nbsp;&nbsp;&nbsp;&nbsp;&nbsp;"Bebice", pokuša mama da ga zaustavi. "Mamica ti nije rekla..." Ali, govorila je samoj sebi; derište već beše uključilo zvučne efekte.
<BR>&nbsp;&nbsp;&nbsp;&nbsp;&nbsp;"Rekli ste mi da mogu da idem gde god i Diki ide; obećali ste mi to kada sam bio bolestan. Obećali ste mi obećali ste mi..." I tako dalje, glas mu je sve vreme postajao sve piskaviji i glasniji.
<BR>&nbsp;&nbsp;&nbsp;&nbsp;&nbsp;Perinu je bilo neprijatno. "Ričarde", obrati se mama tati, "moraćeš da se objasniš sa svojim detetom. Ipak, ti si mu to obećao."
<BR>&nbsp;&nbsp;&nbsp;&nbsp;&nbsp;"Ja, draga?" Tata je izgledao iznenađen. "Svejedno, ne vidim u čemu je problem. Recimo da smo mu zaista obećali da može da ide svuda gde Diki ide - jednostavno ćemo ga povesti; to je sve."
<BR>&nbsp;&nbsp;&nbsp;&nbsp;&nbsp;Perin pročisti grlo. "Bojim se da neće moći. Mogu opremiti vašeg starijeg sina sa ženskim odelom; visok je za svoje godine. Ali, jednostavno ne pravimo odela za malu decu."
<BR>&nbsp;&nbsp;&nbsp;&nbsp;&nbsp;Pa, svi smo se istog časa našli u frci. Derište može da nagovori mamu na bilo šta, a ona ima isti takav uticaj na tatu. On onda pocrveni i počne meni da objašnjava pravila igre. Radi se o nekoj vrsti lančane reakcije, sa mnom na kraju, bez ikoga na koga bih ja mogao da je dalje prenesem. Na kraju im je, ipak, sinulo vrlo jednostavno rešenje... da ja ostanem i pazim na derište!
<BR>&nbsp;&nbsp;&nbsp;&nbsp;&nbsp;"Ali, tata, rekao si..." zaustih ja.
<BR>&nbsp;&nbsp;&nbsp;&nbsp;&nbsp;"Nije važno!" prekide me on. "Ne želim porodičnu raspravu na javnom mestu. Čuo si šta ti majka kaže."
<BR>&nbsp;&nbsp;&nbsp;&nbsp;&nbsp;Bio sam očajan. "Čuj, tata", pokušah još jednom, vodeći računa da mi glas bude tih, "ako se vratim na Zemlju a da nijednom nisam obukao svemirsko odelo i kročio na površinu, moraćeš da mi nađeš neku drugu školu. Neću se vratiti u Lorensvil; bio bih glavna blamaža čitave škole."
<BR>&nbsp;&nbsp;&nbsp;&nbsp;&nbsp;"To ćemo srediti kada dođemo kući."
<BR>&nbsp;&nbsp;&nbsp;&nbsp;&nbsp;"Ali, tata, izričito si mi obećao..."
<BR>&nbsp;&nbsp;&nbsp;&nbsp;&nbsp;"Sada je dosta, mladiću. Stvar je završena."
<BR>&nbsp;&nbsp;&nbsp;&nbsp;&nbsp;Latam je stajao u blizini, slušajući sve, ali ćuteći. Sada je, međutim, izvijenih obrva pogledao tatu i vrlo tiho mu rekao: "Ovaj, Ar Dži... Mislio sam da je vaša reč svetinja?"
<BR>&nbsp;&nbsp;&nbsp;&nbsp;&nbsp;Nije trebalo da to da čujem, i niko drugi i nije - što je bilo dobro, jer ne valja tati davati do znanja da još neko zna da je pogeršio. Brzo sam promenio temu. "Čuj, tata, možda ipak svi možemo izići... Šta je s onim odelom tamo?" Pokazao sam na red iza zaključane žičane ograde. Bilo je tu nekoliko desetina odela i na samom kraju, skoro van vidika, visilo je malo odelo - čizme na njemu jedva su dopirale do pojasa susednog skafandra.
<BR>&nbsp;&nbsp;&nbsp;&nbsp;&nbsp;"A?" razvedri se tata. "Vidi, baš odgovara! Gospodine Perin! Samo malo... Imao sam utisak da nemate malih odela, a eno tamo jedno za koje mislim da će baš odgovarati."
<BR>&nbsp;&nbsp;&nbsp;&nbsp;&nbsp;Tata gotovo odmah poče da otvara rezu žičanih vrata, ali ga Perin zaustavi. "Ne možemo koristiti to odelo, gospodine."
<BR>&nbsp;&nbsp;&nbsp;&nbsp;&nbsp;"A? Zbog čega?"
<BR>&nbsp;&nbsp;&nbsp;&nbsp;&nbsp;"Sva odela unutar žičane grade privatno su vlasništvo, i nisu za iznajmljivanje."
<BR>&nbsp;&nbsp;&nbsp;&nbsp;&nbsp;"Šta? Gluposti! Raderford je javno preduzeće. Želim to odelo za svoje dete."
<BR>&nbsp;&nbsp;&nbsp;&nbsp;&nbsp;"Ipak, ne možete ga dobiti."
<BR>&nbsp;&nbsp;&nbsp;&nbsp;&nbsp;"Razgovaraću sa upravnikom."
<BR>&nbsp;&nbsp;&nbsp;&nbsp;&nbsp;"Bojim se da ćete morati. To odelo napravljeno je specijalno za njegovu ćerku."
<BR>&nbsp;&nbsp;&nbsp;&nbsp;&nbsp;I baš to su i uradili. Latam je pozvao upravnika, tata je popričao sa njim, potom je upravnik popričao sa Perinom, i na kraju ponovo sa tatom. Upravnik nije imao ništa protiv da pozajmi odelo - u svakom slučaju, ne kada je tata bio u pitanju - ali, nije bio spreman da Perinu preporuči da izvede napolje dete ispod dozvoljenog uzrasta.
<BR>&nbsp;&nbsp;&nbsp;&nbsp;&nbsp;Perin je bio tvrdoglav i ne krivim ga, ali tata mu je potkresao perje i ubrzo smo svi ulazili u svemirska odela i uključivali naše voki-tokije. Perin je vršio prozivku preko radija i podsećao nas da smo svi na istoj vezi, tako da bolje da pustimo njega da priča i da se uzdržavamo od komentara - jer, u suprotnom, niko neće moći ništa da čuje. Potom smo se našli u vazdušnoj komori i on nas je upozorio da se držimo na okupu i da ne pokušavamo da ustanovljavamo koliko brzo možemo da trčimo ili koliko visoko da skočimo. Srce mi je lupalo u grudima.
<BR>&nbsp;&nbsp;&nbsp;&nbsp;&nbsp;Spoljna vrata komore se otvoriše i mi izađosmo na površinu Meseca. Bilo je čudesno baš koliko sam i, valjda, mislio da će biti, ali sam bio tako uzbuđen da sam to jedva primećivao. Sunčev sjaj bilo je nešto najblistavije što sam u životu video, i senke su bile tako mastiljavo crne da se u njima jedva moglo videti. Nije se čulo ništa sem glasova preko radija, ali, čovek se mogao sagnuti i isključiti ih.
<BR>&nbsp;&nbsp;&nbsp;&nbsp;&nbsp;Prašina je bila meka i dizala se oko naših nogu kao dim, polako se spuštajući i usporeno se taložeći. Ništa drugo se nije pokretalo. Bilo je to najmrtvije mesto koje se dalo zamisliti.
<BR>&nbsp;&nbsp;&nbsp;&nbsp;&nbsp;Ostali smo na stazi, držeći se zajedno, izuzev dva puta kada sam morao da potrčim za derištem koje beše ustanovilo da može da skače po sedam metara. Poželeo sam da ga išamaram; ali, da li ste ikad probali da šamarate nekog u svemirskom odelu? Nema svrhe.
<BR>&nbsp;&nbsp;&nbsp;&nbsp;&nbsp;Perin nam naloži da odmah stanemo i započe sa pričom. "Sada se nalazite na Đavolovom groblju. Ovi šiljati vrhovi blizanci iza vas uzdižu se oko hiljadu šest stotina metara iznad ravni ove doline, premda nikad nisu tačno izmereni. Vrhovi, ili spomenici, nazvani su po apokrifnim ili mitološkim likovima usled zamišljene sličnosti ovog fantastičnog mesta sa džinovskim grobljem. Belzebub, Tor, Šiva, Kain, Set..." On zaokruži rukom oko nas. "Lunolozi se ne slažu u pogledu porekla ovih čudnih oblika... Neki tvrde da tu vide i tragove delovanja vazduha i vode, kao i vulkanske aktivnosti... Ako je to istina, ovi vrhovi mora da su stajali ovde nezamislivo dugo vremena, jer danas, kao što možete videti, Mesec..." Bile su to iste one stvari o kojima se moglo čitati svakog meseca u 'Spaceways Magazinu' - samo što smo mi sve to sada gledali uživo... I, verujte mi, razlika je ogromna.
<BR>&nbsp;&nbsp;&nbsp;&nbsp;&nbsp;Vrhovi su me malo podsećali na kamenje ispod kućice u Božanskoj bašti u Kolorado Springsu, kada smo bili tamo prošlog leta; samo, ovi su bili mnogo veći i, umesto plavog neba, ovde su bili samo crnilo i tvrde, oštre zvezde iznad. Sablasno.
<BR>&nbsp;&nbsp;&nbsp;&nbsp;&nbsp;Još jedan rendžer beše pošao sa nama, sa kamerom. Perin pokuša još nešto da kaže, ali derište poče da kmeči, pa sam morao da mu isključim radio pre nego što ga je neko čuo. Držao sam ga isključenim dok Perin nije završio sa pričom.
<BR>&nbsp;&nbsp;&nbsp;&nbsp;&nbsp;Hteo je da se postavimo za slikanje, sa vrhovima i crnim nebom iza nas kao pozadinom. "Nagnite glave unapred u kacigama, tako da vam se vide crte lica. Svako neka se lepo namesti. Eto!" dodade on kada nas je onaj drugi tip uslikao. "Slike će biti gotove kada se vratite, po deset dolara po primerku."
<BR>&nbsp;&nbsp;&nbsp;&nbsp;&nbsp;Malo sam razmislio. Svakako mi je bila potrebna jedna za moju sobu u školi i jedna da je poklonim - bilo kako bilo, bile su mi potrebne dve. Imao sam osamnaest dolara od rođendana; međutim, mogao sam nagovoriti mamu da mi pokrije razliku. I tako sam naručio dve slike.
<BR>&nbsp;&nbsp;&nbsp;&nbsp;&nbsp;Popeli smo se uz dugačku kosinu i odjednom se pred nama ukazao krater - krater nesreće - sve što beše preostalo od prve laboratorije. Krater se prostirao pred nama, trideset kilometara u prečniku, sa tlom prekrivenim sjajnim, providnim zelenim staklom umesto prašine. Bio je tu i spomenik, i ja pročitah natpis koji je stajao na njemu:
<BR>
<BR>&nbsp;&nbsp;&nbsp;&nbsp;&nbsp;OVDE ISPOD VAS
<BR>&nbsp;&nbsp;&nbsp;&nbsp;&nbsp;LEŽE POSMRTNI OSTACI
<BR>&nbsp;&nbsp;&nbsp;&nbsp;&nbsp;Kurta Šefera
<BR>&nbsp;&nbsp;&nbsp;&nbsp;&nbsp;Morisa Fajnstajna
<BR>&nbsp;&nbsp;&nbsp;&nbsp;&nbsp;Tomasa Dulija
<BR>&nbsp;&nbsp;&nbsp;&nbsp;&nbsp;Hejzel Hajakave
<BR>&nbsp;&nbsp;&nbsp;&nbsp;&nbsp;Vašingtona Slejpija
<BR>&nbsp;&nbsp;&nbsp;&nbsp;&nbsp;Sema Hjustona Adamsa
<BR>&nbsp;&nbsp;&nbsp;&nbsp;&nbsp;KOJI SU POGINULI ZA ISTINU
<BR>&nbsp;&nbsp;&nbsp;&nbsp;&nbsp;KOJA LJUDE ČINI SLOBODNIM
<BR>&nbsp;&nbsp;&nbsp;&nbsp;&nbsp;Dana jedanestog, avgusta 1984.
<BR>
<BR>&nbsp;&nbsp;&nbsp;&nbsp;&nbsp;Osetio sam se čudno, pa sam se vratio da slušam Perina. Tata i neki drugi ljudi postavljali su mu pitanja. "Ne znaju tačno", odgovarao je. "Ništa nije ostalo. Sada mi, čim tamo dođu do instrumenata, telemetrujemo sve podatke u Luna Siti; međutim, dogodilo se to pre nego što je uspostavljena vizuelna komunikacija."
<BR>&nbsp;&nbsp;&nbsp;&nbsp;&nbsp;"Šta bi se desilo", upita neki čovek, "da se ova eksplozija dogodila na Zemlji?"
<BR>&nbsp;&nbsp;&nbsp;&nbsp;&nbsp;"Ne bih baš voleo da vam objašnjavam - zato su postavili laboratoriju ovde, na Mesecu." On pogleda na sat. "Vreme je da krenemo, svi." Ljudi počeše da se kreću nazad ka stazi, kad začusmo mamin povik.
<BR>&nbsp;&nbsp;&nbsp;&nbsp;&nbsp;"Beba! Gde je Bebica?"
<BR>&nbsp;&nbsp;&nbsp;&nbsp;&nbsp;Bio sam iznenađen, ali ne uplašen - još ne. Derište uvek trči unaokolo, čas tamo čas ovamo, ali se ne udaljava mnogo, zato što uvek želi da ima nekoga koga može gnjaviti.
<BR>&nbsp;&nbsp;&nbsp;&nbsp;&nbsp;Moj otac obgrli svoju ženu jednom rukom i pozva me drugom. "Diče", povika on, glasom oštrim u mojim slušalicama, "šta si uradio sa svojim bratom?"
<BR>&nbsp;&nbsp;&nbsp;&nbsp;&nbsp;"Ja?" upitah. "Ne gledaj u mene - poslednji put sam ga video kako drži mamu za ruku i ide sa njom uz brdo."
<BR>&nbsp;&nbsp;&nbsp;&nbsp;&nbsp;"Ne vrdaj, Diče. Mama je, kada smo stigli, sela ovde da se odmori, i poslala ga je kod tebe."
<BR>&nbsp;&nbsp;&nbsp;&nbsp;&nbsp;"Pa, ako je to uradila, nije se pojavio kod mene." Na to mama poče svojski da vrišti. Svi su to, naravno, mogli da čuju - morali su; postojala je samo jedna veza. Perin iskorači i isključi mamin odašiljač, odjednom stvorivši iznenadnu tišinu.
<BR>&nbsp;&nbsp;&nbsp;&nbsp;&nbsp;"Pobrinite se za svoju ženu, gospodine Logane", naloži on tati, a onda dodade: "Kada ste poslednji put videli svoje dete?"
<BR>&nbsp;&nbsp;&nbsp;&nbsp;&nbsp;Tata mu nije mogao pomoći; kada su probali ponovo da uključe mamu, morali su je odmah isključili. Nije mogla da nam pomogne; samo nas je ogluvljivala. "Je li neko video malo dete koje je bilo sa nama? Ne odgovarajte, osim ukoliko imate nešto korisno da kažete. Da li ga je neko video da odlazi?"
<BR>&nbsp;&nbsp;&nbsp;&nbsp;&nbsp;Ne, nije niko. Pretpostavljao sam da je verovatno zbrisao kada su svi gledali u krater i okrenuli mu leđa. To sam i rekao Perinu. "Izgleda verovatno", složi se on. "Pažnja, svi! Idem da potražim dete. Ostanite gde ste. Ne mrdajte se odavde. Neću se zadržati duže od deset minuta."
<BR>&nbsp;&nbsp;&nbsp;&nbsp;&nbsp;"Zašto svi ne pođemo?" Uvek je bilo znatiželjnih.
<BR>&nbsp;&nbsp;&nbsp;&nbsp;&nbsp;"Zato što", odgovori Perin, "sada imam samo jednog izgubljenog. Ne želim da ih bude desetoro." Potom se udalji, velikim laganim skokovima kojima je prevaljivao po šesnaest metara odjednom.
<BR>&nbsp;&nbsp;&nbsp;&nbsp;&nbsp;Tata pođe za njim, ali odmah odustade, jer se mama iznenada presamiti, padajući na kolena i lagano lebdeći ka tlu. Svi počeše da uglas govore. Neki idiot hteo je da joj skine kacigu, ali tata nije bio lud. Isključio sam radio, da bih mogao čujem vlastite misli, i počeh da se obazirem unaokolo, ne napuštajući gomilu, ali stojeći na ivici kratera i pokušavajući da vidim koliko mogu.
<BR>&nbsp;&nbsp;&nbsp;&nbsp;&nbsp;Posmatrao sam put kojim smo došli; nije bilo smisla gledati u krater - da je bio tu, video bi se kao muva na tanjiru.
<BR>&nbsp;&nbsp;&nbsp;&nbsp;&nbsp;Spolja, međutim, krater je bio drugačiji; mogao si sakriti odred ljudi na dva metra od nas: bilo je tu ukopanog kamenja, gromada velikih kao kuće prošaranih rupama od eksplozija, šiljaka, jaruga - bilo je svačega. Svaki čas ugledao bih Perina, kako juri kao pas za zecom. Skoro je leteo. Kada bi stigao do neke velike stene samo bi je preskočio, spuštajući glavu na vrhu putanje, da bi bolje video.
<BR>&nbsp;&nbsp;&nbsp;&nbsp;&nbsp;Onda je pošao ka nama i ja uključih svoj radio. Još uvek je bilo mnogo priče. "Moramo ga naći pre zalaska sunca", govorio je neko, dok mu se neko drugi, opet, oglašavao u odgovor: "Ne budi blesav; sunce neće zaći još nedelju dana. U pitanju je njegova zaliha vazduha, kažem ti. Ova odela traju samo četiri sata." Ponovo se, potom, začu prvi glas: "Oh", pa odmah tiho dodade: "Kao riba izvan vode..." Tada sam se zaista uplašio.
<BR>&nbsp;&nbsp;&nbsp;&nbsp;&nbsp;Ženski glas, zvučeći kao da se guši, odjednom zakrešta: "Jadno, jadno malo! Moramo ga naći dok se ne uguši..." Glas mog oca, međutim, oštro je prekinu: "Prestanite tako da govorite!" Čuo sam kako neko grca od plača. Mogla je to biti mama.
<BR>&nbsp;&nbsp;&nbsp;&nbsp;&nbsp;Perin skoro da stiže do nas, a onda dreknu: "Tišina, svi! Moram da pozovem Bazu!" Potom brzo nastavi: "Perin zove kontrolu; Perin zove kontrolu!"
<BR>&nbsp;&nbsp;&nbsp;&nbsp;&nbsp;Odgovori mu neki ženski glas: "Šta je bilo, Perine?"
<BR>&nbsp;&nbsp;&nbsp;&nbsp;&nbsp;On joj na brzinu ispriča šta se desilo i dodade: "Pozovi Smajta da vrati ovu grupu unutra; ja ostajem. Hoću svakog rendžera koji je u blizini i pošalji mi sve dobrovoljce koji imaju nekog iskustva na Mesecu. Daj radio-orijentir prvima koji krenu."
<BR>&nbsp;&nbsp;&nbsp;&nbsp;&nbsp;Nismo dugo čekali, jer se sjatiše oko nas u rojevima, kao komarci. Mora da su trčali šezdeset-sedamdeset kilometara na sat. Bio bi to divan prizor - da mi nije bilo muka.
<BR>&nbsp;&nbsp;&nbsp;&nbsp;&nbsp;Tata poče da se buni zbog vraćanja, ali ga Perin ućutka. "Da niste bili toliko zadrti, ne bismo bili u nevolji. Da ste pazili na svog klinca, ne bi se izgubio. I ja imam decu, ali ih ne puštam da izlaze na površinu Meseca, ukoliko su suviše mali da bi mogli paziti na sebe. Vratite se - ne mogu i o vama da se brinem."
<BR>&nbsp;&nbsp;&nbsp;&nbsp;&nbsp;Mislim da bi se tata možda i potukao sa njim da se mama ponovo nije onesvestila. Vratili smo se sa grupom.
<BR>
<BR>&nbsp;&nbsp;&nbsp;&nbsp;&nbsp;Sledećih nekoliko sati bilo je zaista užasno. Dopustili su nam da sednemo odmah pored kontrolne sobe, odakle smo mogli da čujemo Perina kako preko radija upravlja potragom. U početku sam mislio da će naći derište čim počnu da koriste radio-orijentir - da će mu uhvatiti šum ili tako nešto, čak i ako ništa ne bude govorio - ali nismo bili toliko srećni; ništa nisu uhvatili. A ni tragači nisu ništa našli.
<BR>&nbsp;&nbsp;&nbsp;&nbsp;&nbsp;Sve je bilo još gore zbog toga što mama i tata nisu ni pokušavali da me okrive. Mama je tiho plakala i tata ju je tešio, a onda me je pogledao sa čudnim izrazom na licu. Verujem da me nije ni video; međutim, tada sam pomislio da mu je verovatno jedna stvar na umu: da se ništa od svega toga ne bi dogodilo da ja nisam zahtevao da iziđem na površinu. "Nemoj me tako gledati, tata", rekoh mu ja. "Niko mi nije rekao da pazim na njega. Mislio sam da je sa mamom."
<BR>&nbsp;&nbsp;&nbsp;&nbsp;&nbsp;Tata samo odmahnu glavom, ništa ne govoreći. Izgledao je umoran i nekako skupljen. Ali mama, umesto da se razbesni na mene i da počne da viče, prestade da plače i čak joj pođe za rukom da se nasmeši. "Dođi ovamo, Diki", reče ona i obgrli me drugom rukom. "Niko tebe ne krivi, Diki. Šta god da se desi, to nije bila tvoja krivica. Zapamti to, Diki."
<BR>&nbsp;&nbsp;&nbsp;&nbsp;&nbsp;Pustio sam je da me poljubi i onda ostao da sedim s njima neko vreme; međutim, osećao sam se još gore nego ranije. Stalno sam mislio na derište, tamo negde napolju, i na to kako mu se kiseonik smanjuje. Možda to nije bila moja krivica, ali sam mogao da sprečim sve ovo i znao sam to. Nisam smeo da se oslonim na mamu da ga pazi; ona nije dobra u takvim stvarima. Ona je tip osobe koja bi, da nije kako valja pričvršćena, i rođenu glavu izgubila. Mama je dobra, shvatate, ali nije praktična.
<BR>&nbsp;&nbsp;&nbsp;&nbsp;&nbsp;Prilično bi teško podnela da se derište ne vrati. Kao i tata - kao i ja. Derište jeste užasno, ali bilo bi mi neobično da mi se ne mota oko nogu. Počeo sam da razmišljam o onom poređenju... 'Kao riba izvan vode'. Jednom sam slučajno razbio akvarijum, i još uvek se sećam kako su ribice izgledale. Nimalo lepo. Ako derište treba tako da umre...
<BR>&nbsp;&nbsp;&nbsp;&nbsp;&nbsp;Naterao sam sebe da prestanem i odlučio da moram naći način da mu pomognem.
<BR>&nbsp;&nbsp;&nbsp;&nbsp;&nbsp;Malo kasnije, bio sam uveren da bih mogao da ga nađem, samo kad bi me pustili da pomognem u potrazi. Ali neće, naravno.
<BR>&nbsp;&nbsp;&nbsp;&nbsp;&nbsp;Dr. Evans, upravnik, ponovo se pojavi - bili smo se sreli s njim kad smo prvi put ušli - pitajući da li nam nekako može pomoći i kako je gospođi Logan... "Znate, ne bih dozvolio da se ovo desi ni za šta na svetu", dodade on. "Radimo sve što možemo. Donose i neke detektore rude. Možda ga možemo naći na osnovu metala u njegovom odelu."
<BR>&nbsp;&nbsp;&nbsp;&nbsp;&nbsp;Mama upita zbog čega ne dovedu pse-tragače, ali se dr Evans čak ni ne nasmeja. Tata predloži helikoptere, a onda se ispravi, navodeći da misli na rakete. Evans mu, međutim, odgovori da je nemoguće pažljivo pretražiti tle iz rakete.
<BR>&nbsp;&nbsp;&nbsp;&nbsp;&nbsp;Malo potom, odveo sam ga na stranu i pritisnuo ga da mi dopusti da se pridružim potrazi. Bio je ljubazan ali ravnodušan, pa sam morao dobrano da se potrudim. "Zašto misliš da možeš da ga nađeš?" upita me on. "Tamo napolju imamo najiskusnije tragače koji postoje. Bojim se, sinko, da bi se i ti izgubio, ili povredio, ako bi pokušao da se držiš u korak sa njima. Ovde, ako jednom ostaneš bez orijentira, možeš se beznadežno izgubiti."
<BR>&nbsp;&nbsp;&nbsp;&nbsp;&nbsp;"Ali čujte, doktore", rekoh mu. "Ja poznajem derište - mislim, svog mlađeg brata - bolje nego bilo ko na svetu. Neću se izgubiti - to jest izgubiću se, ali na isti način kao i on. Možete poslati nekog da me prati."
<BR>&nbsp;&nbsp;&nbsp;&nbsp;&nbsp;On malo razmisli o tome. "Vredi pokušati", složi se on iznenada. "Idem sa tobom. Hajde da se obučemo."
<BR>
<BR>&nbsp;&nbsp;&nbsp;&nbsp;&nbsp;Brzo smo išli, koracima od deset metara - najviše što sam mogao, čak i sa Evansom koji me je držao za pojas da se ne zanesem. Perin nas je očekivao. Malo se dvoumio oko mog plana. "Možda će stari trik sa izgubljenom mazgom upaliti", priznade on, "ali, ipak, nastaviću i sa redovnom potragom. Evo, Kratki, uzmi ovu bateriju. Trebaće ti u senkama."
<BR>&nbsp;&nbsp;&nbsp;&nbsp;&nbsp;Stajao sam na ivici kratera i pokušavao da zamislim da sam ja derište, da mi je dosadno i da sam možda malo tužan zbog nedostatka pažnje. Šta bih u tom slučaju uradio?
<BR>&nbsp;&nbsp;&nbsp;&nbsp;&nbsp;Pošao sam skakućući niz padinu, ne idući nigde posebno, kao što bi derište uradilo. Onda sam zastao i okrenuo se da vidim da li su me mama, tata ili Diki primetili. Pratili su me; Evans i Perin bili su u blizini. Pretvarao sam se, međutim, da me niko ne gleda i produžio. Već sam bio prilično blizu prve gomile kamenja, te se sakrih iza prve do koje sam stigao. Nije bila dovoljno velika da me sakrije, ali bi zaklonila derište. Izgledalo mi je to kao nešto što bi on uradio; obožavao je da se igra žmurke - to ga je stavljalo u središte pažnje.
<BR>&nbsp;&nbsp;&nbsp;&nbsp;&nbsp;Razmislih malo o tome. Kada je derište igralo tu igru, njegova zamisao o skrivanju bila je uvek da se podvuče ispod nečega - kreveta, fotelje, automobila, ili, čak, sudopere. Obazreh se oko sebe. Bilo je tu i previše pogodnih mesta; kamenje je bilo prepuno rupa od eksplozije i ispusta. Počeo sam da ih pretražujem. Izgledalo je beznadežno; mora da je tu bilo stotinu takvih mesta.
<BR>&nbsp;&nbsp;&nbsp;&nbsp;&nbsp;Perin mi priđe dok sam izlazio iz četvrte uske rupe. "Ljudi su svetiljkama ispitali svaku od ovih rupa", reče mi on. "Mislim da nema mnogo vajde, Kratki."
<BR>&nbsp;&nbsp;&nbsp;&nbsp;&nbsp;"U redu", rekoh ja, ali ipak nastavih. Znao sam da mogu doći do mesta gde odrasli čovek ne može; samo sam se nadao da derište nije našlo mesto do koga ja ne mogu doći.
<BR>&nbsp;&nbsp;&nbsp;&nbsp;&nbsp;I tako se to nastavljalo... Postajalo mi je hladno i bio sam strašno umoran. Neposredna sunčeva svetlost odaje toplotu i na Mesecu, ali čim uđeš u senku postaje hladno. U središtu, to stenje se nikad nije zagrevalo. Odela koja su davali nama turistima bila su dosta dobro izolovana, ali dodatna izolacija nalazila se u rukavicama, čizmama i na zadnjici - a ja sam najveći deo vremena provodio na stomaku, zavlačeći se u uska mesta.
<BR>&nbsp;&nbsp;&nbsp;&nbsp;&nbsp;Bio sam toliko ukrućen da sam jedva mogao da se pokrećem i čitava prednja strana tela bila mi je ledena. Pored toga, to mi je pružalo još nešto za brigu - šta je sa derištem? Da li je i njemu bilo hladno?
<BR>&nbsp;&nbsp;&nbsp;&nbsp;&nbsp;Da nisam razmišljao o tome kako su one ribe izgledale i kako će se, možda, derište smrznuti pre nego što budem mogao da stignem do njega, mislim da bih odustao. Bio sam skoro gotov. Pored toga, bilo je prilično jezivo u tim rupama - ne znaš na šta ćeš sve naići.
<BR>&nbsp;&nbsp;&nbsp;&nbsp;&nbsp;Evans me dotače po ruci dok sam izlazio iz jedne od rupa i dodirnu mi kacigu svojom, tako da sam mu neposredno mogao čuti glas. "Mogao bi i da prekineš, sine. Ubijaš se, a nisi pokrio ni pedeset ari." Ja se, međutim, ćutke otrgnuh.
<BR>&nbsp;&nbsp;&nbsp;&nbsp;&nbsp;Sledeće mesto bio je jedan mali ispust, ni stopu ispod tla. Osvetlio sam ga. Bio je prazan i izgledalo je kao da nigde ne vodi; ali, onda primetih da negde skreće. Legao sam i uvukao se unutra. Skretanje se malo proširilo i naglo spuštalo. Nisam smatrao da vredi ići dublje, jer derište ne bi mnogo otpuzalo u mraku; pa ipak, odlučio sam krenem malo dalje i uperio svetlo prema dole.
<BR>&nbsp;&nbsp;&nbsp;&nbsp;&nbsp;Ugledah jednu čizmu kako viri.
<BR>&nbsp;&nbsp;&nbsp;&nbsp;&nbsp;I to je, otprilike, bilo sve. Skoro sam razbio kacigu izlazeći odatle, ali sam vukao derište iza sebe. Bio je mlohav kao mačka i lice mu je bilo čudno. Perin i Evans prišli su čim su me ugledali, tapšući me po leđima i vičući. "Je li mrtav, gospodine Perin?" upitao sam ga čim sam došao do daha. "Izgleda užasno."
<BR>&nbsp;&nbsp;&nbsp;&nbsp;&nbsp;Perin ga pregleda. "Ne... Vidim mu puls na vratu. Šok i izloženost opasnosti, da... Ali, ovo odelo specijalno je pravljeno - brzo ćemo ga povratiti." On uze derište u naručje i ja pođoh za njim.
<BR>&nbsp;&nbsp;&nbsp;&nbsp;&nbsp;Deset minuta kasnije derište je bilo umotano u ćebad i pilo vruć kakao. I ja sam popio malo. Svi su pričali istovremeno i mama je opet plakala, ali je izgledala normalno. I tata se opustio.
<BR>&nbsp;&nbsp;&nbsp;&nbsp;&nbsp;Pokušao je da napiše ček Perinu, ali ovaj ga spreči. "Ne treba mi nikakva nagrada; vaš dečak ga je našao. Možete mi učiniti samo jednu uslugu..."
<BR>&nbsp;&nbsp;&nbsp;&nbsp;&nbsp;"Da?" Tata je bio med i mleko.
<BR>&nbsp;&nbsp;&nbsp;&nbsp;&nbsp;"Držite se podalje od Meseca. Ne spadate ovamo; niste tip pionira."
<BR>&nbsp;&nbsp;&nbsp;&nbsp;&nbsp;Tata to prihvati bez prigovora. "Već sam to obećao svojoj ženi", reče on ne skrećući pogled. "Ne treba da brinete."
<BR>&nbsp;&nbsp;&nbsp;&nbsp;&nbsp;Pošao sam za Perinom kada je izišao i obratio mu se nasamo. "Gospodine Perin - samo sam želeo da vam kažem da ću se vratiti ovamo... Naravno, ukoliko vam to ne smeta."
<BR>&nbsp;&nbsp;&nbsp;&nbsp;&nbsp;On se rukova sa mnom. "Znam da hoćeš, Kratki", odvrati on.
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
