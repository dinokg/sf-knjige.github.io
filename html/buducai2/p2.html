<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>SVEMIRSKI DŽOKEJ
<P>&nbsp;&nbsp;&nbsp;&nbsp;&nbsp;Baš kada su polazili, telefon pozva njegovo ime. "Nemoj se javljati", zamoli ga ona. "Propustićemo početak."
<BR>&nbsp;&nbsp;&nbsp;&nbsp;&nbsp;"Ko je to?" upita on. Ekran se osvetli i on prepoznade Olgu Pirs, i iza nje prostorije Trans-Lunar Transita u Kolorado Springsu.
<BR>&nbsp;&nbsp;&nbsp;&nbsp;&nbsp;"Tražim gospodina Pembertona. Tražim... Oh, to si ti, Džejk. Na dužnosti si. Let 27, od Supranjujorka do Svemirskog terminala. Poslaću helikopter da te pokupi za dvadeset minuta."
<BR>&nbsp;&nbsp;&nbsp;&nbsp;&nbsp;"Kako to?" usprotivi se on. "Četvrti sam na pozivnoj listi."
<BR>&nbsp;&nbsp;&nbsp;&nbsp;&nbsp;"Bio si četvrti. Sada si rezerva za Hiksa - a on je upravo pao na psihotestu."
<BR>&nbsp;&nbsp;&nbsp;&nbsp;&nbsp;"Hiks pao? Pa, to je idiotluk!"
<BR>&nbsp;&nbsp;&nbsp;&nbsp;&nbsp;"Dešava se i najboljima, matori. Budi spreman. Ćao."
<BR>&nbsp;&nbsp;&nbsp;&nbsp;&nbsp;Njegova žena gužvala je čipkanu maramicu od šesnaest dolara u bezobličnu masu. "Džejk, ovo je besmisleno. Tokom ova tri meseca viđala sam te taman toliko da ne zaboravim kako izgledaš."
<BR>&nbsp;&nbsp;&nbsp;&nbsp;&nbsp;"Izvini, mala. Povedi Helen na predstavu."
<BR>&nbsp;&nbsp;&nbsp;&nbsp;&nbsp;"Oh, Džejk, baš me briga za predstavu; želela sam da te odvučem negde gde te ne mogu naći."
<BR>&nbsp;&nbsp;&nbsp;&nbsp;&nbsp;"Pozvali bi me i u pozorištu."
<BR>&nbsp;&nbsp;&nbsp;&nbsp;&nbsp;"Ne bi! Izbrisala sam podatak da si otišao."
<BR>&nbsp;&nbsp;&nbsp;&nbsp;&nbsp;"Filis! Šta hoćeš, da me otpuste?"
<BR>&nbsp;&nbsp;&nbsp;&nbsp;&nbsp;"Ne gledaj me tako." Čekala je, nadajući se da će on prvi progovoriti, žaleći što se odala, i pitajući se kako da mu kaže da njena nepromišljenost nije bila uzrokovana razočaranjem, već neizdržljivom brigom za njegovu bezbednost svaki put kada bi se otisnuo u svemir. "Ne moraš da prihvatiš taj let, dragi", nastavi ona očajno. "Na Zemlji si manje od dozvoljenog vremena. Molim te, Džejk!"
<BR>&nbsp;&nbsp;&nbsp;&nbsp;&nbsp;On je već skidao smoking. "Rekao sam ti hiljadu puta: pilot ne napreduje izigravajući svemirskog advokata sa knjižicom pravila. Brišući podatak o tome gde sam - Filis, zbog čega si to uradila? Pokušavaš li to da me prizemljiš?"
<BR>&nbsp;&nbsp;&nbsp;&nbsp;&nbsp;"Ne, dragi... Ali, mislila sam da ovog puta..."
<BR>&nbsp;&nbsp;&nbsp;&nbsp;&nbsp;"Kada mi ponude let - ja ga prihvatam." On kruto iziđe iz sobe.
<BR>&nbsp;&nbsp;&nbsp;&nbsp;&nbsp;Vratio se posle desetak minuta, obučen za svemir i očigledno dobro raspoložen; zviždukao je '...udvarač je pozvao Kejsi u pola četiri, on poljubi...' On prekide kad joj ugleda lice i napući usne. "Gde mi je odelo?"
<BR>&nbsp;&nbsp;&nbsp;&nbsp;&nbsp;"Naći ću ti ga. Daj da ti spremim nešto da pojedeš."
<BR>&nbsp;&nbsp;&nbsp;&nbsp;&nbsp;"Znaš da ne mogu da podnesem puno ubrzanje sa natovarenim stomakom. A i čemu bacati tridesetak dolara, samo da bi se podigao još jedan kilogram?"
<BR>&nbsp;&nbsp;&nbsp;&nbsp;&nbsp;U onome što je nosio - kratkim pantalonama, majici, sandalama i pojasu sa džepovima već beše dosta uštedeo na težini; ona zausti da mu kaže kako težina sendviča i šolje kafe njima ništa ne znači, ali je to mogao biti samo još jedan povod za svađu.
<BR>&nbsp;&nbsp;&nbsp;&nbsp;&nbsp;Nijedno od njih nije mnogo govorilo dok taksi nije sleteo na krov. On je poljubi i reče joj da ne izlazi napolje. Poslušala ga je - dok nije čula kako helikopter poleće. Onda se popela na krov i gledala kako se gubi u daljini.
<BR>&nbsp;&nbsp;&nbsp;&nbsp;&nbsp;Putnici su se žalili na nedostatak direktnog prevoza Zemlja-Mesec; međutim, iz samo jednog razloga bilo je potrebno presedanje u tri različita tipa raketa i dve svemirske stanice da bi se napravio tričavi skok od četvrt miliona milja: u pitanju je bio novac.
<BR>&nbsp;&nbsp;&nbsp;&nbsp;&nbsp;Komercijalni biro bio je za sadašnju trofaznu vožnju odavde do Meseca odredio cenu od šezdeset dolara po kilogramu težine. Da li bi direktna vožnja biti jeftinija? Brod pravljen da poleti sa Zemlje, da izvrši bezvazdušno sletanje na Mesec, da se odatle vrati i obavi atmosfersko sletanje, bio bi do te mere pretrpan teškom, specijalnom opremom koja bi se koristila samo jednom u toku putovanja, da ni dve hiljade dolara po kilogramu ne bi bilo isplativo! Zamislite kombinaciju parobroda, podzemne železnice i ekspresnog lifta...
<BR>&nbsp;&nbsp;&nbsp;&nbsp;&nbsp;Zato je Trans-Lunar za svoje fantastične letove sa Zemlje do naše satelitske stanice Supranjujork koristio rakete opremljene za katapultiranje, kao i snabdevene krilima, kako bi se po povratku mogle prizemljiti. Dugi srednji skok, odatle do Svemirskog terminala koji kruži oko Meseca, zahtevao je udobnost, ali ne i opremu za sletanje. Leteći Holanđanin i Filip Nolan nikada nisu tamo sletali; čak su bili i sastavljeni u svemiru - nalik krilatim raketama poput Nebeskog kepeca i Svica taman koliko je i Pulmanov voz bio sličan padobranu.
<BR>&nbsp;&nbsp;&nbsp;&nbsp;&nbsp;Mesečev šišmiš i Gremlin bili su dobri samo za skok od Svemirskog terminala do Lune... Nisu imali krila, ni čauraste ležajeve za ubrzavanje, niti izdvojene kontrole na svojim ogromnim mlaznicima.
<BR>&nbsp;&nbsp;&nbsp;&nbsp;&nbsp;Mesta presedanja morala su biti tek nešto malo više od tankova sa vazduhom. Naravno, Svemirski terminal bio je pravi grad, sa prometom za Mars i Veneru, ali čak i danas Supranjujork je prilično primitivan, jedva nešto više od benzinske stanice sa nekoliko restorana. Tek pre pet godina bio je opremljen sa centrifugalnom gravitacijom za putnike sa slabim stomacima.
<BR>&nbsp;&nbsp;&nbsp;&nbsp;&nbsp;Pemberton se izmeri u prostorijama svemirske službe, i potom požuri do mesta gde je čekao njegov Nebeski kepec, ugnežđen u katapultu. On skide svoje odelo, zadrhta dok ga je predavao čuvaru, i uđe unutra. Smestio se u svoj ležaj i odmah zaspao; prevoz do Supranjujorka nije bio njegova briga - njegov posao bio je duboki svemir.
<BR>&nbsp;&nbsp;&nbsp;&nbsp;&nbsp;Probudio se od trzaja katapulta i razdražujuće jurnjave uz Vrh Pajks. Kada je Nebeski kepec ušao u slobodan let, odmah iznad Vrha, Pemberton zaustavi dah; ukoliko se raketni motori ne upale, pilot zemlja-svemir mora pokušati da letelicu umiri kao jedrilicu i da je spusti na zemlju.
<BR>&nbsp;&nbsp;&nbsp;&nbsp;&nbsp;Rakete se pokrenuše na vreme, i Džejk se vrati snu.
<BR>&nbsp;&nbsp;&nbsp;&nbsp;&nbsp;Kada je Nebeski kepec sleteo u Supranjujork, Pemberton se uputi u stelarnu navigacionu sobu Stanice i iskreno se obradova kada tu, na dužnosti, zateče stručnjaka za proračune Šortija Vajnstajna. Džejk je verovao Šortijevim proračunima - sjajna stvar, kada tvoj brod, tvoji putnici i tvoja vlastita koža zavise od toga. Pemberton je, da bi bio pilot, morao biti i natprosečan matematičar; njegov ograničeni talenat navodio ga je, stoga, da ceni genijalnost onih koji su sračunavali orbite.
<BR>&nbsp;&nbsp;&nbsp;&nbsp;&nbsp;"Uspaljeni pilot Pemberton, Bič svemirskih staza... Zdravo!" Vajnstajn mu uruči list papira.
<BR>&nbsp;&nbsp;&nbsp;&nbsp;&nbsp;Džejk ga pogleda, sa začuđenim izrazom lica. "Hej, Šorti... Napravio si grešku."
<BR>&nbsp;&nbsp;&nbsp;&nbsp;&nbsp;"A? Nemoguće. Mejbel ne pravi greške." Vajnstajn pokaza na ogromni astrogacioni kompjuter koji je zauzimao čitav suprotni zid.
<BR>&nbsp;&nbsp;&nbsp;&nbsp;&nbsp;"Ti si napravio grešku. Dao si mi suviše lak let... 'Vega, Antares, Regulus.' Nastavi da daješ pilotima lake letove i tvoja gilda oteraće te odatle." Vajnstajn je izgledao blentavo, ali zadovoljno. "Vidim da do poletanja imam još sedamnaest sati. Mogao sam uzeti i jutarnji let dovde." Džejkove misli se vratiše na Filis.
<BR>&nbsp;&nbsp;&nbsp;&nbsp;&nbsp;"Ujedinjene nacije otkazale su jutarnji let."
<BR>&nbsp;&nbsp;&nbsp;&nbsp;&nbsp;"Oh..." Džejk umuknu, znajući da je Vajnstajn u to bio upućen koliko i on. Možda bi pri tom letu prošao preblizu rakete sa atomskom bombom, koja kruži oko planete kao policajac. Savet bezbednosti nije odavao informacije o tajnama na kojima je počivao mir na planeti.
<BR>&nbsp;&nbsp;&nbsp;&nbsp;&nbsp;Pemberton sleže ramenima. "Pa, ako zaspim, pozovi me tri sata ranije."
<BR>&nbsp;&nbsp;&nbsp;&nbsp;&nbsp;"U redu. Do tada ću ti spremiti i traku."
<BR>&nbsp;&nbsp;&nbsp;&nbsp;&nbsp;Dok je on spavao, Leteći Holanđanin se beše elegantno uglavio na predviđeno mesto, pričvrstio vazdušne komore za Stanicu i istovario putnike i teret iz Luna Sitija. Kada se probudio, brod se već punio gorivom i putnici su se ukrcavali. Zastao je pored poštanskog odeljka, tražeći pismo od Filis. Ne našavši ga, on reče sebi kako ga je sigurno poslala na Terminal. Potom ode do restorana, kupi faksimil 'Herald-Tribunea' i mrgodno sede da uživa u stripovima i doručku.
<BR>&nbsp;&nbsp;&nbsp;&nbsp;&nbsp;Jedan čovek sede naspram njega i poče da ga gnjavi glupim pitanjima o raketama, pogrešno, usput, protumačivši oznake na Pembertonovoj uniformi i nazivajući ga 'kapetanom'. Džejk na brzinu završi doručak da bi pobegao od njega, pa pokupi traku svog automatskog pilota i pope se na Letećeg Holanđanina.
<BR>&nbsp;&nbsp;&nbsp;&nbsp;&nbsp;Posle raporta kapetanu, on ode u kontrolnu sobu, lebdeći i hvatajući se za držače. Privezao se potom za pilotsko sedište i počeo sa proverom.
<BR>&nbsp;&nbsp;&nbsp;&nbsp;&nbsp;Kapetan Keli ulebde i smesti se u drugo sedište, dok je Pemberton završavao sa proverom balističkog tragača. "Uzmi jedan kamel, Džejk."
<BR>&nbsp;&nbsp;&nbsp;&nbsp;&nbsp;"Uzeću kišni test." On nastavi sa proverom, dok ga je Keli posmatrao sa blagom netrpeljivošću. Kao i kapetani na Misisipiju Marka Tvena - i iz istih razloga - i kapetan svemirskog broda svojata brod, posadu i putnike; međutim, pilot je konačni, zakonski i neosporivi gazda toga kako će brod ići od početka do kraja putovanja. Kapetan može odbiti predloženog pilota - ali, ništa više od toga. Keli napipa listić papira u svom džepu i priseti se reči sa kojima mu ga je psihijatar kompanije predao.
<BR>&nbsp;&nbsp;&nbsp;&nbsp;&nbsp;"Dajem odobrenje ovom pilotu, ali, kapetane, niste dužni i da ga prihvatite."
<BR>&nbsp;&nbsp;&nbsp;&nbsp;&nbsp;"Pemberton je dobar momak. Šta nije u redu?"
<BR>&nbsp;&nbsp;&nbsp;&nbsp;&nbsp;Psihijatar je prebirao po onome što je zapazio, pretvarajući se da je glupavi turista koji uznemirava stranca za doručkom. "Malo je više asocijalan nego što to njegovi raniji rezultati pokazuju. Ima nešto na umu. Šta god da je, još je to u stanju da podnosi. Pazićemo na njega."
<BR>&nbsp;&nbsp;&nbsp;&nbsp;&nbsp;"Hoćete li i vi da pođete s njim kao pilot?" upitao ga je Keli.
<BR>&nbsp;&nbsp;&nbsp;&nbsp;&nbsp;"Ukoliko to želite."
<BR>&nbsp;&nbsp;&nbsp;&nbsp;&nbsp;"Nemojte se mučiti - ja ću ga preuzeti. Nema potrebe za komplikacijama."
<BR>&nbsp;&nbsp;&nbsp;&nbsp;&nbsp;Pemberton udenu Vajnstajnovu traku u pilota-robota, a onda se okrenu Keliju. "Kontrole u redu."
<BR>&nbsp;&nbsp;&nbsp;&nbsp;&nbsp;"Poleti kada budeš spreman." Keli oseti olakšanje kada ču samog sebe kako izgovara neopozivu odluku.
<BR>&nbsp;&nbsp;&nbsp;&nbsp;&nbsp;Pemberton dade znak Stanici da ga pusti. Veliki pneumatski čekić pogura brod dok se ovaj nije našao kako lebdi na pet stotina metara od Stanice, osiguran jednom jedinom linijom. Potom obrnu brod u željenom smeru, brzo okrećući mehanizam u centru gravitacije broda. Brod se polako kretao u suprotnom smeru, vođen dobrostivošću Njutnovog Trećeg zakona.
<BR>&nbsp;&nbsp;&nbsp;&nbsp;&nbsp;Sledeći upute sa trake, robotski pilot je premeštao prizme pilotskog periskopa sve dok se Vega, Antares i Regulus nisu našli u jednoj liniji, što je značilo da je brod pravilno postavljen; Pemberton upravi brod u tom smeru... lagano; greška od jednog ugaonog minuta mogla je značiti tri stotine kilometara greške na odredištu.
<BR>&nbsp;&nbsp;&nbsp;&nbsp;&nbsp;Kada se tri slike poklopiše, on zaustavi mehanizam i zapamti koordinate. Potom proveri putanju broda neposrednim osmatranjem svake od zadatih zvezda, kao što mornari koriste sekstant, ali sa neuporedivo preciznijim instrumentima. Ovo mu nije ništa govorilo o tačnosti kursa koji je Vajnstajn odredio - to je morao da prihvati kao Bibliju - ali je obezbeđivalo da se robot i traka ponašaju kao što beše predviđeno. Zadovoljan, on isključi i zadnju liniju.
<BR>&nbsp;&nbsp;&nbsp;&nbsp;&nbsp;Još sedam minuta... Pemberton pritisnu prekidač koji je dozvoljavao robotskom pilotu da poleti kada mu sat to saopšti. Čekao je, ruku postavljenih na ručne kontrole, spreman da preuzme komande ukoliko robot omane, i oseti staro, neizbežno, bolesno uzbuđenje kako raste u njemu.
<BR>&nbsp;&nbsp;&nbsp;&nbsp;&nbsp;Čak i dok mu je adrenalin strujao kroz telo, izdužujući mu osećaj za vreme, pulsirajući mu u ušima, mozak mu se stalno vraćao na Filis.
<BR>&nbsp;&nbsp;&nbsp;&nbsp;&nbsp;On priznade sam sebi da se to moralo desiti... Piloti ne bi trebalo da se žene. Ona, naravno, neće gladovati ukoliko on zabrlja pri sletanju, ali devojka ne želi osiguranje; ona hoće muža... Još šest minuta.
<BR>&nbsp;&nbsp;&nbsp;&nbsp;&nbsp;Ukoliko bi ga prebacili na redovne letove, ona bi mogla živeti na Svemirskom terminalu.
<BR>&nbsp;&nbsp;&nbsp;&nbsp;&nbsp;Ma jok... Besposlene žene se iskvare na Svemirskom terminalu. Oh, ne bi Filis postala skitnica ili opajdara; samo bi poludela.
<BR>&nbsp;&nbsp;&nbsp;&nbsp;&nbsp;Još pet minuta... Ni sam nije mnogo ljubio Svemirski terminal. Pa, ni svemir! 'Avantura interplanetarnog putovanja'. Da, dobro je zvučalo u štampi, ali njemu je bilo poznato kako to izgleda u stvarnosti. Posao. Monotonija. Bez promena. Razdoblja napornog rada, dosadna iščekivanja. Bez ikakvog porodičnog života.
<BR>&nbsp;&nbsp;&nbsp;&nbsp;&nbsp;Zašto nije našao neki pošten posao i ostajao kod kuće preko noći?
<BR>&nbsp;&nbsp;&nbsp;&nbsp;&nbsp;Znao je! Zato što je bio svemirski džokej i prestar da se promeni.
<BR>&nbsp;&nbsp;&nbsp;&nbsp;&nbsp;Kakve šanse ima oženjeni tridesetogodišnjak, naviknut na velike pare, da promeni struku? (Četiri minuta) Mogao bi, zar ne, isto tako pokušati da na otplatu prodaje helikoptere?
<BR>&nbsp;&nbsp;&nbsp;&nbsp;&nbsp;Možda bi mogao da kupi komad zemlje i... Saberi se, ortak! O obrađivanju zemlje znaš taman toliko koliko i neka krava o kubnom korenu! Ne, sebi beše zacrtao sudbinu kada je tokom obuke odabrao rakete. Da se odlučio za elektroniku ili prihvatio boračku stipendiju... Ali, sada je prekasno. Pravo iz vojne službe u Harimanova lunarna istraživanja. To ga je prelomilo.
<BR>&nbsp;&nbsp;&nbsp;&nbsp;&nbsp;"Kako ide, doco?" Kelijev glas zvučao je oštro.
<BR>&nbsp;&nbsp;&nbsp;&nbsp;&nbsp;"Još dva minuta i nekoliko sekundi." Prokletstvo... Keli je znao da ne treba pričati sa pilotima tokom odbrojavanja.
<BR>&nbsp;&nbsp;&nbsp;&nbsp;&nbsp;Poslednji put je pogledao kroz periskop. Antares kao da beše odlutao. On otkoči motor, nakrivi i okrenu mehanizam, samo da bi ga divljački zaustavio trenutak ili dva kasnije. Slika je ponovo bila jedinstvena. Nije mogao objasniti šta je upravo uradio: to je bila virtuoznost, precizno žongliranje, daleko s one strane udžbenika i učionica.
<BR>&nbsp;&nbsp;&nbsp;&nbsp;&nbsp;Dvadeset sekundi... Na hronometru, kapljice svetlosti odbrojavale su sekunde dok se on naprezao, spreman da ručno poleti, ili, pak, da se isključi i otkaže putovanje ukoliko mu razum bude tako naložio. Previše oprezna odluka mogla bi navesti Lojd da mu otkaže osiguranje; neoprezna odluka bi ga, opet, koštala dozvole, ili, čak, života... kao i druge.
<BR>&nbsp;&nbsp;&nbsp;&nbsp;&nbsp;Ali, sada nije mislio na tačke ugvora i dozvole, čak ni na živote. U stvari, nije mislio ni na šta; osećao je, osećao svoj brod, kao da se njegovi živci protežu u svaki njegov delić. Pet sekundi... Bezbednosni prekidači se isključuju. Četiri sekunda... tri sekunda... dva sekunda... jedan...
<BR>&nbsp;&nbsp;&nbsp;&nbsp;&nbsp;Pritiskao je u dugme za ručno ispaljivanje, kada ga je rika udarila.
<BR>&nbsp;&nbsp;&nbsp;&nbsp;&nbsp;Keli se opusti u pseudogravitaciji eksplozije i stade posmatrati. Pemberton je bio zauzet, proveravajući brojače, pamteći vreme, proveravajući napredak na radaru čiji su se talasi odbijali o Supranjujork. Vajnstajnove brojke, robotski pilot, sam brod - sve se uklapalo.
<BR>&nbsp;&nbsp;&nbsp;&nbsp;&nbsp;Za nekoliko minuta nastupiće odsudan trenutak kada će robot isključiti mlazne motore. Pemberton spremi prst nad ručnim isključivačem, dok je istovremeno pazio na radarskop, brzinometar, periskop i hronometar. Jednog trenutka jurili su na mlaznim motorima, a već sledećeg brod je bio u slobodnom padu, napredujući ka Mesecu. Čovek i robot su se tako savršeno uklopili da ni Pemberton nije znao ko je isključio motore.
<BR>&nbsp;&nbsp;&nbsp;&nbsp;&nbsp;On još jednom baci pogled na tablu, pa se odveza. "Može sad ona cigareta, kapetane? I možete reći putnicima da se odvežu."
<BR>
<BR>&nbsp;&nbsp;&nbsp;&nbsp;&nbsp;U svemiru nije bio potreban kopilot i većina pilota radije bi delila sa drugim četkicu za zube nego kontrolnu kabinu. Pilot radi otprilike sat vremena - pri poletanju i još toliko pri kontaktu, i dangubi tokom slobodnog leta, izuzev rutinskih provera i ispravki. Pemberton se spremio da provede sto četiri sata jedući, čitajući, pišući pisma i spavajući - naročito spavajući.
<BR>&nbsp;&nbsp;&nbsp;&nbsp;&nbsp;Kada ga je alarm probudio, on proveri poziciju broda i onda stade da piše svojoj ženi. "Filis draga", poče on, "ne krivim te što si uznemirena zbog mog odlaska. I ja sam bio razočaran. Ali, draga, drži se još malo. Uskoro bi trebalo da budem prebačen na redovne letove. Za manje od deset godina moći ću u penziju, a onda ćemo se uklopiti i u takve stvari kao što su bridž, golf i slično. Znam da je teško..."
<BR>&nbsp;&nbsp;&nbsp;&nbsp;&nbsp;Glas sa zvučnika ga prekinu. "Hej, Džejk... namesti službeno lice. Dovodim gosta u kontrolnu sobu."
<BR>&nbsp;&nbsp;&nbsp;&nbsp;&nbsp;"Kapetane, posetiocima nije dozvoljen pristup u kontrolnu kabinu."
<BR>&nbsp;&nbsp;&nbsp;&nbsp;&nbsp;"Hajde, Džejk. Ovaj tikvan ima pismo od matorog Harimana. 'Svaku moguću ljubaznost...' i tako dalje."
<BR>&nbsp;&nbsp;&nbsp;&nbsp;&nbsp;Pemberton je brzo razmišljao. Mogao je odbiti - ali nije bilo smisla odbijati velikog šefa. "U redu, kapetane. Samo nakratko."
<BR>&nbsp;&nbsp;&nbsp;&nbsp;&nbsp;Gost je bio muškarac, vedar, krupan - Džejk mu je već odredio težinsku kaznu od četrdeset kilograma. Iza njega se nalazio njegov trinaestogodišnji parnjak, koji se progura kroz vrata i odmah pojuri ka kontrolnoj tabli. Pemberton ga zgrabi za ruku i natera sebe da pristojno govori. "Samo se ne udaljavaj od držača. Ne želim da se udariš o nešto."
<BR>&nbsp;&nbsp;&nbsp;&nbsp;&nbsp;"Puštaj me! Tata... reci mu da me pusti."
<BR>&nbsp;&nbsp;&nbsp;&nbsp;&nbsp;"Keli se umeša. "Mislim, sudijo, da je bolje da se ne udaljava od vas."
<BR>&nbsp;&nbsp;&nbsp;&nbsp;&nbsp;"Hmmmm... U redu. Juniore, uradi kao što kapetan kaže."
<BR>&nbsp;&nbsp;&nbsp;&nbsp;&nbsp;"Ma 'ajde, tata!"
<BR>&nbsp;&nbsp;&nbsp;&nbsp;&nbsp;"Sudijo Šaht, ovo je prvi pilot, Pemberton", reče Keli brzo. "On će vam pokazati sve ovde."
<BR>&nbsp;&nbsp;&nbsp;&nbsp;&nbsp;"Drago mi je što smo se upoznali. Lepo od vas i sve to."
<BR>&nbsp;&nbsp;&nbsp;&nbsp;&nbsp;"Šta bi vas interesovalo, sudijo?" upita Džejk pažljivo.
<BR>&nbsp;&nbsp;&nbsp;&nbsp;&nbsp;"Oh, tu i tamo. To je za dečka - njegovo prvo putovanje. Ja sam stari morski vuk - verovatno imam više sati nego polovina vaše posade." On se nasmeja. Pemberton, međutim, ostade ozbiljan.
<BR>&nbsp;&nbsp;&nbsp;&nbsp;&nbsp;"Nema baš mnogo da se vidi u slobodnom letu."
<BR>&nbsp;&nbsp;&nbsp;&nbsp;&nbsp;"U redu. Samo ćemo se raskomotiti... Šta kažete, kapetane?"
<BR>&nbsp;&nbsp;&nbsp;&nbsp;&nbsp;"Hoću da sedim u kontrolnom sedištu", objavi Šaht junior.
<BR>&nbsp;&nbsp;&nbsp;&nbsp;&nbsp;Pemberton se trže, ali se Keli istog časa umeša. "Džejk, hoćeš li, molim te, objasniti dečaku kontrolni sistem? Potom ćemo otići."
<BR>&nbsp;&nbsp;&nbsp;&nbsp;&nbsp;"Ne mora ništa da mi pokazuje. Znam sve o tome. Ja sam Mladi raketaš Amerike - vidiš moju značku?" Dečko se progura do komandi.
<BR>&nbsp;&nbsp;&nbsp;&nbsp;&nbsp;Pemberton ga uhvati, posadi ga u pilotsku stolicu i priveza ga, pa potom isključi tablu.
<BR>&nbsp;&nbsp;&nbsp;&nbsp;&nbsp;"Šta to radiš?"
<BR>&nbsp;&nbsp;&nbsp;&nbsp;&nbsp;"Isključio sam energiju da bih ti mogao objasniti."
<BR>&nbsp;&nbsp;&nbsp;&nbsp;&nbsp;"Zar nećeš da upališ motore?"
<BR>&nbsp;&nbsp;&nbsp;&nbsp;&nbsp;"Neću." Džejk poče brzo da objašnjava upotrebu i namenu svakog dugmeta, brojača, prekidača, merača i radara.
<BR>&nbsp;&nbsp;&nbsp;&nbsp;&nbsp;Junior se meškoljio. "A meteori?" upita on.
<BR>&nbsp;&nbsp;&nbsp;&nbsp;&nbsp;"Oh, oni... Pa, možda jedan susret u pola miliona putovanja Zemlja-Mesec. Meteori su retki."
<BR>&nbsp;&nbsp;&nbsp;&nbsp;&nbsp;"Pa šta? Recimo da si baksuz? U govnima si."
<BR>&nbsp;&nbsp;&nbsp;&nbsp;&nbsp;"Ne, nisam. Radar protiv sudara pokriva prostor poluprečnika sedam stotina pedeset kilometara. Ukoliko bi, makar samo tri sekunda, bilo šta omelo ravnomerno kretanje, neposredan mehanizam aktivirao bi motore. Najpre bi se oglasilo zvonu za uzbunu, kako bi se svako mogao uhvatiti za nešto čvrsto, i sekund kasnije - bum! - i izvlačimo se."
<BR>&nbsp;&nbsp;&nbsp;&nbsp;&nbsp;"Zvuči mi zastarelo. Evo, pokazaću ti kako je to uradio komandir Kartrajt u Razbijačima kometa..."
<BR>&nbsp;&nbsp;&nbsp;&nbsp;&nbsp;"Ne diraj te kontrole!"
<BR>&nbsp;&nbsp;&nbsp;&nbsp;&nbsp;"Nisi ti vlasnik ovog broda. Moj tata kaže..."
<BR>&nbsp;&nbsp;&nbsp;&nbsp;&nbsp;"Hajde, Džejk!" Čuvši svoje ime, Pemberton se, kao riba, okrenu Keliju.
<BR>&nbsp;&nbsp;&nbsp;&nbsp;&nbsp;"Džejk, sudija Šaht bi voleo da zna..." Krajičkom oka Džejk ugleda dečaka kako poseže za tablom. On se okrenu, povika - i ubrzanje ga ponese, dok su mu motori urlikali u ušima.
<BR>&nbsp;&nbsp;&nbsp;&nbsp;&nbsp;Iskusni piloti se obično odmah oporave, kao mačke, u neočekivanom prelazu iz bestežinskog stanja u ubrzavanje. Ali, Džejk je posezao ka dečaku, umesto ka nekom osloncu. On pade nauznak i dole, izvivši se u pokušaju da zaobiđe Šahta, udari glavom o ivicu otvorenih vrata i zaustavi se u narednoj prostoriji, onesvešćen.
<BR>
<BR>&nbsp;&nbsp;&nbsp;&nbsp;&nbsp;Keli ga je tresao. "Jesi li u redu, Džejk?"
<BR>&nbsp;&nbsp;&nbsp;&nbsp;&nbsp;On se uspravi u sedeći položaj. "Aha. Naravno." On postade svestan grmljavine, oplata koje su se tresle. "Motori! Isključujte ih!"
<BR>&nbsp;&nbsp;&nbsp;&nbsp;&nbsp;On odgurnu Kelija, pojuri u kontrolnu kabinu i pritisnu dugme za isključivanje. U nagloj, šupljoj tišini ponovo su bili bez težine.
<BR>&nbsp;&nbsp;&nbsp;&nbsp;&nbsp;Džejk se okrenu, odveza Šahta Juniora i gurnu ga Keliju. "Kapetane, molim vas uklonite ovu napast iz moje kontrolne sobe."
<BR>&nbsp;&nbsp;&nbsp;&nbsp;&nbsp;"Puštaj me! Tata! On 'oće da me povredi!"
<BR>&nbsp;&nbsp;&nbsp;&nbsp;&nbsp;Stariji Šaht odmah se uplete. "Šta ovo treba da znači? Pustite mi sina!"
<BR>&nbsp;&nbsp;&nbsp;&nbsp;&nbsp;"Vaš dragi sin je uključio motore."
<BR>&nbsp;&nbsp;&nbsp;&nbsp;&nbsp;"Juniore... Jesi li to uradio?"
<BR>&nbsp;&nbsp;&nbsp;&nbsp;&nbsp;Dečko skrenu pogled. "Ne, tata. To... to je bio meteor."
<BR>&nbsp;&nbsp;&nbsp;&nbsp;&nbsp;Šaht je izgledao zbunjen. Pemberton šmrknu. "Malopre sam mu rekao kako radar može aktivirati motore da bi izbegao mteor. On laže."
<BR>&nbsp;&nbsp;&nbsp;&nbsp;&nbsp;Šaht prođe kroz postupak koji je nazivao 'odlučivanje', a onda odgovori: "Junior nikad ne laže. Stidite se! Odrastao čovek koji pokušava da prebaci krivicu na nedužnog dečaka. Prijaviću vas, gospodine. Dođi, Juniore."
<BR>&nbsp;&nbsp;&nbsp;&nbsp;&nbsp;Džejk ga zgrabi za ruku. "Kapetane, hoću da se kontrole fotografišu radi otisaka prstiju pre nego što ovaj čovek napusti sobu. To nije bio meteor; kontrole su bile isključene. Ovaj dečko ih je morao uključiti. Pored toga, protivudarni radar aktivira alarm."
<BR>&nbsp;&nbsp;&nbsp;&nbsp;&nbsp;Šaht je izgledao oprezno. "Ovo je smešno. Samo sam prigovorio na uvredu nanetu mom sinu. Nikakva šteta nije učinjena."
<BR>&nbsp;&nbsp;&nbsp;&nbsp;&nbsp;"Nikakva štete, a? A šta sa slomljenim rukama... Ili vratovima? Ili protraćenim gorivom, i onim koje će biti protraćeno dok se vratimo u normalu. Znate li, gospodine 'Morski vuče', koliko će malo goriva biti kada budemo pokušali da uskladimo orbite sa Svemirskim terminalima - ako ga uopšte budemo imali? Možda ćemo morati da odbacimo teret da bismo spasli brod - teret čiji samo porez iznosi šezdeset hiljada dolara po toni. Otisci će pokazati Komercijalnom birou koga da okrive za to."
<BR>
<BR>&nbsp;&nbsp;&nbsp;&nbsp;&nbsp;Kada su ostali sami, Keli ga nervozno upita: "Nećeš, valjda, zaista morati da odbacuješ teret? Pa, imaš rezervu za manevre."
<BR>&nbsp;&nbsp;&nbsp;&nbsp;&nbsp;"Možda nećemo stići ni do Terminala. Koliko dugo je jurila?"
<BR>&nbsp;&nbsp;&nbsp;&nbsp;&nbsp;Keli se počeša po glavi. "I ja sam bio ošamućen."
<BR>&nbsp;&nbsp;&nbsp;&nbsp;&nbsp;"Otvorićemo akcelograf i pogledati."
<BR>&nbsp;&nbsp;&nbsp;&nbsp;&nbsp;Keli se razvedri. "Pa naravno! Ako derište nije previše protraćilo, okrenućemo brod i vratiti se na istu poziciju."
<BR>&nbsp;&nbsp;&nbsp;&nbsp;&nbsp;Džejk odmahnu glavom. "Zaboravio si na promenjeni odnos masa."
<BR>&nbsp;&nbsp;&nbsp;&nbsp;&nbsp;"Oh.... pa, da!" Keli je delovao postiđeno. Odnos masa... dok radi, brod je gubio masu goriva koje je sagorevao. Sila je ostajala ista; masa na koju je uticala smanjivala se. Vratiti se na istu poziciju, kurs i brzinu, postalo je komplikovan balistički problem. "Ipak, možeš to izvesti, zar ne?"
<BR>&nbsp;&nbsp;&nbsp;&nbsp;&nbsp;"Moraću. Ali, svakako bih želeo da mi je Vajnstajn ovde."
<BR>&nbsp;&nbsp;&nbsp;&nbsp;&nbsp;Keli ga napusti da proveri ostale putnike, i Džejk prionu na posao. Proverio je stanje astronomskim osmatranjima i radarom. Radar mu je brzo dao sva tri faktora, ali sa malom preciznošću. Pogledi na Sunce, Mesec i Zemlju odredili su mu položaj, ali ništa, u datom trenutku, nisu govorili o kursu i brzini - a nije mogao da čeka da se načine drugi snimci.
<BR>&nbsp;&nbsp;&nbsp;&nbsp;&nbsp;Obično razmišljanje dalo mu je procenu situacije, uklapajući Vajnstajnova predviđanja sa pretpostavljenim efektom prčkanja malog Šahta. Ovo se dosta dobro slagalo sa radarskim i vizuelnim osmatranjima, ali još nije imao pojma da li može da se vrati na put i stigne na odredište; sada je bilo neophodno izračunati koliko bi to trajalo i da li će preostalo gorivo biti dovoljno da promeni brzinu i uđe u orbitu.
<BR>&nbsp;&nbsp;&nbsp;&nbsp;&nbsp;U svemiru, ne možeš da stigneš na cilj ukoliko projuriš pored njega brzinom od nekoliko kilometara u sekundu, ili, čak, puzeći nekoliko stotina na sat. Da uhvatiš jaje u tanjir, ne preteruj!
<BR>&nbsp;&nbsp;&nbsp;&nbsp;&nbsp;On poče nevoljno da računa kako to da izvede sa najmanjim utroškom goriva, ali njegov mali Marčantov digitron nije bio ni prineti tonama IBM računara u Supranjujorku - a ni on nije bio Vajnstajn. Tri sata kasnije, imao je nekakvo rešenje. On pozva Kelija. "Kapetane? Možete početi sa izbacivanjem. Najpre Šahta i sina."
<BR>&nbsp;&nbsp;&nbsp;&nbsp;&nbsp;"Voleo bih. Nema izlaza, Džejk?"
<BR>&nbsp;&nbsp;&nbsp;&nbsp;&nbsp;"Ne mogu vam obećati da ću bezbedno prevesti brod bez odbacivanja tereta. Bolje uradite to sada, pre nego što aktiviram motore. Jeftinije je."
<BR>&nbsp;&nbsp;&nbsp;&nbsp;&nbsp;Keli je oklevao; radije bi izgubio nogu. "Daj mi vremena da odaberem šta da odbacimo."
<BR>&nbsp;&nbsp;&nbsp;&nbsp;&nbsp;"U redu." Pemberton se tužno vrati svojim računicama, nadajući se da će pronaći neku spasonosnu grešku, a onda malo bolje razmisli i pozva radio-kabinu. "Dajte mi Vajnstajna, u Supranjujorku."
<BR>&nbsp;&nbsp;&nbsp;&nbsp;&nbsp;"Van normalnog dometa."
<BR>&nbsp;&nbsp;&nbsp;&nbsp;&nbsp;"Znam to. Ovde je pilot. Bezbednosni prioritet - hitno je. Napravi uzani zrak i pazi na njega."
<BR>&nbsp;&nbsp;&nbsp;&nbsp;&nbsp;"Uh... u redu. Pokušaću."
<BR>&nbsp;&nbsp;&nbsp;&nbsp;&nbsp;Vajnstajn je bio neodlučan. "Do đavola, Džejk, ne mogu da pilotiram umesto tebe."
<BR>&nbsp;&nbsp;&nbsp;&nbsp;&nbsp;"Prokletstvo, možeš li mi rešiti ovaj problem!"
<BR>&nbsp;&nbsp;&nbsp;&nbsp;&nbsp;"Kakve svrhe ima tačnost i na sedam decimala, ukoliko su podaci bezvezni?"
<BR>&nbsp;&nbsp;&nbsp;&nbsp;&nbsp;"Da, da. Ali, ti znaš kakve instrumente imam; znaš i koliko dobro mogu da njima upravljam. Nađi mi neko bolje rešenje."
<BR>&nbsp;&nbsp;&nbsp;&nbsp;&nbsp;"Pokušaću." Vajnstajn ga je nazvao posle četiri sata. "Džejk? Evo ga: planirao si da se vratiš nazad, podesiš brzinu i onda još dodatno središ položaj. Uobičajeno, ali neisplativo. Umesto toga zadao sam Mejbel da ti sve sračuna kao jedan manevar."
<BR>&nbsp;&nbsp;&nbsp;&nbsp;&nbsp;"Dobro!"
<BR>&nbsp;&nbsp;&nbsp;&nbsp;&nbsp;"Ne tako brzo. Ima uštede na gorivu, ali ne dovoljne. Nema izgleda da se vratiš na staro stanje i da potom stigneš na Terminal bez odbacivanja."
<BR>&nbsp;&nbsp;&nbsp;&nbsp;&nbsp;Pemberton sačeka malo da mu se sve slegne, a onda reče: "Saopštiću to Keliju."
<BR>&nbsp;&nbsp;&nbsp;&nbsp;&nbsp;"Samo trenutak, Džejk. Probaj ovo. Počni iz početka."
<BR>&nbsp;&nbsp;&nbsp;&nbsp;&nbsp;"A?"
<BR>&nbsp;&nbsp;&nbsp;&nbsp;&nbsp;"Gledaj sve kao sasvim nov problem. Zaboravi na orbitu na tvojoj traci. Sa svojim sadašnjim kursom, brzinom i pozicijom izračunaj najjeftiniji put do Terminala. Uzmi nove orijentire."
<BR>&nbsp;&nbsp;&nbsp;&nbsp;&nbsp;Pemberton se oseti glupo. "Nikad nisam pomišljao na to."
<BR>&nbsp;&nbsp;&nbsp;&nbsp;&nbsp;"Naravno da nisi. Sa malim brodskim kalkulatorom trebalo bi ti tri nedelje da sve rešiš. Spreman da beležiš?"
<BR>&nbsp;&nbsp;&nbsp;&nbsp;&nbsp;"Sigurno."
<BR>&nbsp;&nbsp;&nbsp;&nbsp;&nbsp;"Evo ti podataka." Vajnstajn poče da ih ređa.
<BR>&nbsp;&nbsp;&nbsp;&nbsp;&nbsp;Kada su sve proverili, Džejk primeti: "To će me odbaciti donde?"
<BR>&nbsp;&nbsp;&nbsp;&nbsp;&nbsp;"Možda. Ako su podaci koje si mi dao tačni; ako možeš da slediš uputstva, kao i robot; ako možeš da kreneš i napraviš kontakt, tako precizan da nema potrebe za dodatnim korekcijama, u tom slučaju možda i možeš da stigneš kući. Svejedno, srećno." Drhtavi signal prenese njihove pozdrave.
<BR>&nbsp;&nbsp;&nbsp;&nbsp;&nbsp;Džejk pozva Kelija. "Ne odbacujte još ništa, kapetane. Neka se putnici privežu. Spremite se za ubrzavanje. Još četrnaest minuta."
<BR>&nbsp;&nbsp;&nbsp;&nbsp;&nbsp;"U redu, pilote."
<BR>
<BR>&nbsp;&nbsp;&nbsp;&nbsp;&nbsp;Pošto je novi polazak počeo i bio proveren, ponovo je imao vremena na pretek. Izvadio je svoje nezavršeno pismo, pročitao ga i onda ga pocepao.
<BR>
<BR>&nbsp;&nbsp;&nbsp;&nbsp;&nbsp;'Najdraža Filis', ponovo je počeo, 'mnogo sam razmišljao na ovom putovanju i došao do zaključka da sam bio tvrdoglav. Šta radim ovde? Ja volim svoj dom. Volim da viđam svoju ženu.
<BR>&nbsp;&nbsp;&nbsp;&nbsp;&nbsp;Zbog čega rizikujem svoj vrat i tvoje mentalno zdravlje da prenosim đubre kroz svemir? Zbog čega visim oko telefona da bi dadiljao tikvane na Mesec - budale koje ne bi mogle upravljati ni čamcem i koji bi trebalo da ne izlaze iz kuće?
<BR>&nbsp;&nbsp;&nbsp;&nbsp;&nbsp;Novac, naravno. Plašio sam se da rizikujem promenu. Neću nikad naći drugi posao koji će biti i upola ovako isplativ, ali, ako si ti u pitanju, prizemljiću se i počećemo ispočetka. Volim te, Džejk.'
<BR>
<BR>&nbsp;&nbsp;&nbsp;&nbsp;&nbsp;Odložio ga je i legao da spava, sanjajući da je čitav odred Mladih raketaša upao u kontrolnu sobu.
<BR>
<BR>&nbsp;&nbsp;&nbsp;&nbsp;&nbsp;Uvećana slika Meseca je kao turistička atrakcija samo za korak niže od svemirskog pogleda na Zemlju; svejedno, Pemberton je zahtevao da se svi putnici vežu za vreme okretanja ka Terminalu. Sa dragoceno malo goriva za manevar uklapanja, odbio je da uzalud okreće brod, samo da bi zadovoljio putnike.
<BR>&nbsp;&nbsp;&nbsp;&nbsp;&nbsp;Iza Meseca, pojavi se Terminal - samo na radaru, jer je brod išao unazad. Posle svakog kratkog aktiviranja motora Pemberton bi uhvatio novu radarsku sliku, pa potom uporedio svoj prilaz sa onim koji je isplanirao sa Vajnstajnovim računom - sa jednim okom na vremenu, drugim na ekranu, trećim na samom skretanju, a četvrtim na dovodu goriva.
<BR>&nbsp;&nbsp;&nbsp;&nbsp;&nbsp;"Pa, Džejk?" upita Keli. "Stižemo li?"
<BR>&nbsp;&nbsp;&nbsp;&nbsp;&nbsp;"Otkud da znam? Budi spreman za izbacivanje." Dogovorili su se da od tereta izbace tečni kiseonik, jer se mogao naprosto ispustiti u svemir, bez posebnih napora.
<BR>&nbsp;&nbsp;&nbsp;&nbsp;&nbsp;"Nemoj to govoriti, Džejk."
<BR>&nbsp;&nbsp;&nbsp;&nbsp;&nbsp;"Do đavola... I neću, osim ako ne budem morao." Prelazio je prstima preko kontrola, a onda mu naglo ubrzanje istrgnu reči uz usta. Kada je prestalo, radio ga pozva.
<BR>&nbsp;&nbsp;&nbsp;&nbsp;&nbsp;"Leteći Holanđanin, pilot na vezi", povika Džejk u odgovor.
<BR>&nbsp;&nbsp;&nbsp;&nbsp;&nbsp;"Terminalska kontrola prijavljuje da vam manjka goriva."
<BR>&nbsp;&nbsp;&nbsp;&nbsp;&nbsp;"Tačno."
<BR>&nbsp;&nbsp;&nbsp;&nbsp;&nbsp;"Ne približavajte se. Uskladite brzinu tu gde ste. Poslaćemo prenosni brod sa gorivom, kao i da pokupi putnike."
<BR>&nbsp;&nbsp;&nbsp;&nbsp;&nbsp;"Mislim da mogu ovo izvesti."
<BR>&nbsp;&nbsp;&nbsp;&nbsp;&nbsp;"Ne pokušavajte. Čekajte na gorivo."
<BR>&nbsp;&nbsp;&nbsp;&nbsp;&nbsp;"Prestanite da mi govorite kako da upravljam svojim brodom!" Pemberton isključi vezu, pa se zagleda u tablu, odsutno zviždućući. Keli ga je pratio u sebi sa rečima: Kejsi reče vatrogascu: čoveče, bolje požuri, jer će biti frke!
<BR>&nbsp;&nbsp;&nbsp;&nbsp;&nbsp;"Hoćeš li nekako uspeti da uđeš, Džejk?"
<BR>&nbsp;&nbsp;&nbsp;&nbsp;&nbsp;"Mmmmm... Ne, ne, do đavola. Ne mogu rizikovati da se zarijem u Terminal, ne sa putnicima na brodu. Ali, neću da usklađujem brzinu na pedeset milja udaljenosti i čekam taksi."
<BR>&nbsp;&nbsp;&nbsp;&nbsp;&nbsp;Namerio je da se zaustavi tik izvan orbite Terminala, ciljajući instinktom, budući da mu Vajnstajnov proračun više ništa nije značio. Dobro je išao, nije morao da troši dragoceno gorivo na ispravke putanje da ne bi udario u Terminal. Kada je konačno bio siguran da će bezbedno proći, on još jednom zakoči. Onda, dok je isključivao motore, oni zakašljaše i otkazaše.
<BR>&nbsp;&nbsp;&nbsp;&nbsp;&nbsp;Leteći Holanđanin lebdeo je u svemiru, pet stotina metara od Terminala, usaglašene brzine.
<BR>&nbsp;&nbsp;&nbsp;&nbsp;&nbsp;Džejk uključi radio. "Terminal? Čekajte moju liniju. Sad ću je izbaciti."
<BR>
<BR>&nbsp;&nbsp;&nbsp;&nbsp;&nbsp;Ispunio je izveštaj, istuširao se i krenuo ka pošti da radiom pošalje svoje pismo, kada ga razglas pozva u kancelariju šefa pilota. Opa, reče on u sebi, Šaht je povukao konce... Pitam se samo koliko deonica poseduje ta volina? A tu je bila i druga stvar - natezanje sa Kontrolom.
<BR>&nbsp;&nbsp;&nbsp;&nbsp;&nbsp;On kruto pozdravi. "Prvi pilot Pemberton, gospodine."
<BR>&nbsp;&nbsp;&nbsp;&nbsp;&nbsp;Komodor Soums podiže pogled. "Pemberton... Ah, da. Imaš dve specijalizacije, svemir-svemir i sletanje u bezvazdušnom prostoru."
<BR>&nbsp;&nbsp;&nbsp;&nbsp;&nbsp;Ne okolišimo, primeti Džejk u sebi, i reče naglas: "Nemam opravdanja za bilo šta na ovom putovanju. Ukoliko komodor ne odobrava moj način upravljanja kontrolnom kabinom, podnosim ostavku."
<BR>&nbsp;&nbsp;&nbsp;&nbsp;&nbsp;"O čemu to pričaš?"
<BR>&nbsp;&nbsp;&nbsp;&nbsp;&nbsp;"Ja, pa... Zar nemate prigovor putnika na mene?"
<BR>&nbsp;&nbsp;&nbsp;&nbsp;&nbsp;"Ah, to!" Soums odmahnu rukom. "Da, bio je ovde. Ali, imam takođe i Kelijev izveštaj... kao i tvog saradnika i specijalni iz Supranjujorka. Bilo je to sjajno pilotiranje, Pembertone."
<BR>&nbsp;&nbsp;&nbsp;&nbsp;&nbsp;"Hoćete da kažete da nema ukora Kompanije?"
<BR>&nbsp;&nbsp;&nbsp;&nbsp;&nbsp;"Kada nisam stao uz svoje pilote? Bio si savršeno u pravu; ja bih ga izbacio kroz vazdušnu komoru. Ali, pređimo na posao: ti jesi na svemir-svemir tabli, ali bih želeo da pošaljem specijalca za Luna Siti. Hoćeš li da preuzmeš to mesto, koliko da mi učiniš uslugu?"
<BR>&nbsp;&nbsp;&nbsp;&nbsp;&nbsp;Budući da je Pemberton oklevao, Soums nastavi: "Onaj kiseonik koji si spasao bio je za Projekat kosmičkog istraživanja. Razneli su osigurače na severnom tunelu i izgubili tone materijala. Rad je obustavljen - oko sto trideset hiljada dolara dnevno u prekoračenjima, dnevnicama i kaznama. Gremlin je ovde, ali, osim tebe, nema pilota - dok ne stigne Šišmiš. Pa?"
<BR>&nbsp;&nbsp;&nbsp;&nbsp;&nbsp;"Ali... Čujte, komodore, ne možete rizikovati glave ljudi na mom sletanju. Zarđao sam... Potrebni su mi odmor i pregled."
<BR>&nbsp;&nbsp;&nbsp;&nbsp;&nbsp;"Nema putnika, nema posade, nema kapetana - samo tvoja glava."
<BR>&nbsp;&nbsp;&nbsp;&nbsp;&nbsp;"Uzimam."
<BR>&nbsp;&nbsp;&nbsp;&nbsp;&nbsp;Dvadeset osam minuta kasnije, sa ružnim, moćnim oklopom Gremlina oko sebe, on pođe. Jedan snažan potisak da mu ukloni orbitalnu brzinu i samo pusti brod da pada ka Mesecu, a onda nema više briga dok ne dođe vreme da se 'spusti kao ptičica'.
<BR>&nbsp;&nbsp;&nbsp;&nbsp;&nbsp;Osećao se dobro - dok nije izvukao dva pisma, jedno koje nije stigao da pošalje i drugo od Filis, preuzeto na Terminalu.
<BR>&nbsp;&nbsp;&nbsp;&nbsp;&nbsp;Pismo od Filis bilo je nežno - i izveštačeno. Nije pominjala njegov nagli odlazak; potpuno je zanemarivala njegovu profesiju. Pismo je bilo uzor učtivosti, ali ga je zabrinjavalo.
<BR>&nbsp;&nbsp;&nbsp;&nbsp;&nbsp;On pocepa oba pisma i poče još jedno. U jednoj rečenici je napisao:
<BR>
<BR>&nbsp;&nbsp;&nbsp;&nbsp;&nbsp;'... nikad to nisi otvoreno rekla, ali ti mrziš moj posao.
<BR>&nbsp;&nbsp;&nbsp;&nbsp;&nbsp;Moram da radim da bih nas izdržavao. I ti imaš posao. To je stari, stari posao koji žene rade već dugo vremena - prelazeći ravnice u kolima s arnjevima, čekajući da se brodovi vrate iz Kine, ili bludeći oko rudnika posle eksplozije - ljubeći muža za srećan put ili ga negujući kod kuće.
<BR>&nbsp;&nbsp;&nbsp;&nbsp;&nbsp;Udala si se za svemirca, tako da je deo tvog posla da moj prihvatiš. Mislim da to možeš uraditi, kada jednom shvatiš. Bar se nadam, jer ovakvo stanje stvari ne može potrajati.
<BR>&nbsp;&nbsp;&nbsp;&nbsp;&nbsp;Veruj mi, volim te, Džejk.'
<BR>
<BR>&nbsp;&nbsp;&nbsp;&nbsp;&nbsp;Premišljao se nad pismom dok nije došlo vreme da se brod nagne radi sletanja. Od dvadeset milja visine do jedne, pustio je robota da koči i onda se prebacio na ručno, dok je brod još lagano kočio. Savršeno bezvazdušno sletanje bilo bi suprotno od poletanja ratne rakete - slobodan pad, pa onda jedan dug period rada motora koji bi se završio kada brod dodirne tle. U praksi, pilot mora da oseti svoju putanju, ali ne presporo; ukoliko bi se previše opirao gravitaciji, brod bi mogao potrošiti svo gorivo na ovoj strani Venere.
<BR>&nbsp;&nbsp;&nbsp;&nbsp;&nbsp;Četrdeset sekundi kasnije, padajući malo manje od dve stotine deset kilometara na sat, on u periskopima ugleda trista metara visoke kule. Na stotinu metara uključio je pet gravitacija za nešto više od jednog sekunda, a onda ih isključio i završio sa jednom šestinom gravitacije - normalnom Mesečevom gravitacijom. Pemberton se polako opusti, osećajući se zadovoljno.
<BR>&nbsp;&nbsp;&nbsp;&nbsp;&nbsp;Gremlin je lebdeo, dok su blistavi motori cepali tle Meseca, i onda se, bez potresa, dostojanstveno spusti.
<BR>
<BR>&nbsp;&nbsp;&nbsp;&nbsp;&nbsp;Tamošnja posada preuzela je potom stvar; jedno zapečaćeno vozilo prevezlo je nakon toga Pembertona do ulaza u tunel. Unutar Luna Sitija, čuo je da ga traže i pre nego što je završio izveštaj. Kada je preuzeo poziv, Soums mu se smešio sa ekrana. "Gledao sam spuštanje, Pembertone. Ne treba ti ponovna obuka."
<BR>&nbsp;&nbsp;&nbsp;&nbsp;&nbsp;Džejk pocrvene. "Hvala vam, gospodine."
<BR>&nbsp;&nbsp;&nbsp;&nbsp;&nbsp;"Osim ako si zaljubljen u turu svemir-svemir, možeš mi poslužiti na redovnoj vožnji za Luna Siti. Stanovanje ovde ili u Luna Sitiju? Prihvataš?"
<BR>&nbsp;&nbsp;&nbsp;&nbsp;&nbsp;Čuo je sebe kako izgovara: "Luna Siti. Prihvatam."
<BR>
<BR>&nbsp;&nbsp;&nbsp;&nbsp;&nbsp;Pocepao je i treće pismo dok je išao u poštu Luna Sitija. Na telefonskom odeljku, razgovarao je sa plavušom u plavom mesečevom odelu. "Dajte mi, molim vas, gospođu Džejk Pemberton, Predgrađe šest-četiri-nula-tri, Dodž Siti, Kanzas."
<BR>&nbsp;&nbsp;&nbsp;&nbsp;&nbsp;Ona ga pogleda. "Vi piloti svakojako trošite novac."
<BR>&nbsp;&nbsp;&nbsp;&nbsp;&nbsp;"Ponekad su telefonski razgovori jeftini. Požuri, hoćeš?"
<BR>
<BR>&nbsp;&nbsp;&nbsp;&nbsp;&nbsp;Filis je pokušala da smisli pismo koje je trebalo još odavno da napiše. Bilo je lakše napisati da se ne žali na usamljenost, kao ni na nedostak zabave, ali da nije mogla da podnese stalnu brigu za njegovu bezbednost. Ali, onda se našla nesposobnom da napiše logičan zaključak. Da li je bila spremna da ga sasvim napusti, ukoliko ne odustane od svemira? Zaista, nije znala... A onda, vizifonski poziv dođe joj kao dobrodošao prekid.
<BR>&nbsp;&nbsp;&nbsp;&nbsp;&nbsp;Ekran je za trenutak ostao prazan. "Međuplanetarni", reče bledi glas. "Iz Luna Sitija."
<BR>&nbsp;&nbsp;&nbsp;&nbsp;&nbsp;Strah joj se rodi u srcu. "Filis Pemberton na vezi."
<BR>&nbsp;&nbsp;&nbsp;&nbsp;&nbsp;Beskonačno čekanje... Znala je da je potrebno bar tri sekunda da radio-talasi prevale razdaljinu od Meseca do Zemlje, ali se nije toga setila; a i da jeste, to je ne bi umirilo. Sve što je videla, bio je razrušen dom, ona udovica i Džejk, voljeni Džejk, mrtav u svemiru.
<BR>&nbsp;&nbsp;&nbsp;&nbsp;&nbsp;"Gospođa Džejk Pemberton?"
<BR>&nbsp;&nbsp;&nbsp;&nbsp;&nbsp;"Da, da! Šta je bilo?" Još jedna pauza... Da li ga je poslala u svemir besnog, nepromišljenog, što je uticalo na njegovo rasuđivanje? Da li je umro tamo napolju, sećajući se samo da je besnela što on mora da ide na posao? Da li ga je izneverila kad mu je bila potrebna? Znala je da se Džejk nije mogao zavezati; muškarci - odrasli muškarci, ne mamini dečaci - morali su da se oslobode majčinih veza. Zašto je onda ona pokušala da ga priveže svojima? Imala je dovoljno pameti - vlastita majka beše je upozorila da to ne pokušava.
<BR>&nbsp;&nbsp;&nbsp;&nbsp;&nbsp;Filis se stade moliti.
<BR>&nbsp;&nbsp;&nbsp;&nbsp;&nbsp;Onda drugi glas, glas koji ju je potresao od olakšanja: "Jesi to ti, dušo?"
<BR>&nbsp;&nbsp;&nbsp;&nbsp;&nbsp;"Da, dragi, da! Šta radiš na Mesecu?"
<BR>&nbsp;&nbsp;&nbsp;&nbsp;&nbsp;"Duga priča. Pri dolar po sekundu, malo će sačekati. Šta sam hteo da te pitam... Da, hoćeš da dođeš u Luna Siti?"
<BR>&nbsp;&nbsp;&nbsp;&nbsp;&nbsp;Sad je bio red na Džejka da strahuje tokom neizbežne pauze do odgovora. Pitao se da li se Filis premišlja, da li to ne može da se odluči. Najzad je ču kako odgovara: "Naravno, dragi. Kada da dođem?"
<BR>&nbsp;&nbsp;&nbsp;&nbsp;&nbsp;"Kada... Čekaj malo, zar nećeš ni da znaš zašto?"
<BR>&nbsp;&nbsp;&nbsp;&nbsp;&nbsp;Ona zausti da kaže kako nema veze, a onda reče: "Da, reci mi." Pauze je još uvek bilo, ali nijednom od njih to nije smetalo. Ispričao joj je novosti i onda dodao: "Idi do Springsa i nađi Olgu Pirs da ti sredi crvenu traku. Možeš sama da se spakuješ?"
<BR>&nbsp;&nbsp;&nbsp;&nbsp;&nbsp;Ona je brzo razmislila. Da je mislio da se vraća, ne bi ni pitao. "Ne. Mogu sama."
<BR>&nbsp;&nbsp;&nbsp;&nbsp;&nbsp;"Dobra devojka. Poslaću ti radiom dugo pismo, šta sve da poneseš. Volim te. Ćao."
<BR>&nbsp;&nbsp;&nbsp;&nbsp;&nbsp;"Oh, i ja tebe volim. Zdravo, dragi."
<BR>&nbsp;&nbsp;&nbsp;&nbsp;&nbsp;Pemberton izađe iz kabine zviždućući. Dobra devojka, ta Filis. Pravi prijatelj. Pitao se zbog čega je uopšte sumnjao u nju.
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
