<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10.
<P>&nbsp;&nbsp;&nbsp;&nbsp;&nbsp;Sol, Bron, Martin Silenus i Konzul nose opremu, Mebijusovu kocku Heta Mastina i telo Lenara Hojta niz dugački nagib ka ulazu u Sfingu. Sada veje sneg, izvija se po već uskomešanim površinama dina u složenom plesu čestica nošenih vetrom. Uprkos tvrdnji njihovih komlogova da se noć bliži kraju, na istoku nema nikakve naznake osvita. Uzastopni pozivi preko radija komloga ne uspevaju da izazovu odgovor pukovnika Kasada.
<BR>&nbsp;&nbsp;&nbsp;&nbsp;&nbsp;Sol Vejntraub zastaje pred ulazom u Vremensku Grobnicu zvanu Sfinga. Oseća prisustvo svoje kćeri kao toplinu na prsima pod plaštom i bebine tople udisaje i izdisaje uz grlo. Podiže ruku, dodiruje mali zamotuljak i pokušava da zamisli Rejčel kao mladu ženu od dvadeset šest godina, istraživačicu koja zastaje na istom ovom ulazu pre nego što uđe da testira antientropijske tajne Vremenske Grobnice. Sol odmahuje glavom. Prošlo je dvadeset šest dugih godina i čitav jedan život od tog trenutka. Za četiri dana biće rođendan njegove kćeri. Ukoliko Sol nešto ne preduzme, ako ne pronađe Šrajka i ne nagodi se nekako sa tim stvorenjem, ukoliko nešto ne učini, Rejčel će umreti za četiri dana.
<BR>&nbsp;&nbsp;&nbsp;&nbsp;&nbsp;"Idete li, Sol?" dovikuje Bron Lamija. Ostali su ostavili opremu u prvoj prostoriji, pet-šest metara niz uski hodnik kroz kamen.
<BR>&nbsp;&nbsp;&nbsp;&nbsp;&nbsp;"Stižem", dovikuje on i ulazi u grobnicu. Svetleće kugle i električna svetla pružaju se tunelom, ali mrtva su i prekrivena prašinom. Samo Solova baterijska svetiljka i sjaj jednog od Kasadovih malih fenjera obasjavaju put.
<BR>&nbsp;&nbsp;&nbsp;&nbsp;&nbsp;Prva prostorija je mala, ne veća od četiri sa šest metara. Preostalih troje hodočasnika ostavili su prtljag kraj zadnjeg zida i raširili ceradu i prostirke na središtu hladnog poda. Dva fenjera šište i bacaju hladnu svetlost. Sol se zaustavlja i gleda oko sebe.
<BR>&nbsp;&nbsp;&nbsp;&nbsp;&nbsp;"Telo Oca Hojta nalazi se u susednoj prostoriji", kaže Bron Lamija, odgovarajući na njegovo neizgovoreno pitanje. "Tamo je još hladnije."
<BR>&nbsp;&nbsp;&nbsp;&nbsp;&nbsp;Sol zauzima svoje mesto blizu ostalih. Čak i ovako duboko unutra, može da čuje škripu peska i sneg nošen vetrom na kamenu.
<BR>&nbsp;&nbsp;&nbsp;&nbsp;&nbsp;"Konzul će kasnije ponovo pokušati da upotrebi komlog", kaže Bron. "Da opiše situaciju Gledstonovoj."
<BR>&nbsp;&nbsp;&nbsp;&nbsp;&nbsp;Martin Silenus se smeje. "Ne vredi. Jebote, uopšte to ne vredi. Zna ta šta radi, neće ta nikad da nas pusti odavde."
<BR>&nbsp;&nbsp;&nbsp;&nbsp;&nbsp;"Pokušaću odmah posle osvita", kaže Konzul. Glas mu je veoma umoran.
<BR>&nbsp;&nbsp;&nbsp;&nbsp;&nbsp;"Ja ću ostati na straži", kaže Sol. Rejčel se meškolji i slabašno plače. "Ionako moram da nahranim bebu."
<BR>&nbsp;&nbsp;&nbsp;&nbsp;&nbsp;Ostali izgledaju previše umorno da bi odgovorili. Bron se naslanja na ranac, zatvara oči i diše duboko posle samo nekoliko sekundi. Konzul nabija trorogi šešir duboko na oči. Martin Silenus prekršta ruke i zuri u ulaz, sa iščekivanjem.
<BR>&nbsp;&nbsp;&nbsp;&nbsp;&nbsp;Sol Vejntraub petlja oko kompleta za hranjenje i ima poteškoća da hladnim, artritičnim prstima povuče uzicu za zagrevanje. Gleda u torbu i shvata da ima još samo deset kompleta i nekoliko pelena.
<BR>&nbsp;&nbsp;&nbsp;&nbsp;&nbsp;Beba sisa, a Solu pada glava, samo što nije zaspao, kada ih zvuk budi sve.
<BR>&nbsp;&nbsp;&nbsp;&nbsp;&nbsp;"Šta?" viče Bron, petljajući oko očevog pištolja.
<BR>&nbsp;&nbsp;&nbsp;&nbsp;&nbsp;"Šššš!" ućutkuje je pesnik, sa rukom ispruženom u gestu kojim zahteva tišinu.
<BR>&nbsp;&nbsp;&nbsp;&nbsp;&nbsp;Odnekud izvan grobnice ponovo dopire zvuk. Ravan je i konačan, proseca buku vetra i škripu peska.
<BR>&nbsp;&nbsp;&nbsp;&nbsp;&nbsp;"Kasadova puška", kaže Bron Lamija.
<BR>&nbsp;&nbsp;&nbsp;&nbsp;&nbsp;"Ili puška nekog drugog", šapuće Martin Silenus.
<BR>&nbsp;&nbsp;&nbsp;&nbsp;&nbsp;Sede u tišini i upinju se da čuju. Jedan dugi trenutak ne čuje se nikakav zvuk. A onda, u trenu, noć eruptira bukom... bukom od koje se svako od njih skuplja i prekriva uši. Rejčel vrišti prestravljena, ali njena vriska ne može se čuti od eksplozija i prolamanja izvan grobnice.
</P></TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
