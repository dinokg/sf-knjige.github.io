<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>23.
<P>&nbsp;&nbsp;&nbsp;&nbsp;&nbsp;Pukovnik Fedman Kasad kročio je kroz portal očekujući nešto čudnovato; umesto toga, zatekao je koreografiju ratnog ludila. Moneta je prošla pre njega. Šrajk je išao za njim, sa sečivima prstiju uronjenim u Kasadovu mišicu. Kada je Kasad dovršio korak kroz peckavu zavesu energije, Moneta je stala da čeka, a Šrajk je nestao.
<BR>&nbsp;&nbsp;&nbsp;&nbsp;&nbsp;Kasad je istog trena znao gde se nalaze. Gledao je sa vrha niske planine u koju je, po naređenju Tužnog Kralja Bilija, bio uklesan njegov lik pre skoro dva veka. Zaravan na vrhu bila je pusta, ako se izuzmu tinjajući ostaci odbrambene baterije za presretanje projektila iz svemira. Po glazuri granita i mehurastom, istopljenom metalu, Kasad je pretpostavio da je baterija bila prostreljena laserom sa orbite.
<BR>&nbsp;&nbsp;&nbsp;&nbsp;&nbsp;Moneta priđe rubu litice, pedeset metara iznad masivnog čela Tužnog Kralja Bilija, i Kasad joj se pridruži. Pogled na rečnu dolinu, grad i uzvisine svemirske luke deset kilometara zapadno sve je objašnjavao.
<BR>&nbsp;&nbsp;&nbsp;&nbsp;&nbsp;Hiperionova prestonica je gorela. Stari deo grada, Džektaun, bio je obuhvaćen minijaturnom vatrenom olujom, a desetak manjih požara istačkalo je predgrađa i obrubilo autostradu ka aerodromu poput dobro održavanih signalnih vatri. Čak je i reka Huli gorela dok se zapaljena nafta širila ispod dotrajalih dokova i skladišta. Kasad vide zvonik drevne crkve koji se uzdizao iznad plamenova. On potraži 'Cicerona', ali kafana je bila skrivena dimom i plamenovima uzvodno.
<BR>&nbsp;&nbsp;&nbsp;&nbsp;&nbsp;Brda i dolina bili su mase u pokretu, poput mravinjaka koji je upravo rasturila neka džinovska čizma. Kasad vide drumove zagušene rekom čovečanstva, koja se kretala sporije od prave reke, dok su desetine hiljada ljudi bežale od borbe. Blesak čvrste artiljerije i energetskih oružja rastezao se do obzorja i osvetljavao niske oblake. Svakih nekoliko minuta, neka leteća mašina - vojni letač ili padobrod - uzdigla bi se iz dima blizu svemirske luke ili sa pošumljenih brda severno i južno, vazduh bi ispunili ubodi koherentnog svetla odozgo i odozdo i vozilo bi se srušilo, ostavljajući za sobom perjanicu crnog dima i narandžastog plamena.
<BR>&nbsp;&nbsp;&nbsp;&nbsp;&nbsp;Hoverkrafti su sukljali preko reke kao vodene bube, izbegavali zapaljene ostatke brodova, barži i drugih hoverkraftova. Kasad zapazi da je jedini drumski most srušen i da mu gore čak i betonski i kameni podupirači. Borbeni laseri i zraci paklenih bičeva šarali su kroz dim; protivpešadijski projektili videli su se kao bele čestice koje šibaju brže nego što oko može da prati i ostavljaju trag namreškanog, superzagrejanog vazduha za sobom. Dok su on i Moneta posmatrali, eksplozija u blizini svemirske luke izbaci pečurku plamenog oblaka u vazduh.
<BR>&nbsp;&nbsp;&nbsp;&nbsp;&nbsp;- Nije nuklearna. pomisli on.
<BR>&nbsp;&nbsp;&nbsp;&nbsp;&nbsp;- Nije.
<BR>&nbsp;&nbsp;&nbsp;&nbsp;&nbsp;Zaštitno odelo koje mu je prekrivalo oči ponašalo se kao stravično poboljšani vizir SILE, i Kasad iskoristi njegovu mogućnost da zumira na brdo pet kilometara severozapadno preko reke. Marinci SILE pentrali su se ka vrhu, a neki su već padali i koristili svoje oblikovane naboje za ekskavaciju, kako bi sebi iskopali rovove. Odela su im bila aktivirana, kamuflažni polimeri savršeni, toplotni potpisi minimalni, ali Kasad nije imao nikakvih poteškoća da ih vidi. Mogao je da razabere i lica da je to želeo.
<BR>&nbsp;&nbsp;&nbsp;&nbsp;&nbsp;Taktička komanda i kanali uskog snopa šaputali su mu u ušima. On prepozna uzbuđeno brbljanje i nesmotrene opscenosti koje su bile osobene za ratovanje isuviše ljudskih pokolenja da bi se to dalo izbrojati. Hiljade vojnika raštrkale su se od svemirske luke i početnih položaja i sada su se ukopavale u krugu cirkumferencije dvadeset klika od grada, sa pažljivo planiranim poljima vatrenog dejstva i vektorima potpunog uništenja.
<BR>&nbsp;&nbsp;&nbsp;&nbsp;&nbsp;- Očekuju invaziju, saopštio je Kasad i osetio taj napor kao nešto više od subvokalizacije, a manje od telepatije.
<BR>&nbsp;&nbsp;&nbsp;&nbsp;&nbsp;Moneta podiže ruku od žive i pokaza ka nebu.
<BR>&nbsp;&nbsp;&nbsp;&nbsp;&nbsp;Bilo je puno oblaka, visokih najmanje dve stotine metara, i on oseti pravi šok kada vide da ga je probila najpre jedna zdepasta letelica, zatim još desetak i, za samo nekoliko sekundi, stotinu objekata u sletanju. Većinu su skrivali kamuflažni polimeri i zaštitna polja šifrirana tako da budu u skladu sa pozadinom, ali Kasadu ipak nije bilo teško da ih razazna. Ispod polimera, siva metalna koža imala je slabo vidljive oznake u istančanoj kaligrafiji osobenoj za Proterane. Neke veće letelice očito su bile padobrodovi i plavi repovi plazme jasno su im se videli, ali ostali su se spuštali sporo pod namreškanim vazduhom suspenzionih polja i Kasad zapazi kabasti oblik i veličinu invazionih kanistera Proteranih, od kojih su neki očito nosili zalihe i artiljeriju, a mnogi nesumnjivo bili prazni, lažni mamci za odbranu na tlu.
<BR>&nbsp;&nbsp;&nbsp;&nbsp;&nbsp;Trenutak kasnije, tavanica od oblaka ponovo se razbi kada se nekoliko hiljada čestica u slobodnom padu sruči kao grad: pešadija Proteranih u padu kraj kanistera i padobrodova, koja čeka poslednji mogući sekund da upotrebi svoja zaštitna polja i padobranske folije.
<BR>&nbsp;&nbsp;&nbsp;&nbsp;&nbsp;Ko god da je zapovedao SILOM, posedovao je disciplinu - kako nad sobom, tako i nad svojim ljudima. Baterije na tlu i hiljade Marinaca raspoređene oko grada prenebregavali su lake mete padobrodova i kanistera i sačekali da se aktiviraju sredstva za ublažavanje pada padobranaca... kod nekih na visini jedva većoj od visine krošnje drveta. U tom trenutku, vazduh ispuniše hiljade treptaja i dimnih tragova kada laseri zablistaše kroz dim i kada stadoše da eksplodiraju projektili.
<BR>&nbsp;&nbsp;&nbsp;&nbsp;&nbsp;Na prvi pogled, bila je naneta katastrofalna šteta, više nego dovoljna da odvrati svaki napad, ali brzo skaniranje saopšti Kasadu da se spustilo najmanje četrdeset odsto Proteranih - prikladan broj za prvi talas u bilo kom planetnom napadu.
<BR>&nbsp;&nbsp;&nbsp;&nbsp;&nbsp;Grozd petorice padobranaca zanjiha se ka planini na kojoj su stajali on i Moneta. Zraci sa brežuljaka pretvoriše dvojicu u plamen, jedan se obruši uspaničeno pokušavajući da izbegne nova laserska koplja, a poslednju dvojicu uhvati lahor sa istoka i posla ih u spirali ka šumi.
<BR>&nbsp;&nbsp;&nbsp;&nbsp;&nbsp;Sada su bila uključena sva Kasadova čula: osećao je miris jonizovanog vazduha, kordita i čvrstog propelanta; od dima i tupe kiselosti plazma-eksploziva širile su mu se nozdrve; negde u gradu, sirene su zavijale dok mu je blagi lahor donosio pucnjeve iz malog oružja i pucketanje zapaljenog drveća; radio i uhvaćeni kanali uskog snopa besomučno su brbljali; plamenovi su osvetljavali dolinu, a laserska koplja poigraval su kao reflektori kroz oblake. Pola kilometra ispod njih, na mestu gde se šuma proređivala u travu brežuljaka, odredi Marinaca Hegemonije upuštali su se u borbu prsa u prsa sa padobrancima Proteranih. Čuli su se krici.
<BR>&nbsp;&nbsp;&nbsp;&nbsp;&nbsp;Fedman Kasad je posmatrao sa opčinjenošću koju je jednom iskusio u stimsimu, prilikom juriša francuske konjice kod Aginkorta.
<BR>&nbsp;&nbsp;&nbsp;&nbsp;&nbsp;- Ovo nije simulacija?
<BR>&nbsp;&nbsp;&nbsp;&nbsp;&nbsp;- Ne, odgovori Moneta.
<BR>&nbsp;&nbsp;&nbsp;&nbsp;&nbsp;- Dešava li se sada?
<BR>&nbsp;&nbsp;&nbsp;&nbsp;&nbsp;Srebrna prikaza kraj njega nakrivi glavu. Kada je sada?
<BR>&nbsp;&nbsp;&nbsp;&nbsp;&nbsp;- Neposredno posle našeg... susreta... u Dolini Grobnica.
<BR>&nbsp;&nbsp;&nbsp;&nbsp;&nbsp;- Ne.
<BR>&nbsp;&nbsp;&nbsp;&nbsp;&nbsp;- Onda, u budućnosti?
<BR>&nbsp;&nbsp;&nbsp;&nbsp;&nbsp;- Da.
<BR>&nbsp;&nbsp;&nbsp;&nbsp;&nbsp;- Ali u bliskoj budućnosti?
<BR>&nbsp;&nbsp;&nbsp;&nbsp;&nbsp;- Da. Pet dana posle vremena kada si sa svojim prijateljima došao u dolinu.
<BR>&nbsp;&nbsp;&nbsp;&nbsp;&nbsp;Kasad zavrte glavom u čuđenju. Ako je Moneti moglo da se veruje, putovao je napred kroz vreme.
<BR>&nbsp;&nbsp;&nbsp;&nbsp;&nbsp;Njeno lice odražavalo je plamenove i mnoštvo preliva dok se okretala ka njemu. Želiš li da učestvuješ u borbi?
<BR>&nbsp;&nbsp;&nbsp;&nbsp;&nbsp;- Da se borim protiv Proteranih?
<BR>&nbsp;&nbsp;&nbsp;&nbsp;&nbsp;On skrsti ruke i zagleda se sa novom pomnošću. Imao je prilike da se upozna sa borbenim sposobnostima ovog čudnog zaštitnog odela. Bilo je sasvim moguće da sam preokrene tok bitke... najverovatnije da uništi nekoliko hiljada vojnika Proteranih koji su se već nalazili na tlu. Ne, posla joj on, ne sada. Ne u ovom vremenu.
<BR>&nbsp;&nbsp;&nbsp;&nbsp;&nbsp;-Bog Bola veruje da si ti ratnik.
<BR>&nbsp;&nbsp;&nbsp;&nbsp;&nbsp;Kasad se okrenu da je ponovo pogleda. Bio je blago radoznao zbog čega je dala Šrajku tako tešku titulu. Bog Bola može da se jebe, posla joj on. Osim ako ne želi da se bori protiv mene.
<BR>&nbsp;&nbsp;&nbsp;&nbsp;&nbsp;Moneta je jedan dugi tren bila nepomična, kip od žive na vetrovitom vrhu.
<BR>&nbsp;&nbsp;&nbsp;&nbsp;&nbsp;-Da li bi se zaista borio sa njim? posla mu ona konačno.
<BR>&nbsp;&nbsp;&nbsp;&nbsp;&nbsp;-Došao sam na Hiperion da ga ubijem. I tebe. Boriću se dok god se ijedno od vas, ili oboje, ne saglasite sa tim.
<BR>&nbsp;&nbsp;&nbsp;&nbsp;&nbsp;-Još smatraš da sam ti neprijatelj?
<BR>&nbsp;&nbsp;&nbsp;&nbsp;&nbsp;Kasad se seti napada kod Grobnice, znajući sada da to nije toliko bilo silovanje, koliko udovoljavanje njegovoj želji, njegovoj neizrečenoj žudnji da ponovo postane ljubavnik te neverovatne žene. Ne znam šta si ti.
<BR>&nbsp;&nbsp;&nbsp;&nbsp;&nbsp;-Isprva sam bila žrtva, poput mnogih, posla Moneta, zagledavši se ponovo u dolinu. A onda, daleko u našoj budućnosti, videla sam zbog čega je Bog Bola bio sazdan... zbog čega je morao da bude sazdan... a onda sam mu postala i saputnik i čuvar.
<BR>&nbsp;&nbsp;&nbsp;&nbsp;&nbsp;-Čuvar?
<BR>&nbsp;&nbsp;&nbsp;&nbsp;&nbsp;-Pratila sam vremenske plime, popravljala mašine i starala se da se Bog Bola ne probudi pre svog vremena.
<BR>&nbsp;&nbsp;&nbsp;&nbsp;&nbsp;-Dakle, ti možeš da ga kontrolišeš? Kasadov puls jurnu na tu pomisao.
<BR>&nbsp;&nbsp;&nbsp;&nbsp;&nbsp;-Ne.
<BR>&nbsp;&nbsp;&nbsp;&nbsp;&nbsp;-Ko ili šta onda može da ga kontroliše?
<BR>&nbsp;&nbsp;&nbsp;&nbsp;&nbsp;-Samo onaj ili ona koja ga pobedi u ličnoj borbi.
<BR>&nbsp;&nbsp;&nbsp;&nbsp;&nbsp;-Ko ga je pobedio do sada?
<BR>&nbsp;&nbsp;&nbsp;&nbsp;&nbsp;-Niko, posla Moneta. Ni u tvojoj budućnosti, ni u tvojoj prošlosti.
<BR>&nbsp;&nbsp;&nbsp;&nbsp;&nbsp;-Da li su mnogi pokušali?
<BR>&nbsp;&nbsp;&nbsp;&nbsp;&nbsp;-Milioni.
<BR>&nbsp;&nbsp;&nbsp;&nbsp;&nbsp;-I svi su izginuli?
<BR>&nbsp;&nbsp;&nbsp;&nbsp;&nbsp;-Ili još gore.
<BR>&nbsp;&nbsp;&nbsp;&nbsp;&nbsp;Kasad udahnu. Znaš li da li će meni biti dopušteno da se borim sa njim?
<BR>&nbsp;&nbsp;&nbsp;&nbsp;&nbsp;-Hoće.
<BR>&nbsp;&nbsp;&nbsp;&nbsp;&nbsp;Kasad ispusti vazduh. Niko ga nije pobedio. Njegova budućnost bila je njena prošlost... ona je tamo živela... videla je strašno drvo trnja, baš kao i on, ugledala je poznata lica, baš kao što je on ugledao Martina Silenusa kako se otima, nadirnut, godinama pre nego što je tog čoveka uopšte upoznao. Kasad okrenu leđa borbi u dolini ispod njih. Možemo li sada poći njemu? Izazivam ga na ličnu borbu.
<BR>&nbsp;&nbsp;&nbsp;&nbsp;&nbsp;Moneta je gledala njegovo lice jedan nemi trenutak. Kasad je video sopstveni lik od žive odražen u njenom. Bez odgovora, ona se okrenu, dodirnu vazduh i prizva portal u postojanje.
<BR>&nbsp;&nbsp;&nbsp;&nbsp;&nbsp;Kasad kroči i prođe prvi.
</P></TD></TR></TABLE>
<P class="next">
<A HREF=p26.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
