<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10.
<P>&nbsp;&nbsp;&nbsp;&nbsp;&nbsp;Beba je zaspala, a s elektronskog interfona - čiji se blizanac nalazi na konzoli pored vrata, što vode u Karininu i Dejvijevu sobu, u onoj drugoj kući - ne čuje se nikakav zvuk, samo tiho zujanje od šezdeset cikla. Žene im se još nisu vratile s kuglanja. Atmosfera je smirena. Pijuckaju. Smiti se izvalio na otoman u poluležećem položaju. Herb posmatra televizijski ekran, a on je ugašen, ali iz naslonjače u kojoj se sklupčao fizički je nemoguće gledati u drugom pravcu a da čoveku ne postane neudobno. Na ugašenom ekranu posmatra svoje misli. Poneku i glasno kaže... "Smiti?"
<BR>&nbsp;&nbsp;&nbsp;&nbsp;&nbsp;"Hm."
<BR>&nbsp;&nbsp;&nbsp;&nbsp;&nbsp;"Kad ženi kažeš određene reči, pada zavesa."
<BR>&nbsp;&nbsp;&nbsp;&nbsp;&nbsp;"O čemu to pričaš?"
<BR>&nbsp;&nbsp;&nbsp;&nbsp;&nbsp;"Diferencijal."
<BR>&nbsp;&nbsp;&nbsp;&nbsp;&nbsp;Smiti se okreće ukrug na svojoj stražnjici, onoliko koliko je potrebno da bi obe noge spustio na pod i da bi sebe doveo u sedeći položaj.
<BR>&nbsp;&nbsp;&nbsp;&nbsp;&nbsp;"Transmisija", mrmlja Herb, "potencijal."
<BR>&nbsp;&nbsp;&nbsp;&nbsp;&nbsp;"Transmisija čega, Herbe?"
<BR>&nbsp;&nbsp;&nbsp;&nbsp;&nbsp;"Frekvencija - evo još jedne. Hoću da kažem, uzmi, recimo, savršeno dobru ženu, pametnu i sve ostalo. Ume da odigra italijansku finesu u bridžu i da ne trepne. Izmeri hranu za bebu u flašicu do u kap i sterilizuje je do u sekundu. Možda čak ima i automatski sat u glavi, i ume da izvadi jaje iz ključale vode tačno nakon četiri minuta a da ne pogleda u časovnik. Hoću da kažem intuitivna je, inteligentna, što god hoćeš."
<BR>&nbsp;&nbsp;&nbsp;&nbsp;&nbsp;"Dobro, i..."
<BR>&nbsp;&nbsp;&nbsp;&nbsp;&nbsp;"I sad pokušaj da joj objasniš nešto što sadrži jednu od onih pomraćujućih reči. Recimo - kod nas najzad možeš da kupiš auto s onom spravom koja spreže zadnje točkove tako da se okreću zajedno, i možeš da se izvučeš kad ti se jedan od ta dva točka nađe na ledu. Ona je možda i sama čitala o tome u nekom oglasu ili nešto slično, i čak te pita da joj objasniš. Ti joj kažeš, pa eto, tu je uklonjeno delovanje diferencijala. Čim si to izrekao, istog časa, vidiš da je kod nje nastalo pomračenje. Onda joj lepo objasniš da diferencijal nije ništa komplikovano, to su oni zupčanici na zadnjoj osovini koji omogućavaju da se na okuci spoljni točak okreće brže nego onaj s unutrašnje strane. Ali dok joj pričaš, sve vreme vidiš da je pomračena, i ostaće tako pomračena sve dok ne promeniš temu. Isto tako i frekvencija."
<BR>&nbsp;&nbsp;&nbsp;&nbsp;&nbsp;"Frekvencija?"
<BR>&nbsp;&nbsp;&nbsp;&nbsp;&nbsp;"Aha. Pre neki dan sam je spomenuo i kod Dženet je nastalo pomračenje, a ja sam se na to rešio da već jednom prekinemo s tim i rekao sam, ej, znaš li, uzgred budi rečeno, šta je to frekvencija. I znaš li šta mi je rekla?"
<BR>&nbsp;&nbsp;&nbsp;&nbsp;&nbsp;"Ne; šta ti je rekla?"
<BR>&nbsp;&nbsp;&nbsp;&nbsp;&nbsp;"Rekla je da je to deo radio-aparata."
<BR>&nbsp;&nbsp;&nbsp;&nbsp;&nbsp;"Izeš ga, pa takve su ti žene."
<BR>&nbsp;&nbsp;&nbsp;&nbsp;&nbsp;"Ne shvataš kud ciljam, Smiti. Vraga je to 'Izeš ga, pa takve su ti žene!' Ne možeš tak tako da pređeš preko toga."
<BR>&nbsp;&nbsp;&nbsp;&nbsp;&nbsp;"Mogu. I mnogo je lakše tako."
<BR>&nbsp;&nbsp;&nbsp;&nbsp;&nbsp;"Da, ali mene to nervira. Reč frekvencija, ama to je obična engleska reč. Znači tačno ono što i kaže. Frekventan znači čest, frekvencija ti kaže koliko se često nešto događa. Ciklus - još jedna od tih pomračujućih reči - lepo ti kaže: od vrha u krug, sve dok se opet ne dođe do vrha; ili od napred ka nazad a opet napred, što se svodi na isto. Ali probaj da pred jednom ženom izgovoriš frekvencija od osam hiljada cikla u sekundi i ona će dva puta uzastopce imati pomračenja."
<BR>&nbsp;&nbsp;&nbsp;&nbsp;&nbsp;"Pa, dobro, to samo znači da nemaju smisla za tehniku."
<BR>&nbsp;&nbsp;&nbsp;&nbsp;&nbsp;"Nemaju? Jesi li ih kadgod slušao kako razgovaraju o odelu, o trouglastim umecima i porubima i psecovima i kosom krojenju? Jesi li ikada gledao neku od njih kako rukuje jednom od onih dvoiglenih-dvosmernih-oscilirajućeplutajućih-samodrkajućih šivaćih mašina? Ili, ako hoćeš, u kancelariji, kako rade na mašini za dvojno knjigovodstvo."
<BR>&nbsp;&nbsp;&nbsp;&nbsp;&nbsp;"Dobro, još ne vidim da ima nešto loše u tome što ih mrzi da lupaju glavu o diferencijalu."
<BR>&nbsp;&nbsp;&nbsp;&nbsp;&nbsp;"E, sad si potrefio tamo gde treba ili bar tu negde! Mrzi ih da lupaju glavu. One neće da lupaju glavu. One mogu - mogu da rukuju mnogo složenijim stvarima - ali ovo neće. A zašto?"
<BR>&nbsp;&nbsp;&nbsp;&nbsp;&nbsp;"Valjda misle da to ne dolikuje damama ili nešto slično."
<BR>&nbsp;&nbsp;&nbsp;&nbsp;&nbsp;"Ali zašto bi, do vraga, baš to bilo nedolično? Glasaju, voze kola, rade milijardu stvari koje su se nekad smatrale muškim poslovima."
<BR>&nbsp;&nbsp;&nbsp;&nbsp;&nbsp;"Nije tvoje da o tome rasuđuješ", progunđa Smiti, i iskobeljavši se sa otomana uzme svoju praznu čašu i polazi po Herbovu. "Sve što znam to je da one tako žele, pa, nek im bude. Znaš li šta je Tili juče kupila sebi? Par lovačkih čizama. Istovetnih s mojima. I zato ja velim, neka im te njihove proklete pomračujuće reči. Kad ovo malo bude poraslo, možda će to biti još jedini način da razlikuje koje mu je otac a koje majka, prema tome vive la difference."
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
