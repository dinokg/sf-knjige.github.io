<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>21.
<P>&nbsp;&nbsp;&nbsp;&nbsp;&nbsp;Čarli Džons ugleda Filosa gde stoji ispred Milvisovog kabineta, kao da je upravo tog trenutka stigao. "Kako je bilo?"
<BR>&nbsp;&nbsp;&nbsp;&nbsp;&nbsp;"Ogromno", reče Čarli. "Prosto te nekako natkrili i zapanji, zar ne?" Pažljivo se zagleda u Filosa i reče: "Čini mi se da ipak nije tako, bar ne kad si ti u pitanju.
<BR>&nbsp;&nbsp;&nbsp;&nbsp;&nbsp;"Hoćeš li još? Ili ti je ovo za sada dovoljno? Moraš li opet da se ispavaš?"
<BR>&nbsp;&nbsp;&nbsp;&nbsp;&nbsp;"Oh, ne, ne moram. Sve dok ne padne noć." Reč 'noć' postojala je u jeziku, ali isto kao 'muško' i 'žensko" izgleda da je imala mnogo šire značenje od onog koje je njemu bilo potrebno da izrazi svoje misli. Reši se da dopuni svoje reči. "Kad se smrkne."
<BR>&nbsp;&nbsp;&nbsp;&nbsp;&nbsp;"Kad se šta smrkne?"
<BR>&nbsp;&nbsp;&nbsp;&nbsp;&nbsp;"Pa znaš. Kad sunce zađe. Mesec, zvezde i tako to."
<BR>&nbsp;&nbsp;&nbsp;&nbsp;&nbsp;"Ovde se ne smrkava."
<BR>&nbsp;&nbsp;&nbsp;&nbsp;&nbsp;"Ovde se ne... ama, o čemu ti to govoriš? Zemlja se i dalje okreće, zar ne?"
<BR>&nbsp;&nbsp;&nbsp;&nbsp;&nbsp;"A, sad mi je jasno. Da, pretpostavljam da se još smrkava tamo napolju, ali ne u Ledomu."
<BR>&nbsp;&nbsp;&nbsp;&nbsp;&nbsp;"Gde je Ledom - pod zemljom?"
<BR>&nbsp;&nbsp;&nbsp;&nbsp;&nbsp;Filos nagnu glavu u stranu. "Na ovo pitanje ne mogu ti odgovoriti sa da ili ne."
<BR>&nbsp;&nbsp;&nbsp;&nbsp;&nbsp;Čarli baci pogled niz hodnik i kroz veliko okno do oblačnog, srebrnastog neba. "Zašto ne možeš?"
<BR>&nbsp;&nbsp;&nbsp;&nbsp;&nbsp;"Bolje će biti da o tom pitaš Sisa. On će ti to objasniti bolje nego što bih ja umeo."
<BR>&nbsp;&nbsp;&nbsp;&nbsp;&nbsp;Čarli nije mogao da zaustavi smeh, iako se trudio, i kad ga Filos upitno pogleda, on objasni: "Kad sam s tobom, Milvis je taj koji treba da da odgovore. Kad sam s Milvisom, on kaže da si ti stručnjak. A ti me sad šalješ Sisu."
<BR>&nbsp;&nbsp;&nbsp;&nbsp;&nbsp;"A za šta je on to rekao da sam ja stručnjak?"
<BR>&nbsp;&nbsp;&nbsp;&nbsp;&nbsp;"U stvari, on to nije baš rekao tim rečima. Dao je da se nasluti da ti znaš sve što može da se zna o istoriji Ledoma. Rekao je još nešto... čekaj da se setim. Nešto, otprilike, kako ti znaš kad treba prestati s davanjem informacija. Tako je, to je bilo; rekao je da ćeš ti znati gde treba da staneš, jer nije u njegovoj prirodi da uskraćuje informacije."
<BR>&nbsp;&nbsp;&nbsp;&nbsp;&nbsp;Čarli po drugi put ugleda kako senka hitro prelazi preko Filosovog tamnoputog, zagonetnag lica. "A u mojoj jeste."
<BR>&nbsp;&nbsp;&nbsp;&nbsp;&nbsp;"Ej, čekaj, stani malo", zabrinuto reče Čarli. "Možda ne navodim tačno njegove reči. Možda mi je nešto i promaklo. Nemoj da vas ja posvađam, tebe i....
<BR>&nbsp;&nbsp;&nbsp;&nbsp;&nbsp;"Molim te", reče Filos hladno. "Znam tačno šta je on time mislio i ti nisi ništa naškodio u celoj toj stvari. To je jedna od stvari u Ledomu koja nema nikakve veze s tobom."
<BR>&nbsp;&nbsp;&nbsp;&nbsp;&nbsp;"Ali, ima, ima! Milvis je rekao da početak Ledoma može i te kako da ima veze sa krajem Homo sapiensa, a to je jedina stvar od koje želim da me držite što dalje. Svakako da to ima veza sa mnom!"
<BR>&nbsp;&nbsp;&nbsp;&nbsp;&nbsp;Bili su već krenuli, kad se Filos zaustavi i položi ruke Čarliju na ramena. "Čarli Džonse, zaista te molim da mi oprostiš. Obojica smo - svi smo pogrešili. I ne bi trebalo sebe da kriviš za bilo šta. Molim te, pustimo to, ja sam se pogrešno poneo. Hajde da zaboravimo na moja osećanja i moje probleme."
<BR>&nbsp;&nbsp;&nbsp;&nbsp;&nbsp;Čarli reče vragolasto: "Šta - zar da ne saznam sve o Ledomu?" Onda se nasmeja i kaza Filosu da je sve u redu i da će on, sa svoje strane, zaboraviti.
<BR>&nbsp;&nbsp;&nbsp;&nbsp;&nbsp;Neće.
</P></TD></TR></TABLE>
<P class="next">
<A HREF=p22.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
