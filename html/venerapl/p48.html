<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>48.
<P>&nbsp;&nbsp;&nbsp;&nbsp;&nbsp;"Ponekad kad se osvrneš oko sebe, prosto se prepadneš", kaza Herb.
<BR>&nbsp;&nbsp;&nbsp;&nbsp;&nbsp;Dženet umače zrna kukuruza u barice boje za uskršnja jaja, koje je napravila u limenoj kutiji za keks, da bi pripremila Dejvidu materijal da napravi sebi indijansku ogrlicu. Dejviju je tek pet godina, ali veoma vešto barata iglom i koncem. "Onda nemoj da se osvrćeš. Zašto se osvrćeš, šta tražiš?"
<BR>&nbsp;&nbsp;&nbsp;&nbsp;&nbsp;"Slušaj samo ovaj radio." Jedan glas arlauče neku pesmu. Muzički obrazovano uho, ako ga naterate da sluša (ako ga ne naterate, muzički obrazovano uho ne bi nikad poželelo da sluša) u stanju je da razabere temu iz Vesti la Giubba; pesma govori o razočaranju na promenadnom koncertu za mlade, i pesmu i melodiju guši klavir koji svira oktave u visokom tonalitetu: klingklittgkling - klingklingkling šestoosminski takt. "Ko to peva?"
<BR>&nbsp;&nbsp;&nbsp;&nbsp;&nbsp;"Ne znam", kaže Dženet, pomalo ljutito. "Ne mogu više da pamtim svu tu Braću-tako-i-tako i trija Miltaun. Svi; zvuče jednako."
<BR>&nbsp;&nbsp;&nbsp;&nbsp;&nbsp;"A-ha. Ali ko, ko je ovo?"
<BR>&nbsp;&nbsp;&nbsp;&nbsp;&nbsp;Držeći zrno kukuruza u vazduhu iznad ljubičaste barice, ona zastaje da oslušne. "To je ono stvorenje sa staklenim konjskim očima i krivim zubima što smo ga preksinoć gledali na televiziji", nagađa ona.
<BR>&nbsp;&nbsp;&nbsp;&nbsp;&nbsp;"Nije!" kaže on pobedonosno. "Ono je bio lord Fontleroj iz moga sokaka koga zovu Debzi. Naime, tip dečaka. Ovo je žena, tip devojčice."
<BR>&nbsp;&nbsp;&nbsp;&nbsp;&nbsp;"Ma, nemoj." Osluškuje dok glas klizi kroz celokupni dijapazon od četiri i po tona kojim raspolaže i nestaje, utonuvši u klavirske akorde koji se lančano i ravnomerno ponavljaju. "Znaš, u pravu si."
<BR>&nbsp;&nbsp;&nbsp;&nbsp;&nbsp;"Znam da sam u pravu i to te plaši." Herb baca ilustrovani časopis koji je upravo čitao. "Čitam ovde kako Al Kap, znaš onaj strip, Al Kap kaže, govoreći o ilustracijama u časopisima, posle mnogo vremena najzad opet možete razlikovati koje je žensko a koje muško na slici u časopisu. Ono lepše, to je muško. I baš dok to čitam, upada radio i evo ti devojke koja peva naročito prozuklo, tako da liči na dečka koji peva kao devojčica."
<BR>&nbsp;&nbsp;&nbsp;&nbsp;&nbsp;"Znači to te plaši?"
<BR>&nbsp;&nbsp;&nbsp;&nbsp;&nbsp;"Pa, što-šta može da se pobrka", kaže on mangupski. "Ako ovako potraje nastaće mutacija, i kod čistokrvnog tipa više nećeš znati da li je muško ili žensko."
<BR>&nbsp;&nbsp;&nbsp;&nbsp;&nbsp;"Šašavko. Mutacije se tako ne prave."
<BR>&nbsp;&nbsp;&nbsp;&nbsp;&nbsp;"Znam. Hoću da kažem, ako stvari ovako potraju, kad se pojavi mutant sa dvostrukim seksom niko ga neće primetiti."
<BR>&nbsp;&nbsp;&nbsp;&nbsp;&nbsp;"Oh, praviš od buve slona, Herb."
<BR>&nbsp;&nbsp;&nbsp;&nbsp;&nbsp;"Sigurno. Ali sad ozbiljno, zar nemaš ponekad osećaj da u svetu dela neka moćna sila koja pokušava da od žena napravi muškarce i obrnuto? Ne samo s pevačima. Uzmi Sovjetski Savez. Nikada u istoriji nije tako veliki društveni eksperiment pretvorio toliki broj žena u dresirane cirkuske konje. Uzmi Republiku Kinu, gde su se napokon porcelanske lutkice oslobodile robovanja i honki-tonkija i sad nose radnička odela i lopatama tovare ugalj četrnaest sati dnevno, rame uz rame sa svojom braćom. To je druga strana ove ploče koju smo upravo slušali."
<BR>&nbsp;&nbsp;&nbsp;&nbsp;&nbsp;Dženet umače zrno u ljubičastu boju i drži ga da otkaplje. "A, ne", kaže, "na drugoj strani je Zvezdana prašina."
</P></TD></TR></TABLE>
<P class="next">
<A HREF=p49.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
