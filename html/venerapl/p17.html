<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>17.
<P>&nbsp;&nbsp;&nbsp;&nbsp;&nbsp;Prošli su kroz krivudave hodnike i dva puta ostali neozleđeni koraknuvši u bezdane jame odakle bi prosto sunuli naviše. Milvis je nosio nešto dijagonalno krojeno, od širokih traka, obmotano udesno oko tela i niz desnu nogu, i ulevo, oko tela pa niz levu nogu, žuto i ljubičasto. Bio je sam, i izgledao veličanstveno. Pozdravio je Čarlija vedro i ozbiljno, i jasno, otvoreno, glasno, izjavio da mu se dopada njegovo marinskoplavo odelo.
<BR>&nbsp;&nbsp;&nbsp;&nbsp;&nbsp;"Ja vas napuštam", reče Filos, na koga Milvis nije uopšte obratio pažnju (što je, po Čarlijevom mišljenju, moglo da znači samo uvažavanje) sve dok to nije rekao, a onda je klimnuo glavom i ljubazno se nasmešio. Čarli kao preko volje odmahnu i Filos ode.
<BR>&nbsp;&nbsp;&nbsp;&nbsp;&nbsp;"Veoma učtivo", reče Milvis, s odobravanjem. "Jedan je Filos."
<BR>&nbsp;&nbsp;&nbsp;&nbsp;&nbsp;"Bio je veoma predusretljiv prema meni", reče Čarli i dodade, uprkos samom sebi, "čini mi se..."
<BR>&nbsp;&nbsp;&nbsp;&nbsp;&nbsp;"Pa, onda", izjavi Milvis, "naš dragi Filos mi reče da se mnogo bolje osećaš."
<BR>&nbsp;&nbsp;&nbsp;&nbsp;&nbsp;"Da kažemo da sam počeo da osećam šta osećam", reče Čarli, "što je mnogo više nego što sam osećao kad sam došao ovamo."
<BR>&nbsp;&nbsp;&nbsp;&nbsp;&nbsp;"Zaista, bio je to uznemirujući doživljaj." Nešto je prosto nagonilo Čarlija da ga pažljivo posmatra. Nije imao nikakvih pokazatelja o magućoj starosti tih ljudi, te ako mu je Milvis izgledao stariji, verovatno je to bilo zbog svog onog poštovanja koje su mu ostali ukazivali a na koje se on jedva obazirao, a i zbog toga što je bio nešto krupniji i puniji u licu od ostalih i, konačno, zbog zaista neobičnog - čak i za ovdašnje pojmove - razmaka između očiju. Ali na tim ljudima ništa nije odavalo starenje, onakvo kakvo je on poznavao.
<BR>&nbsp;&nbsp;&nbsp;&nbsp;&nbsp;"Dakle, želiš da saznaš sve što se o nama može saznati."
<BR>&nbsp;&nbsp;&nbsp;&nbsp;&nbsp;"Upravo tako."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"To mi je karta za put kući." Rečenica je bila toliko idiomatska da gotovo nije ništa značila na ledomskom, i Čarli je to osetio čim ju je izrekao. U tom jeziku nije bilo pojmova 'plaćanje' i 'dozvola da se putuje'; reč koju je on upotrebio u značenju putne karte značila je 'etiketa' ili 'kartica iz kartoteke'. "Hoću da kažem", dopuni svoje reči, "rečeno mi je da kada budem video sve što ćete želeti da mi pokažete..."
<BR>&nbsp;&nbsp;&nbsp;&nbsp;&nbsp;...i sve što ti sam poželiš da vidiš..."
<BR>&nbsp;&nbsp;&nbsp;&nbsp;&nbsp;...i kad vam budem saopštio kako reagujem na to, pristaćete da me vratite tamo odakle sam došao."
<BR>&nbsp;&nbsp;&nbsp;&nbsp;&nbsp;"Čast mi je što mogu potvrditi taj sporazum", i Čarliju se učini, bez samohvalisanja, da je za Milvisa zaista velika čast što to čini. "Da počnemo." To je zazvučalo nekako kao šala.
<BR>&nbsp;&nbsp;&nbsp;&nbsp;&nbsp;Čarli se zbunjeno nasmeja. "Ne znam odakle bismo." Šta beše ono što je negde pročitao - Čarls Fort? Oh, kako bi se tek njemu sve ovo dopalo! Fort je bio rekao: "Ako želiš da izmeriš obim kruga, počni bilo gde." "Lepo. Hoću da mi kažete nešto... nešto poverljivo o Ledomu."
<BR>&nbsp;&nbsp;&nbsp;&nbsp;&nbsp;Milvis raširi ruke. "Samo pitaj."
<BR>&nbsp;&nbsp;&nbsp;&nbsp;&nbsp;Iznenada se postide i ne uspe da postavi otvoreno pitanje. Poče: "Filos mi je nešto kazao sinoć - u stvari pre nego što sam zaspao... Filos mi je rekao da vi, Ledomci, nikada niste videli telo muškarca. I ja sam smesta pomislio da ste vi svi žene. Ali kad sam ga pitao, odgovorio je da niste. E, sad, ili ste jedno ili drugo, zar ne?"
<BR>&nbsp;&nbsp;&nbsp;&nbsp;&nbsp;Milvis ne odgovori. Samo ga je ljubazno gledao onim široko razmaknutim očima, ustiju razvučenih u staložen i ljubazan poluosmeh. Uprkos nelagodnosti, koja je postajala sve veća, Čarli shvati metod i oduševi se; jednom je imao nastavnika koji je tako radio. Na neki način, kao da mu je rekao: "Doseti se sam", ali taj metod se može upatrebiti samo kad neko raspolaže svim činenicama. Nešto nalik na 'pronađite sami ubicu' u krimićima o Eleriju Kvinu.
<BR>&nbsp;&nbsp;&nbsp;&nbsp;&nbsp;Čarli u sebi prikupi na gomilu sve one nelagodne utiske koje je stekao o tome: velike (ali ne izuzetno velike) grudne mišiće i veličinu prstena oko bradavice; zatim, nije bilo ljudi posebno širokih u ramenima i uzanih u kukovima. U pogledu ukrašavanja smesta odbaci sve zaključke, koji bi ga mogli samo zavesti, jer kosu su češljati na sve moguće načine - kao što su se, uostalom, neverovatno i oblačili - iako su preovladavale kratke frizure.
<BR>&nbsp;&nbsp;&nbsp;&nbsp;&nbsp;Potom obrati pažnju na jezik koji je, iz njemu neshvatljivih razloga, umeo da govori sasvim tečno, a ipak se stalno susretao s tajnama i zagonetkama. Pogleda u ozbiljnog i strpljivog Milvisa i reče sam sebi na ledomskom: "Gledam u njega." Prvi put izdvoji zamenicu 'njega' i uze da je razmatra, i tako otkri da joj on sam pridaje rod, jer kad god je izgovarao prevodio je u sebi na engleski rečju 'on', pošto mu se tako, iz nekih razloga, više dopadalo. Ali u vlastitom značenju, onom koje je imala na ledomskom jeziku, nije označavala ni pol ni rod. Ipak, bila je lična zamenica; ne bi je upotrebio kad misli na stvar. Na englaskom jeziku, 'ono' je bezlična zamenica za stvari; ali bezlično 'se' odnosi se samo na čoveka i znači 'čovek' uopšte: "Kako bi se samo poželelo; kako bi čovek poželeti mogao." Lična za menica na ledomskom - a postojala je samo jedna jedina! Bila je upravo takva: lična i bez roda. To što je Čarli verovao da je njeno značenje 'on' bila je samo njegova greška, i to mu je sad bilo jasno.
<BR>&nbsp;&nbsp;&nbsp;&nbsp;&nbsp;Da li je taj nedostatak roda zamenice značio da Ledomci nemaju pola? Jer na taj način bi Filosova neobična primedba mogla da zvuči verovatno: nikada nisu videli muškarca, ali nisu bili žene.
<BR>&nbsp;&nbsp;&nbsp;&nbsp;&nbsp;Reči i pojmovi za 'muško' i 'žensko' postojali su u jeziku, i mogli su biti zamenjeni pojmom 'oboje'. To znači da svaki Ledomac nosi u sebi oba pola.
<BR>&nbsp;&nbsp;&nbsp;&nbsp;&nbsp;Podiže pogled i ugleda Milvisove strpljive oči. "Vi ste oboje", reče.
<BR>&nbsp;&nbsp;&nbsp;&nbsp;&nbsp;Izvesno vreme, koje je potrajalo kao večnost, Milvis se ne pomeri i ne progovori nijedne reči. Tada se njegov paluosmeh raširi, kao da je zadovoljan onim što je video na Čarlijevom podignutom licu. Blago upita: "Je li to mnogo strašno?"
<BR>&nbsp;&nbsp;&nbsp;&nbsp;&nbsp;"Nisam razmišljao o tome da li je ili nije strašno", otvoreno reče Čarli. "Samo sam pokušavao da prokljuvim kako je to moguće."
<BR>&nbsp;&nbsp;&nbsp;&nbsp;&nbsp;"Pokazaću ti", reče Milvis, i dostojanstveno ustade, obiđe svoj pisaći sto i priđe prestravljenom Čarliju.
</P></TD></TR></TABLE>
<P class="next">
<A HREF=p18.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
