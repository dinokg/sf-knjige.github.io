<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>GEA-S
<P>&nbsp;&nbsp;&nbsp;&nbsp;&nbsp;58.
<BR>&nbsp;&nbsp;&nbsp;&nbsp;&nbsp;Sura Novi uđe u kontrolnu sobu malenog i prilično staromodnog broda koji je nju i Stora Gendibala, obazrivo izvodeći skokove, nosio ka nepoznatom cilju udaljenom bezbroj parseka.
<BR>&nbsp;&nbsp;&nbsp;&nbsp;&nbsp;Očigledno je upravo izišla iz skučenog kupatila gde su joj ulje, topao vazduh i tek malo vode osvežili telo. Oko sebe je obavila tuniku i čvrsto je držala uza se, s izrazom pokorne skromnosti. Kosa joj je bila suva, ali zamršena.
<BR>&nbsp;&nbsp;&nbsp;&nbsp;&nbsp;Ona se tiho obrati Gendibalu: "Gospodine?"
<BR>&nbsp;&nbsp;&nbsp;&nbsp;&nbsp;Gendibal podiže pogled sa karata i računara što su stajali pred njim. "Da, Novi?"
<BR>&nbsp;&nbsp;&nbsp;&nbsp;&nbsp;"Ja jesteš žališ..." Za trenutak zastavši, ona nastavi sporo i odmereno: "Veoma mi je žao što vas uznemiravam, Gospodine (a onda opet skliznu u svoj dijalekat), "ali ja jesteš nestaneš moja odeća."
<BR>&nbsp;&nbsp;&nbsp;&nbsp;&nbsp;"Tvoja odeca?" Gendibal se za trenutak prazno zagleda u nju, a onda se naglo diže s izrazom skrušenosti. "Novi, zaboravio sam. Tvoja odeća bila je zrela za čišćenje, i sada je u korpi sa vešom. Oprana je, osušena, ispeglana, potpuno spremna. Trebalo je da je izvadim i stavim na vidljivo mesto. Eto, zaboravio sam."
<BR>&nbsp;&nbsp;&nbsp;&nbsp;&nbsp;"Nisam nameravala da... da... (ona pogleda po sebi) da vas uvredim."
<BR>&nbsp;&nbsp;&nbsp;&nbsp;&nbsp;"I nisi", odvrati Gendibal veselo. "Čuj, obećavam ti da ću se, kada se sve ovo završi, postarati da dobiješ puno novih haljina - sasvim novih i sašivenih po poslednjoj modi. Krenuli smo na brzinu i nije mi na pamet palo sa te snabdem sa više odeće; ali, Novi, samo smo nas dvoje ovde na brodu i nema nikakve potrebe da budeš... ovaj... da uopšte razmišljaš o tome." On načini neodređeni pokret rukom, a onda, uhvativši njen užasnut pogled, pomisli: na kraju krajeva, ipak je ona samo jedna provincijalka i ponaša se u skladu sa svojum shvatanjima; po svoj prilici, ne bi se bunila ni zbog čega neprekidnog - ali sa odećom na sebi.
<BR>&nbsp;&nbsp;&nbsp;&nbsp;&nbsp;A onda se, odjednom, postide vlastitih misli; i beše mu, istog časa, veoma drago što ona nije 'naučnik', sa sposobnošću da čita njegove misli. "Da ti ja donesem odeću?" upita je on.
<BR>&nbsp;&nbsp;&nbsp;&nbsp;&nbsp;"Ah, ne, Gospodine. To ne jesteš tvoj poso... Znam i sama gde se nalazi."
<BR>&nbsp;&nbsp;&nbsp;&nbsp;&nbsp;Malo kasnije ugleda je ponovo, propisno odevenu i začešljane kose. Nešto nalik na stid iskrilo joj je u očima. "Sramota me je, Gospodine, što sam se ponela tako neodgovarajuće. Trebalo je da sama potražim svoju odeću."
<BR>&nbsp;&nbsp;&nbsp;&nbsp;&nbsp;"Nije važno", odgovori Gendibal. "Znaš, Novi, veoma dobro napreduješ u svom izgovoru. Veoma brzo savlađuješ jezik učenjaka."
<BR>&nbsp;&nbsp;&nbsp;&nbsp;&nbsp;Novi se iznenada nasmeši. Zubi su joj bili blago nepravilni, ali to, pomisli Gendibal, nimalo ne zasmeta da joj se, na ovu pohvalu, lice ozari i postane gotovo ljupko. A onda samom sebi reče kako je upravo to razlog što je, kada god je za to bilo prilike, nastojao da je pohvali.
<BR>&nbsp;&nbsp;&nbsp;&nbsp;&nbsp;"Dumljani me baš neće ceniti kada se budem vratila kući", primeti ona. "Reći će da ja - da ja to seckam reči na rezance. Tako kažu za sve one koji govore - neobično. I ne vole ih, baš."
<BR>&nbsp;&nbsp;&nbsp;&nbsp;&nbsp;"Sumnjam, Novi, da ćeš se vratiti Dumljanima", reče Gendibal. "Siguran sam da će, kada se sve ovo završi, za tebe i dalje biti mesta u kompleksu... to jest, medu učenjacima."
<BR>&nbsp;&nbsp;&nbsp;&nbsp;&nbsp;"Veoma bih to volela, Gospodine."
<BR>&nbsp;&nbsp;&nbsp;&nbsp;&nbsp;"Smatram da ti neće smetati da me zoveš 'Govorniče Gendibale', ili samo... Ipak, vidim da hoće", dodade on odmah, uočivši u njenim očima pogled užasnutog protivljenja. "Pa, dobro."
<BR>&nbsp;&nbsp;&nbsp;&nbsp;&nbsp;"To ne bi bilo u redu, Gospodine... Ipak, smem li vas pitati kada će se sve ovo završiti?"
<BR>&nbsp;&nbsp;&nbsp;&nbsp;&nbsp;Gendibal zavrte glavom. "Ni sam to ne znam. Za sada, najvažnije je da stignemo, što brže mogu, na jedno sasvim odredeno mesto. Ovaj brod, koji je jako dobar u vrsti kojoj pripada, ipak je spor, i ono 'što brze mogu' nije i dovoljno brzo. Vidiš (on mahnu rukom prema kartama i računaru), "moram izračunati putanje kojima ćemo se kretati preko svemirskih prostranstava ali, niti je ovaj računar neogčaničen u svojim mogućnostima, niti sam ja naročito vešt u takvim poslovima."
<BR>&nbsp;&nbsp;&nbsp;&nbsp;&nbsp;"Da li morate biti tamo što brže možete zbog neke opasnosti, Gospodine?"
<BR>&nbsp;&nbsp;&nbsp;&nbsp;&nbsp;"A šta te to, Novi, navodi na pomisao da postoji neka opasnost?"
<BR>&nbsp;&nbsp;&nbsp;&nbsp;&nbsp;"Zato što vas, ponekad, kad mislim da me ne vidite, posmatram i vaše mi lice izgleda... ne znam pravu reč. Ne plašiš se - mislim, niste uplašeni - niti u iščekivanju nečeg rđavog."
<BR>&nbsp;&nbsp;&nbsp;&nbsp;&nbsp;"Ispunjen zebnjom", promrmlja Gendibal.
<BR>&nbsp;&nbsp;&nbsp;&nbsp;&nbsp;"Izgledate... zabrinuti. Je li to prava reč?"
<BR>&nbsp;&nbsp;&nbsp;&nbsp;&nbsp;"Zavisi. Šta misliš time - zabrinut, Novi?"
<BR>&nbsp;&nbsp;&nbsp;&nbsp;&nbsp;"Ja misliš da izgledate kao da samom sebi govorite: 'Šta bi trebalo da bude moj sledeći potez u ovoj velikoj nevolji?'"
<BR>&nbsp;&nbsp;&nbsp;&nbsp;&nbsp;Gendibal je zapanjeno pogleda. "To odista znači 'zabrinut'; ali, Novi, zar zaista to vidiš na mom licu? Tamo u Kući Naučnika veoma brižljivo nastojim da se ništa ne očituje na mom licu; ali mislio sam da ovde, sam u svemiru - to jest, s tobom - mogu sebi dozvoliti da se opustim i da, tako da kažem, ostanem u potkošulji... Izvini. To te je očigledno uznemirilo. U stvari, želim da kažem da, ukoliko si doista do te mere osetljiva, moram biti znatno pažljiviji. Povremeno, očigledno, moram sebe stalno podsećati da čak i osobe koje ne raspolažu mentalnim sposobnostima mogu biti u stanju da uđu u srž stvari."
<BR>&nbsp;&nbsp;&nbsp;&nbsp;&nbsp;Novi ga je gledala praznim pogledom. "Ne razumem vas, gospodine."
<BR>&nbsp;&nbsp;&nbsp;&nbsp;&nbsp;"To ja, Novi, razgovaram sam sa sobom. Ništa ne brini... Gle, ponovo ta reč."
<BR>&nbsp;&nbsp;&nbsp;&nbsp;&nbsp;"Ali, ima li opasnosti?"
<BR>&nbsp;&nbsp;&nbsp;&nbsp;&nbsp;"U tome i jeste problem, Novi. Ne znam na šta ću naići kada stignemo na Sejšel - to je mesto na koje smo se uputili. Mogu se odjednon naći u velikim teškoćama."
<BR>&nbsp;&nbsp;&nbsp;&nbsp;&nbsp;"Zar to ne znači opasnost?"
<BR>&nbsp;&nbsp;&nbsp;&nbsp;&nbsp;"Ne. Zato što ću biti u stanju da se uhvatim ukoštac sa svim onim što me bude tamo čekalo."
<BR>&nbsp;&nbsp;&nbsp;&nbsp;&nbsp;"Kako možete biti sigurni u to?"
<BR>&nbsp;&nbsp;&nbsp;&nbsp;&nbsp;"Zato što sam... naučnik. I to najbolji od svih. Ne postoji ništa u ovoj Galaksiji s čime ne bih bio u stanju da se uhvatim ukoštac."
<BR>&nbsp;&nbsp;&nbsp;&nbsp;&nbsp;"Gospodine", nešto kao odsev bola pređe Novinim licem, "ne želim da budem uvredljiva - mislim, da vas vređam - ni da vas ljutim. Videla sam vas pred onim rmpalijom Rufirantom - i tada ste bili u opasnosti, a on je samo dumski zemljodelac. A sada ne znam šta vas tamo očekuje - a ni vi to ne znate."
<BR>&nbsp;&nbsp;&nbsp;&nbsp;&nbsp;U Gendibalu se iznenada pobudi sažaljenje. "Da li se bojiš, Novi?"
<BR>&nbsp;&nbsp;&nbsp;&nbsp;&nbsp;"Ne strahujem za sebe, Gospodine. Strašim se... strahujem zbog vas."
<BR>&nbsp;&nbsp;&nbsp;&nbsp;&nbsp;"Lepo rečeno" promrmlja za sebe Gendibal. "Korektan izgovor."
<BR>&nbsp;&nbsp;&nbsp;&nbsp;&nbsp;Za trenutak, on se duboko zamisli. Potom podiže pogled, uze Novine prilično grube šake u svoje i reče: "Novi, ne želim da se ičega plašiš. Dopusti da ti objasnim. Poznato ti je kako možeš prepoznati, po samom izgledu mog lica, da postoji - ili da bi se mogla javiti - neka opasnost - baš kao da si u stanju da čitaš moje misli?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Ja mogu da čitam misli neuporedivo bolje od tebe. To je ono što svi učenjaci umeju - a ja sam veoma dobar učenjak."
<BR>&nbsp;&nbsp;&nbsp;&nbsp;&nbsp;Novine se oči širom otvoriše i ona lagano izvuče svoju šaku iz njegove. Činilo se da gotovo ne diše. "Možete da čitate moje misli?"
<BR>&nbsp;&nbsp;&nbsp;&nbsp;&nbsp;Gendibal žurno podiže prst. "Ne čitam tvoje misli, Novi. Ne čitam tvoje misli - izuzev kad moram. Ne čitam tvoje misli."
<BR>&nbsp;&nbsp;&nbsp;&nbsp;&nbsp;(Bilo mu je jasno da je, praktično govoreći, obmanjuje. Bilo mu je nemoguće da bude sa Surom Novi a da ne oseti bar opšti vibrato nekih njenih misli. Jedva da bi, da bi to bio u stanju, čoveku uopšte bilo potrebno da vlada sposobnostima pripadnika Druge zadužbine. Gendibal oseti da je na samoj ivici da pocrveni. Čak i ako je poticao od jedne Dumljanke, takav je stav bio laskav. Pa ipak, trebalo je da je smiri... makar iz obzira čiste čovečnosti.)
<BR>&nbsp;&nbsp;&nbsp;&nbsp;&nbsp;"Mogu, takođe, navesti ljude da promene svoje mišljenje", nastavi on. "Mogu im, čak, pričiniti bol. Mogu..."
<BR>&nbsp;&nbsp;&nbsp;&nbsp;&nbsp;Ali, Novi zavrte glavom. "Kako to možete da postignete, Gospodine? Rufirant..."
<BR>&nbsp;&nbsp;&nbsp;&nbsp;&nbsp;"Zaboravi Rufiranta", prekinu je on gotovo osorno. "Mogao sam ga u svakom trenutku zaustaviti. Mogao sam ga baciti na tle a da ga ni ne dotaknem. Mogao sam sve Dumljane..." On se naglo zaustavi, osetivši se nelagodno zbog vlastitog razmetanja, nastojanja da opseni tu malu provincijalku. Ali ona je i dalje vrtela glavom.
<BR>&nbsp;&nbsp;&nbsp;&nbsp;&nbsp;"Gospodine", reče ona, "vi samo pokušavate da učinite da se ja ne plašim, ali ja se plašim samo za vas, i zato ne treba da se trudite. Ja znam da ste vi veliki učenjak i da možete da naredite ovom brodu da leti kroz svemir čak i tamo gde se svako - mislim, gde bi se svako - drugi izgubio. A koristite i aparate koje ja ne razumem - i koje nijedan od dumskog naroda ne bi razumeo. Ali ne treba da mi govorite o tim moćima uma, jer je to sigurno nemoguće, pošto sve to što ste rekli da ste mogli učiniti Rufirantu vi niste učinili, iako ste bili u opasnosti."
<BR>&nbsp;&nbsp;&nbsp;&nbsp;&nbsp;Gendibal stisnu usne. Neka ostane na tome, pomisli on. Ukoliko već tvrdi da ne strahuje za sebe samu, neka sve ostane na ovome. Pa ipak, nije želeo da ona o njemu misli kao o slabiću i hvalisavcu. Jednostavno, nije to mogao dopustiti.
<BR>&nbsp;&nbsp;&nbsp;&nbsp;&nbsp;"Razlog tome štu nisam ništa učinio Rufirantu", reče on, "jeste da nisam želeo da mu išta učinim. Mi učenjaci ni u jednom trenutku ne smemo učiniti ništa nažao nekom od Dumljana. Mi smo samo gosti na vašem svetu. Da li me shvataš?"
<BR>&nbsp;&nbsp;&nbsp;&nbsp;&nbsp;"Vi ste naši gospodari. To je ono što mi uvek sebi govorimo."
<BR>&nbsp;&nbsp;&nbsp;&nbsp;&nbsp;Za trenutak Gendibal ostade pometen. "A kako se, onda, dogodilo da me je taj Rufirant napao?"
<BR>&nbsp;&nbsp;&nbsp;&nbsp;&nbsp;"Ne znam", odgovori ona jednostavno. "Ne verujem ni da on zna. Mora biti da mu je mozak odlutao... uf, da mu je bio pao mrak na oči."
<BR>&nbsp;&nbsp;&nbsp;&nbsp;&nbsp;Gendibal zagrokta. "U svakom slučaju, nastojimo da ne nanesemo nikakvo zlo Dumljanima. Da sam bio prinuđen da ga zaustavim na taj način što bih ga povredio - drugi bi mi učenjaci to zamerili i možda bih, čak izgubio svoj položaj. Ali da bih sprečio da me on ozbiljno povredi, morao sam ipak da bar malo delujem na njegov um - najmanje moguće."
<BR>&nbsp;&nbsp;&nbsp;&nbsp;&nbsp;Novi pognu glavu. "Onda, znači, nije bilo nikakve potrebe da vam ja, kao budala, pojurim u pomoć."
<BR>&nbsp;&nbsp;&nbsp;&nbsp;&nbsp;"Postupila si na najbolji mogući način", reče Gendibal. "Upravo pomenuh da bih učinio veoma lošu stvar da sam ga povredio. Zahvaljujući tebi, to nije bilo neophodno. Ti si ga zaustavila i to je bilo najbolje rešenje. Zahvalan sam ti zbog toga."
<BR>&nbsp;&nbsp;&nbsp;&nbsp;&nbsp;Ona se ponovo nasmeši - blaženo. "Shvatam, onda, zbog čega ste bili tako dobri prema meni."
<BR>&nbsp;&nbsp;&nbsp;&nbsp;&nbsp;"Razume se, bio sam ti zahvalan", odvrati Gendibal pomalo usplahireno, "ali najvažnije je da shvatiš da nema nikakve opasnosti. U stanju sam da se uhvatim ukoštac sa čitavom vojskom običnih ljudi. Svaki učenjak to može - a naročito najistaknutiji među njima - a već sam ti rekao da sam najveći među svima njima. Ne postoji nijedno biće u Galaksiji koje bi mi se moglo suprotstaviti."
<BR>&nbsp;&nbsp;&nbsp;&nbsp;&nbsp;"Ukoliko vi to kažete, Gospodine, sigurna sam da je zaista tako."
<BR>&nbsp;&nbsp;&nbsp;&nbsp;&nbsp;"Kažem. Dakle, da li još strahuješ za mene?"
<BR>&nbsp;&nbsp;&nbsp;&nbsp;&nbsp;"Ne, Gospodine, izuzev... Gospodine, da li samo naši učenjaci mogu čitati misli, i... Da li postoje neki drugi učenjaci, na nekim drugim mestima, koji vam se mogu suprotstaviti?"
<BR>&nbsp;&nbsp;&nbsp;&nbsp;&nbsp;Za trenutak, Gendibal ostade zabezeknut. Ova je žena imala naprosto zapanjujuću sposobnost da prodre u samu srž stvari.
<BR>&nbsp;&nbsp;&nbsp;&nbsp;&nbsp;Bilo je neophodno da joj ne kaže istinu. Stoga, on samo reče: "Ne postoje."
<BR>&nbsp;&nbsp;&nbsp;&nbsp;&nbsp;"Ali postoji toliko zvezda na nebu. Jednom sam pokušala da ih izbrojim i nisam uspela. A ako ima toliko svetova s ljudima koliko ima i zvezda, zar ne bi neki od njih mogli biti učenjaci? Mislim, pored učenjaka na našem sopstvenom svetu?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"A šta ako ih ima?"
<BR>&nbsp;&nbsp;&nbsp;&nbsp;&nbsp;"Onda, oni nisu toliko moćni koliko sam to ja."
<BR>&nbsp;&nbsp;&nbsp;&nbsp;&nbsp;"A šta ako iznenada skoče na vas, pre nego što ih postanete svesni?"
<BR>&nbsp;&nbsp;&nbsp;&nbsp;&nbsp;"To je nemoguće. Ukoliko bi se bilo koji strani učenjak približio, ja bih to smesta znao. Znao bih to mnogo ranije no što bi on bio u stanju da mi nanese neko zlo."
<BR>&nbsp;&nbsp;&nbsp;&nbsp;&nbsp;"Mogli biste da pobegnete?"
<BR>&nbsp;&nbsp;&nbsp;&nbsp;&nbsp;"Ne bih morao da bežim. Ali", dodade on predupredivši njeno sledeće pitanje, "čak i ukoliko bih morao, mogao bih vrlo brzo pribaviti sebi novi brod - bolji od bilo kog drugog u Galaksiji. Ni u kom slučaju im ne bi pošlo za rukom da me uhvate."
<BR>&nbsp;&nbsp;&nbsp;&nbsp;&nbsp;"Ali zar ne bi mogli da promene vaše misli i da vas prinude da ostanete?"
<BR>&nbsp;&nbsp;&nbsp;&nbsp;&nbsp;"Ne bi."
<BR>&nbsp;&nbsp;&nbsp;&nbsp;&nbsp;"Njih može biti mnogo. A vi ste sami."
<BR>&nbsp;&nbsp;&nbsp;&nbsp;&nbsp;"Čim bi se pojavili, ja bih znao da su tu mnogo ranije no što bi oni to mogli i zamisliti, i sklonio bih se. Čitav naš svet učenjaka bi se potom okrenuo protiv njih i oni tome ne bi mogli odoleti. Budući da im je to jasno, ne bi se usudili da išta pokušaju protiv mene. U stvari, oni ne bi nimalo voleli da uopšte saznam za njih - ali bih ja ipak saznao."
<BR>&nbsp;&nbsp;&nbsp;&nbsp;&nbsp;"Zato što ste toliko bolji od njih?" upita Novi, dok joj je lice sjalo ponosom u kome je, ipak, postojao i prisenak sumnje.
<BR>&nbsp;&nbsp;&nbsp;&nbsp;&nbsp;Gendibal nije mogao da odoli. Njena urođena inteligencija, njeno hitro razumevanje bili su takvi da je, upravo, bilo pravo zadovoljstvo biti s njom. Ono slatkorečivo čudovište, Govornik Delora Delarmi, učinila mu je neverovatnu uslugu kada je izmanevrisala da ova domorotkinja pođe s njim.
<BR>&nbsp;&nbsp;&nbsp;&nbsp;&nbsp;"Ne Novi", odgovori on, "ne stoga što sam bolji od njih - mada jesam. Razlog je to što si ti sa mnom."
<BR>&nbsp;&nbsp;&nbsp;&nbsp;&nbsp;"Ja?"
<BR>&nbsp;&nbsp;&nbsp;&nbsp;&nbsp;"Baš tako, Novi. Da li si to naslućivala?"
<BR>&nbsp;&nbsp;&nbsp;&nbsp;&nbsp;"Ne, Gospodine", odgovori ona začuđeno. "Šta bih ja tu mogla da učinim?"
<BR>&nbsp;&nbsp;&nbsp;&nbsp;&nbsp;"U pitanju je tvoj um." On naglo podiže ruke. "Ne čitam tvoje misli. Ja samo vidim obrise tvog uma - a to su savršeno nepomućeni obrisi, zapravo neverovatno pitomi obrisi."
<BR>&nbsp;&nbsp;&nbsp;&nbsp;&nbsp;Ona dodirnu šakom čelo. "Je li to, Gospodine, zato što sam neuka? Zato što sam toliko luckasta?"
<BR>&nbsp;&nbsp;&nbsp;&nbsp;&nbsp;"Ne, draga." Nije čak ni zapazio način na koji joj se obratio. "To je zato što si iskrena i što ne nosiš u sebi nikakvu prepredenost; zato što si istinoljubiva i spremna da kažeš sve što misliš; zato što imaš dobro srce, i... druge stvari. Ukoliko bi neki tuđi učenjaci pokušali da dotaknu naše umove - tvoj i moj - njihov bi se pokušaj smesta očitovao na tvom nepomućenom umu. Uočio bih to odmah, čak i pre nego kada bi pokušali da dotaknu moj vlastiti um - i imao bih, tako, dovoljno vremena da izvedem protivudar; to jest, da ih odbijem."
<BR>&nbsp;&nbsp;&nbsp;&nbsp;&nbsp;Nakon toga, nekoliko dugih trenutaka vladala je potpuna tišina. Gendibal shvati da ono što je video u Novinim očima nije bila samo sreća, već i likovanje i ponos. Ona upita blago: "I zbog toga ste me poveli sa sobom?"
<BR>&nbsp;&nbsp;&nbsp;&nbsp;&nbsp;Gendibal klimnu. "Bio je to veoma važan razlog. Tako je."
<BR>&nbsp;&nbsp;&nbsp;&nbsp;&nbsp;Njen glas pretvori se gotovo u šapat. "Gaspodine, kako bih mogla biti od najveće pomoći?"
<BR>&nbsp;&nbsp;&nbsp;&nbsp;&nbsp;"Ostani mirna", reče on. "Nemoj se plašiti. Samo... samo budi onakva kakva jesi."
<BR>&nbsp;&nbsp;&nbsp;&nbsp;&nbsp;"Biću onakva kakva sam", odgovori ona. "I postaviću se između vas i opasnosti, kao što sam učinila i u slučaju Rufiranta" .
<BR>&nbsp;&nbsp;&nbsp;&nbsp;&nbsp;Ona potom iziđe iz sobe. Gendibal osta nepokretan, dugo zagledan u vrata iza kojih je nestala.
<BR>&nbsp;&nbsp;&nbsp;&nbsp;&nbsp;Zbilja je bilo čudno koliko se toga krilo u njoj. Kako je tako jednostavno biće moglo u sebi nositi toliko bogatstvo? Ispod glatke površine njenog uma skrivali su se, u ogromnoj meri, inteligencija, razumevanje stvari, i hrabrost. Šta je, uopšte, više mogao očekivati - od bilo koga?
<BR>&nbsp;&nbsp;&nbsp;&nbsp;&nbsp;I odjednom mu se prikaza slika Sure Novi - koja nije bila Govornik, čak ni pripadnik Druge zadužbine, čak ni obrazovana - kako dostojanstveno stoji kraj njega, igrajući najvažniju sporednu ulogu u drami koja se približavala.
<BR>&nbsp;&nbsp;&nbsp;&nbsp;&nbsp;Ipak, nije bio u stanju da dovoljno jasno sagleda pojedinosti. Nije bio u stanju da tačno sagleda prirodu onoga što mu je stajalo pred očima.
<BR>
<BR>&nbsp;&nbsp;&nbsp;&nbsp;&nbsp;59.
<BR>&nbsp;&nbsp;&nbsp;&nbsp;&nbsp;"Još jedan skok", promrmlja Treviz, "i tu smo."
<BR>&nbsp;&nbsp;&nbsp;&nbsp;&nbsp;"Gea?" upita Pelorat, naginjući se preko Trevizovog ramena da vidi ekran.
<BR>&nbsp;&nbsp;&nbsp;&nbsp;&nbsp;"Geino sunce", odgovori Treviz. "Ako nemate ništa protiv, nazvaćemo ga Gea-S, da bismo izbegli zbrku. I galaktografi ponekad tome pribegavaju."
<BR>&nbsp;&nbsp;&nbsp;&nbsp;&nbsp;"A gde je onda sama Gea? To jest, da je nazovemo Gea-P - označavši tako planetu?"
<BR>&nbsp;&nbsp;&nbsp;&nbsp;&nbsp;"Dovoljno će biti da je zovemo Gea. Ipak još nismo u stanju da vidimo samu planetu. Njih nije tako lako uočiti kao zvezde, a još smo jedno stotinak mikroparseka udaljeni od Gee-S. Primećujete i sami da je i dalje vidimo samo kao zvezdu, iako veoma blistavu. Još joj nismo dovoljno blizu da bismo je videli kao disk... I, Janove, piljite u nju tako neoprezno: sjaj joj je već dovoljno jak i mogao bi vam oštetiti mrežnjaču. Čim okončam posmatranja, navući ću filtere. A onda piljite u nju do mile volje."
<BR>&nbsp;&nbsp;&nbsp;&nbsp;&nbsp;"Možete li, Golane, tih stotinu mikroparseka preračunati u neke brojke koje bi čak i jedan mitolog mogao razumeti?"
<BR>&nbsp;&nbsp;&nbsp;&nbsp;&nbsp;"Tri milijarde kilometara; otprilike dvadeset puta veće rastojanje nego između Terminusa i našeg sunca. Je li vam sada jasnije?"
<BR>&nbsp;&nbsp;&nbsp;&nbsp;&nbsp;"Neuporedivo. Zar joj ne možemo prići bliže?"
<BR>&nbsp;&nbsp;&nbsp;&nbsp;&nbsp;"Ne!" Treviz ga iznenadeno pogleda. "Bar, ne odmah. Posle svega što smo čuli o Gei, zbog čega bismo tek tako srljali? Jedna je stvar imati petlju; ali sasvim druga biti lud. Najpre da je dobro osmnotrimo."
<BR>&nbsp;&nbsp;&nbsp;&nbsp;&nbsp;"Ali, Golane, šta da osmotrimo? Rekoste maločas da još ne možemo da vidimo Geu?"
<BR>&nbsp;&nbsp;&nbsp;&nbsp;&nbsp;"Ne golim okom, to ne. Ali raspolažemo brodskim durbinima i izvanrednim računarom za brzu analizu podataka. Za početak, mogli bismo proučiti Geu-S, a možda obaviti i neka druga osmatranja... Opustite se, Janove. On spusti šaku na Janovljevo rame i gotovo ga rođački potapša.
<BR>&nbsp;&nbsp;&nbsp;&nbsp;&nbsp;Posle kraće stanke Treviz ponovo progovori: "Gea-S je usamljena zvezda; čak i ako ima pratioca on je znatno udaljeniji od nje no što smo to mi u ovom trenutku, i u najboljem slučaju, reč je o crvenem patuljku - što znači da se ne moramo na njega obazirati. Gea-S je zvezda kategorije G4, što znači da je nesumnjivo moguće da oko nje kruži neka nastanjena planeta; znači, sve se uklapa. Da je u pitanju zvezda A ili M kategorije, morali bismo se smesta okrenuti i što pre se izgubiti odavde.
<BR>&nbsp;&nbsp;&nbsp;&nbsp;&nbsp;"Ja sam možda samo mitolog", primeti Pelorat, "ali, zar nismo još sa Sejšela mogli ustanoviti kojoj spektralnoj klasi pripada Gea-S?"
<BR>&nbsp;&nbsp;&nbsp;&nbsp;&nbsp;"Mogli smo i jesmo, Janove, ali nikada ne smeta ako se stvari još jednom provere izbliza. Gea-S ima svoj planetarni sistem, što nije nimalo iznenađujuće. Na vidiku su dva gasovita džina i jedan od njih je baš zgodan i odista ogroman - ukoliko se računar na ovolikoj razdaljini nije prevario u svojoj proceni. Lako je moguće da se s druge strane zvezde nalazi još neki, koji je o ovom času veoma teško otkriti budući da se, sticajem okolnosti, nalazimo gotovo u samoj planetarnoj ravni. Takođe, ne mogu još da ustanovim stanje stvari u području bližem zvezdi, što takođe ne predstavlja nikakvo iznenađenje."
<BR>&nbsp;&nbsp;&nbsp;&nbsp;&nbsp;"Je li baš tako rđavo?"
<BR>&nbsp;&nbsp;&nbsp;&nbsp;&nbsp;"Ne, zapravo nije. To smo mogli i očekivati. Nastanjive planete obično se sastoje od stena i metala; znatno su manje od gasovitih džinova i, istovremeno, moraju biti osetno bliže zvezdi kako bi primale dovoljno toplote; u svakom slučaju, iz oba ova razloga mnogo ih je teže ugledati odavde. To znači da ćemo se morati mnogo više približiti Gei-S - na četiri mikroparseka - da bismo mogli istražiti čitavo područje."
<BR>&nbsp;&nbsp;&nbsp;&nbsp;&nbsp;"Spreman sam."
<BR>&nbsp;&nbsp;&nbsp;&nbsp;&nbsp;"Ja još nisam. Krenućemo u skok sutra."
<BR>&nbsp;&nbsp;&nbsp;&nbsp;&nbsp;"Zbog čega tek sutra?"
<BR>&nbsp;&nbsp;&nbsp;&nbsp;&nbsp;"A zašto da ne? Dajmo im jedan dan: da dođu ovamo i pokupe nas - ili dajmo isto toliko nama samima; da klisnemo odavde ukoliko ih vidimo kako dolaze - a ne dopadne nam se ono što vidimo."
<BR>
<BR>&nbsp;&nbsp;&nbsp;&nbsp;&nbsp;60.
<BR>&nbsp;&nbsp;&nbsp;&nbsp;&nbsp;Stvari su poprimile spor i tegoban tok. Tokom preostalog dela dana Treviz je smrknuto obavljao proračune za više različitih pristupa i nastojao da između njih odabere pravi. Budući da su mu nedostajali provereni podaci mogao se osloniti samo na svoju intuiciju - koja mu, na nesreću, ovog puta baš ništa nije govorila. Nedostajao mu je onaj osećaj 'izvesnosti' na koji se toliko puta u prošlosti oslanjao.
<BR>&nbsp;&nbsp;&nbsp;&nbsp;&nbsp;On se konačno odluči za pravac skoka koji ih dovede do tačke daleko izvan planetarne ravni.
<BR>&nbsp;&nbsp;&nbsp;&nbsp;&nbsp;"Ovo će nam omogućiti bolji pogled na područje kao celinu", objasni on Peloratu, "budući da ćemo biti u prilici da sagledamo planete na njihovim orbitama i da tačno procenimo njihovu prividnu udaljenost od sunca. A oni - ma ko bili - možda neće baš tako pažljivo nadzirati područja izvan planetarne ravni... Bar se nadam."
<BR>&nbsp;&nbsp;&nbsp;&nbsp;&nbsp;Nalazili su se sada udaljeni od Gee-S koliko i najbliži i najveći od gasovitih džinova - a bili su još udaljeni gotovo pola milijarde kilometara od njega. Da bi i Pelorat mogao uživati u prizoru, Treviz ga do maksimuma uveća na ekranu. Bio je to doista impresivan prizor, bez obzira na to što su tri proređena i uska prstena bila isključena.
<BR>&nbsp;&nbsp;&nbsp;&nbsp;&nbsp;"Ima zanimljivu svitu pratilaca", primeti Treviz, "ali s obzirom na ovoliku udaljenost od Gee-S jasno je da nijedan od njih nije nastanjiv. Poznato nam je, takođe, da ni na jedan od njih nisu stupila ljudska bića da bi na njima i ostala - ispod, recimo, kakvog staklenog zvona ili pod nekim drugim veštačkim uslovima."
<BR>&nbsp;&nbsp;&nbsp;&nbsp;&nbsp;"Kako možete biti toliko sigurni u to?"
<BR>&nbsp;&nbsp;&nbsp;&nbsp;&nbsp;"Ne čuju se nikakvi radio-šumovi, sa karakteristikama koje bi ukazivale da ih proizvode inteligentna bića. Razume se", dodade on, obrazlažući dalje svoju tvrdnju, "moguće je zamisliti da, po cenu ogromnih napora, bude izgrađen zaštitni zid koji bi ometao radio-signale; s druge strane, i sam gasoviti džin proizvodi radio-šumove koji mogu prikriti ono za čim tragamo. Uprkos tome, budući da su naši receptori radio-signala veoma osetljivi - a i kako je naš računar po svemu izvanredan - nema nikakve sumnje da bismo ih otkrili. Stoga sam spreman da tvrdim da su izgledi da se ljudska stvorenja nalaze na tim satelitima beskrajno mali."
<BR>&nbsp;&nbsp;&nbsp;&nbsp;&nbsp;"Da li to znači da Gea ne postoji?"
<BR>&nbsp;&nbsp;&nbsp;&nbsp;&nbsp;"Ne... Ali to znači da Gea, ukoliko postoji, nije smatrala potrebnim da naseli i satelite gasovitog džina. Možda ne raspolaže mogućnostima da to učini... ili je, jednostavno, nezainteresovana."
<BR>&nbsp;&nbsp;&nbsp;&nbsp;&nbsp;"Pa, šta mislite, postoji li Gea?"
<BR>&nbsp;&nbsp;&nbsp;&nbsp;&nbsp;"Strpljenja, Janove, strpljenja."
<BR>&nbsp;&nbsp;&nbsp;&nbsp;&nbsp;Treviz nastavi da proučava nebo očigledno naoružan beskrajnom količinom strpljenja. Zagledavši se za trenutak u jednu tačku, on nastavi: "Istinu da vam kažem, činjenica da nas još niko nije zaskočio u izvesnom je smislu obeshrabrujuća. Čini mi se, naime, sasvim izvesnim da bi se, kad bi samo raspolagali moćima koje im se pripisuju dosad već javili da nam daju na znanje da su svesni našeg prisustva."
<BR>&nbsp;&nbsp;&nbsp;&nbsp;&nbsp;"Ne bi bilo potpuno nezamislivo, rekao bih", primeti Pelorat, "da se na kraju ispostavi da je čitava stvar predstavljala puku izmišljotinu."
<BR>&nbsp;&nbsp;&nbsp;&nbsp;&nbsp;"Nazovite to mitom, Janove", odvrati Treviz iscerivši se, "i istog časa naći ćete se u svom sokaku. Pa ipak, postoji jedna planeta koja kruži ekosferom, što znači da bi mogla biti pogodna za život. Želeo bih da je osmatram bar jedan dan."
<BR>&nbsp;&nbsp;&nbsp;&nbsp;&nbsp;"Zbog čega?"
<BR>&nbsp;&nbsp;&nbsp;&nbsp;&nbsp;"Pre svega, da se uverim da li je pogodna za život."
<BR>&nbsp;&nbsp;&nbsp;&nbsp;&nbsp;"Ali, Golane, upravo rekoste da se kreće ekosferom."
<BR>&nbsp;&nbsp;&nbsp;&nbsp;&nbsp;"Tako je, to je tačno - bar u ovom trenutku. Međutim, možda joj je orbita izrazito ekscentrična - što znači da bi se u nekom trenutku mogla naći na samo jedan mikroparsek udaljenosti od zvezde, ili se od nje udaljiti čitavih petnaest mikroparseka, ili čak, i jedno i drugo. Moramo da ustanovimo i pomoću njene orbitalne brzine izračunamo udaljenost planete od Gee-S - što će nam omogućiti da utvrdimo njenu putanju."
<BR>
<BR>&nbsp;&nbsp;&nbsp;&nbsp;&nbsp;61.
<BR>&nbsp;&nbsp;&nbsp;&nbsp;&nbsp;Prođe i taj dan.
<BR>&nbsp;&nbsp;&nbsp;&nbsp;&nbsp;"Orbita joj je gotovo kružna", konačno zaključi Treviz, "što znači da imamo znatno opravdanije razloge da zaključimo da je nastanjiva. Pa ipak, još se niko nije pojavio da nas dočeka. Moraćemo joj se još malo približiti."
<BR>&nbsp;&nbsp;&nbsp;&nbsp;&nbsp;"Zbog čega je potrebno toliko vremena da bi se pripremio skok?" upita Pelorat. "Rekoste da je u pitanju sasvim mali skok."
<BR>&nbsp;&nbsp;&nbsp;&nbsp;&nbsp;"Poslušajte stručnjaka. Malim skokovima uvek je teže upravljati nego velikim. Da li je lakše uzeti u ruku kamen ili zrnce peska? Pored toga, Gea nam je vrlo blizu a svemir je oštro zakrivljen. To čak i računaru otežava izračunavanje. Čak bi i jedan mitolog trebalo da bude u stanju da to shvati.
<BR>&nbsp;&nbsp;&nbsp;&nbsp;&nbsp;Pelorat nešto progunđa.
<BR>&nbsp;&nbsp;&nbsp;&nbsp;&nbsp;"Sada možete videti planetu i golim okom", reče Treviz. "Eno je tamo. Vidite li je? Period njene rotacije iznosi otprilike dvadeset dva Standardna Galaktička časa a nagib prema osovini joj je dvanaest stepeni. Predstavlja, dakle, udžbenički primer naseljive planete; nema nikakve sumnje da na njoj ima života."
<BR>&nbsp;&nbsp;&nbsp;&nbsp;&nbsp;"Na osnovu čega to zaključujete?"
<BR>&nbsp;&nbsp;&nbsp;&nbsp;&nbsp;"Postoji prilična količina slobodnog kiseonika u njenoj atmosferi. Bilo bi to nemoguće bez odgovarajuće vegetacije."
<BR>&nbsp;&nbsp;&nbsp;&nbsp;&nbsp;"A šta je s inteligentnim bićima?"
<BR>&nbsp;&nbsp;&nbsp;&nbsp;&nbsp;"Zavisi od toga šta će nam reći emisije njenih radiotalasa. Razume se, pretpostavljam da mogu postojati inteligentna bića koja su digla ruke od tehnološkog razvitka, mada je to krajnje neverovatno."
<BR>&nbsp;&nbsp;&nbsp;&nbsp;&nbsp;"Ipak, bilo je takvih slučajeva", primeti Pelorat.
<BR>&nbsp;&nbsp;&nbsp;&nbsp;&nbsp;"Verujem vam na reč. Uostalom, to spada u vašu struku. Međutim, malo je verovatno da bi pastoralni preostaci jedne civilizacije mogli držati na odstojanju čak i jednog Mazgova."
<BR>&nbsp;&nbsp;&nbsp;&nbsp;&nbsp;"Ima li planeta svog stalnog pratioca?" upita odjednom Pelorat.
<BR>&nbsp;&nbsp;&nbsp;&nbsp;&nbsp;"Ima", odgovori Treviz nehajno.
<BR>&nbsp;&nbsp;&nbsp;&nbsp;&nbsp;"Koliko je velik?" Peloratov glas odjednom postade prigušen.
<BR>&nbsp;&nbsp;&nbsp;&nbsp;&nbsp;"Nisam sasvim siguran. Možda jedno stotinu kilometara u prečniku."
<BR>&nbsp;&nbsp;&nbsp;&nbsp;&nbsp;"Blago meni", reče Pelorat zamišljeno. "Voleo bih da mi na raspolaganju stoji vrednija zbirka psovki, dragi druže... Postojali su dosad bar neki, ma koliko maleni izgledi..."
<BR>&nbsp;&nbsp;&nbsp;&nbsp;&nbsp;"Mislite, da ima džinovski satelit planeta bi mogla biti sama Zemlja?"
<BR>&nbsp;&nbsp;&nbsp;&nbsp;&nbsp;"Da.. Ali očigledno je da nije."
<BR>&nbsp;&nbsp;&nbsp;&nbsp;&nbsp;"Pa, ukoliko je Kompor govorio istinu, Zemlju ne bi trebalo ni tražiti u ovom delu Galaksije. Trebalo bi da bude negde u Siriusovom sektoru... Zaista, Janove, veoma mi je žao."
<BR>&nbsp;&nbsp;&nbsp;&nbsp;&nbsp;"Ah, nije važno."
<BR>&nbsp;&nbsp;&nbsp;&nbsp;&nbsp;"Čujte, počekaćemo još malo, a onda rizikovati još jedan mali skok. Ukoliko se ne ukažu nikakvi znaci prisutnosti inteligentnih bića, biće sasvim bezbedno sleteti - izuzev, zar ne? - što nećemo imati nikakvog razloga da sletimo!"
<BR>
<BR>&nbsp;&nbsp;&nbsp;&nbsp;&nbsp;62.
<BR>&nbsp;&nbsp;&nbsp;&nbsp;&nbsp;Posle sledećeg skoka Treviz reče glasom u kome se jasno očitavalo uzbuđenje. "Tu smo, Janove. Pred nama je nesumnjivo Gea. Sada bar znamo da na njoj postoji tehnološka civilizacija."
<BR>&nbsp;&nbsp;&nbsp;&nbsp;&nbsp;"Kažete li to na osnovu radio-talasa?"
<BR>&nbsp;&nbsp;&nbsp;&nbsp;&nbsp;"Postoji znatno bolji dokaz. Oko planete kruži svemirska stanica. Vidite li je?"
<BR>&nbsp;&nbsp;&nbsp;&nbsp;&nbsp;Na ekranu se mogao uočiti neki sićušni objekat. Peloratovom neuvežbanom oku nije izgledao ni po čemu izuzetan, ali Treviz odmah odagna sve njegove sumnje. "Veštački satelit, sačinjen od metala, emituje radio-talase."
<BR>&nbsp;&nbsp;&nbsp;&nbsp;&nbsp;"Šta nam sada valja činiti?"
<BR>&nbsp;&nbsp;&nbsp;&nbsp;&nbsp;"Nećemo preduzimati ništa, bar za neko vreme. Na takvom stupnju tehnologije ne može im se desiti da nas ne primete. Ukoliko, posle izvesnog vremena, ništa ne preduzmu, uputiću im radio poruku. Ukoliko ni tada ništa ne preduzmu, još malo ću im se približiti, dakako uz svu obazrivost."
<BR>&nbsp;&nbsp;&nbsp;&nbsp;&nbsp;"A šta ukoliko nešto preduzmu?"
<BR>&nbsp;&nbsp;&nbsp;&nbsp;&nbsp;"Sve će zavisiti od toga 'nešto'. Ukoliko mi se to što budu preduzeli ne svidi, u tom ću slučaju iskoristiti činjenicu da je malo verovatno da raspolažu nečim što bi se moglo meriti sa neodoljivom brzinom kojom naš brod može krenuti u skok."
<BR>&nbsp;&nbsp;&nbsp;&nbsp;&nbsp;"Mislite, da klisnemo odavde?"
<BR>&nbsp;&nbsp;&nbsp;&nbsp;&nbsp;"Poput hipersvemirske rakete."
<BR>&nbsp;&nbsp;&nbsp;&nbsp;&nbsp;"Ali otići ćemo nimalo pametniji no što smo bili kada smo došli ovamo."
<BR>&nbsp;&nbsp;&nbsp;&nbsp;&nbsp;"Ni slučajno. Najmanje što će nam biti poznato jeste da Gea postoji, da ima delatnu tehnologiju i da je preduzela nešto da nas zastraši."
<BR>&nbsp;&nbsp;&nbsp;&nbsp;&nbsp;"Ali, Golane, nemojmo dozvoliti da nas tako lako zastraši."
<BR>&nbsp;&nbsp;&nbsp;&nbsp;&nbsp;"Janove, poznato mi je da nema ničeg u čitavoj Galaksiji što biste toliko želeli koliko da, po svaku cenu, saznate što više o Zemlji; ali molim vas, nemojte zaboraviti da ja ne delim vašu monomaniju. Nalazimo se u nenaoružanom brodu, a ti ljudi tamo dole bili su stolećima izdvojeni od ostalog sveta. Pretpostavimo da nikad nisu ni čuli za Zadužbinu, i da, stoga, nemaju dovoljno poštovanja za ono što ona znači. Ili pretpostavimo da je to Druga zadužbina, i kad nas jednom prime u svoj zagrljaj - ako budu smatrali da smo im na smetnji - moguće je da nikad više ne budemo iste osobe. Da li biste želeli da vam sve izbrišu iz mozga i da ustanovite da više niste mitolog i da ama baš ništa više ne znate o svojim legendama?"
<BR>&nbsp;&nbsp;&nbsp;&nbsp;&nbsp;Pelorat se smrknu. "Ako tako gledate na stvari... Ali šta ćemo učiniti pošto odemo odavde?"
<BR>&nbsp;&nbsp;&nbsp;&nbsp;&nbsp;"To je bar jednostavno. Vratićemo se s novostima na Terminus. Ili, bar, onoliko blizu Terminusa koliko nam to ona stara dozvoli. A onda se možemo ponovo vratiti na Geu - mnogo brže no prvi put i bez ovog pipkanja po mraku - a vratićemo se s naoružanim brodom ili, čak, čitavom flotilom. U tom slučaju stvari bi mogle izgledati osetno drugačije."
<BR>
<BR>&nbsp;&nbsp;&nbsp;&nbsp;&nbsp;63.
<BR>&nbsp;&nbsp;&nbsp;&nbsp;&nbsp;Nastavili su da čekaju, već se gotovo sasvim navikavši na novu situaciju. Proveli su, tako, znatno duže vremena stojeći u blizini Gee nego sto im je potrajao čitav put od Terminusa do Sejšela.
<BR>&nbsp;&nbsp;&nbsp;&nbsp;&nbsp;Treviz je podesio računar da u slučaju potrebe automatski objavi uzbunu, te je mogao dozvoliti sebi luksuz da malo pridrema u svojoj udobnoj naslonjači.
<BR>&nbsp;&nbsp;&nbsp;&nbsp;&nbsp;Ali na znak uzbune smesta se probudio. Pelorat istog časa dotrča u Trevizovu sobu, i sam uzbuđen. Upravo se brijao.
<BR>&nbsp;&nbsp;&nbsp;&nbsp;&nbsp;"Jesu li nam uputili neku poruku?" upita on.
<BR>&nbsp;&nbsp;&nbsp;&nbsp;&nbsp;"Ne", odvrati Treviz odlučno. "Krenuli smo."
<BR>&nbsp;&nbsp;&nbsp;&nbsp;&nbsp;"Krenuli? Kuda?"
<BR>&nbsp;&nbsp;&nbsp;&nbsp;&nbsp;"Prema svemirskoj stanici."
<BR>&nbsp;&nbsp;&nbsp;&nbsp;&nbsp;"Zbog čega?"
<BR>&nbsp;&nbsp;&nbsp;&nbsp;&nbsp;"Ne znam. Motori su uključeni, a radar ne odgovara na moje pozive - pa ipak, krećemo se. Janove, uhvatili su nas. Malo smo se suviše približili Gei."
</P></TD></TR></TABLE>
<P class="next">
<A HREF=p16.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
