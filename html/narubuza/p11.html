<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>SEJŠEL
<P>&nbsp;&nbsp;&nbsp;&nbsp;&nbsp;39.
<BR>&nbsp;&nbsp;&nbsp;&nbsp;&nbsp;Pošto je Treviz izveo ono što je nazvao mikroskokom, Janov Pelorat je, prvi put u životu, s divljenjem posmatrao kako se jedna blistava zvezda lagano pretvara u stvarno nebesko telo. Četvrta njena planeta - jedina naseljena u sistemu, i njihov neposredni cilj, Sejšel - takođe, mada još sporije, poče da se ističe kako masom tako i upadljivošću; sve to potrajalo je više dana.
<BR>&nbsp;&nbsp;&nbsp;&nbsp;&nbsp;Računar im je odmah prikazao kartu planete, projektujući je putem jedne priručne ekranske spravice koju je Pelorat sve vreme držao u krilu.
<BR>&nbsp;&nbsp;&nbsp;&nbsp;&nbsp;Sa samopouzdanošću nekoga ko se već, svojevremeno, spustio na nekoliko desetina planeta, Treviz mu reče: "Nemojte početi suviše rano i suviše napeto da posmatrate, Janove. Najpre moramo proći kroz prihvatnu stanicu, a to katkad može biti zbilja zamorno."
<BR>&nbsp;&nbsp;&nbsp;&nbsp;&nbsp;Pelorat podiže pogled. "Ali siguran sam da je u pitanju samo formalnost."
<BR>&nbsp;&nbsp;&nbsp;&nbsp;&nbsp;"I jeste. Ali ipak može biti prava gnjavaža."
<BR>&nbsp;&nbsp;&nbsp;&nbsp;&nbsp;"Sada ne vlada ratno stanje."
<BR>&nbsp;&nbsp;&nbsp;&nbsp;&nbsp;"Razume se. Međutim, to samo znači da će nas propustiti. Najpre, tu je pitanje - ne preterano ozbiljno - ekološke ravnoteže. Svaka planeta ima svoju, i nije nimalo rada da je poremeti. Stoga, sasvim prirodno deluje njihova želja da prethodno dobro ispitaju brod, zbog moguće prisutnosti nepoželjnih organizama, odnosno infekcije. Smatram da je to dosta razumna predostrožnost."
<BR>&nbsp;&nbsp;&nbsp;&nbsp;&nbsp;"Međutim, koliko je meni poznato, mi ih ne vučemo sa sobom."
<BR>&nbsp;&nbsp;&nbsp;&nbsp;&nbsp;"Svakako da ne, i oni će to vrlo brzo ustanoviti. Ne zaboravite, s druge strane, da Sejšel nije član Zadužbinske federacije, tako da sasvim sigurno možemo računati sa ponašanjem koje bi trebalo da jasno demonstrira njihovu nezavisnost."
<BR>&nbsp;&nbsp;&nbsp;&nbsp;&nbsp;Jedan mali brod iznenada se pojavi da bi izvršio proveru, i zvaničnik sejšelske granične uprave uskoro izide pred njih. Treviz, prisetivši se svojih vojničkih dana, reši da zauzme oštar stav.
<BR>&nbsp;&nbsp;&nbsp;&nbsp;&nbsp;"Daleka zvezda, domicilna luka Terminus", reče on. "Ovde su brodski papiri. Nenaoružani smo. Privatno vozilo. Evo mog pasoša. Imam jednog putnika. Evo njegovog pasoša. Mi smo turisti."
<BR>&nbsp;&nbsp;&nbsp;&nbsp;&nbsp;Oficir granične uprave imao je na sebi drečavu uniformu, na kojoj se posebno isticala purpurna boja. Obrazi i gornja usna bili su mu glatko izbrijani, ali je nosio kratku bradu koja mu je, pravilno podeljena na dva dela, pokrivala čitav podvaljak. "Brod Zadužbine?" upita on.
<BR>&nbsp;&nbsp;&nbsp;&nbsp;&nbsp;Izgovorio je to otprilike kao 'Brot Sadušbine'. Ali Treviz je bio dovoljno oprezan da ga ni ne ispravi niti da se nasmeje. U Standardnom Galaktičkom Govoru postojalo je isto onoliko dijalekata koliko i samih planeta, i vi ste, pri susretu sa strancem, jednostavoo nastavljali da govorite kako ste uvek govorili. Sve dotle dok je postojala mogućnost međusobnog razumevanja to nije imalo baš nikakvog značaja.
<BR>&nbsp;&nbsp;&nbsp;&nbsp;&nbsp;"Da, gospodine", odgovori Treviz. "Brod Zadužbine. Privatno vlasništvo."
<BR>&nbsp;&nbsp;&nbsp;&nbsp;&nbsp;"Odlično... Vaš tovar, molim."
<BR>&nbsp;&nbsp;&nbsp;&nbsp;&nbsp;"Moj - šta?"
<BR>&nbsp;&nbsp;&nbsp;&nbsp;&nbsp;"Vaš tovar. Šta nosite sa sobom?"
<BR>&nbsp;&nbsp;&nbsp;&nbsp;&nbsp;"Ah, naš prtljag! Evo iscrpnog spiska. Samo lične stvari. Nismo ovde radi trgovine. Kao što sam maločas rekoh, dolazimo kao turisti."
<BR>&nbsp;&nbsp;&nbsp;&nbsp;&nbsp;Oficir granične uprave obazre se ljubopitljivo oko sebe. "Za turiste, ovo je izvanredan brod - poslednja reč tehnike."
<BR>&nbsp;&nbsp;&nbsp;&nbsp;&nbsp;"Ali ne i po standardima Zadužbine", odgovori Treviz, odjednom zbog nečega dobro raspoložen. "Prilično sam imućam, i mogu štošta da sebi priuštim."
<BR>&nbsp;&nbsp;&nbsp;&nbsp;&nbsp;"Stavljate li tako nešto i meni u izgled?" Oficir se načas zagleda u njega, a onda se naglo okrenu na drugu stranu.
<BR>&nbsp;&nbsp;&nbsp;&nbsp;&nbsp;Treviz je trenutak oklevao, pokušavši da odgonetne pravo značenje ovih reči, a onda i da prema njima usmeri vlastito ponašanje. "Ne, ni na pamet mi ne pada da vas podmićujem", odgovori on. "Nemam nikakvog razloga da vam nudim mito - a ni vi ne izgledate kao čovek koga bi, čak i kada bi mi to bila namera, bilo moguće podmititi. Izvolite, pregledajte čitav brod, ukoliko to želite."
<BR>&nbsp;&nbsp;&nbsp;&nbsp;&nbsp;"Nema potrebe", odgovori oficir, odlažući svoj džepni diktafon. "Već ste bili podvrgnuti posebnoj sanitarnoj kontroli - koju ste prošli. Brodu je dodeljen poseban radio-zrak, koji će vam prilikom spuštanja služiti kao signal za navodenje."
<BR>&nbsp;&nbsp;&nbsp;&nbsp;&nbsp;Potom se okrenuo i izišao. Čitav postupak jedva da je potrajao petnaestak minuta.
<BR>&nbsp;&nbsp;&nbsp;&nbsp;&nbsp;Pelorat upita, gotovo šapćući: "Da li nas je mogao uvaliti u nepriliku? Da li je stvarno očekivao mito?"
<BR>&nbsp;&nbsp;&nbsp;&nbsp;&nbsp;Treviz sleže ramenima. "Ćušnuti nešto carinicima običaj je star koliko i sama Galaksija, i ja bih, razume se, slično postupio samo da mi je još jednom dao znak. No, kako stvari stoje - pretpostavljam da ipak nije želeo da rizikuje s jednim zadužbinskim brodom, pogotovo ne sa jednim ovakvim modelom. Stara gradonačelnica - neka je blagoslovena svaka od njenih nakostrešenih dlaka - rekla je da će nas, ma gde se našli, već samo ime Zadužbine štititi - i nije pogrešila... Sve ovo moglo je potrajati znatno duže."
<BR>&nbsp;&nbsp;&nbsp;&nbsp;&nbsp;"Ali zbog čega? Po svemu sudeći, reklo bi se da je saznao sve što je želeo da sazna."
<BR>&nbsp;&nbsp;&nbsp;&nbsp;&nbsp;"Da, ali je bio dovoljno uljudan da nas proveri daljinskim radio-pretraživačem. Mogao je, međutim, pretragu izvršiti i ručnim detektorom na samom brodu - što bi potrajalo časovima. Mogao nas je, takođe, obojicu smestiti u prolaznu sanitarnu stanicu i tu nas držati prikovane danima."
<BR>&nbsp;&nbsp;&nbsp;&nbsp;&nbsp;"Šta? Dragi moj momče!"
<BR>&nbsp;&nbsp;&nbsp;&nbsp;&nbsp;"Ne uzbuđujte se. Ipak, nije tako postupio, zar ne? Pomislio sam samo da je mogao, ali nije. Što znači - slobodni smo da sletimo. Želeo bih da krenem pravo dole - za šta bi nam trebalo petnaestak minuta - ali ne znam gde se nalaze mesta na koja je sletanje dozvoljeno, a i ne bih želeo da izazivam neprilike. Sve to znači da ćemo morati da sledimo radio-zrak i da se kroz atmosferu spuštamo spiralnom putanjom - što će nam uzeti najmanje nekoliko časova."
<BR>&nbsp;&nbsp;&nbsp;&nbsp;&nbsp;Pelorat je bio očaran. "Ali to je divno, Golane! Da li ćemo se kretati dovoljno sporo da bismo mogli razgledati površinu planete ispod nas?" On se maši svog ručnog daljinskog osmatrača na kome je, sa blagim uvećanjem, već stajala karta planete.
<BR>&nbsp;&nbsp;&nbsp;&nbsp;&nbsp;"Na izvestan način. Najpre se moramo spustiti ispod oblaka, a onda ćemo se kretati brzinom od nekoliko kilometara u sekundi. Neće to baš biti kao da smo u balonu ali, moći ćete da planetu posmatrate do mile volje."
<BR>&nbsp;&nbsp;&nbsp;&nbsp;&nbsp;"Izvanredno! Izvanredno!"
<BR>&nbsp;&nbsp;&nbsp;&nbsp;&nbsp;"Pitam se, ipak", reče zamišljeno Treviz, "da li ćemo se na Sejšelu zadržati dovoljno dugo da bi imalo smisla da svoj brodski časovnik podešavamo prema njihovom lokalnom vremenu."
<BR>&nbsp;&nbsp;&nbsp;&nbsp;&nbsp;"Pretpostavljam da to zavisi od toga šta nameravamo? Zaista, Golane, šta mislite da nam dole valja činiti?"
<BR>&nbsp;&nbsp;&nbsp;&nbsp;&nbsp;"Naša je namera da pronađemo Geu, ali ne znam koliko će nam vremena za to biti potrebno."
<BR>&nbsp;&nbsp;&nbsp;&nbsp;&nbsp;"Pa, onda, podesimo samo naše ručne satove, a brodski časovnik ostavimo onakvim kakav jeste."
<BR>&nbsp;&nbsp;&nbsp;&nbsp;&nbsp;"Slažem se", odgovori Treviz, bacivši pogled na planetu što se širila pod njima. "Nema smisla dalje čekati. Uneću dodeljeni nam radio-zrak u računar, a ovaj će već biti u stanju da iskoristi gravitacioni pogon za obavljanje konvencionalnog leta. Tako! Pa, Janove, da siđemo i pogledamo šta nas dole čeka..."
<BR>&nbsp;&nbsp;&nbsp;&nbsp;&nbsp;On se zamišljeno zagleda u planetu, dok je brod lagano počinjao da se kreće svojom blago zakrivljenom spiralnom putanjom.
<BR>&nbsp;&nbsp;&nbsp;&nbsp;&nbsp;Treviz još nikad nije bio ni blizu Sejšelskoj uniji, ali mu je bilo dobro poznato da je ona, tokom poslednjih stotinak godina, ispoljavala postojano neprijateljstvo prema Zadužbini. Stoga je bio iznenađen - a donekle i pometen - zbog činjenice da su tako glatko prošli Graničnu upravu.
<BR>&nbsp;&nbsp;&nbsp;&nbsp;&nbsp;Jednostavno, to mu nije izgledalo nimalo suvislo.
<BR>
<BR>&nbsp;&nbsp;&nbsp;&nbsp;&nbsp;40.
<BR>&nbsp;&nbsp;&nbsp;&nbsp;&nbsp;Oficir Granične uprave zvao se Jogorot Sobhadarta, i na prolaznoj stanici proveo je, s povremenim prekidima, gotovo polovinu svog života.
<BR>&nbsp;&nbsp;&nbsp;&nbsp;&nbsp;Nije mu to teško padalo; štaviše, pružalo mu je mogućnost - tokom jednog meseca od svaka tri - da bude sa svojim knjigama, da sluša svoju omiljenu muziku, i da bude odvojen od svoje žene i od svog sada već gotovo odraslog sina.
<BR>&nbsp;&nbsp;&nbsp;&nbsp;&nbsp;"Međutim, nevolja je bila u tome što je tokom poslednje dve godine šef Granične uprave bilo jedno Sanjalo. Jedva da, naime, postoji išta nepodnošljivije od osobe koja svoje neobjašnjive postupke nikad nije umela drugačije da objasni do večnim pravdanjem da joj se tako prikazalo u snu.
<BR>&nbsp;&nbsp;&nbsp;&nbsp;&nbsp;Što se njega samog tiče, Sobhadarta nije bio spreman da poveruje makar i u jednu reč od svega toga, ipak pomno je vodio računa da to ne kaže naglas, jer žitelji Sejšela nipošto nisu odobravali ispoljavanje sumnji u psihičke sposobnosti. Predstaviti sebe kao materijalistu moglo je ozbiljno ugroziti i samu penziju - do koje mu više nije mnogo trebalo.
<BR>&nbsp;&nbsp;&nbsp;&nbsp;&nbsp;Zagladivši obema šakama bradu, kao da je deli na razdeljak, i pomalo preglasno pročistivši grlo, on, s očevidno nameštenom nehajnošću, konačno upita: "Da li je to taj brod, šefe?"
<BR>&nbsp;&nbsp;&nbsp;&nbsp;&nbsp;Šef, koji je takođe nosio karakteristično sejšelsko ime Namarat Godhisavata, bio je zauzet proučavanjem nekog podatka dobijenog od računara. Ne podigavši glavu, on odvrati: "Koji brod?"
<BR>&nbsp;&nbsp;&nbsp;&nbsp;&nbsp;"Daleka zvezda. Zadužbinski brod. Onaj, koga sam maločas propustio. Onaj, koga smo holografski snimili sa svih strana. Je li to brod koji vam se prikazao u snu?"
<BR>&nbsp;&nbsp;&nbsp;&nbsp;&nbsp;Godhisavata konačno diže pogled. Bio je to omanji čovek, sa gotovo sasvim crnim očima na čijim su se rubovima nalazile sitne bore - čije poreklo, međutim, nipošto nije trebalo tražiti u preteranoj sklonosti prema smehu. "Zbog čega to pitate?"
<BR>&nbsp;&nbsp;&nbsp;&nbsp;&nbsp;Sobhadarta se ispravi, a njegove tamne i bujne obrve naglo se skupiše. "Rekli su da su turisti, ali ja još nikad nisam video brod poput njihovog, te mislim da su, zapravo, agenti Zadužbine."
<BR>&nbsp;&nbsp;&nbsp;&nbsp;&nbsp;Godhisavata se dublje zavali u svoju naslonjaču.
<BR>&nbsp;&nbsp;&nbsp;&nbsp;&nbsp;"Pravo da vam kažem, prijatelju, ma koliko se trudio nikako ne mogu da se setim da sam vas pitao za vaše mišljenje."
<BR>&nbsp;&nbsp;&nbsp;&nbsp;&nbsp;"Ali, Šefe, smatrao sam svojom patriotskom dužnošću da napomenem..."
<BR>&nbsp;&nbsp;&nbsp;&nbsp;&nbsp;Godhisavata prekrsti ruke i oštro se zagleda u svog podređenog, koji (mada po fizičkom stasu i držanju beše mnogo upečatljivija osoba) odjednom oseti malaksalost i gotovo se zgužva pod pogledom svog pretpostavljenog.
<BR>&nbsp;&nbsp;&nbsp;&nbsp;&nbsp;"Prijatelju", reče najzad Godhisavata, "kad biste stvarno znali šta je dobro za vas obavljali biste svoje dužnosti bez komentara - ili ćete, u suprotnom, ostati bez penzije kada se povučete, što se može dogoditi vrlo brzo ukoliko još budem čuo da se bavite stvarima koje vas se nimalo ne tiču."
<BR>&nbsp;&nbsp;&nbsp;&nbsp;&nbsp;Gotovo šapatom, Sobhadarta odgovori: "Da, gospodine." A onda, s nameštenom poniznošću u glasu, dodade: "Može li se smatrati da se bavim svojim poslom ukoliko vas sada izvestim da se još jedan brod nalazi na dometu naših vizora?"
<BR>&nbsp;&nbsp;&nbsp;&nbsp;&nbsp;"Smatrajte da ste me izvestili", odvrati Godhisavata donekle razdražljivo, vrativši se svom prvobitnom poslu.
<BR>&nbsp;&nbsp;&nbsp;&nbsp;&nbsp;Sobhadarta, međutim, dodade još poniznije: "Sa karakteristikama koje su veoma slične karakteristikama broda koji sam maločas propustio."
<BR>&nbsp;&nbsp;&nbsp;&nbsp;&nbsp;Godhisavata se osloni rukama na sto i ustade: "Još jedan?"
<BR>&nbsp;&nbsp;&nbsp;&nbsp;&nbsp;Sobhadarta se nasmeja u sebi. Ta krvožedna osoba, potekla iz jednog neprirodnog spoja (mislio je, razume se, na Šefa) očigledno nije sanjala dva broda. "Po svemu sudeći, gospodine!" reče on. "Sada ću se vratiti na svoje mesto i čekati vaša dalja naređenja, i nadam se, gospodine..."
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;Sobhadarta jednostavno nije mogao da odoli, pa makar ga to stajalo i same penzije. "I nadam se, gospodine, da nismo propustili pogrešan brod."
<BR>
<BR>&nbsp;&nbsp;&nbsp;&nbsp;&nbsp;41.
<BR>&nbsp;&nbsp;&nbsp;&nbsp;&nbsp;Daleka zvezda brzo je klizila nad površinom planete, i Pelorat je zadivljeno posmatrao prizor ispod sebe. Zastirač što su ga sačinjavali oblaci bio je ovde tanji i proredeniji nego na Terminusu, i baš kao što je karta Sejšela nagoveštavala, čvrsto tle bilo je ovde zgusnutije i rasprostranjenije - uključujući, koliko se moglo suditi na osnovu rđaste boje velikog dela kopnene površine, i neizmerna pustinjska područja.
<BR>&nbsp;&nbsp;&nbsp;&nbsp;&nbsp;Nije bilo ni traga ikakvom životu. Činilo im se da se pod njima nalazi svet jalovih pustara, mrkih ravnica, kao i beskonačnih neravnina koje su mogle predstavljati koliko planinske oblasti toliko i, bez sumnje, neki okean.
<BR>&nbsp;&nbsp;&nbsp;&nbsp;&nbsp;"Čini se beživotnom", promrmlja Pelorat.
<BR>&nbsp;&nbsp;&nbsp;&nbsp;&nbsp;"S ove visine teško se može očekivati da se uoči bilo kakav znak života", odvrati Treviz. "Međutim, čim se spustimo malo niže videćete kako se tle odjednom izmeće u zelena polja. Pre toga, međutim, ugledaćete svetlucavi pejsaž noćne strane planete. Ljudska bića imaju neobičnu sklonost da osvetle svoj svet čim se spusti tama; nikada još nisam čuo za neki izuzetak od tog pravila. Drugim rečima, prvi znak života koji budete ugledali neće činiti sama ljudska stvorenja već delo njihove civilizacije."
<BR>&nbsp;&nbsp;&nbsp;&nbsp;&nbsp;"Ljudi su, na kraju krajeva, po svojoj prirodi dnevna bića", reče Pelorat zamišljeno. "Rekao bih, stoga, da je jednu od osnovnih težnji tehnološkog razvoja predstavljao napor da se noć preobrati u dan. Zapravo, ukoliko je neki svet bio bez tehnologije a onda je razvio, gotovo da biste bili u mogućnosti da njegov tehnološki razvoj merite po stepenu osvetljenosti njegove tamne površine. Šta mislite, koliko bi vremena bilo potrebno da se iz stanja potpune tmine pređe u stanje potpune osvetljenosti?"
<BR>&nbsp;&nbsp;&nbsp;&nbsp;&nbsp;Treviz se nasmeja. "Zaista vam se po glavi vrzmaju neobične misli; verujem da to potiče otud što vas mitologije toliko zaokupljaju. U stvari, ne verujem da će ijedan svet ikad preći u stanje potpune osvetljenosti. Noćno osvetljenje uvek će biti u saglasnosti sa gustinom naseljenosti, te će površina izgledati izbrazdana grozdovima i prugama svetlosti. Čak je i Trantor, kada je bio na svom vrhuncu, kada je predstavljao jedinstveni grad - planetu, bio osvetljen samo na pojedinim delovima."
<BR>&nbsp;&nbsp;&nbsp;&nbsp;&nbsp;Tle se uskoro, baš kao što je Treviz nagovestio, oblilo zelenom bojom, i prilikom poslednjeg kruga koji su napravili oko planete on ukaza Peloratu na tačkice koje je označio kao gradove. "Sejšel nije preterano urbanizovan svet. Nikada još nisam bio ni na jednoj od planeta Sejšelske unije, ali sudeći prema onome što sam saznao preko računara, izgleda da tu žive ljudi okrenuti prema prošlosti. U mislima čitave Galaksije tehnološki napredak povezuje se sa Zadužbinom - i gde god Zadužbina baš nije preterano omiljena do izražaja dolazi okrenutost prema prošlosti. Izuzev, razume se, kada je reč o naoružanju. Uveravam vas, u tom pogledu Sejšel je veoma moderan svet."
<BR>&nbsp;&nbsp;&nbsp;&nbsp;&nbsp;"Nadam se, Golane, da sve to nema nikakvo neprijatno znamenje, a? Budući da smo Zadužbinci i da se nalazimo na neprijateljskoj teritoriji..."
<BR>&nbsp;&nbsp;&nbsp;&nbsp;&nbsp;"Ovo nije neprijateljska teritorija, Janove. Ne strahujte, ponašaće se savršeno uglađeno. Zadužbina ovde, jednostavno, nije omiljena, i to je sve. Sejšel nije u sastavu Zadužbinske federacije. Sledstveno tome, budući da su ponosni na svoju nezavisnost i da ne vole da im se spočitava da su znatno slabiji od Zadužbine i da uspevaju da svoju nezavisnost sačuvaju samo zahvaljujući tome što im mi to dozvoljavamo, prepuštaju se svom malom luksuzu da nas ne trpe."
<BR>&nbsp;&nbsp;&nbsp;&nbsp;&nbsp;"Ipak, i dalje se bojim da to baš neće biti prijatan izlet", primeti Pelorat utučeno.
<BR>&nbsp;&nbsp;&nbsp;&nbsp;&nbsp;"Nipošto", odgovori Treviz. "Budite razumni, Janove. Ja govorim o zvaničnom stavu sejšelske vlade. Obični ljudi na ovoj planeti su kao i svuda drugde, i ukoliko se budemo ponašali kako valja, a ne kao da smo gospodari Galaksije, oni će nam uzvratiti ravnom merom. Mi ne dolazimo na Sejšel da nametnemo gospodstvo Zadužbine. Mi smo, jednostavno, turisti, koji će o Sejšelu postavljati učtiva pitanja poput svih drugih turista.
<BR>&nbsp;&nbsp;&nbsp;&nbsp;&nbsp;S druge strane, ukoliko nam to okolnosti dozvole, imaćemo ovde priliku da se malo opustimo. Neće biti ničeg lošeg u tome ako ovde ostanemo nekoliko dana i pogledamo šta ovaj svet ima da nam ponudi. Moguće je da imaju zanimljivu kulturu, zanimljive krajolike, privlačnu hranu i - ukoliko sve to zataji - zgodne žene. Ne zaboravite, imamo dovoljno novca za provod."
<BR>&nbsp;&nbsp;&nbsp;&nbsp;&nbsp;Pelorat se namršti. "Oh, dragi moj druškane!"
<BR>&nbsp;&nbsp;&nbsp;&nbsp;&nbsp;"Ama, hajdete", odvrati Treviz. "Niste vi baš toliko stari! Zar vas to zaista ne bi zanimalo?"
<BR>&nbsp;&nbsp;&nbsp;&nbsp;&nbsp;"Ne kažem, svojevremeno sam sasvim dobro igrao tu ulogu, ali sada nije trenutak za to. Mi imamo zadatak pred sobom. Treba da pronađemo Geu. Nemam ništa protiv provoda - zaista nemam - ali ako počnemo da se upetljavamo u nešto posle će nam možda biti teško da se izvučemo." On zavrti glavom i nastavi blago. "Mislim da ste strahovali da bih se u Galaktičkoj biblioteci na Trantoru mogao prepustiti uživanju, te da bi me posle bilo nemoguće izvući odatle. Čini mi se, dakle, da bi za vas jedna privlačna tamnooka gospa - ili nekoliko njih - mogla predstavljati isto ono što i Biblioteka za mene."
<BR>&nbsp;&nbsp;&nbsp;&nbsp;&nbsp;"Janove, znate, ja baš nisam toliki raskalašenik mada, s druge strane, nisam spreman ni da izigravam asketu. U redu, obećavam vam da ćemo nastaviti našim putem prema Gei, ali ukoliko mi nešto zgodno naleti, tako mi Galaksije ne vidim nikakav razlog zbog čega ne bi trebalo da se ponašam kako se to od muškarca očekuje."
<BR>&nbsp;&nbsp;&nbsp;&nbsp;&nbsp;"Samo kada biste stavili Geu ispred svega..."
<BR>&nbsp;&nbsp;&nbsp;&nbsp;&nbsp;"I hoću. Ipak, zapamtite, nemojte nikome turati pod nos da smo iz Zadužbine. Oni će to, razume se, znati, jer imamo zadužbinski novac i jer govorimo s upadljivim zadužbinskim akcentom; ali ukoliko to sami ne budemo pominjali oni će se pretvarati da nas drže za obične strance i ponašaće se prema nama prijateljski. Ukoliko, pak, budemo stalno isticali da smo Zadužbinci, oni će se, bez sumnje, i dalje ponašati učtivo, ali niti će nam nešto reći, niti će nam nešto pokazati, niti će nas nekud odvesti. Jednostavno, prepustiće nas nama samima."
<BR>&nbsp;&nbsp;&nbsp;&nbsp;&nbsp;Pelorat uzdahnu. "Nikada neću shvatiti ljude."
<BR>&nbsp;&nbsp;&nbsp;&nbsp;&nbsp;"Nema ničeg neobičnog u tome. Sve što je potrebno jeste da se dobro zagledate u samog sebe, i bićete u stanju da razumete svakog drugog. Nismo mi ni po čemu različiti. Kako bi Seldon uopšte bio u stanju da razradi svoj Plan - nimalo me nije briga kakvu je finu matematiku pritom morao da upotrebi - da nije poznavao ljude; i kako bi uopšte mogao da uspe da ljude nije lako razumeti? Pokažite mi nekog ko nije u stanju da shvati ljude, i ja ću vam odmah pokazati nekog ko je izgradio pogrešnu sliku o sebi samom - ne zamerite, nema u tome ničeg ličnog."
<BR>&nbsp;&nbsp;&nbsp;&nbsp;&nbsp;"Ne zameram, svakako. Spreman sam da priznam da sam bez ikakvog iskustva i da sam vodio usamljenički život, usmeren na samog sebe. Sasvim je moguće da se nikad nisam dobro zagledao u sebe sama; stoga, kada su ljudi u pitanju, drage vam volje dopuštam da budete moj vodič i savetnik."
<BR>&nbsp;&nbsp;&nbsp;&nbsp;&nbsp;"Odlično. U tom slučaju, prihvatite moj prvi savet i mirno razgledajte prizor pod sobom. Uskoro ćemo sleteti, i uveravam vas da ništa nećete osetiti. Računar i ja pobrinućemo se o svemu."
<BR>&nbsp;&nbsp;&nbsp;&nbsp;&nbsp;"Golane, nemojte se ustručavati. Ako neka mlađa gospa..."
<BR>&nbsp;&nbsp;&nbsp;&nbsp;&nbsp;"Ne lupajte glavu oko toga! Pustite me sada da se pobrinem za sletanje."
<BR>&nbsp;&nbsp;&nbsp;&nbsp;&nbsp;Pelorat se okrenu i zagleda u svet što se nalazio na samom kraju spirale koja se sve više sužavala. Biće to prvi strani svet na koji je ikada kročio. Ta pomisao ga i nehotice ispuni mračnim slutnjama, uprkos činjenici da su milione nastanjenih svetova u Galaksiji naselili upravo ljudi koji na njima nisu bili rođeni.
<BR>&nbsp;&nbsp;&nbsp;&nbsp;&nbsp;Sve osim jednog, pomisli on i oseti kako ga prože jeza strepnje i zanosa.
<BR>
<BR>&nbsp;&nbsp;&nbsp;&nbsp;&nbsp;42.
<BR>&nbsp;&nbsp;&nbsp;&nbsp;&nbsp;Gledano po merilima Zadužbine kosmodrom baš nije izgledao preterano prostran, ali je zato bio veoma dobro održavan. Treviz je posmatrao kako Daleku zvezdu odvlače na označeno mesto i zaključavaju. Posle toga dobio je brižljivo šifrovanu karticu.
<BR>&nbsp;&nbsp;&nbsp;&nbsp;&nbsp;"Hoćemo li je samo tako ovde ostaviti?" upita ga Pelorat tihim glasom.
<BR>&nbsp;&nbsp;&nbsp;&nbsp;&nbsp;Treviz klimnu potvrdno glavom i spusti Peloratu šaku na rame u znak ohrabrenja. "Ne brinite", odgovori on, takođe tihim glasom.
<BR>&nbsp;&nbsp;&nbsp;&nbsp;&nbsp;Zatim uđoše u vozilo koje koje su iznajmili i Treviz uključi mapu grada, čije su se kule jasno ocrtavale na obzorju.
<BR>&nbsp;&nbsp;&nbsp;&nbsp;&nbsp;"Sejšel", reče on, "glavni grad planete. Grad - planeta - zvezda - sve to nosi isto ime Sejšel."
<BR>&nbsp;&nbsp;&nbsp;&nbsp;&nbsp;"I dalje sam zabrinut za brod", nastavljao je nestrpljivo Pelorat.
<BR>&nbsp;&nbsp;&nbsp;&nbsp;&nbsp;"Nema nikakvog razloga za zabrinutost", odvrati Treviz. "Vratićemo se na brod večeras, jer ćemo u njemu morati da prespavamo ukoliko se ovde budemo zadržali duže od nekoliko časova. Pored toga, treba da shvatite da postoji i međuzvezdani kodeks pristanišne etike koji - koliko mi je poznato - nikada nije bio prekršen, čak ni u doba rata. Svemirski brodovi koji dolaze s mirom nepovredivi su. Kada to ne bi bio slučaj niko ne bi bio bezbedan i trgovina bi praktično bila onemogućena. Bilo koji svet na kome bi došlo do kršenja tog kodeksa bio bi podvrgnut bojkotu svih letača Galaksije. Uveravam vas niko se ne bi usudio da ga prekrši. Pored toga..."
<BR>&nbsp;&nbsp;&nbsp;&nbsp;&nbsp;"Pored toga?"
<BR>&nbsp;&nbsp;&nbsp;&nbsp;&nbsp;"Pa, pored toga, sredio sam s računarom da svako ko ne izgleda ili ne zvuči kao neko od nas dvojice bude smesta likvidiran - on ili ona - ukoliko pokuša da provali na brod. Dozvolio sam, takođe, sebi da to objasnim i komandantu kosmodroma. Rekao sam mu, veoma učtivo, da bih veoma voleo da, iz poštovanja prema ugledu što ga sejšelski kosmodrom u pogledu svog integriteta i bezbednosti uživa - u čitavoj Galaksiji, rekoh mu - isključim bezbednosni mehanizam broda, ali da, s obzirom na to da je reč o najnovijem modelu, jednostavno nisam znao kako da to učinim."
<BR>&nbsp;&nbsp;&nbsp;&nbsp;&nbsp;"Siguran sam da u to nije poverovao!"
<BR>&nbsp;&nbsp;&nbsp;&nbsp;&nbsp;"Razume se da nije! Ali pretvarao se da jeste, jer nije imao izbora - u suprotnom bi se morao uvrediti. A kako, zapravo, nije bio u mogućnosti da bilo šta u vezi s tim učini, osećaj uvređenosti izazvao bi, dalje, osećaj poniženosti. A kako to nikako nije želeo, najjednostavnije rešenje bilo je da se pravi kao da veruje u ono što sam mu rekao."
<BR>&nbsp;&nbsp;&nbsp;&nbsp;&nbsp;"I to možemo uzeti kao još jedan primer ljudskog ponašanja?"
<BR>&nbsp;&nbsp;&nbsp;&nbsp;&nbsp;"Tako je. Navići ćete se već na to."
<BR>&nbsp;&nbsp;&nbsp;&nbsp;&nbsp;"A jeste li sigurni da u ovo vozilo nije ugraden uredaj za prisluškivanje?"
<BR>&nbsp;&nbsp;&nbsp;&nbsp;&nbsp;"Pomislio sam da bi mogao biti. Stoga, kada su mi ponudili jedno vozilo odbio sam njihovu ponudu, i uzeo nasumice prvo koje je naišlo. A ako, pak, sva vozila prisluškuju - pa, na kraju krajeva, šta smo tako rđavo uopšte rekli?"
<BR>&nbsp;&nbsp;&nbsp;&nbsp;&nbsp;Pelorat nije izgledao nimalo srećan. "Ne znam kako da se izrazim. Znam da je neučtivo prigovarati, ali mi se nikako ne dopada ovaj miris. Postoji neki - zadah."
<BR>&nbsp;&nbsp;&nbsp;&nbsp;&nbsp;"U vozilu?"
<BR>&nbsp;&nbsp;&nbsp;&nbsp;&nbsp;"Osetio sam ga već na kosmodromu. Pomislio sam da je reč o mirisu karakterističnom za kosmodrome, ali sada ga i dalje osećam, čak i ovde u vozilu. Možemo li da otvorimo prozore?"
<BR>&nbsp;&nbsp;&nbsp;&nbsp;&nbsp;Treviz se nasmeja. "Možda bih i mogao pronaći način da ih otvorim, ali to sigurno neće ništa pomoći. To smrdi ova planeta. Je li baš toliko loše?"
<BR>&nbsp;&nbsp;&nbsp;&nbsp;&nbsp;"Miris baš nije prejak, ali se sasvim lepo može osetiti - i deluje pomalo neprijatno. Da li čitav ovaj svet miriše tako?"
<BR>&nbsp;&nbsp;&nbsp;&nbsp;&nbsp;"Stalno zaboravljam da vam je ovo prvi put da ste na nekom stranom svetu. Svaka naseljena planeta ima svoj karakterističan miris. To je, prvenstveno, posledica njene vegetacije, mada, lično, mislim da i životinje, pa čak i ljudska bića, imaju tu svog udela. Koliko je meni poznato, nikome ne prija miris nekog stranog sveta kada prvi put kroči na njega. Ali naviknućete se na to, Janove. Kroz samo nekoliko časova, obećavam vam, nećete ga više ni primećivati."
<BR>&nbsp;&nbsp;&nbsp;&nbsp;&nbsp;"Nećete, valjda, da kažete da baš svi svetovi ovako mirišu?"
<BR>&nbsp;&nbsp;&nbsp;&nbsp;&nbsp;"Ne. Kao što rekoh, svaka planeta ima svoj karakterističan miris. Kada bismo samo odista obratili pažnju, ili kada bi nam njuh bio nešto izoštreniji - kao kod anakreonskih pasa - verovatno bismo svaki svet mogli prepoznati po mirisu. U vreme kada sam pristupio Flotili svaki put kada bismo se spustili na neki novi svet nisam bio u stanju da, po čitav dan, stavim ni zalogaj u usta. A onda sam počeo da i sam primenjujem stari trik svemirskih letača: da povremeno, još tokom putovanja, udišem maramicu natopljenu karakterističnim mirisom planete na koju je trebalo da sletimo. Na taj način, kada konačno stignete na tu planetu njen miris više ni ne zapažate. Posle izvesnog vremena oguglate na čitavu tu stvar; jednostavno, naviknete sebe da ne obraćate pažnju... U stvari, najgore od svega je kada se ponovo vratite kući."
<BR>&nbsp;&nbsp;&nbsp;&nbsp;&nbsp;"Zbog čega?"
<BR>&nbsp;&nbsp;&nbsp;&nbsp;&nbsp;"Mislite li da je Terminus bez ikakvog mirisa?"
<BR>&nbsp;&nbsp;&nbsp;&nbsp;&nbsp;"Hoćete li da kažete da i naša planeta ima svoj karakterističan miris?"
<BR>&nbsp;&nbsp;&nbsp;&nbsp;&nbsp;"Razume se da ima. Kada se jednom naviknete na miris nekog drugog sveta, na primer Sejšela, prosto se zabezeknete kako samo Terminus smrdi. U stara vremena, kada bi se vrata na brodu ponovo otvorila po povratku na Terminus posle dužeg izbivanja, posada bi obično uzvikivala: 'Evo nas ponovo u ovom izmetnjaku!'"
<BR>&nbsp;&nbsp;&nbsp;&nbsp;&nbsp;Pelorat izrazi gađenje.
<BR>&nbsp;&nbsp;&nbsp;&nbsp;&nbsp;Zdanja grada su se približila, ali Pelorat nije odvajao pogled od neposredne okoline kojom su prolazili. Povremeno bi ugledali vozila kako kraj njih promiču u oba pravca, kao i poneku letelicu, ali je Pelorat pažljivo razgledao drveće.
<BR>&nbsp;&nbsp;&nbsp;&nbsp;&nbsp;"Čini mi se da je biljni svet ovde neobičan", primeti on. "Verujete li da bar nešto od toga potiče odavde?"
<BR>&nbsp;&nbsp;&nbsp;&nbsp;&nbsp;"Sumnjam", odgovori Treviz odsutno. Proučavao je kartu i nastojao da podesi rad računara u kolima. "Sumnjam da ima mnogo toga od izvornog života na bilo kojoj od planeta na kojoj žive ljudi. Doseljenici uvek sa sobom dovlače primerke biljnog i životinjskog sveta sa planete sa koje dolaze - ili u vreme samog naseljavanja, ili neposredno potom."
<BR>&nbsp;&nbsp;&nbsp;&nbsp;&nbsp;"Ipak, izgleda mi neobičan."
<BR>&nbsp;&nbsp;&nbsp;&nbsp;&nbsp;"Ne možete očekivati, Janove, da će se isti varijeteti ponavljati uvek od jednog sveta do drugog. Jednom sam čuo da su ljudi koji su radili na Galaktičkoj enciklopediji sačinili atlas varijeteta faune i flore sastavljen od osamdeset sedam podebljih računarskih diskova i da je ovaj čak i tako bio nepotpun - i već prevaziđen u samom trenutku kada je bio završen."
<BR>&nbsp;&nbsp;&nbsp;&nbsp;&nbsp;Vozilo nastavi do se kreće i uskoro ga predgrađa Sejšela progutaše i obujmiše sa svih strana. Pelorat lako uzdrhta. "Nemam baš neki utisak o njihovoj gradskoj arhitekturi."
<BR>&nbsp;&nbsp;&nbsp;&nbsp;&nbsp;"Svaki grad ima svoj stil", odgovori Treviz s ravnodušnošću iskusnog svemirskog putnika.
<BR>&nbsp;&nbsp;&nbsp;&nbsp;&nbsp;"Kuda sada idemo, ako smem da pitam?"
<BR>&nbsp;&nbsp;&nbsp;&nbsp;&nbsp;"Pa", odvrati Treviz s blagom primesom razdraženosti, "pokušavam da navedem računar da naše vozilo odvede u Turistički centar. Nadam se da računar zna raspored jednosmernih ulica i saobraćajna pravila, jer ja o tome pojma nemam."
<BR>&nbsp;&nbsp;&nbsp;&nbsp;&nbsp;"A šta ćemo tamo, Golane?"
<BR>&nbsp;&nbsp;&nbsp;&nbsp;&nbsp;"Pre svega, mi smo turisti, te je, prema tome, prirodno da, ukoliko želimo da ostanemo neupadljivi i da se ponašamo opušteno, upravo tamo odemo. S druge strane, gde biste vi potražili obaveštenja o Gei?"
<BR>&nbsp;&nbsp;&nbsp;&nbsp;&nbsp;"Pa, na Univerzitetu... ili u kakvom antropološkom društvu... ili u nekom muzeju", odgovori Pelorat. "Turistički centar je poslednje mesto na koje bih otišao."
<BR>&nbsp;&nbsp;&nbsp;&nbsp;&nbsp;"Pa, mislim da grešite. U Turističkom centru delovaćemo kao inteleklualni tipovi koji žude da dobiju sva obaveštenja o univerzitetima u gradu, o muzejima i tako dalje. Zatim ćemo sami odlučiti kuda ćemo najpre otići, i tamo možemo naći prave ljude kod kojih se možemo o svemu raspitati - stručnjake za drevnu istoriju, galaktografiju, mitologiju, antropologiju i, uopšte, za sve što vam može pasti na pamet... Ne, Turistički centar je mesto od koga moramo krenuti."
<BR>&nbsp;&nbsp;&nbsp;&nbsp;&nbsp;Pelorat nista ne odgovori i, uključivši se konačno u gradski saobraćaj, vozilo nastavi da se kreće sporo poput kornjače. Skrenuše potom ispod jednog podvožnjaka i nastaviše da se kreću kraj saobraćajnih oznaka koji su mogli predstavljati koliko obaveštenja o pravcima toliko i saobraćajna uputstva - bile su, naime, ispisane tipom slova koji je, za njih bar, bio sasvim nečitljiv.
<BR>&nbsp;&nbsp;&nbsp;&nbsp;&nbsp;Srećom, vozilo se i dalje ponašalo kao da savršeno dobro poznaje put, i kada se konačno zaustavilo na jednom parkiralištu tik kraj njih nađe se znak na kome je istim onim nečitljivim slovima bilo napisano: Sejšelska kosmička zona. Ispod toga stajalo je: Sejšelski turistički centar. Ova oznaka bila je napisana jasnim, pravilnim, lako čitljivim slovima Standardnog Galaktičkog Rečnika.
<BR>&nbsp;&nbsp;&nbsp;&nbsp;&nbsp;Pelorat i Treviz uđoše u zgradu, koja, međutim, iznutra nije izgledala toliko velika koliko se na osnovu njene fasade činilo. Ne bi se, takođe, baš moglo reći da je unutra vladao metež.
<BR>&nbsp;&nbsp;&nbsp;&nbsp;&nbsp;Bilo je tu nekoliko kabina-čekaonica. U jednoj se nalazio neki čovek koji je čitao trake s vestima što su silazile s jednog odašiljača; u drugoj su bile dve žene, igrajući neku složenu igru s kartama i pločicama. Iza jednog pulta koji je izgledao prevelik za njega, sa treperavim kontrolnim signalima računara koji je izgledao preterano složen za njega, stajao je, izgleda kao da se beskrajno dosađuje, jedan sejšelski činovnik, odeven u odeću koja je činila da deluje poput višebojne šahovske table.
<BR>&nbsp;&nbsp;&nbsp;&nbsp;&nbsp;Pelorat se zagleda u njega i prošapta: "Ovo je, bez sumnje, svet krajnje upadljivog načina odevanja."
<BR>&nbsp;&nbsp;&nbsp;&nbsp;&nbsp;"Da", potvrdi Treviz, "primetio sam. "Pa ipak, moda se razlikuje od jednog sveta do drugog, pa čak i od jedne oblasti do druge jednog istog sveta. Pored toga, menja se i s vremenom. Pre pedeset godina moguće je da su svi na Sejšelu bili odeveni u crno - ne znamo ništa o tome. Prihvatite to onako kako jeste, Janove."
<BR>&nbsp;&nbsp;&nbsp;&nbsp;&nbsp;"Pa, čini mi se da ću morati", reče Pelorat, "no ipak moram da kažem da mi se naš način odevanja mnogo više dopada. Na kraju krajeva, bar ne vređa u tolikoj meri očne živce."
<BR>&nbsp;&nbsp;&nbsp;&nbsp;&nbsp;"Mislite, stoga što kod nas toliko preovladava siva boja? Neki ljudi smatraju da i to može predstavljati udar na njihove očne živce. Čuo sam, čak, kako to neki nazivaju 'prašinastim stilom'. Najzad, možda je upravo bezbojnost koja odlikuje Zadužbinu ono što navodi ove ljude da se drže svih svojih duginih boja - da bi što više naglasili svoju nezavisnost od nas. Navići ćete se već na sve to, u svakom slučaju... Hajdemo, Janove."
<BR>&nbsp;&nbsp;&nbsp;&nbsp;&nbsp;Njih dvojica krenuše prema pultu. Međutim, tek što su zakoračili čovek koji je u kabini-čekaonici čitao vesti odloži trake što ih je držao u rakama, ustade i krenu im u susret, široko se osmehujući. Njegova je odeća, kao i njihova, bila sive boje.
<BR>&nbsp;&nbsp;&nbsp;&nbsp;&nbsp;Treviz isprva nije gledao u tom pravcu, ali kada konačno ugleda pridošlicu gotovo se ukopa na mestu.
<BR>&nbsp;&nbsp;&nbsp;&nbsp;&nbsp;Duboko uzdahnuvši, on jedva prozbori: "Za ime Galaksije - moj prijatelj... izdajnik!"
</P></TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
