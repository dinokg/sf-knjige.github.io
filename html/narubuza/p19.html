<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>ODLUKA
<P>&nbsp;&nbsp;&nbsp;&nbsp;&nbsp;81.
<BR>&nbsp;&nbsp;&nbsp;&nbsp;&nbsp;S blagim prizvukom mrzovolje u glasu Janov Pelorat primeti: "Stvarno, Golane, kao da niko nimalo ne mari za činjenicu da mi je ovo prvi put u mom umereno dugom životu - ne predugom, Blis, uveravam vas - da sam se otisnuo u Galaksiju. Pa ipak, svaki put kada stignem na neki svet gotovo istog časa moram i da ga napustim, ne stekavši čak ni najmanju priliku da ga izbliza osmotrim. Sada mi se, evo, to već drugi put dešava."
<BR>&nbsp;&nbsp;&nbsp;&nbsp;&nbsp;"Jeste", odgovori mu Blis, "ali da niste onaj prvi svet napustili tako brzo ko zna koliko bi još vremena prošlo pre no što biste mene sreli. Nadam se da je to dovoljno da opravda vaš brzi odlazak sa Sejšela."
<BR>&nbsp;&nbsp;&nbsp;&nbsp;&nbsp;"Naravno! Najiskrenije, dra... draga moja, i više je nego dovoljno."
<BR>&nbsp;&nbsp;&nbsp;&nbsp;&nbsp;"Ali, Pel, ovoga puta, možda i jeste prebrzo napustili drugi svet na koji ste zakoračili, no sada sam i ja s vama - a i ja sam Gea, kao i bilo koji drugi njezin deo, kao sva ona, u celini."
<BR>&nbsp;&nbsp;&nbsp;&nbsp;&nbsp;"Dovoljni ste mi samo vi, i nije mi potreban nijedan drugi njen deo."
<BR>&nbsp;&nbsp;&nbsp;&nbsp;&nbsp;Treviz, koji je mrgodno slušao ovu razmenu Ijubaznosti, ne uspe da izdrži: "Koještarije! Zbog čega i Dom nije pošao sa nama?... Uh, tako mi svemira, nikad se neću navići na ova jednosložna imena! Ime mu ima dvesta pedeset slogova, a koristi se samo jedan... Zbog čega nije i on pošao, sa svih dvesta pedeset slogova svog imena? Ukoliko je sve to o čemu govorite toliko važno - ukoliko i sam opstanak Gee od toga zavisi - zbog čega, onda i on nije pošao s nama, da nas predvodi?"
<BR>&nbsp;&nbsp;&nbsp;&nbsp;&nbsp;"Ja sam ovde, Trev", odgovori Blis, "a ja sam Gea isto onoliko koliko i on." A onda, brzo ga postrance pogledavši svojim tamnim očima, dodade: "Smeta li vam, možda, što vas oslovljavam sa 'Trev'?"
<BR>&nbsp;&nbsp;&nbsp;&nbsp;&nbsp;"Da, smeta mi. Imam prava na naše običaje koliko i vi na svoje. Ime mi je Treviz. Dva sloga. Tre-viz."
<BR>&nbsp;&nbsp;&nbsp;&nbsp;&nbsp;"Naravno. Ne želim da vas ljutim, Trevize."
<BR>&nbsp;&nbsp;&nbsp;&nbsp;&nbsp;"Nisam ljut. Samo sam pometen." On naglo ustade i zakorači, preskočivši pritom Peloratove ispružene noge (koji ih brzo povuče), i ponovo se vrati do svog mesta. Tu zastade, okrenu se i zagleda u Blis.
<BR>&nbsp;&nbsp;&nbsp;&nbsp;&nbsp;Potom uperi prst prema njoj. "Čujte! Očito, nisam više sam svoj gospodar. Nekako ste izmajstorisali da me sa Terminusa dovučete na Geu - ali čak i kada se u meni javila sumnja da je upravo to u pitanju, činilo se da nema načina da se oslobodim vašeg stiska. A onda, kada sam se konačno našao na Gei - saopštavate mi da je jedini razlog mog dolaska potreba da spasem Geu. Zbog čega? Kako? Šta mi Gea znači - ili, šta ja značim njoj - da bih je spašavao? Zar baš ne postoji niko drugi među kvadrilionima ljudskih bića u Galaksiji ko za taj posao ne bi bio pogodniji od mene?"
<BR>&nbsp;&nbsp;&nbsp;&nbsp;&nbsp;"Ali, molim vas, Trevize", reče Blis. Iznenadna potištenost obli joj lice: više nije bilo ni traga njenom ranijem vragolastom izmotavanju. "Ne ljutite se. Vidite, oslovljavam vas onako kako to želite, i ubuduće ću biti krajnje ozbiljna. Dom vas je zamolio da budete strpljivi."
<BR>&nbsp;&nbsp;&nbsp;&nbsp;&nbsp;"Tako mi svih planeta u Galaksiji, bile one naseljene ili ne, ne želim da budem strpljiv. Ukoliko sam, već, toliko važan, ne zaslužujem li bar neko objašnjenje? Pre svega, ponovo da upitam: zbog čega Dom nije pošao s nama? Nije li sve ovo dovoljno važno da se i on nade ovde s nama, na Dalekoj zvezdi?"
<BR>&nbsp;&nbsp;&nbsp;&nbsp;&nbsp;"On jeste ovde, Trevize", odgovori Blis. "Dok sam ja ovde i on je ovde, kao što je i sve sa Gee ovde, svako živo biće, svaka čestica njene materije."
<BR>&nbsp;&nbsp;&nbsp;&nbsp;&nbsp;"Vi ste, možda, zadovoljni što je tako, ali ja ne razmišljam na takav način. Ja nisam Geanac. Ne možemo čitavu planetu ugurati u ovaj brod, možemo smestiti samo jednu osobu. I tako imamo vas, a Dom je deo vas. U redu. Međutim, zbog čega nismo mogli povesti Doma, a da vi budete deo njega?"
<BR>&nbsp;&nbsp;&nbsp;&nbsp;&nbsp;"Pre svega", odgovori Blis, "Pel, ovaj, Pe-lo-rat je tražio da ja budem na brodu s vama. Ja, a ne Dom."
<BR>&nbsp;&nbsp;&nbsp;&nbsp;&nbsp;"Hteo je samo da bude galantan. Ko bi to još shvatio ozbiljno?"
<BR>&nbsp;&nbsp;&nbsp;&nbsp;&nbsp;"Oh, drago moje momče, samo malo", reče Pelorat ustavši, sav crven u licu. "Bio sam krajnje ozbiljan. Ne volim da budem tek tako otpisan. Prihvatio sam činjenicu da nema važnosti koji će se deo Gee naći na brodu, i činilo mi se prijatnijim imati ovde Blis nego Doma - a verujem da ni vi niste daleko od toga. Hajdete, Golane, prestanite da se ponašate detinjasto."
<BR>&nbsp;&nbsp;&nbsp;&nbsp;&nbsp;"Tako? Zar tako?" odvrati Treviz namrgodivši se. "U redu, onda, možda ste i u pravu. Pa ipak" - i on ponovo uperi prst prema Blis "ma šta bilo to što očekujete da učinim, uveravam vas da to neću učiniti ukoliko se sa mnom ne bude postupalo kao s ljudskim bićem. Dakle, imam za početak još dva pitanja... Šta se to od mene očekuje da učinim? I zašto baš ja?"
<BR>&nbsp;&nbsp;&nbsp;&nbsp;&nbsp;Blis širom otvori oči i malo se povuče. "Molim vas", promuca ona, "nisam u stanju da vam to sada kažem. Ni sva Gea ne bi to bila u stanju. Pre svega, morate stići na odredište bez ikakvih prethodnih saznanja. Tek tamo se morate uputiti u čitavu stvar. A onda ćete morati učiniti ono što morate učiniti - ali to morate učiniti mirno i nepristrasno. Ukoliko se budete i dalje ovako ponašali ništa više neće vredeti i Gea će, na ovaj ili onaj način, doživeti kraj. Morate promeniti svoje sadašnje raspoloženje, ali ja ne znam kako da ga izmenim."
<BR>&nbsp;&nbsp;&nbsp;&nbsp;&nbsp;"A da li bi Dom, da je ovde, to znao?" upita Treviz pokajnički.
<BR>&nbsp;&nbsp;&nbsp;&nbsp;&nbsp;"Dom jeste ovde", odgovori Blis. On/ja/mi ne znamo kako da izmenimo vaše sadašnje raspoloženje, ili da vas smirimo. Mi ne shvatamo ljudsko biće koje nije u stanju da shvati svoje mesto u poretku stvari, koje ne oseća da je deo jedne veće celine."
<BR>&nbsp;&nbsp;&nbsp;&nbsp;&nbsp;"Nije baš tako", napomenu Treviz. "Bili ste u stanju da se domognete mog broda na udaljenosti od milion i više kilometara - i da nas držite mirnim dok smo se mi osećali bespomoćnim. Pa, onda, smirite me i sada. Nemojte se pretvarati da za to niste sposobni."
<BR>&nbsp;&nbsp;&nbsp;&nbsp;&nbsp;"Ali ne smemo to da učinimo. Bar ne sada. Ukoliko vas sada na bilo koji način izmenimo ili prilagodimo, u tom slučaju nećete nam biti od pomoći. Možete nam biti od koristi jedino ukoliko ste vi - vi; stoga i morate ostati ono što jeste. Ukoliko vas, u ovom trenutku, makar i dodirnemo - izgubljeni smo. Molim vas. Morate se smiriti sami od sebe."
<BR>&nbsp;&nbsp;&nbsp;&nbsp;&nbsp;"Ni govora, gospođice, sve dok mi ne kažete bar nešto od onoga što želim da znam."
<BR>&nbsp;&nbsp;&nbsp;&nbsp;&nbsp;Pelorat se umeša. "Blis, dopustite meni da pokušam. Molim vas, idite u drugu sobu."
<BR>&nbsp;&nbsp;&nbsp;&nbsp;&nbsp;Blis tiho iziđe, i Pelorat zatvori vrata za njom.
<BR>&nbsp;&nbsp;&nbsp;&nbsp;&nbsp;"U stanju je da čuje i vidi - oseti - sve", reče Treviz. "Kakva je onda razlika?"
<BR>&nbsp;&nbsp;&nbsp;&nbsp;&nbsp;"Za mene ima razlike", odvrati Pelorat. "Želim da budem nasamo s vama, pa makar to bila čista iluzija... Golane, vi ste preplašeni."
<BR>&nbsp;&nbsp;&nbsp;&nbsp;&nbsp;"Ne budalite."
<BR>&nbsp;&nbsp;&nbsp;&nbsp;&nbsp;"Naravno da ste preplašeni. Nije vam poznato kamo idete, sa čime ćete se suočiti, šta treba da očekujete. Imate i pravo da se plašite."
<BR>&nbsp;&nbsp;&nbsp;&nbsp;&nbsp;"Ali ne plašim se."
<BR>&nbsp;&nbsp;&nbsp;&nbsp;&nbsp;"Da, plašite se. Možda se ne plašite fizičkih opasnosti, na način na koji ih se ja plašim. Plašio sam se i samog izlaska u svemir, svakog novog sveta koji sam ugledao, svih novih stvari na koje sam naišao. Na kraju krajeva, čitavih pola veka vodio sam sužen, povučen i ograničen život, dok ste vi bili u Flotili i bavili se politikom, do guše u svemu i u svemiru i kod kuće. Pa ipak, pokušao sam da se ne plašim, i vi ste mi u tome pomogli. Sve ovo vreme što smo ga proveli zajedno bili ste beskrajno strpljivi sa mnom, bili ste ljubazni i puni razumevanja, i zahvaljujući vama, uspeo sam da savladam svoj strah i da se ponašam kako dolikuje. Dopustite mi, sada, da vam uzvratim istom merom i da vam pomognem."
<BR>&nbsp;&nbsp;&nbsp;&nbsp;&nbsp;"Ali kažem vam, ne plašim se."
<BR>&nbsp;&nbsp;&nbsp;&nbsp;&nbsp;"Naravno da se plašite. Ako ničeg drugog, plašite se odgovornosti s kojom ćete se suočiti. Po svemu sudeći, čitav jedan svet zavisi od vas - i sledstveno tome, ukoliko omanete, imaćete na svojoj savesti njegovu propast. Zbog čega biste se, dakle, suočili s takvom mogućnošću zarad jednog sveta koji vam ništa ne znači? Kakvog oni uopšte prava imaju da vam stave taj teret na pleća? Ne samo što se plašite neuspeha, kao što bi se i svako drugi na vašem mestu plašio, već ste i gnevni što su vas uopšte doveli do toga da osetite strah."
<BR>&nbsp;&nbsp;&nbsp;&nbsp;&nbsp;"Grdno grešite."
<BR>&nbsp;&nbsp;&nbsp;&nbsp;&nbsp;"Ne verujem. Pa ipak, dozvolite mi da vas zamenim. Ja ću to učiniti. Ma šta bilo to što od vas očekuju, ja se dobrovoljno javljam da vas zamenim. Pretpostavljam da to ne zahteva posebnu fizičku snagu ili izdržljivost, budući da bi vas i najprostija mašina u tom pogledu lako nadvladala. Pretpostavljam, takođe, da to nije nešto što zahteva posebne mentalne moći, budući da ih oni sami imaju u izobilju. To je nešto - pa, ne znam ni sam šta, ali ako ne zahteva ni mišiće ni mozak, u tom slučaju imam sve što i vi imate - i spreman sam da preuzmem svu odgovornost."
<BR>&nbsp;&nbsp;&nbsp;&nbsp;&nbsp;"Zbog čega ste tako spremni da ponesete taj teret?" upita Treviz oštro.
<BR>&nbsp;&nbsp;&nbsp;&nbsp;&nbsp;Pelorat obori glavu, kao da se boji da sretne pogled svog sadruga. "Nekada sam bio oženjen, Golane", reče on. "Bilo je tu, povremeno, i drugih žena. Pa ipak, nijedna mi od njih nije ništa istinski značila. Bilo je zanimljivo. Prijatno. Ali nijedna mi od njih nije ništa odistinski značila. Pa ipak, ova..."
<BR>&nbsp;&nbsp;&nbsp;&nbsp;&nbsp;"Ko? Blis?"
<BR>&nbsp;&nbsp;&nbsp;&nbsp;&nbsp;"Ona je, nekako, drugačija... bar za mene."
<BR>&nbsp;&nbsp;&nbsp;&nbsp;&nbsp;"Tako mi Terminusa, Janove, pa ona sad čuje svaku reč koju izgovarate!"
<BR>&nbsp;&nbsp;&nbsp;&nbsp;&nbsp;"To ništa ne menja na stvari. Ona to ionako zna... Želim da joj ugodim. Spreman sam da na sebe preuzmem taj zadatak, ma šta bilo u pitanju; spreman sam na svaki rizik, rad sam da preuzmem svaku odgovornost - makar to samo malo doprinelo da je navedem... da misli lepo o meni."
<BR>&nbsp;&nbsp;&nbsp;&nbsp;&nbsp;"Ali, Janove, pa ona je još dete!"
<BR>&nbsp;&nbsp;&nbsp;&nbsp;&nbsp;"Ona nije više dete - i ma šta vi o njoj mislili, to za mene nema nikakve važnosti."
<BR>&nbsp;&nbsp;&nbsp;&nbsp;&nbsp;"Zar ne razmišljate o tome kako morate da izgledate u njenim očima?"
<BR>&nbsp;&nbsp;&nbsp;&nbsp;&nbsp;"Kao starac? Ali kakve to veze ima? Ona predstavlja deo jedne velike celine, a ja ne - već sama ta činjenica uspostavlja nesavladiv zid između nas dvoje. Zar mislite da mi to nije jasno? Međutim, ja ništa od nje ne tražim osim da..."
<BR>&nbsp;&nbsp;&nbsp;&nbsp;&nbsp;"Da misli lepo o vama?"
<BR>&nbsp;&nbsp;&nbsp;&nbsp;&nbsp;"Tako je. Ili bilo šta drugo što je spremna da oseti prema meni."
<BR>&nbsp;&nbsp;&nbsp;&nbsp;&nbsp;"I samo zbog toga biste želeli da na sebe preuzmete moj zadatak? Ali, Janove, zar niste shvatili? Oni ne žele vas; oni, iz nekog - svemir-bi-ga-znao-kog - razloga žele baš mene. Ni ja sam ništa od svega ne shvatam."
<BR>&nbsp;&nbsp;&nbsp;&nbsp;&nbsp;"Ali ukoliko ne mogu vas dobiti, i ukoliko moraju imati bar nekoga, ja, ipak, bez sumnje, predstavljam bolje rešenje nego da ostanu bez ikoga."
<BR>&nbsp;&nbsp;&nbsp;&nbsp;&nbsp;Treviz zavrte glavom. "Prosto ne mogu da poverujem u sve to. Već ste na pragu starosti, i ponovo otkrivate mladost. Janove, vi u stvari želite da postanete heroj, želite da položite svoj život za njeno telo."
<BR>&nbsp;&nbsp;&nbsp;&nbsp;&nbsp;"Ne govorite tako, Golane. Nisam siguran da ste pogodili pravu temu za dosetke."
<BR>&nbsp;&nbsp;&nbsp;&nbsp;&nbsp;Treviz pokuša da se nasmeje, ali pošto mu se oči susretose sa Peloratovim krajnje ozbiljnim licem, on se samo nakašlja. "U pravu ste", reče on konačno. "Izvinjavam vam se. Pozovite je, onda, Janove. Pozovite je, neka uđe."
<BR>&nbsp;&nbsp;&nbsp;&nbsp;&nbsp;Blis se ponovo pojavi; delovala je kao da se smanjila. "Žao mi je, Pel", reče ona tihim glasom, "ali ne možete da zamenite Treviza. Mora to biti on - ili niko."
<BR>&nbsp;&nbsp;&nbsp;&nbsp;&nbsp;"U redu je", reče Treviz. "Biću sasvim miran. Ma šta bilo u pitanju, pokušaću da to obavim. Bilo šta, samo da sprečim Janova da u njegovim godinama izigrava romantičnog heroja."
<BR>&nbsp;&nbsp;&nbsp;&nbsp;&nbsp;"Svestan sam i sam koliko mi je godina", progunđa Pelorat.
<BR>&nbsp;&nbsp;&nbsp;&nbsp;&nbsp;Blis mu lagano pristupi, i onda mu nežno stavi šaku na rame. "Pel, ja... mislim o vama veoma lepo."
<BR>&nbsp;&nbsp;&nbsp;&nbsp;&nbsp;Pelorat skrenu pogled. "U redu je, Blis. Nema nikakve potrebe da se rasipate ljubaznostima."
<BR>&nbsp;&nbsp;&nbsp;&nbsp;&nbsp;"Pel, ne rasipam se Ijubaznostima. Ja... zaista mislim veoma, veoma lepo o vama."
<BR>
<BR>&nbsp;&nbsp;&nbsp;&nbsp;&nbsp;82.
<BR>&nbsp;&nbsp;&nbsp;&nbsp;&nbsp;Najpre maglovito, a onda sve jasnije, Sura Novi poče shvatati da je ona zapravo Suranoviremblastiran, i da su je, dok je još bila dete, roditelji nazivali Su, a drugovi Vi.
<BR>&nbsp;&nbsp;&nbsp;&nbsp;&nbsp;Razume se, nikada to nije sasvim zaboravila, ali svest o tome bila je, povremeno, zakopavana negde duboko u njoj. Sećanje na to, međutim, nikada još ne beše ovako duboko pokopano, ili na toliko dugo vremena kao tokom ovog poslednjeg meseca - budući da se još nikada, u tako dugom vremenskom razdoblju, nije nalazila u blizini nekog toliko moćnog uma.
<BR>&nbsp;&nbsp;&nbsp;&nbsp;&nbsp;Ali trenutak je konačno došao. Ona to ni sama nije želela, niti je za svim tim osećala potrebu. Međutim, znatno veći deo njene skrivene ličnosti bio je odjednom potisnut ka površini - zarad opštih ciljeva.
<BR>&nbsp;&nbsp;&nbsp;&nbsp;&nbsp;Sve to pratio je u početku osećaj neodređene nelagodnosti, neka vrsta svraba koji je, međutim, veoma brzo prigušio osećaj lagodnosti što ga je u njoj izazvala ponovna pojava njenog nerprikrivenog Ja. Već godinama se nije osećala toliko bliskom sveukupnosti Gee.
<BR>&nbsp;&nbsp;&nbsp;&nbsp;&nbsp;Odjedom, u sećanje joj dođe jedno stvorenjce koje je tada, na Gei, u detinjstvu, veoma volela. Pošto joj je, tada, pošlo za rukom da shvati da su njegova osećanja, na neki maglovit način, istovremeno i njena vlastita, to joj je sada pomoglo da sasvim jasno prepozna i svoja sadašnja osećanja. Bila je, u stvari, leptir koji se upravo oslobađao svoje čaure.
<BR>
<BR>&nbsp;&nbsp;&nbsp;&nbsp;&nbsp;83.
<BR>&nbsp;&nbsp;&nbsp;&nbsp;&nbsp;Stor Gendibal se prodorno i oštro zagleda u Novi - do te mere iznenađen da umalo, za dlaku, ne popusti stisak kojim je držao gradonačelnicu Brano. Što do toga odista i nije došlo razlog je, po svoj prilici, bio u pomoći koja mu iznenada pristiže odnekud spolja - ali na koju on, u tom trenutku, ne obrati pažnju.
<BR>&nbsp;&nbsp;&nbsp;&nbsp;&nbsp;"Šta ti, Novi, znaš o većniku Trevizu?" upita je on. I odmah potom, sav pometen iznenadnom i rastućom složenošću njenog uma, dodade: "Ko si ti?"
<BR>&nbsp;&nbsp;&nbsp;&nbsp;&nbsp;Gotovo istovremeno, on pokuša da ponovo ovlada njenim umom - ali ovoga puta je ovaj za njega bio nedodirljiv. U tom istom času on shvati da njegov stisak kojim je držao gradonačelnicu Brano, jača neka druga moć, znatno veća od njegove. On ponovi: "Ko si ti?"
<BR>&nbsp;&nbsp;&nbsp;&nbsp;&nbsp;Novinim licem prelete senka čemera. "Gospodine", odgovori ona, "Govorniče Gendibale, moje pravo ime je Suranoviremblastiran, i ja sam Gea."
<BR>&nbsp;&nbsp;&nbsp;&nbsp;&nbsp;Beše to sve što je izgovorila koristeći se rečima, ali Gendibal, u iznenadnom gnevu, pojača svoj mentalni snop i s velikom umešnošću, napetih damara, izmaknu mreži što se nad njim skupljala i zadrža Brano u svom vlastitom stisku, snažnijem no maločas, istovremeno se uhvativši, izbliza i ćutke, ukoštac sa Novinim umom.
<BR>&nbsp;&nbsp;&nbsp;&nbsp;&nbsp;Međutim, ona ga zadrža na odstojanju sa gotovo jednakom spretnošću, premda joj ne uspe da mu se svojim umom približi - možda i stoga što to, zapravo, nije ni želela.
<BR>&nbsp;&nbsp;&nbsp;&nbsp;&nbsp;On joj se onda obrati kao što bi se obratio nekom od Govornika. "Odigrala si svoju ulogu, obmanula me, namamila me ovamo... Pripadaš, je li, onom soju iz koga je proistekao i sam Mazgov?"
<BR>&nbsp;&nbsp;&nbsp;&nbsp;&nbsp;"Mazgov je bio otpadnik, koji je skrenuo s našeg puta, Govorniče Gendibale. Ja/mi nismo Mazgovi. Ja/mi smo Gea."
<BR>&nbsp;&nbsp;&nbsp;&nbsp;&nbsp;I ona mu potom izloži sustinsku osnovu Gee, opšteći pritom s njim mentalnim putem kako bi mu prenela sve složenosti planetarne strukture, budući da reči, jednostavno, nisu bile u stanju da sve to izraze.
<BR>&nbsp;&nbsp;&nbsp;&nbsp;&nbsp;"Oživotvorena planeta!" izusti konačno Gendibal.
<BR>&nbsp;&nbsp;&nbsp;&nbsp;&nbsp;"Sa mentalnim poljem koje je, kao celina, neuporedivo jače od vašeg, individualnog. Molim vas, nemojte se tako grčevito opirati. Bojim se da vam ne nanesem neko zlo, da učinim nešto što nikako ne bih želela."
<BR>&nbsp;&nbsp;&nbsp;&nbsp;&nbsp;"Ali čak i kao oživotvorena planeta niste jači od zbira moći mojih kolega na Trantoru. I mi, na neki način, predstavljamo oživotvorenu planetu."
<BR>&nbsp;&nbsp;&nbsp;&nbsp;&nbsp;"To je, Govorniče, samo nekih hiljadu ljudi sposobnih da mentalno sarađuju. Međutim, ne možete se osloniti na njihovu pomoć, budući da sam im ja preprečila put. Proverite, i uverićete se."
<BR>&nbsp;&nbsp;&nbsp;&nbsp;&nbsp;"Pa, kakav je vaš plan, Gea?"
<BR>&nbsp;&nbsp;&nbsp;&nbsp;&nbsp;"Nadam se, Govorniče, da ćete me i dalje zvati Novi. Ono što sada činim - činim kao Gea; ali ja sam takođe Novi, a u odnosu na vas, ja sam samo Novi."
<BR>&nbsp;&nbsp;&nbsp;&nbsp;&nbsp;"Kakav je vaš plan, Gea?"
<BR>&nbsp;&nbsp;&nbsp;&nbsp;&nbsp;Za trenutak samo javi se mentalni drhtaj koji bi odgovarao uzdahu, i Novi odgovori: "Ostaćemo u trostrukoj pat-poziciji. Vi ćete, probijajući njen štit, držati gradonačelnicu Brano, i budući da ću vam ja pomagati nećemo se zamoriti. Vi ćete, pretpostavljam, i dalje nastojati da održite svoj stisak nadamnom, kao i ja svoj nad vama, i ni vi ni ja nećemo podleći zamoru. I tako će i ostati - do daljeg."
<BR>&nbsp;&nbsp;&nbsp;&nbsp;&nbsp;"S kakvim ciljem?"
<BR>&nbsp;&nbsp;&nbsp;&nbsp;&nbsp;"Već sam vam rekla... Čekamo Golana Treviza, većnika sa Terminusa. On je taj koji će razbiti ovu pat-poziciju - onako kako sam bude odlučio."
<BR>
<BR>&nbsp;&nbsp;&nbsp;&nbsp;&nbsp;84.
<BR>&nbsp;&nbsp;&nbsp;&nbsp;&nbsp;Računar na Dalekoj zvezdi uočio je dva broda, i Treviz mu izdade nalog da ih oba, odvojeno, prikaže na ekranu.
<BR>&nbsp;&nbsp;&nbsp;&nbsp;&nbsp;Oba su bila zadužbinska. Jedan je bio sličan Dalekoj zvezdi i nije bilo nikakve sumnje da je u pitanju Komporov brod. Drugi je bio veći i neuporedivo moćniji.
<BR>&nbsp;&nbsp;&nbsp;&nbsp;&nbsp;Treviz se okrenu prema Blis i upita: "Pa, je li vam poznato šta se ovde događa? Možete li mi bar sada, konačno, nešto reći?"
<BR>&nbsp;&nbsp;&nbsp;&nbsp;&nbsp;"Poznato mi je. Ali, ne uzbuđujte se! Neće vam naneti nikakvo zlo."
<BR>&nbsp;&nbsp;&nbsp;&nbsp;&nbsp;"Zbog čega li baš svi misle da ja samo sedim ovde, sav premro od straha?" upita Treviz mrzovoljno.
<BR>&nbsp;&nbsp;&nbsp;&nbsp;&nbsp;Pelorat požuri da se umeša: "Pustite nju da govori, Golane. Ne istresajte se na nju."
<BR>&nbsp;&nbsp;&nbsp;&nbsp;&nbsp;Treviz nestrpljivo podiže ruku, dajući znak da se predaje. "Neću se istresati. Govorite, gospo."
<BR>&nbsp;&nbsp;&nbsp;&nbsp;&nbsp;"Na velikom brodu", reče ona, "nalazi se vladarka vaše planete. Sa njom je..."
<BR>&nbsp;&nbsp;&nbsp;&nbsp;&nbsp;Treviz je preneraženo prekinu. "Vladarka? Mislite, Stara gospa Brano?"
<BR>&nbsp;&nbsp;&nbsp;&nbsp;&nbsp;"Razume se, to nije njena titula", odgovori Blis, dok joj se usne blago razvukoše u osmeh. "Ali u pitanju je žena, u to nema nikakve sumnje." Ona za časak zastade, kao da pažljivo osluškuje planetni organizam čiji je ona bila tek jedan deo. "Ime joj je Harlabrano. Neobično - ime joj sadrži samo četiri sloga a toliko je važna osoba na vašem svetu; pa, pretpostavljam da ne-Geanci imaju svoje posebne običaje."
<BR>&nbsp;&nbsp;&nbsp;&nbsp;&nbsp;"Pretpostavljam", odvrati Treviz suvo. "Vi biste je, verujem, zvali Bran. Ali šta ona radi ovde? Zbog čega nije na... shvatam. Gea je i nju namamila ovamo. Ali zbog čega?"
<BR>&nbsp;&nbsp;&nbsp;&nbsp;&nbsp;Blis se, međutim, ne obazre na njegovo pitanje. "Sa njom je", nastavi ona, "Lionokodel - čudno, pet slogova, iako je njen potčinjeni. To mi zvuči kao nedostatak poštovanja. On je, takođe, važna ličnost na vašem svetu. Sa njima su još četvorica - ljudi koji se staraju o oružju. Želite li i njihova imena?"
<BR>&nbsp;&nbsp;&nbsp;&nbsp;&nbsp;"Ne... Pretpostavljam, međutim, da se na onom drugom brodu nalazi samo jedan čovek, Mun Li Kompor, i da on predstavlja Drugu zadužbinu. Očigledno, namamili ste ovamo predstavnike obeju Zadužbina. Zbog čega?"
<BR>&nbsp;&nbsp;&nbsp;&nbsp;&nbsp;"Niste u pravu, Trev... ovaj, Trevize."
<BR>&nbsp;&nbsp;&nbsp;&nbsp;&nbsp;"Oh, nije važno, zovite me Trev. Ne dajem za to koliko ni za kometin rep."
<BR>&nbsp;&nbsp;&nbsp;&nbsp;&nbsp;"Niste sasvim u pravu, Trev. Kompor je napustio svoj brod i na njemu su sada druge dve osobe. Jedna je Storgendibal, veoma važna ličnost u Drugoj zadužbini. On ima položaj Govornika."
<BR>&nbsp;&nbsp;&nbsp;&nbsp;&nbsp;"Veoma važna ličnost? Pretpostavljam da raspolaže i mentalnim moćima?"
<BR>&nbsp;&nbsp;&nbsp;&nbsp;&nbsp;"Dabome. I to u velikoj meri."
<BR>&nbsp;&nbsp;&nbsp;&nbsp;&nbsp;"Hocete li biti u stanju da se ponesete s njim?"
<BR>&nbsp;&nbsp;&nbsp;&nbsp;&nbsp;"Razume se. Druga osoba, koja je s njim na brodu, jeste Gea."
<BR>&nbsp;&nbsp;&nbsp;&nbsp;&nbsp;"Jedna od vaših?"
<BR>&nbsp;&nbsp;&nbsp;&nbsp;&nbsp;"Da. Njeno je ime Suranoviremblastiran. Trebalo je da bude znatno duže, ali je previše vremena provela razdvojena od mene/nas/ostalih."
<BR>&nbsp;&nbsp;&nbsp;&nbsp;&nbsp;"Da li je ona u stanju da zadrži tog uglednika Druge zadužbine?"
<BR>&nbsp;&nbsp;&nbsp;&nbsp;&nbsp;"Ne drzi ga ona, već Gea. Ona/ja/mi/svi mi u stanju smo da ga porazimo."
<BR>&nbsp;&nbsp;&nbsp;&nbsp;&nbsp;"Da li je upravo to njen zadatak? Da porazi i njega i Brano? Šta sve to znači? Da li to Gea namerava da uništi obe Zadužbine i da sama uspostavi vlastito Galaktičko carstvo? Novi Mazgov? Jedan mnogo moćniji Mazgov..."
<BR>&nbsp;&nbsp;&nbsp;&nbsp;&nbsp;"Ne, ne, Trev. Nemojte se ponovo uzbuđivati. Ne smete. Sve troje nalaze se u pat-poziciji i čekaju."
<BR>&nbsp;&nbsp;&nbsp;&nbsp;&nbsp;"Čekaju - šta?"
<BR>&nbsp;&nbsp;&nbsp;&nbsp;&nbsp;"Vašu odluku."
<BR>&nbsp;&nbsp;&nbsp;&nbsp;&nbsp;"Opet vi! Kakvu odluku? I zašto baš ja?"
<BR>&nbsp;&nbsp;&nbsp;&nbsp;&nbsp;"Molim vas, Trev", odgovori Blis. "Uskoro će sve biti razjašnjeno Ja/mi/ona rekli smo vam onoliko koliko smo to ja/mi/ona u ovom trenutku u stanju."
<BR>
<BR>&nbsp;&nbsp;&nbsp;&nbsp;&nbsp;85.
<BR>&nbsp;&nbsp;&nbsp;&nbsp;&nbsp;Brano umorno primeti: "Čini mi se sada izvesnim, Liono, da sam počinila grešku. I to, po svoj prilici, sudbonosnu."
<BR>&nbsp;&nbsp;&nbsp;&nbsp;&nbsp;"Treba li to baš tako otvoreno izreći?" promrmlja Liono gotovo i ne otvarajući usta.
<BR>&nbsp;&nbsp;&nbsp;&nbsp;&nbsp;"Poznate su im i same moje misli. Prema tome, svejedno je ako to i naglas kažem. Poznato im je sve i što ti misliš, makar i ne otvarao usta... Trebalo je da se strpim dok ne pribavimo jači štit."
<BR>&nbsp;&nbsp;&nbsp;&nbsp;&nbsp;"Ali, gradonačelnice, kako ste to mogli proceniti?" upita Kodel. Da smo čekali da budemo dvostruko i trostruko i četvorostruko i beskrajno mnogo puta sigurniji - možda bismo morali večno da čekamo... Istinu govoreći, voleo bih da se nismo ni upuštali u sve ovo. Bilo bi bolje da smo i dalje eksperimentisali sa nečim drugim - možda sa vašim gromobranom, Trevizom."
<BR>&nbsp;&nbsp;&nbsp;&nbsp;&nbsp;Brano uzdahnu. "Želela sam, Liono, da ih zateknem nespremne. Ipak ukazao si na samu suštinu moje zablude. Mogla sam da čekam sve dok se ne bi, sa dovoljno osnovanosti, moglo pretpostaviti da je štit neprobojan. Ne baš neprobojan, ali sasvim blizu toga. Shvatala sam da postoji mogućnost da se štit probije, ali jednostavno nisam više mogla da čekam. Ukloniti nedostatke štita moglo je značiti da moram čekati sve do isteka mog mandata, a ja sam želela da se stvar obavi za vreme moje uprave - i želela sam da i sama budem na licu mesta. I tako, poput prave budale, ubedila sam sebe da je štit dovoljno postojan. Nisam želela da slušam upozorenja - tvoje sumnje, na primer."
<BR>&nbsp;&nbsp;&nbsp;&nbsp;&nbsp;"Možda ipak, ukoliko budemo strpljivi, možemo pobediti."
<BR>&nbsp;&nbsp;&nbsp;&nbsp;&nbsp;"Jesi li u stanju da izdaš naređenje da se puca na onaj brod?"
<BR>&nbsp;&nbsp;&nbsp;&nbsp;&nbsp;"Ne, gradonačelnice, nisam. Jednostavno, nekako, ne mogu podneti ni samu pomisao na to."
<BR>&nbsp;&nbsp;&nbsp;&nbsp;&nbsp;"Ni ja. Pa ipak, čak i kada bi ti ili ja uspeli da izdamo takvo naređenje, sigurna sam da ga naši ljudi ne bi izvršili - ne bi bili u stanju."
<BR>&nbsp;&nbsp;&nbsp;&nbsp;&nbsp;"Ne pod sadašnjim okolnostima, gradonačelnice; ali okolnosti se mogu i izmeniti. U stvari, nova ličnost upravo stupa na scenu."
<BR>&nbsp;&nbsp;&nbsp;&nbsp;&nbsp;On pokaza na ekran. Brodski računar automatski je podelio ekran na dva dela, čim je novi brod ušao u njegov vidokrug. Došljak se nalazio na desnoj strani ekrana.
<BR>&nbsp;&nbsp;&nbsp;&nbsp;&nbsp;"Možeš li uveličati sliku, Liono?"
<BR>&nbsp;&nbsp;&nbsp;&nbsp;&nbsp;"Bez ikakvih poteškoća. Čovek sa Druge zadužbine je vrlo vešt. U stanju smo da učinimo sve što on ne smatra važnim."
<BR>&nbsp;&nbsp;&nbsp;&nbsp;&nbsp;"Pa", primeti Brano osmotrivši nakratko ekran, "nema nikakve sumnje: to je Daleka zvezda. Pretpostavljam da su Treviz i Pelorat na brodu." A onda, s gorčinom, dodade: "Osim ukoliko ljudi sa Druge zadužbine nisu i njih smenili. Moj gromobran odista je bio vrlo delatan... Samo da mi je štit snažniji!"
<BR>&nbsp;&nbsp;&nbsp;&nbsp;&nbsp;"Strpljenja!", reče Kodel kratko.
<BR>&nbsp;&nbsp;&nbsp;&nbsp;&nbsp;Jedan glas odjeknu u kontrolnoj kabini, i Brano odnekud smesta shvati da u pitanju nisu bili zvučni talasi. Čula ga je neposredno svojim umom, i samo jedan kratak pogled na Kodelovo lice bio je sasvim dovoljan da shvati da ga je i on čuo.
<BR>&nbsp;&nbsp;&nbsp;&nbsp;&nbsp;Glas upita: "Možete li da me čujete, gradonačelnice Brano? Ukoliko me čujete, nema potrebe da to i naglas potvrdite. Dovoljno je da samo pomislite na to."
<BR>&nbsp;&nbsp;&nbsp;&nbsp;&nbsp;"Ko ste vi?" upita Brano tiho.
<BR>&nbsp;&nbsp;&nbsp;&nbsp;&nbsp;"Ja sam Gea."
<BR>
<BR>&nbsp;&nbsp;&nbsp;&nbsp;&nbsp;86.
<BR>&nbsp;&nbsp;&nbsp;&nbsp;&nbsp;U odnosu na druga dva, svaki pojedinačni brod nalazio se sada u stanju gotovo potpunog mirovanja. Sva tri veoma su se lagano obrtala oko Gee, kao daleki, trodelni satelit planete. Sva tri pratila su Geu na njenom beskonačnom putovanju oko sunca.
<BR>&nbsp;&nbsp;&nbsp;&nbsp;&nbsp;Posmatrajući ekran, Treviz osta da sedi, umoran od nagađanja kakva bi njegova uloga u svemu ovome mogla biti - zbog čega su ga ovamo dovokli prinudivši ga da prevali put od hiljadu parseka.
<BR>&nbsp;&nbsp;&nbsp;&nbsp;&nbsp;Zvuk koji odjeknu u njegovom umu nije ga uzbunio. Kao da je, u stvari, samo i čekao da mu se javi.
<BR>&nbsp;&nbsp;&nbsp;&nbsp;&nbsp;Glas mu se obrati: "Možete li da me čujete, Golane Trevize? Ukoliko me čujete, nema potrebe da to i naglas potvrdite. Dovoljno je da samo pomislite na to."
<BR>&nbsp;&nbsp;&nbsp;&nbsp;&nbsp;Treviz se obazre oko sebe. Pelorat, očigledno zbunjen, gledao je u svim pravcima, kao da nastoji da ustanovi odakle glas dopire. Blis je mirno sedela, dok su joj šake nehajno počivale na kolenima. Treviz ni za trenutak ne posumnja da je i ona čula glas.
<BR>&nbsp;&nbsp;&nbsp;&nbsp;&nbsp;Zanemarivši nalog da se izrazi samo mislima, on izgovori jasnim i zvonkim glasom: "Ukoliko mi se ne objasni o čemu je ovde reč, nemam nameru da učinim ništa od onoga što se od mene očekuje da učinim."
<BR>&nbsp;&nbsp;&nbsp;&nbsp;&nbsp;A glas mu odgovori: "Odmah će vam biti objašnjeno."
<BR>
<BR>&nbsp;&nbsp;&nbsp;&nbsp;&nbsp;87.
<BR>&nbsp;&nbsp;&nbsp;&nbsp;&nbsp;"Primaćete me svojim umom", reče Novi. "Slobodni ste da odgovarate u mislima. Pobrinuću se, istovremeno, da svi čuju svakoga. Pored toga, kao što i sami znate, budući da smo dovoljno blizu jedni drugima, pri normalnoj svetlosnoj brzini mentalnog polja neće biti nikakvog nepotrebnog kašnjenja. Dakle, pre svega, svi smo se ovde okupili na osnovu određenog sleda okolnosti."
<BR>&nbsp;&nbsp;&nbsp;&nbsp;&nbsp;"Kakve vrste", stiže Branin glas.
<BR>&nbsp;&nbsp;&nbsp;&nbsp;&nbsp;"Ne mentalnim podešavanjem", odgovori Novi. "Gea nije uticala ni na čiji um. To nam nije svojstveno. U stvari, samo smo iskoristili odgovarajuće ambicije. Gradonadčelnica Brano želela je da odmah, bez odlaganja, uspostavi Drugo carstvo; Govornik Gendibal želeo je da postane Prvi govornik. Bilo je dovoljno ohrabriti ovakve žudnje i potom ih podsticati, promišljeno i razborito."
<BR>&nbsp;&nbsp;&nbsp;&nbsp;&nbsp;"Poznato mi je kako sam ja namamljen ovamo", reče Gendibal kruto. Zaista mu je bilo poznato. Znao je zbog čega je bio toliko nestrpljiv da se otisne u svemir, zbog čega je toliko žudeo da pođe za Trevizom, ubeđen da će biti u stanju da sve konce drži u svojim rukama... Bilo je to zbog Novi... Ah, Novi!
<BR>&nbsp;&nbsp;&nbsp;&nbsp;&nbsp;"Vi ste bili poseban slučaj, Govorniče Gendibale. Vaša je ambicija bila snažna, ali je u vama, istovremeno, postojalo i nešto meko, što je omogućilo da se krene prečicom. Predstavljali ste osobu spremnu da bude ljubazna prema svakome za koga ste bili obučeni da verujete da je u svakom pogledu ispod vas. Okoristila sam se tom vašom osobinom i okrenula je protiv vas. Ja/mi/sam/smo duboko postiđeni zbog toga. Jedino nam je opravdanje da je budućnost Galaksije bila ugrožena."
<BR>&nbsp;&nbsp;&nbsp;&nbsp;&nbsp;Novi za trenutak zastade i njen glas (mada ono što je govorila nije uobličavala u reči) postade sumorniji, a njeno lice smrknutije.
<BR>&nbsp;&nbsp;&nbsp;&nbsp;&nbsp;"Ovo je bio trenutak. Gea nije više mogla da čeka. Na Terminusu se već više od jednog stoleća radilo na pronalaženju mentalnog štita. Bila im je potrebna još samo jedna generacija i on bi postao neprobojan čak i za Geu - a onda bi bili slobodni da po volji upotrebe svoju fizičku moć. Čitava Galaksija ne bi bila u stanju da im se odupre, i Drugo bi carstvo, onakvo kakvim ga shvata Terminus, za najkraće vreme bilo uspostavljeno - uprkos Seldonovom Planu, uprkos ljudima sa Trantora, i uprkos Gei. Bilo je, stoga, neophodno da se gradonačelnica Brano navede da dejstvuje, dok joj štit još nije bio usavršen.
<BR>&nbsp;&nbsp;&nbsp;&nbsp;&nbsp;Zatim, bio je tu i Trantor. Seldonov Plan dejstvovao je savršeno, budući da se sama Gea pobrinula da nimalo ne odstupi od svog osnovnog toka. Tokom više od jednog stoleća Trantorom su upravljali najnedelatniji među Prvim govornicima, i Druga zadužbina samo je životarila. Međutim, odnedavno, započeo je brzi uspon Stora Gendibala. Nije bilo nikakve sumnje da će postati Prvi govornik i da će, pod njegovim vođstvom, Trantor zaigrati znatno delatniju ulogu. Bilo je sasvim jasno da će on svoju pažnju usmeriti na izgradnju fizičkih moći, da će shvatiti opasnost koja preti od Terminusa i da će krenuti na njega.
<BR>&nbsp;&nbsp;&nbsp;&nbsp;&nbsp;Ukoliko bi bili u stanju da krenu protiv Terminusa pre no što bi ovaj usavršio svoj štit, Seldonov Plan ispunio bi se do kraja i nastalo bi Drugo galaktičko carstvo - po meri Trantora, bez obzira na ljude Terminusa i na Geu. Sledstveno tome, bilo je neophodno da se Gendibal nekako navede da dejstvuje, pre no što postane Prvi govornik.
<BR>&nbsp;&nbsp;&nbsp;&nbsp;&nbsp;Na svu sreću, budući da je Gea tokom niza godina brižljivo dejstvovala, pošlo nam je za rukom da obe Zadužbine dovedemo na pravo mesto - i u pravo vreme. Ponavljam sve ovo prvenstveno stoga da bi Golan Treviz, većnik sa Terminusa, mogao kako treba razumeti čitavu ovu stvar."
<BR>&nbsp;&nbsp;&nbsp;&nbsp;&nbsp;Treviz je prekinu, ponovo se ne osvrćući na mogućnost da opšti isključivo putem misli. On izreče čvrstim glasom: "Pa ipak, ne razumem. Šta je to toliko loše u bilo kojoj od dveju verzija Drugog galaktičkog carstva?"
<BR>&nbsp;&nbsp;&nbsp;&nbsp;&nbsp;Novi mu smesta odgovori: "Drugo galakticko carstvo - uspostavljeno po obrascima Terminusa - bilo bi militarističko carstvo, ustanovljeno zahvaljujući primeni sile, održavano pomoću sile, te, konačno, i uništeno usled pribegavanja sili. Ono ne bi predstavljalo ništa drugo do li vaspostavljeno Prvo galaktičko carstvo. Tako, bar, na to gleda Gea.
<BR>&nbsp;&nbsp;&nbsp;&nbsp;&nbsp;Drugo galaktičko carstvo - uspostavljeno po obrascima Trantora - bilo bi paternalističko carstvo, ustanovljeno zahvaljujući proračunima, održavano uz pomoć proračuna, i konačno, nastavilo bi da na proračunima opstaje, poput živog mrtvaca. Bio bi to ćorsokak. Tako, bar, na to gleda Gea."
<BR>&nbsp;&nbsp;&nbsp;&nbsp;&nbsp;"A Šta Gea ima da ponudi u zamenu?" upita Treviz.
<BR>&nbsp;&nbsp;&nbsp;&nbsp;&nbsp;"Jednu još veću Geu! Galaktiku! Svaka planeta na kojoj žive ljudska bića postala bi oživotvorena poput Gee. Svaka oživotvorena planeta uključila bi se u zajednicu još obuhvatnijeg međuzvezdanog života. I svaka nenaseljena planeta bi se priključila. I svaka zvezda. I svaki pramen međuzvezdanog gasa. Možda, čak i sama velika, centralna crna jama. Bila bi to oživotvorena galaksija - galaksija koja bi stvorila osnovu za sve vrste života, u oblicima koje čak nismo u stanju ni da zamislimo. Bio bi to način života sasvim različit od svega što smo dosad upoznali - u kome se stare greške više ne bi ponavljale."
<BR>&nbsp;&nbsp;&nbsp;&nbsp;&nbsp;"Ali u kome bi se rađale nove", promrmlja sarkastično Gendibal.
<BR>&nbsp;&nbsp;&nbsp;&nbsp;&nbsp;"Gea je imala na raspolaganju hiljade godina za takvu vrstu opita."
<BR>&nbsp;&nbsp;&nbsp;&nbsp;&nbsp;"Ali ne u galaktičkim razmerama."
<BR>&nbsp;&nbsp;&nbsp;&nbsp;&nbsp;Treviz, međutim, nije obraćao pažnju na ovaj kratki sukob između sumnji i nadanja i nastojao je da istera na čistinu svoj problem, te ponovo upita: "I kakva je moja uloga u svemu tome?"
<BR>&nbsp;&nbsp;&nbsp;&nbsp;&nbsp;Glas Gein - usmeren preko Novinog uma - zagrme: "Vi treba da izaberete! Koja od tih triju mogućnosti treba da se ostvari?"
<BR>&nbsp;&nbsp;&nbsp;&nbsp;&nbsp;Duboka tišina proprati ovu izjavu... Konačno, tišinu prekide Trevizov glas - najzad je i on opštio mislima, budući da je bio previše pometen da bi mogao govoriti - jedva čujan pa ipak izazovan: "Ali zašto baš ja?"
<BR>&nbsp;&nbsp;&nbsp;&nbsp;&nbsp;"Mada smo shvatili", odgovori Novi, "da se približio trenutak kada će bilo Terminus, bilo Trantor postati suviše moćni da bismo ih mogli zaustaviti - ili što je još gore, da će i Terminus i Trantor postati toliko moćni da bi ishod bio smrtonosan obračun koji bi opustošio celu Galaksiju - nismo bili u prilici da išta preduzmemo. S obzirom na naše ciljeve bio nam je potreban neko - neko poseban - sa istinskim darom da uoči šta je ispravno. I našli smo vas, većniče... Ne, zasluga za to ne pripada nama. Pronašli su vas ljudi sa Trantora zahvaljujući čoveku po imenu Kompor - mada ni oni nisu baš tačno znali šta imaju u rukama. Ali izdvojivši vas, skrenuli su na vas i našu pažnju. Golane Trevize, vi ste čovek koji nosi u sebi dar da neopozivo presudi šta jeste a šta nije ispravno."
<BR>&nbsp;&nbsp;&nbsp;&nbsp;&nbsp;"Ne slažem se s tim", odgovori Treviz.
<BR>&nbsp;&nbsp;&nbsp;&nbsp;&nbsp;"Vi to, svaki put, sa sigurnošću znate. I mi želimo da i ovog puta budete sigurni - za dobro čitave Galaksije. Vi, verovatno, ne želite da ponesete odgovornost za konačni izbor. Možda ćete, čak, sve učiniti da izbegnete taj izbor. Pa ipak, uprkos svemu, ne možete da ne shvatite da je ispravno da to učinite. Bićete sasvim sigurni u to! A onda ćete doneti odluku. Čim smo vas pronašli bilo nam je jasno da je naše traganje za nekim poput vas najzad okončano, i godinama smo predano radili na tome da se sled događaja razvija tako da vas sve troje - gradonačelnicu Brano, Govornika Gendibala i vas, većniče Trevize - bez ikakvih mentalnih intervencija, u istom trenutku, okupimo ovde u neposrednoj blizini Gee. I u tome smo konačno uspeli."
<BR>&nbsp;&nbsp;&nbsp;&nbsp;&nbsp;"Ali", upita Treviz, "nije li tačno, Gea - ukoliko već želite da vam se tako obraćam - nije li tačno da na ovom mestu u svemiru, pri sadašnjim okolnostima, možete sami nadjačati gradonačelnicu i Govornika? Nije li tačno da sami, bez ikakvog mog učešća, možete uspostaviti tu svoju oživotvorenu galaksiju? Zbog čega, onda, to ovog časa i ne učinite?"
<BR>&nbsp;&nbsp;&nbsp;&nbsp;&nbsp;"Nisam sasvim sigurna da li vam to mogu objasniti tako da vas moj odgovor zadovolji", odvrati Novi. "Gea je nastala pre više hiljada godina uz pomoć robota koji su, u jednom kratkom trenutku, služili ljudskoj rasi, ali koji joj više ne služe. Međutim, sasvim su nam jasno dali na znanje da ćemo moći da preživimo samo ukoliko, na život uopšte, budemo doslovno primenili Tri Zakona Robotike. U tom smislu, Prvi zakon kaže: 'Gea ni na koji način ne sme ugroziti život, niti, ostajući neaktivna, dopustiti da život bude ugrožen'. Poštovali smo to pravilo tokom čitave naše istorije, i nije nam ni sada moguće da postupimo makar za dlaku drugačije.
<BR>&nbsp;&nbsp;&nbsp;&nbsp;&nbsp;Posledica toga jeste da smo sada bespomoćni. Mi ne možemo da nametnemo svoju viziju oživotvorene galaksije kvadrilionima ljudskih bića i drugim bezbrojnim životnim oblicima - ugrožavajući pritom, možda, ogroman broj drugih životnih vrsta. Isto tako, ne možemo da ništa ne učinimo gledajući kako, u sukobima koje smo mogli sprečiti, Galaksija dovodi samu sebe na rub uništenja. Ne znamo šta će - naše delanje ili naše nedelanje - Galaksiju manje koštati; isto tako, ne znamo šta bi - ukoliko se odlučimo da delamo, podržavši bilo Terminus, bilo Trantor - Galaksiju manje ugrozilo. Prema tome, odlučili smo, neka većnik Treviz izabere - i ma kakav njegov izbor bio, Gea će ga poštovati."
<BR>&nbsp;&nbsp;&nbsp;&nbsp;&nbsp;"Kako treba da postupim?" upita Treviz. "Kako da obavim taj izbor?"
<BR>&nbsp;&nbsp;&nbsp;&nbsp;&nbsp;"Imate računar na brodu", odgovori Novi. "Ljudi sa Terminusa nisu to ni sami znali kad su ga pravili, ali on je savršeniji no što to oni i pretpostavljaju. U vaš računar uključen je i jedan deo Gee. Postavite samo šake na označena mesta i razmislite. Možete, na primer, zamisliti da je štit gradonačelnice Brano neprobojan. Ukoliko tako postupite, moguće je da će ona smesta upotrebiti svoje oružje da onesposobi ili uništi dva druga broda, da uspostavi svoju fizičku vlast nad Geom a potom i nad samim Trantorom."
<BR>&nbsp;&nbsp;&nbsp;&nbsp;&nbsp;"I vi nećete ništa preduzeti da to sprečite?" upita zapanjeno Treviz.
<BR>&nbsp;&nbsp;&nbsp;&nbsp;&nbsp;"Nećemo ni prstom mrdnuti. Ukoliko to učinite smatrajući da će uspostavljanje vladavine Terminusa naneti Galaksiji manje štete od drugih dvaju mogućnosti, mi ćemo svesrdno pomoći da se to i ostvari - makar i po cenu našeg vlastitog uništenja.
<BR>&nbsp;&nbsp;&nbsp;&nbsp;&nbsp;S druge strane, tu je mentalno polje što ga stvara Govornik Gendibal; uz pomoć vašeg računara možete ga silno pojačati. U tom slučaju, nema sumnje, on će me se oslaboditi i potisnuti me. Nakon toga zavladaće i gradonačelničinim umom i, uz pomoć njene flote, uspostaviti fizičku vlast nad Geom, obezbedivši na taj način neprikosnoveno delovanje Seldonovog Plana. Gea neće ni mrdnuti da to spreči.
<BR>&nbsp;&nbsp;&nbsp;&nbsp;&nbsp;Najzad, tu je i moje mentalno polje, kome se možete priključiti; u tom slučaju proces oživotvoravanja Galaksije započeće i neminovno teći do svog potpunog ispunjenja - možda ne tokom ove generacije, pa ni sledeće, već nakon stoleća predanog rada tokom kojih će se Seldonov Plan postepeno uobličavati. Izbor je na vama."
<BR>&nbsp;&nbsp;&nbsp;&nbsp;&nbsp;"Tronutak!" uzviknu gradonačelnica Brano. "Nemojte još donositi odluku. "Dopuštate li mi da govorim?"
<BR>&nbsp;&nbsp;&nbsp;&nbsp;&nbsp;"Možete slobodno govoriti", odvrati Novi. "Govornik Gendibal takođe."
<BR>&nbsp;&nbsp;&nbsp;&nbsp;&nbsp;"Većniče Trevize", započe Brano. "Prilikom našeg poslednjeg susreta na Terminusu rekli ste: 'Možda će doći trenutak kada ćete od mene tražiti da nešto učinim. Postupiću tada kako budem našao za shodno, ali neću zaboraviti protekla dva dana.' Nije mi poznato da li ste ovo predvideli, ili vam je intuicija govorila da bi se ovo moglo dogoditi, ili jednostavno, zaista raspolažete onim što ova žena koja govori o oživotvorenoj galaksiji naziva - darom da razaberete šta je ispravno. U svakom slučaju, bili ste u pravu. Međutim, tražim od vas sada da učinite nešto za dobro Federacije.
<BR>&nbsp;&nbsp;&nbsp;&nbsp;&nbsp;Moguće je, pretpostavljam, da sada želite da mi vratite ravnom merom za ono što sam vam učinila - što sam vas uhapsila i poslala u progonstvo. Međutim, tražim od vas da imate na umu da sam učinila samo ono što sam smatrala da je za dobro Zadužbinske federacije. Čak i ako nisam bila u pravu, čak i ako sam postupila tako iz najpoganijih ličnih interesa, imajte na umu da sam to učinila ja - a ne Federacija. Nemojte uništavati čitavu Federaciju samo iz želje da se naplatite za ono što sam vam ja učinila. Nemojte zaboraviti da ste pripadnik Zadužbine i da ste ljudsko biće, i da ne želite da budete samo brojka u proračunima beskrvnih matematičara sa Trantora, ili čak nešto još manje od same brojke u toj galaktičkoj zbrci živog i neživog. Vi želite da budete vi sami, da imate svoje potomstvo, da vaša braća ostanu Ijudska bića koja će raspolagati vlastitom, slobodnom voljom. Ništa drugo nije ni važno.
<BR>&nbsp;&nbsp;&nbsp;&nbsp;&nbsp;Ovi drugi možda će vam reći da bi naše Carstvo vodilo u krvoproliće i očaj - ali ne mora biti tako. Od naše slobodne volje zavisiće da li će tako biti ili neće. I mi možemo izvršiti izbor. Međutim, u svakom je slučaju bolje svojom slobodnom voljom otići u poraz nego živeti u besmislenoj bezbednosti poput zupca u kakvoj mašini. Ne smetnite s uma da se u ovom trenutku od vas traži da donesete odluku kao ljudsko biće koje raspolaže svojom slobodnom voljom. Ova stvorenja sa Gee nisu sama u stanju da donesu takvu odluku, jer im to njihova mašinerija ne dozvoljava, te se moraju osloniti na vas. Spremni su, čak i na samouništenje, ukoliko takva bude vaša odluka. Da li je to ono što biste poželeli čitavoj Galaksiji?"
<BR>&nbsp;&nbsp;&nbsp;&nbsp;&nbsp;"Gradonačelnice", odgovori Treviz, "ne znam da li slobodno raspolažem svojom voljom. Na moj um vršeni su tanani uticaji, tako da moram dati odgovor koji se, zapravo, od mene očekuje."
<BR>&nbsp;&nbsp;&nbsp;&nbsp;&nbsp;"Ne", umeša se Novi, "nismo dirali u vaš um. Da smo bili u mogućnosti da vas prilagodimo našim potrebama, ovaj sastanak bio bi sasvim nepotreban. Da smo želeli da odstupimo od nekih načela lako smo mogli uraditi baš ono što nam najviše odgovara, ne vodeći uopšte računa o širim potrebama i dobru čovečanstva u celini."
<BR>&nbsp;&nbsp;&nbsp;&nbsp;&nbsp;"Mislim da je sada na mene red da govorim", umeša se Gendibal. "Većniče Trevize, ne dopustite da vas zavede uski parohijalizam. Činjenica da ste rođeni na Terminusu ne bi trebalo da vas navede na zaključak da Terminus dolazi ispred Galaksije. Evo, ima već pet vekova kako Galaksija živi u skladu sa Seldonovim Planom. Taj se proces odvija kako unutar, tako i izvan Zadužbinske federacije.
<BR>&nbsp;&nbsp;&nbsp;&nbsp;&nbsp;Vi Jeste, i sve ste vreme bili, deo Seldonovog Plana - čime se znatno premašuje činjenica da ste pripadnik Zadužbine. Nemojte stoga, učiniti ništa što bi poremetilo Plan, bilo da biste to učinili iz skučenog osećaja patriotizma, bilo usled romantične žudnje za nečim novim i neproverenim. Druga zadužbina neće ni na koji način ugroziti slobodnu volju čovečanstva. Mi nismo despoti; mi smo samo vodiči.
<BR>&nbsp;&nbsp;&nbsp;&nbsp;&nbsp;Pored toga, mi nudimo Drugo galaktičko carstvo koje će se suštinski razlikovati od prethodnog. Tokom posvemašnje ljudske istorije nijedna decenija, između svih desetina hiljada godina otkako su nam dostupna hipersvemirska putovanja, nije protekla sasvim bez krvoprilića i nasilnih oduzimanja života - i to širom Galaksije, čak i u razdobljima kada je sama Zadužbina živela u miru. Odaberite gradonačelnicu Brano, i sve to nastaviće se do u beskraj. Ista grozna, mračna vrteška smrti. Seldonov Plan konačno pruža mogućnost da sve to izostane - i ne po cenu da svi postanemo samo jedan atom više u Galaksiji sačinjenoj od atoma, izjednačeni sa travkama, bakterijama i prašinom."
<BR>&nbsp;&nbsp;&nbsp;&nbsp;&nbsp;"Slažem se", primeti Novi, "sa svim onim što Govornik Gendibal kaže o Drugom carstvu koje bi uspostavila Prva zadužbina. Međutim, ne slažem se s onim što kaže o Drugom carstvu koje bi ustanovila Druga zadužbina. Govornici sa Trantora su, na kraju krajeva, nezavisna, slobodna ljuduka bića i onakvi su kakvi su oduvek bili. Da li su se ikad oslobodili rušilačkih nadmetanja, politikantstva, žudnje da se po svaku cenu popnu na vrh? Ne postoje li sukobi, ne opstaje li mržnja čak i za Stolom - i da li će oni uvek ostati vodiči koje biste se usuđivali da sledite? Pozovite se na čast Govornika Gendibala i zatražite od njega odgovor na ovo."
<BR>&nbsp;&nbsp;&nbsp;&nbsp;&nbsp;"Nema nikave potrebe pozivati se na moju čast", odgovori Gendibal. "Spreman sam da otvoreno priznam da se za našim Stolom sreću i mržnja, i nadmetanje, čak i izdaja. Ali kada jednom donesemo odluku, svi je poštujemo. Ne postoji nijedan primer da je to pravilo prekršeno."
<BR>&nbsp;&nbsp;&nbsp;&nbsp;&nbsp;"Šta bi se dogodilo ukoliko bih odbio da izvršim izbor?" upita Treviz.
<BR>&nbsp;&nbsp;&nbsp;&nbsp;&nbsp;"Morate ga izvršiti", odgovori Novi. "Shvatićete da je pravo da tako učinite, i samim tim, izvršićete izbor."
<BR>&nbsp;&nbsp;&nbsp;&nbsp;&nbsp;"Šta, ipak, ako pokušam da izvršim izbor i ne uspem u tome?"
<BR>&nbsp;&nbsp;&nbsp;&nbsp;&nbsp;"Moraćete ga izvršiti."
<BR>&nbsp;&nbsp;&nbsp;&nbsp;&nbsp;"Koliko mi vremena još stoji na raspolaganju?" upita Treviz.
<BR>&nbsp;&nbsp;&nbsp;&nbsp;&nbsp;"Onoliko koliko vam bude potrebno da budete sigurni - ma koliko to potrajalo."
<BR>&nbsp;&nbsp;&nbsp;&nbsp;&nbsp;Treviz ništa ne odgovori.
<BR>&nbsp;&nbsp;&nbsp;&nbsp;&nbsp;Mada ni drugi ne progovoriše ni reči, Treviz je sasvim jasno mogao osetiti kako njihova očekivanja struje njegovim krvotokom.
<BR>&nbsp;&nbsp;&nbsp;&nbsp;&nbsp;Mogao je osetiti kako glas gradonačelnice Brano čvrsto izgovara: "Slobodna volja!"
<BR>&nbsp;&nbsp;&nbsp;&nbsp;&nbsp;Glas Govornika Gendibala zvučao je sada gotovo zapovednički:
<BR>&nbsp;&nbsp;&nbsp;&nbsp;&nbsp;"Vođstvo i mir!"
<BR>&nbsp;&nbsp;&nbsp;&nbsp;&nbsp;Novin glas bio je ispunjen čežnjom: "Život!"
<BR>&nbsp;&nbsp;&nbsp;&nbsp;&nbsp;Treviz se okrenu i ugleda Pelorata kako ga pažljivo posmatra. "Janove", obrati mu se on tiho. " Jeste li čuli sve ovo?"
<BR>&nbsp;&nbsp;&nbsp;&nbsp;&nbsp;"Jesam, Golane, čuo sam."
<BR>&nbsp;&nbsp;&nbsp;&nbsp;&nbsp;"I šta mislite o svemu?"
<BR>&nbsp;&nbsp;&nbsp;&nbsp;&nbsp;"Nije na meni da odlučim"
<BR>&nbsp;&nbsp;&nbsp;&nbsp;&nbsp;"Znam. Ali šta mislite?"
<BR>&nbsp;&nbsp;&nbsp;&nbsp;&nbsp;"Ne znam ni sam. Plaše me sve tri mogućnosti. Pa ipak, jedna neobična misao upravo mi..."
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;"Kada smo prvi put zakoračili u svemir pokazali ste mi Galaksiju. Sećate li se?"
<BR>&nbsp;&nbsp;&nbsp;&nbsp;&nbsp;"Svakako."
<BR>&nbsp;&nbsp;&nbsp;&nbsp;&nbsp;"Ubrzali ste protok vremena i jasno se moglo videti kako Galaksija rotira oko sebe. I ja na to rekoh, kao da sam predvideo ovaj trenutak: 'Gotovo da je Galaksija kao živo biće što hodi svemirom'. Ne čini li vam se da je, na izvestan način, već sada živo biće?"
<BR>&nbsp;&nbsp;&nbsp;&nbsp;&nbsp;I Treviz, setivši se tog trenutka, odjednom postade siguran. Priseti se, odjednom, i svog osećanja da je i Pelorat, u svemu ovome, imao jednu od ključnih uloga. On se žurno okrenu, nastojeći da ne da sebi vremena da razmisli, da posumnja, da postane nesiguran.
<BR>&nbsp;&nbsp;&nbsp;&nbsp;&nbsp;On postavi šake na računar i usredsredi svoje misli sa čvrstinom koju nikad ranije nije iskusio.
<BR>&nbsp;&nbsp;&nbsp;&nbsp;&nbsp;Doneo je odluku - odluku od koje je zavisila sudbina čitave Galaksije.
</P></TD></TR></TABLE>
<P class="next">
<A HREF=p20.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
