<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>SKUP
<P>&nbsp;&nbsp;&nbsp;&nbsp;&nbsp;64.
<BR>&nbsp;&nbsp;&nbsp;&nbsp;&nbsp;Kada je Stor Gendibal konačno na svom ekranu ugledao Komporov brod, imao je utisak kao da je došao kraj jednom besprimerno dugom putovanju. Pa ipak, nije to bio svršetak, već, u najboljem slučaju, tek početak. Putovanje od Trantora predstavljalo je samo prolog.
<BR>&nbsp;&nbsp;&nbsp;&nbsp;&nbsp;Novi zadivljeno osmotri prizor. "Je li to još jedan brod za svemir, Gospodine?"
<BR>&nbsp;&nbsp;&nbsp;&nbsp;&nbsp;"Svemirski brod, Novi. Jeste. To je onaj s kojim smo nastojali da se susretnemo. Veći je, i bolji, od ovog našeg. U stanju je da se kreće svemirom toliko brzo da ga naš brod, kad bi ovaj želeo da se udaIji od njega, ne bi više mogao dostići - a možda ni slediti."
<BR>&nbsp;&nbsp;&nbsp;&nbsp;&nbsp;"Brži od brodova učenjaka?" Suru Novi kao da je zaprepastila sama ta pomisao.
<BR>&nbsp;&nbsp;&nbsp;&nbsp;&nbsp;Gendibal sleže ramenima. "Možda i jesam, kao što ti misliš, vičniji od drugih u mnogim stvarima, ali nisam vičniji u svemu. Mi, naučnici, nemamo takve brodove, kao što nemamo ni mnoge od savršenih naprava kojima vlasnici tih brodova raspolažu."
<BR>&nbsp;&nbsp;&nbsp;&nbsp;&nbsp;"Ali, Gospodine, kako je moguće da učenjaci nemaju takve stvari?"
<BR>&nbsp;&nbsp;&nbsp;&nbsp;&nbsp;"Moguće je, zato što smo mi vičniji u onome što je odista važno. Razne sprave kojima ti drugi raspolažu beznačajne su tričarije."
<BR>&nbsp;&nbsp;&nbsp;&nbsp;&nbsp;Na Novinom licu jasno se videlo da napregnuto razmišlja "Čini mi se, ipak, da baš nije beznačajna tričarija ako neko može da putuje toliko brzo da ga čak ni jedan učenjak ne može pratiti. Ko su ti ljudi koji imaju takva čuda - koji raspolažu takvim stvarima?"
<BR>&nbsp;&nbsp;&nbsp;&nbsp;&nbsp;Gendibala je čitav razgovor počeo da zabavlja. "Nazivaju sebe Zadužbincima. Da li si, Novi, ikada čula za Zadužbinu?"
<BR>&nbsp;&nbsp;&nbsp;&nbsp;&nbsp;(On zateče sebe kako se pita šta su zapravo Dumljani znali - ili nisu znali - o Galaksiji; upita se, pri tom, još, kako to da Govornicima nikad nije palo na pamet da razmišljaju o tim stvarima... Ili to, u stvari, samo on nikada nije razmišljao o tim stvarima - uzimajući zdravo za gotovo da Dumljani ni nemaju nikakvih drugih potreba do li da samo čeprkaju po zemjli.)
<BR>&nbsp;&nbsp;&nbsp;&nbsp;&nbsp;Novi zamišljeno odmahnu glavom. "Nikada nisam čula za nju, Gospodine. Kada me je naš učitelj učio slovima - mislim, čitanju - rekao mi je da postoji još mnogo svetova, i rekao mi je kako se neki od njih zovu. Rekao mi je da je Trantor pravo ime našeg dumskog sveta, i da je on nekad vladao svim svetovima. Rekao je da je Trantor bio prekriven blistavim metalom i da je imao Cara koji je bio gospodar svih ljudi."
<BR>&nbsp;&nbsp;&nbsp;&nbsp;&nbsp;Ona podiže oči i pogleda Gendibala s izrazom sramežjive veselosti. "Ipak, nisam poverovala u najveći deo svega toga. Postoji mnogo priča koje brbljivci pričaju po sastajalištima kad nastupe duge noći. Kada sam bila devojčica verovala sam u sve te priče, ali kada sam odrasla ustanovila sam da mnoge od njih nisu istinite. Sada verujem u samo mali broj tih priča; u stvari, možda ni u jednu. Čak i učitelji govore stvari koje su nezamislive."
<BR>&nbsp;&nbsp;&nbsp;&nbsp;&nbsp;"Pa ipak, Novi, baš ta priča tvog učitelja je istinita - ali to je bilo pre mnogo godina. Trantor je zaista bio pokriven metalom i zaista je imao Cara koji je vladao čitavom Galaksijom. Ali sada, narod Zadužbine vladaće jednog dana svim svetovima. Oni neprestano postaju sve jači i jači."
<BR>&nbsp;&nbsp;&nbsp;&nbsp;&nbsp;"VIadaće svima, Gospodine?"
<BR>&nbsp;&nbsp;&nbsp;&nbsp;&nbsp;"Ne baš sada. Kroz pet stotina godina."
<BR>&nbsp;&nbsp;&nbsp;&nbsp;&nbsp;"A da li će vladati i nad učenjacima?"
<BR>&nbsp;&nbsp;&nbsp;&nbsp;&nbsp;"Ne, ne. Oni će vladati svetovima. Mi ćemo vladati njima - radi njihove sigurnosti i zarad bezbednosti svih svetova."
<BR>&nbsp;&nbsp;&nbsp;&nbsp;&nbsp;Novi se ponovo namršti, a onda upita: "Gospodine, da li ovi ljudi iz Zadužbine imaju mnogo ovakvih finih brodova?"
<BR>&nbsp;&nbsp;&nbsp;&nbsp;&nbsp;"Pretpostavljam da imaju, Novi."
<BR>&nbsp;&nbsp;&nbsp;&nbsp;&nbsp;"I druge stvari... zapanjujuće?"
<BR>&nbsp;&nbsp;&nbsp;&nbsp;&nbsp;"Imaju moćna oružja svih vrsta."
<BR>&nbsp;&nbsp;&nbsp;&nbsp;&nbsp;"Zar ne mogu u tom slučaju, Gospodine, da odmah zauzmu sve svetove?"
<BR>&nbsp;&nbsp;&nbsp;&nbsp;&nbsp;"Ne, ne mogu. Još nije vreme."
<BR>&nbsp;&nbsp;&nbsp;&nbsp;&nbsp;"Ali zbog čega ne mogu? Da li bi ih u tom slučaju učenjaci zaustavili?"
<BR>&nbsp;&nbsp;&nbsp;&nbsp;&nbsp;"Ne bi bilo potrebe, Novi. Čak i ukoliko ni prstom ne bismo mrdnuli oni ne bi mogli da zauzmu sve svetove."
<BR>&nbsp;&nbsp;&nbsp;&nbsp;&nbsp;"Ali šta bi ih zaustavilo?"
<BR>&nbsp;&nbsp;&nbsp;&nbsp;&nbsp;"Vidiš", započe Gendibal, "postoji Plan koji je, nekad davno, jedan mudar čovek zamislio..."
<BR>&nbsp;&nbsp;&nbsp;&nbsp;&nbsp;On zastade, lako se osmehnuvši, a onda zavrte glavom. "Teško je to objasniti, Novi. Možda, nekom drugom prilikom. U stvari, kada budeš videla sve što će se dogoditi pre no što se vratimo na Trantor, možda će ti stvari postati jasne i bez mojih objašnjenja."
<BR>&nbsp;&nbsp;&nbsp;&nbsp;&nbsp;"A šta će se to dogoditi, Gospodine?"
<BR>&nbsp;&nbsp;&nbsp;&nbsp;&nbsp;"Ni sam ne znam tačno, Novi. Ali, budi uverena, sve će se dobro svršiti."
<BR>&nbsp;&nbsp;&nbsp;&nbsp;&nbsp;On se okrenu od nje, spremajući se da uspostavi vezu sa Komporom. Gotovo u istom času pomisli: bar se nadam. Te misli se nije mogao tek tako lako otresti.
<BR>&nbsp;&nbsp;&nbsp;&nbsp;&nbsp;Istog trenutka razgnevi se na samog sebe, budući da smesta prepoznade ishodište tog nepametnog i rastočavajućeg toka misli. Iza svega stajao je prizor sjajne i nesagledive moći Zadužbine, oličene u Komporovom brodu, kao i neskriveno divljenje koje je Novi ispoljila prema njemu.
<BR>&nbsp;&nbsp;&nbsp;&nbsp;&nbsp;Baš je budala! Kako je uopšte mogao dopustiti sebi da upoređuje posedovanje gole sile i moći sa posedovanjem sposobnosti da se upravlja zbivanjima? Bilo je to ono što su čitave generacije Govornika nazivale 'zabludom što proishodi iz lažnog osećanja moći koje stičete držeći šake stisnute oko tuđeg vrata."
<BR>&nbsp;&nbsp;&nbsp;&nbsp;&nbsp;Kad samo pomisli da ni sam nije bio sasvim slobodan od lažnog zova te moći.
<BR>
<BR>&nbsp;&nbsp;&nbsp;&nbsp;&nbsp;65.
<BR>&nbsp;&nbsp;&nbsp;&nbsp;&nbsp;Mun Li Kompor uopšte nije znao kako bi trebalo da se ponaša. Tokom najvećeg dela svog života u Govornicima je video svemoćne osobe što postoje i delaju izvan samog kruga njegovih vlastitih iskustava - osobe s kojima je povremeno stupao u vezu i koje su u svom tajanstvenom stisku držale čitavo čovečanstvo.
<BR>&nbsp;&nbsp;&nbsp;&nbsp;&nbsp;Izmedu svih njih odabrao je upravo Stora Gendibala, obraćajući mu se, tokom poslednjih godina, za savet i vođstvo. Nije to bio čak ni njegov glas s kojim je u najvećem broju prilika stupao u kontakt; bila je to sama prisutnost Gendibalova u njegovom umu - hipergovor bez hiperodašiljača.
<BR>&nbsp;&nbsp;&nbsp;&nbsp;&nbsp;U tom pogledu Druga zadužbina je dobrano odmakla Zadužbini. Bez ikakvih fizičkih naprava, jedino uz pomoć istinske i sveobuhvatne moći ima, mogli su premostiti bezbroj parseka na način na koji nije bilo moguće da se iko stran uključi, niti da bilo šta poremeti. Bila je to nevidljiva, neotklonjiva mreža koja je, delovanjem umova sasvim malog broja posvećenih osoba, trajno držala na okupu veliki broj svetova.
<BR>&nbsp;&nbsp;&nbsp;&nbsp;&nbsp;Kompor je već bezbroj puta osetio ponesenost na samu pomisao o svojoj ulozi. Kako je samo mala bila skupina kojoj je i sam pripadao; a kako je ogromna bila moć koja joj je stajala na raspolaganju! I kako je samo sve to bilo tajnovito. Čak ni njegova vlastita supruga nije ništa znala o skrivenom delu njegovog života.
<BR>&nbsp;&nbsp;&nbsp;&nbsp;&nbsp;A upravo su Govornici bili ti koji su povlačili konce - posebno ovaj Govonnik, ovaj Gendibal, koji je (po Komporovom mišljenju) lako mogao postati sledeći Prvi govornik - vladar, moćniji od bilo kog cara, nad prostranstvima većim od bilo kog carstva.
<BR>&nbsp;&nbsp;&nbsp;&nbsp;&nbsp;A sada je Gendibal konačno bio tu, na tom trantorskom brodiću; Kompor je mora dobro da se potrudi da u sebi potisne razočaranje što do njihovog susreta nije došlo na samom Trantoru.
<BR>&nbsp;&nbsp;&nbsp;&nbsp;&nbsp;Da li je to zaista bio trantorski brod. Čak i najstariji među zadužbinskim Trgovcima koji su njen espap raznosili širom neprijateljski nastrojene Galaksije imali su brodovlje koje je u svakom pogledu nadmašivalo Gendibalov brodić. Nije ni čudo da je toliko potrajalo dok je Govornik prevalio put od Trantora do Sejšela.
<BR>&nbsp;&nbsp;&nbsp;&nbsp;&nbsp;Nije, čak raspolagao ni odgovarajućim mehanizmom koji bi, u slučaju potrebe prebacivanja posade s jednog na drugi, povezao dva broda u jednu jedinstvenu plovnu jedinicu. Čak su i zaostali Sejšelski brodovi raspolagali takvim napravama. Govornik bi, stoga, morao da izjednači brzinu svog broda s brzinom drugog i da se s njim poveže užetom; da bi prešao na drugi brod morao bi bauljati duž konopca, kao u starim carskim danima.
<BR>&nbsp;&nbsp;&nbsp;&nbsp;&nbsp;Ali šta je tu je, pomisli Kompor smrknuto, nesposoban da potisne osećanje zlovolje. Gendibalov brodić bila je zapravo jedna od staromodnih carskih letelica - i to jedna od manjih.
<BR>&nbsp;&nbsp;&nbsp;&nbsp;&nbsp;On uskoro ugleda dve prilike kako bauljaju duž užeta - jedna od njih do te mere nespretno da je bilo očigledno da nikada ranije nije bila u prilici da se kreće otvorenim svemirom.
<BR>&nbsp;&nbsp;&nbsp;&nbsp;&nbsp;Konačno stigoše na njegov brod i skinuše skafandere. Govornik Gendibal bio je srednjeg rasta i ne naročito naočite pojave; nije delovao ni temeljno ni snažno, niti je odavao utisak posebne učenosti. Jedini nagoveštaj njegove učenosti odavale su njegove tamne, duboko usađene oči. A onda se Govornik obazre oko sebe, jasno odajući vlastitu zadivljenost.
<BR>&nbsp;&nbsp;&nbsp;&nbsp;&nbsp;Druga osoba bila je žena, visine približne Gendibalovoj, sasvim neupadljiva izgleda. Dok je razgledala mesto na kome se našla usta joj, usled neprikrivene zadivljenosti, ostadoše širom otvorena.
<BR>
<BR>&nbsp;&nbsp;&nbsp;&nbsp;&nbsp;66.
<BR>&nbsp;&nbsp;&nbsp;&nbsp;&nbsp;Bauljanje duž konopca za Gendibala nije predstavljalo sasvim neprijatno iskustvo. On nije bio svemirski putnik - uistinu, nijedan pripadnik Druge zadužbine to nije bio - ali nije bio ni zemaljski crv, budući da nijedan pripadnik Druge zadužbine to nije smeo biti. Preka potreba da se krene u svemir uvek im je lebdela nad glavom, premda se svaki pripadnik Druge zadužbine toplo nadao da se takva potreba neće javljati odveć često. (Prim Palver - čija su putovanja svemirom prerasla u legendu - jednom je žalosno primetio da bi uspešnost jednog Govornika trebalo meriti, u obrnutoj srazmeri, brojem prilika u kojima je bio prinuđen da se otisne u svemir kako bi obezbedio delovanje Plana.)
<BR>&nbsp;&nbsp;&nbsp;&nbsp;&nbsp;Gendibal je već bio prinuđen da se u tri navrata posluži užetom. Ovo mu je sada bio četvrti put, i mada je trebalo da zbog toga oseti makar blagu napetost ova je potpuno iščezla usled brige koju je ispoljavao za Suru Novi. Nije mu bila potrebna nikakva sposobnost mentalnog opštenja da smesta uvidi koliko je izlazak u prazninu poremećujuće delovao na nju.
<BR>&nbsp;&nbsp;&nbsp;&nbsp;&nbsp;"Ja budeš se plašiš, Gospodine", odgovorila mu je kad joj je objasnio šta treba da učine. "Ja budeš staviš nogu u ništa." Ako ništa drugo, njen iznenadni povratak dumskom dijalektu jasno je ukazivao do koje je mere bila uzrujana.
<BR>&nbsp;&nbsp;&nbsp;&nbsp;&nbsp;Gendibal joj se blago obrati: "Novi, ne mogu te ostaviti samu na našem brodu, jer ću putovanje nastaviti onim drugim brodom, a moram te imati uza se. Nema nikakve opasnosti; svemirsko odelo zaštitiće te od svega, i bez obzira na prazninu ne možeš, zapravo, nigde da padneš. Čak i ukoliko bi ispustili uže ostala bi u mojoj blizini - tako da bih u svakom trenutku bio u mogućnosti da te prihvatim. Hajde, Novi, pokaži da si dovoljno hrabra - baš kao što si i dovoljno pametna - da postaneš naučnik."
<BR>&nbsp;&nbsp;&nbsp;&nbsp;&nbsp;Ona odmah prestade da se opire i Gendibal, mada nije želeo da učini ništa što bi moglo narušiti pitomost njenog uma, ipak odluči da joj blagim dodirom ulije u svest bar malo spokojstva.
<BR>&nbsp;&nbsp;&nbsp;&nbsp;&nbsp;"Možemo i dalje razgovarati", obrati joj se on ponovo, pošto su navukli i hermetički zatvorili svoja svemirska odela. "Mogu te čuti, ali potrebno je da ti misli budu jasne. Misli predano na svaku reč koju bi želela da izgovoriš. I dalje me čuješ, je li?"
<BR>&nbsp;&nbsp;&nbsp;&nbsp;&nbsp;"Da, Gospodine", odgovori ona.
<BR>&nbsp;&nbsp;&nbsp;&nbsp;&nbsp;Ugledavši kroz staklo na njenoj kacigi kako joj se usne miču, on napomenu: "Novi, reci to ne mičući usnama. Ne postoji radio-veza u svemirskim odelima kojima se služe učenjaci. Oni međusobno razgovaraju samo putem izmena misli."
<BR>&nbsp;&nbsp;&nbsp;&nbsp;&nbsp;Usne joj se ne pomeriše, ali joj je pogled, očigledno, otkrivao zebnju: da li me čujete, Gospodine?
<BR>&nbsp;&nbsp;&nbsp;&nbsp;&nbsp;Čujem te savršeno dobro, pomisli Gendibal - ni njegove se usne ne pomeriše. Da li ti mene čuješ?
<BR>&nbsp;&nbsp;&nbsp;&nbsp;&nbsp;Da, Gospodine.
<BR>&nbsp;&nbsp;&nbsp;&nbsp;&nbsp;Onda kreni za mnom i čini što i ja budem činio.
<BR>&nbsp;&nbsp;&nbsp;&nbsp;&nbsp;Konačno krenuše. Gendibal je u načelu poznavao postupak koji je bilo potrebno primeniti, ali se u stvarnosti tek donekle snalazio. Tehnika se sastojala u tome da je noge trebalo držati ispružene i priljubljene jednu iz drugu, i pokretati ih iz bedara. To je činilo da se središte gravitacije pomera u pravoj liniji, pri čemu se, istovremeno, rukama naizmenično izmahivalo kao prilikom plivanja kraul - stilom. Sve je to objasnio Suri Novi a onda, ni ne okrenuvši se da je pogleda, nastavi da iz motornih centara njenog mozga prati položaj njenog tela.
<BR>&nbsp;&nbsp;&nbsp;&nbsp;&nbsp;Imajući u vidu da se prvi put našla u toj situaciji snalazila se veoma dobro, i gotovo da nimalo nije ustupala ni samom Gendibalu. Uspela je da suzbije napetost i nastojala je samo da sledi uputstva. Još jednom, Gendibal oseti kako se gotovo ponosi njome.
<BR>&nbsp;&nbsp;&nbsp;&nbsp;&nbsp;Međutim, savršeno je jasno bilo da je odahnula kada se ponovo našla na čvrstom tlu broda - a ni sa Gendibalom nije bilo drugačije. Još dok je sa sebe skidao svemirsku odeću počeo je da se obazire oko sebe, gotovo se zapanjivši kad shvati do koje je mere brod bio sa ukusom i maltene luksuzno opremljen. Od brodske opreme nije uspeo gotovo ništa da prepozna, i srce mu se steže pri pomisli kako će imati veoma malo vremena na raspolaganju da savlada veštinu upravIjanja ovim brodom. Moći će da se osloni na neposredno iskustvo čoveka koji se več nalazio na brodu, ali to nikada nije bilo sasvim zadovoljavajuće rešenje, pogotovo ne u poređenju sa znanjem do koga bi sam došao.
<BR>&nbsp;&nbsp;&nbsp;&nbsp;&nbsp;A onda svoju pažnju usmeri na Kompora. Kompor je bio visok i vitak, nekoliko godina stariji od njega, privlačan na neki ne baš muževan način, sa sitno ukovrdžanom kosom zlaćane boje.
<BR>&nbsp;&nbsp;&nbsp;&nbsp;&nbsp;Glendibalu je bilo jasno da je čovek koji je stajao pred njim bio razočaran - bilo je u tome, čak, i neke vrste nesvesnog negodovanja - izgledom Govornika s kojim se sada po prvi put susreo. A uz sve to, uopšte nije bio u stanju da bilo šta od toga prikrije.
<BR>&nbsp;&nbsp;&nbsp;&nbsp;&nbsp;U celini gledano, Gendibal se nikad nije preterano osvrtao na takve stvari. Kompor nije bio žitelj Trantora - čak ni, u punom smislu reči, pripadnik Druge zadužbine - i očigledno je bio žrtva iluzija. Čak i najpovršniji zalazak u njegov um nedvosmisleno je to pokazivao. Jedna od njegovih iluzija bila je da je istinska moć neminovno morala biti povezana sa prividom fizičke snage. Niko mu, razume se, nije branio da se drži svojih iluzija - sve dok se one nisu isprečavale pred Gendibalovim potrebama; međutim, kako su stvari ovog trenutka stajale, baš ova Komporova nedvosmislena iluzija jeste stajala na putu Gendibalovim planovima.
<BR>&nbsp;&nbsp;&nbsp;&nbsp;&nbsp;Ono što je Gendibal istog časa učinio moglo bi se označiti kao mentalni ekvivalent pucketanja prstima. Kompor se lako zateturao pod utiskom oštrog, ali prolaznog bola. Bio je to utisak iznuđene usredsređenosti: zario se u njegov um i učinio da Kompor postane svestan nehajne ali strahovite moći koja je, u bilo kom trenutku koji bi Govornik odabrao, mogla biti neodoljivo primenjena.
<BR>&nbsp;&nbsp;&nbsp;&nbsp;&nbsp;Konačni ishod bio je taj da je Kompor ostao ispunjen dubokim poštovanjem prema Gendibalu.
<BR>&nbsp;&nbsp;&nbsp;&nbsp;&nbsp;"Kompore, prijatelju, nastojim samo da vežem za sebe svu vašu pažnju", obrati mu se blago Gendibal. "Molim vas, uputite me sada gde se u ovom trenutku nalaze vaš prijatelj Golan Treviz, i njegov prijatelj Janov Pelorat."
<BR>&nbsp;&nbsp;&nbsp;&nbsp;&nbsp;S jedva primetnim oklevanjem, Kompor ga brzo upita: "Smem li, Govorniče, da govorim u prisustvu ove žene?"
<BR>&nbsp;&nbsp;&nbsp;&nbsp;&nbsp;"Ova žena, Kompore, predstavlja produženje mene samog. Prema tome, nema nikakvih smetnji da govorite otvoreno."
<BR>&nbsp;&nbsp;&nbsp;&nbsp;&nbsp;"Kako vi kažete, Govorniče. Treviz i Pelorat se u ovom trenutku približavaju jednoj planeti poznatoj pod imenom Gea."
<BR>&nbsp;&nbsp;&nbsp;&nbsp;&nbsp;"To ste mi već rekli prilikom našeg jučerašnjeg razgovora. Moguće je sasvim da su se u međuvremenu spustili na Geu, i da su je već i napustili. Nisu naročito dugo ostali ni na Sejšelu."
<BR>&nbsp;&nbsp;&nbsp;&nbsp;&nbsp;"Govorniče, dok sam ih ja još pratio nisu se bili spustili. Pristupali su planeti s velikom obazrivošću, zastajući na duže vreme izmedu svakog mikro-skoka. Čini mi se posve izvesnim da ne raspolažu nikakvim obaveštenjima o toj planeti i da joj stoga prilaze s oklevanjem."
<BR>&nbsp;&nbsp;&nbsp;&nbsp;&nbsp;"A da li vi, Kompore, raspolazete nekim obaveštenjima o njoj?"
<BR>&nbsp;&nbsp;&nbsp;&nbsp;&nbsp;"Nikakvim, Govorniče, odgovori Kompor, "ili tačnije rečeno, moj računar nije u mogućnosti da mi išta o njoj saopšti."
<BR>&nbsp;&nbsp;&nbsp;&nbsp;&nbsp;"Ovaj računar?" Gendibalove oči spustiše se na kontrolnu tablu i on, odjednom obodren, upita: "Može li ovaj računar biti od pomoći u upravljanju brodom?"
<BR>&nbsp;&nbsp;&nbsp;&nbsp;&nbsp;"Govorniče, ovaj je računar u stanju da sam vodi brod. Dovoljno je, pri tom, da čovek samo usmeri svoje misli na to."
<BR>&nbsp;&nbsp;&nbsp;&nbsp;&nbsp;Gendibal se odjednom oseti nelagodno. "Zar je Zadužbina otišla toliko daleko?"
<BR>&nbsp;&nbsp;&nbsp;&nbsp;&nbsp;"Da, ali su još nespretni. Računar ne radi besprekorno. Moram često svoje misli ponavljati po nekoliko puta, pa čak i tada dobijam minimum obaveštenja."
<BR>&nbsp;&nbsp;&nbsp;&nbsp;&nbsp;"Možda ću ja biti u stanju da izvučem više", primeti Gendibal.
<BR>&nbsp;&nbsp;&nbsp;&nbsp;&nbsp;"Ne sumnjam u to, Govorniče", odgovori Kompor s poštovanjem.
<BR>&nbsp;&nbsp;&nbsp;&nbsp;&nbsp;"Zasad, međutim, to nije naročito važno. Zbog čega ne raspolaže nikakvim obaveštenjima o Gei?"
<BR>&nbsp;&nbsp;&nbsp;&nbsp;&nbsp;"Nije mi poznato, Govorniče. Računar tvrdi - koliko god je jedan računar u stanju da uopšte nešto tvrdi - da raspolaže podacima o svakoj planeti u Galaksiju na kojoj obitavaju ljudska bića."
<BR>&nbsp;&nbsp;&nbsp;&nbsp;&nbsp;"Računar ne može raspolagati sa više podataka nego što je u njega uneseno, i ako su oni koji su ga hranili podacima mislili da poseduju podatke o svim takvim planetama - dok u stvari, to nije bio slučaj - tada će i računar postupati u skladu s istom zabludom. Jesam li u pravu?"
<BR>&nbsp;&nbsp;&nbsp;&nbsp;&nbsp;"Potpuno, Govorniče."
<BR>&nbsp;&nbsp;&nbsp;&nbsp;&nbsp;"Jeste li pokušali da se obavestite na Sejšelu?"
<BR>&nbsp;&nbsp;&nbsp;&nbsp;&nbsp;"Govorniče", odgovori Kompor s ustezanjem, "postoje na Sejšelu ljudi koji su spremni da pričaju o Gei, ali je ono što oni kažu potpuno bezvredno. Sve same praznoverice. Prema njihovim pričama Gea je do te mere moćan svet da su čak uspeli da na odstojanju zadrže i samog Mazgova"
<BR>&nbsp;&nbsp;&nbsp;&nbsp;&nbsp;"Da li stvarno to tvrde?" upita Gendibal, jedva susprežući oduševljenje. "Da li ste baš toliko bili sigurni da su u pitanju puke praznoverice, da se čak niste obavestili o pojedinostima?"
<BR>&nbsp;&nbsp;&nbsp;&nbsp;&nbsp;"Ne, Govorniče, raspitivao sam se što sam više mogao, ali mi niko nije mogao reći ništa više od onoga što sam vam već saopštio. U stanju su da satima o tome raspredaju, ali kada se sve sabere dobijamo upravo ono što vam već rekoh."
<BR>&nbsp;&nbsp;&nbsp;&nbsp;&nbsp;"Očigledno", reče Gendibal, "i Treviz je čuo te priče, i odlučio da pođe na Geu iz nekog razloga koji je s njima u vezi - možda da proveri o kakvoj se sili to radi. A budući da je, pri tom, vrlo obazriv, moguće je sasvim i da strahuje od nje."
<BR>&nbsp;&nbsp;&nbsp;&nbsp;&nbsp;"To je, bez sumnje, moguće, Govorniče."
<BR>&nbsp;&nbsp;&nbsp;&nbsp;&nbsp;"Pa ipak niste pošli za njim?"
<BR>&nbsp;&nbsp;&nbsp;&nbsp;&nbsp;"Pratio sam ga, Govorniče, dovoljno dugo da bih se uverio da se stvarno uputio ka Gei. A potom sam se vratio ovamo, na sam rub geanskog sistema."
<BR>&nbsp;&nbsp;&nbsp;&nbsp;&nbsp;"Zbog čega?"
<BR>&nbsp;&nbsp;&nbsp;&nbsp;&nbsp;"Postoje tri razloga, Govorniče. Prvo, trebalo je da se s vama sretnem i želeo sam da vam bar deo puta iziđem u susret, kako biste se, shodno nalogu što ste mi ga dali, što pre ukrcali na ovaj brod. Budući da se na mom brodu nalazi hiperodašiljač nisam smeo previše da se udaljim od Treviza i Pelorata, jer bi to moglo izazvati sumnje na Terminusu; ipak, smatrao sam da rizik da dovde dođem mogu preduzeti. Drugo, kada je postalo jasno da Treviz namerava da se sasvim lagano približi Gei, procenio sam da će biti dovoljno vremena da vam iziđem u susret i da ubrzam naše viđenje, a da me zbivanja pri tom ne preteknu, pogotovo ako se ima u vidu da ste spremniji od mene da ga sledite prilikom silaska na samu Geu i da se suočite sa svakom opašnošću koja bi se mogla pojaviti."
<BR>&nbsp;&nbsp;&nbsp;&nbsp;&nbsp;"Ispravno. A treći razlog?"
<BR>&nbsp;&nbsp;&nbsp;&nbsp;&nbsp;"Posle našeg poslednjeg razgovora, Govorniče, dogodilo se nešto što nisam očekivao - i što nisam uspeo da shvatim... Smatrao sam da je i to razlog da ubrzam naš susret, i pohitao sam k vama čim mi je to bilo moguće."
<BR>&nbsp;&nbsp;&nbsp;&nbsp;&nbsp;"A šta se to dogodilo što niste očekivali i što niste uspeli da shvatite?"
<BR>&nbsp;&nbsp;&nbsp;&nbsp;&nbsp;"Zadužbinski brodovi približavaju se granici Sejšelskog sektora. Moj računar uhvatio je vest o tome koju su emitovale sejšelske radio-stanice. Najmanje pet najmodernijih brodova nalazi se u sastavu zadužbinske flote - sasvim dovoljno da zauzmu čitav Sejšel."
<BR>&nbsp;&nbsp;&nbsp;&nbsp;&nbsp;Gendibal ne odgovori odmah, jer nije imalo nikakvog smisla pokazati da je i sam bio zatečen ovom novošću - ili da je ni sam nije umeo da protumači. Stoga, posle kratke stanke, on nemarno upita: "Verujete li da to ima neke veze s Trevizovim odlaskom na Geu?"
<BR>&nbsp;&nbsp;&nbsp;&nbsp;&nbsp;"Nema sumnje, flota se pojavila odmah posle njegovog odlaska - i tačka B sledi A, u tom slučaju moguće je da je A prouzrokovalo B", odgovori Kompor.
<BR>&nbsp;&nbsp;&nbsp;&nbsp;&nbsp;"Pa, u tom slučaju, čini se da se svi usmeravamo prema Gei - Treviz, i ja, i Prva zadužbina... U redu je, Kompore, dobro ste postupili", reče Gendibal, "a evo šta nam sada valja činiti. Pre svega, uputićete me kako radi ovaj računar i, samim tim, kako da baratam ovim brodom. Siguran sam da mi neće biti potrebno suviše vremena da to savladam.
<BR>&nbsp;&nbsp;&nbsp;&nbsp;&nbsp;Nakon toga preći ćete na moj brod, budući da ću dotle u vaš mozak usaditi znanje kako da njime upravljate. Nećete imati nikakvih poteškoća da njime rukujete, mada vam moram napomenuti (siguran sam da ste to već i sami pogodili, na osnovu njegovog izgleda) da brod zaista predstavlja zaostao primerak u svakom pogledu. A onda, pošto preuzmete kontrolu nad brodom, ostaćete ovde i čekati na moj povratak."
<BR>&nbsp;&nbsp;&nbsp;&nbsp;&nbsp;"Koliko će to potrajati, Govorniče?"
<BR>&nbsp;&nbsp;&nbsp;&nbsp;&nbsp;"Sve dok ne dođem po vas. Ne verujem da ću biti toliko dugo odsutan da vam zapreti opasnost da ostanete bez hrane i drugih neophodnih potrepština; ipak, ukoliko iz bilo kog razloga zakasnim, neće vam biti teško da se probijete do neke naseljene planete Sejšelske unije; tamo me čekajte. Gde god da odete, pronaći ću vas."
<BR>&nbsp;&nbsp;&nbsp;&nbsp;&nbsp;"Kako vi kažete, Govorniče."
<BR>&nbsp;&nbsp;&nbsp;&nbsp;&nbsp;"I nemojte strahovati. U stanju sam da se uhvatim ukoštac sa tom tajanstvenom Geom, kao i, u slučaju potrebe, sa tih pet zadužbinskih brodova."
<BR>
<BR>&nbsp;&nbsp;&nbsp;&nbsp;&nbsp;67.
<BR>&nbsp;&nbsp;&nbsp;&nbsp;&nbsp;Litoral Tubing služio je kao zadužbinski ambasador na Sejšelu već sedam godina, i veoma je držao do položaja koji je zauzimao.
<BR>&nbsp;&nbsp;&nbsp;&nbsp;&nbsp;Visok i prilično gojazan, nosio je guste mrke brkove u vreme kada je, i u Zadužbini i na Sejšelu, vladajuća moda iziskivala glatko obrijano lice. Iako je imao tek pedeset četiri godine lice mu je bilo prošarano dubokim borama - a ponašao se sračunato nemarno. Njegov odnos prema poslu koji je obavljao bilo je, međutim, već teže odrediti.
<BR>&nbsp;&nbsp;&nbsp;&nbsp;&nbsp;Pa ipak, položaj na kome je bio veoma mu je prirastao srcu. On mu je omogućivao da ostane po strani od političke gungule na Terminusu - bilo je to, ipak, nešto što mu nije bilo sasvim strano - i, istovremeno, pružao priliku da živi život sejšelskog sibarata i da supruzi i ćerki priušti sve ugodnosti na koje su se odavno navikli. Najmanje što je sada želeo bilo je da mu ma šta poremeti život.
<BR>&nbsp;&nbsp;&nbsp;&nbsp;&nbsp;S druge strane, nimalo nije voleo Liona Kodela; možda stoga što je Kodel takođe nosio brkove - iako manje, kraće i pune sedih dlaka. U stara vremena njih dvojica bili su jedine istaknute javne ličnosti koje su ih negovale, i u tom pogledu doživljavali su jedan drugog kao neprijatnog takmaca. Sada (po Tubingovom mišljenju) među njima više nije bilo nikakvog osnova za nadmetanje; Kodel je bio pokvarenjak.
<BR>&nbsp;&nbsp;&nbsp;&nbsp;&nbsp;Kodel je već bio šef Bezbednosti u doba kada se Tubing još nalazio na Terminusu, sanjajući o tome da se sa Harlom Brano upusti u trku za položaj gradonačelnika; a onda su ga kupili dodelivši mu položaj ambasadora. Razume se, Brano je to izmajstorisala iz svojih vlastitih pobuda; međutim, sve se okončalo tako da je on na kraju počeo ispoljavati čak i naklonost prema njoj.
<BR>&nbsp;&nbsp;&nbsp;&nbsp;&nbsp;Ali zbog nečega, ne i prema Kodelu. Možda je razlog tome bila i Kodelova stalna razdraganost - način na koji se uvek predstavljao kao dirljivo Ijubazna osoba - čak i u slučajevima pošto je upravo doneo odluku na koji bi vam način trebalo prerezati grlo.
<BR>&nbsp;&nbsp;&nbsp;&nbsp;&nbsp;I sada je bio tu pred njim u vidu hipersvemirske projekcije, razdragan kao i uvek dok je iz njega vrcala dobrodušnost. Njegovo se telo, razume se, nalazilo tamo daleko na Terminusu, što je Tubinga pošteđivalo svake potrebe da mu podari bilo kakav fizički znak uobičajenog gostoprimstva.
<BR>&nbsp;&nbsp;&nbsp;&nbsp;&nbsp;"Kodele", obrati mu se on, "želim da se ti brodovi povuku."
<BR>&nbsp;&nbsp;&nbsp;&nbsp;&nbsp;Kodel se široko osmehnu. "Znaš, i sam bih to želeo, ali je stara gospa sama o tome donela odluku."
<BR>&nbsp;&nbsp;&nbsp;&nbsp;&nbsp;"Svima je dobro znano da si u stanju da je, ako to želiš odgovoriš - od ovog ili onoga."
<BR>&nbsp;&nbsp;&nbsp;&nbsp;&nbsp;"Povremeno, možda. Kada to ona i sama želi. Ali ovog puta ona to ne želi... Tubinže, vrši svoj posao. Nastoj da Sejšel ostane miran."
<BR>&nbsp;&nbsp;&nbsp;&nbsp;&nbsp;"Ne mislim ja na Sejšel. Kodele. Mislim jedino na Zadužbinu."
<BR>&nbsp;&nbsp;&nbsp;&nbsp;&nbsp;"Svi mi to činimo."
<BR>&nbsp;&nbsp;&nbsp;&nbsp;&nbsp;"Kodele, ne izmotavaj se. Želim se me saslušaš."
<BR>&nbsp;&nbsp;&nbsp;&nbsp;&nbsp;"Vrlo rado, ali živimo u burnim vremenima ovde na Terminusu, i nisam u mogućnosti da te beskonačno dugo slušam."
<BR>&nbsp;&nbsp;&nbsp;&nbsp;&nbsp;"Nastojaću da budem što je moguće kraći - mada je reč o mogućnosti da Zadužbina bude uništena. Ukoliko naša hiersvemirska veza nije pod prismotrom nastojao bih da govorim otvoreno."
<BR>&nbsp;&nbsp;&nbsp;&nbsp;&nbsp;"Niko nas ne prisluškuje."
<BR>&nbsp;&nbsp;&nbsp;&nbsp;&nbsp;"Onda mi dozvoli da nastavim. Pre nekoliko dana primio sam jednu poruku od nekog Golana Treviza. Sećam se nekog Treviza iz dana kada sam se i sam bavio politikom - bio je ministar saobraćaja."
<BR>&nbsp;&nbsp;&nbsp;&nbsp;&nbsp;"To je stric ovog mladića."
<BR>&nbsp;&nbsp;&nbsp;&nbsp;&nbsp;"Onda znači poznaješ tog Treviza koji mi je uputio poruku. Na osnovu obaveštenja koja sam posle toga prikupio reč je o većniku koji je, po uspešnom razrešenju poslednje Seldonove Krize, bio uhapšen i poslat u progonstvo."
<BR>&nbsp;&nbsp;&nbsp;&nbsp;&nbsp;"Upravo tako."
<BR>&nbsp;&nbsp;&nbsp;&nbsp;&nbsp;"Ne verujem u to."
<BR>&nbsp;&nbsp;&nbsp;&nbsp;&nbsp;"U šta to ne veruješ?"
<BR>&nbsp;&nbsp;&nbsp;&nbsp;&nbsp;"U činjenicu da je poslat u progonstvo."
<BR>&nbsp;&nbsp;&nbsp;&nbsp;&nbsp;"A zbog čega?"
<BR>&nbsp;&nbsp;&nbsp;&nbsp;&nbsp;"Kada je, u celokupnoj našoj istoriji, bilo koji građanin Zadužbine bio poslat u progonstvo?" upita Tubing. "Ili je bio uhapšen, ili nije. Ukoliko je bio uhapšen, ili mu se sudilo ili mu se nije sudilo. Ukoliko je bio izveden pred sud, ili se kažnjava ili se oslobađa. Ukoliko je bio kažnjen, presuda je ili globa, ili raščinjenje, ili uklanjanje, ili zatvor, ili likvidacija. Ali još niko dosad nije bio poslat u izgnanstvo."
<BR>&nbsp;&nbsp;&nbsp;&nbsp;&nbsp;"U svemu uvek postoji prvi put."
<BR>&nbsp;&nbsp;&nbsp;&nbsp;&nbsp;"Gluposti. U progonstvo u jednom od najmodernijih brodova? Samo budalama može promaći da se on, zapravo, nalazi u nekoj posebnoj misiji za račun starice. Koga to ona misli da može obmanuti?"
<BR>&nbsp;&nbsp;&nbsp;&nbsp;&nbsp;"A u čemu bi se ta misija mogla sastojati?"
<BR>&nbsp;&nbsp;&nbsp;&nbsp;&nbsp;"Recimo, na primer, da pronađe onu planetu, Geu."
<BR>&nbsp;&nbsp;&nbsp;&nbsp;&nbsp;Nešto od prisutne veselosti nestade sa Kodelovog lica, i neuobičajena tvrdoća uvuče se u njegove oči. "Poznato mi je da baš ne gajiš neodoljivu sklonost da veruješ mojim rečima, gospodine ambasadore", reče Kodel. "Medutim, u ovom posebnom slučaju ipak moram od tebe zahtevati da mi veruješ. U trenutku kada je Treviz poslat u izgnanstvo ni gradonačelnica ni ja pojma nismo imali da uopšte postoji nekakva Gea. Za Geu smo čuli, prvi put, tek juče. Ukoliko si, dakle, spreman da u to poveruješ, možemo nastaviti ovaj naš razgovor."
<BR>&nbsp;&nbsp;&nbsp;&nbsp;&nbsp;"Spreman sam da odustanem od svog skepticizma, gospodine, taman onoliko koliko je dovoljno da prihvatim tu tvoju izjavu. Mada, moram reći da mi to nije nimalo jednostavno."
<BR>&nbsp;&nbsp;&nbsp;&nbsp;&nbsp;"Pa ipak je ono što kažem istina, gospodine ambasadore. Razlog, pak, što sam u ovaj naš razgovor uneo notu zvaničnosti sadržan je u činjenici da ćeš, kada se sve ovo završi, imati da pružiš odgovore na neka pitanja; nisam siguran da će ti okolnosti pod kojima ćeš to učiniti baš prijati. Govoriš o Gei kao o svetu koji ti nije nimalo stran. Kako to, ipak, da ti je poznato nešto o čemu i mi nismo obavešteni? Nije li zapravo tvoja dužnost da se postaraš da budemo obavešteni o svemu što znaš o svetu na kome nas predstavljaš?"
<BR>&nbsp;&nbsp;&nbsp;&nbsp;&nbsp;"Gea ne predstavlja sastavni deo Sejšelske unije", strpljivo odgovori Tubing. "U stvari, sasvim je moguće da uopšte ne postoji. Da li sam obavezan da Terminusu prenosim sve one bajke koje praznoverni, prosti puk na Sejšelu smišlja o Gei? Neki među njima govore da je Gea smeštena u hipersvemiru. Prema drugima, to je svet koji nekim svojim čudesnim moćima štiti Sejšel. Treći, opet, tvrde da je ona poslala Mazgova da porobi čitavu Galaksiju. Ukoliko nameravate da sejšelskoj vladi saopštite da je Treviz bio odaslat sa zadatkom da pronađe Geu, i da je pet najmodernijih brodova zadužbinske flotile sada otposlato da mu u tom njegovom traganju pruži podršku, sigurno je da u to neće poverovati. Moguće je da ljudi veruju u bajke koje se ispredaju o Gei, ali ne i jedna vlada - a nju će biti veoma teško ubediti da Zadužbina u njih veruje. U stvari, njen će zaključak biti da vi zapravo nameravate da silom ugurate Sejšel u Zadužbinsku federaciju."
<BR>&nbsp;&nbsp;&nbsp;&nbsp;&nbsp;"A šta ako to odista nameravamo?"
<BR>&nbsp;&nbsp;&nbsp;&nbsp;&nbsp;"Bila bi to fatalna greška. Aman, Kodele, kada smo mi to, tokom čitave petovekovne istorije Zadužbine, vodili neki osvajački rat? Ratovali smo da bismo druge sprečili da nas porobe - jednom smo i omanuli - ali se nijedan rat nije okončao proširenjem naše teritorije. Pristupnje federaciji uvek se obavljalo pomoću miroljubivih sporazuma. Pridruživali su nam se oni koji su u tome videli neku korist za sebe."
<BR>&nbsp;&nbsp;&nbsp;&nbsp;&nbsp;"A zar nije moguće da i Sejšel nađe za sebe neku korist u svom pridruživanju nama?"
<BR>&nbsp;&nbsp;&nbsp;&nbsp;&nbsp;"Oni to neće nikada učiniti dok brodovi budu stajali na njihovim granicama. Povucite ih."
<BR>&nbsp;&nbsp;&nbsp;&nbsp;&nbsp;"Nemoguće."
<BR>&nbsp;&nbsp;&nbsp;&nbsp;&nbsp;"Kodele, samostalnost Sejšela predstavlja divnu reklamu za širokogrudost Zadužbinske federacije. Sejšelska unija je gotovo sa svih strana okružena našim teritorijama i njen sadašnji položaj bilo je beskrajno teško održati; pa ipak, sve do sada bila je bezbedna, mogla je da ide vlastitim putem, pa čak i da slobodno ispoljava svoju antizadužbinsku spoljnu politiku. Imamo li uopšte bolji način da čitavoj Galaksiji pokažemo da ni nad kim ne vršimo prinudu, da svima pristupamo s prijateljskim namerama? Ukoliko sad uzmemo Sejšel, uzećemo nešto što, zapravo, već imamo. Na kraju krajeva, mi već, ekonomski gledano, vladamo Sejšelom - iako o tome ne trubimo na sav glas. Međutim, ukoliko budemo zauzeli Sejšel posluživši se vojnom silom, čitavoj ćemo Galaksiji nedvosmisleno predočiti da smo postali ekspanzionisti."
<BR>&nbsp;&nbsp;&nbsp;&nbsp;&nbsp;"A šta ako vam kažem da smo, odista, zainteresovani samo za Geu?"
<BR>&nbsp;&nbsp;&nbsp;&nbsp;&nbsp;"U takvu tvrdnju neću biti spreman da poverujem ni za mrvu više no što bi na to bila spremna sama Sejšelska unija. Taj momak, Treviz, uputio mi je poruku da je krenuo na Geu, tražeći od mene da je prenesem Terminusu. Uprkos svim rezervama koje gajim prema tom pokušaju ipak sam poruku preneo Terminusu, jer sam to obavezan da učinim; kad tamo, hipersvemirska linija još se nije ni ohladila, a zadužbinska flota stavljena je u pokret. Kako mislite da doprete do Gee a da pri tom ne povredite sejšelske granice?"
<BR>&nbsp;&nbsp;&nbsp;&nbsp;&nbsp;"Dragi moj Tubinže, siguran sam da ni sam ne slušaš to što govoriš. Zar mi još pre samo nekoliko trenutaka ne reče da Gea, čak i ukoliko postoji, ne pripada Sejšelskoj uniji? S druge strane, pretpostavljam da ti je poznato da je hipersvemir otvoren za sve i da ne pripada nikome. Kakvog bi, dakle, osnova imali Sejšelci za prigovor - ukoliko se sa teritorije Zadužbine (na kojoj se naši brodovi ovog časa nalaze) kroz hipersvemir prebacimo na teritoriju Gee, ne prošavši, pri tom, ni kroz jedan kubni centimetar sejšelskog područja?"
<BR>&nbsp;&nbsp;&nbsp;&nbsp;&nbsp;"Kodele, Sejšel bez sumnje neće na taj način protumačiti čitavu stvar. Gea je - ukoliko uopšte postoji - sa svih strana okružena područjem Sejšelske unije, čak i ako, politički, ne čini deo nje; a poznato vam je, nema sumnje, da su, kada su neprijateljski ratni brodovi bili u pitanju, postojali presedani po kojima su takve enklave smatrane neospornim sastavnim delom teritorija što ih okružuju."
<BR>&nbsp;&nbsp;&nbsp;&nbsp;&nbsp;"Naši brodovi nisu neprijateljski brodovi. Mi živimo u miru sa Sejšelom."
<BR>&nbsp;&nbsp;&nbsp;&nbsp;&nbsp;"Kažem ti da je ipak sasvim moguće da nam Sejšel objavi rat. Razume se, ne bi pri tom očekivali da će takav rat dobiti zahvaljujući svojoj vojnoj nadmoći; ali izvesno je, rat bi širom Galaksije pokrenuo talas antizadužbinske aktivnosti. Nova ekspanzionistička politika Zadužbine ohrabrila bi nastajanje novih savezništava uperenih protiv nas. Čak bi i neke od članica Federacije počele da preispituju smisao svoje povezanosti sa nama. Moglo bi se, dakle, dogoditi da izgubimo rat usled unutrašnjih razmirica, i u tom bi se slučaju proces rasta kojim se toliko uspešno koristila Zadužbina tokom pet stotina godina bez sumnje pretvorio u svoju suprotnost."
<BR>&nbsp;&nbsp;&nbsp;&nbsp;&nbsp;"Hajde, hajde, Tubinže", odvrati Kodel ravnodušno, "govoriš kao da pet stotina godina ništa ne znače, kao da smo još Zadužbina iz doba Salvora Hardina, koja se rve s onim majušnim anakreonskim kraljevstvom. Naša današnja snaga znatno prevazilazi snagu samog Galaktičkog carstva - i to kada je bilo na vrhuncu. Jedan odred naših brodova bio bi u stanju da porazi čitavu udruženu galaktičku flotilu, da zaposedne svako područje Galaksije - a da, pri tom, čak ni ne oseti da je uopšte učestvovao u nekom sukobu."
<BR>&nbsp;&nbsp;&nbsp;&nbsp;&nbsp;"Ali mi se ne borimo sa Galaktičkim carstvom. Pred sobom imamo planete i čitava galaktička područja koja pripadaju ovom našem vremenu."
<BR>&nbsp;&nbsp;&nbsp;&nbsp;&nbsp;"Da, ali one nisu uznapredovale onoliko koliko je to nama pošlo za rukom. Već u ovom času bili bismo sposobni da preuzmemo čitavu Galaksiju."
<BR>&nbsp;&nbsp;&nbsp;&nbsp;&nbsp;"Zar? Sudeći prema Seldonovom Planu, nećemo za to biti sposobni još najmanje pet stotina godina."
<BR>&nbsp;&nbsp;&nbsp;&nbsp;&nbsp;"Seldonov Plan nije mogao uzeti u obzir brzinu s kojom je ostvarivan tehnološki napredak. U stanju smo da to već sada učinimo! Shvati, ne kažem da ćemo to sada učiniti, ili da bi trebalo da odmah učinimo. Ja samo kažem da smo u stanju da to već ovog časa učinimo."
<BR>&nbsp;&nbsp;&nbsp;&nbsp;&nbsp;"Kodele, ti si čitav svoj život proveo na Terminusu. Galaksija ti je potpuno strana. Naša Flotila, uz pomoć nadmoćne tehnologije, u stanju je da potuče oružane snage drugih svetova; ali istovremeno, nismo u stanju da vladamo čitavom Galaksijom prožetom mržnjom i pobunama - a upravo će se to dogoditi ukoliko pokušamo da silom nametnemo svoju vladavinu. Povucite brodove!"
<BR>&nbsp;&nbsp;&nbsp;&nbsp;&nbsp;"To je nemoguće, Tubinže. Razmisli... Šta ako Gea nije samo mit?"
<BR>&nbsp;&nbsp;&nbsp;&nbsp;&nbsp;Tubing za trenutak ništa ne odgovori, netremice se zagledavši u lice svog sagovornika kao da nastoji da mu po svaku cenu pročita misli. "Svet u hipersvemiru koji nije samo mit?"
<BR>&nbsp;&nbsp;&nbsp;&nbsp;&nbsp;"Svet u hipersvemiru je, razume se, samo praznoverje, ali katkad čak i u praznoverju možemo naći zrnce istine. Onaj momak, Treviz, onaj što smo ga poslali u progonstvo, govori o Gei kao o stvarnom svetu u stvarnom svemiru. Šta ako je on u pravu?"
<BR>&nbsp;&nbsp;&nbsp;&nbsp;&nbsp;"Koješta. Ne verujem u to."
<BR>&nbsp;&nbsp;&nbsp;&nbsp;&nbsp;"Ne? Ipak, poveruj makar za trenutak. Zamisli: jedan stvaran svet koji je Sejšelu jamčio bezbednost u odnosu na Mazgova - i u odnosu na Zadužbinu!"
<BR>&nbsp;&nbsp;&nbsp;&nbsp;&nbsp;"Ali protivrečiš samom sebi. Na koji to način Gea čuva bezbednost Sejšelaca u odnosu na Zadužbinu? Zar nismo uputili brodove protiv njih?"
<BR>&nbsp;&nbsp;&nbsp;&nbsp;&nbsp;"Ne protiv njih već protiv Gee, koja se na toliko tajnovit način skriva - koja se toliko stara da ne bude zapažena da čak, iako se nalazi u stvarnom svemiru, nekako uspeva da ubedi susedne svetove da se nalazi u hipersvemiru - i koja čak uspeva da ostane izvan svog onog obilja podataka što su uneseni u najbolje i najpotpunije galaktičke karte."
<BR>&nbsp;&nbsp;&nbsp;&nbsp;&nbsp;"To onda mora biti krajnje neobičan svet, jer bi morao posedovati sposobnost da upravlja mozgovima drugih."
<BR>&nbsp;&nbsp;&nbsp;&nbsp;&nbsp;"Nisi li koliko maločas rekao da postoji sejšelska priča o tome da je upravo Gea poslala Mazgova da porobi celu Galaksiju? A zar Mazgov nije bio sposoban da upravlja mozgovima drugih ljudi?"
<BR>&nbsp;&nbsp;&nbsp;&nbsp;&nbsp;"I Gea je, znači, svet sa koga potiče Mazgov?"
<BR>&nbsp;&nbsp;&nbsp;&nbsp;&nbsp;"Jesi li baš sasvim siguran da ne bi moglo upravo tako i biti?"
<BR>&nbsp;&nbsp;&nbsp;&nbsp;&nbsp;"A zašto da, u tom slučaju, ne bi mogla biti i svet obnovljene Druge zadužbine?"
<BR>&nbsp;&nbsp;&nbsp;&nbsp;&nbsp;"Zaista, zašto da ne? Zar je upravo stoga ne bi trebalo pobliže ispitati?"
<BR>&nbsp;&nbsp;&nbsp;&nbsp;&nbsp;Tubingovo lice se najzad uozbilji. Prezrivo se osmehivao dok su razmenjivali nekoliko poslednjih rečenica, ali sada, pognuvši glavu, pogleda svog sagovornika iza nabranih veđa. "Ukoliko to misliš ozbiljno, ne čini li ti se da bi jedna takva provera mogla biti krajnje opasna?"
<BR>&nbsp;&nbsp;&nbsp;&nbsp;&nbsp;"Zar?"
<BR>&nbsp;&nbsp;&nbsp;&nbsp;&nbsp;"Na moja pitanja odgovaraš vlastitim pitanjima zato što ti nedostaju valjani odgovori. Od kakve bi nam koristi bili brodovi protiv Mazgova - ili Druge zadužbine? Nije li čak verovatno da zapravo, ukoliko postoje, nastoje da te navedu na put samouništenja? Vidi, tvrdiš mi da bi Zadužbina bila u stanju da vaspostavi Carstvo već sada, iako je Seldonov Plan prevalio tek polovinu svog puta; međutim, ja sam te upozorio da ideš prebrzo unapred i da će te složenosti Plana konačno prinuditi da usporiš. Možda je, ukoliko Gea postoji i ukoliko doista jeste ono što ti tvrdiš da jeste, sve ovo i zamišljeno da bi se tok stvari usporio. Stoga, učini dobrovoljno ono što bi možda uskoro mogao biti prinuđen da učiniš. Učini u miru i bez prolivanja krvi ono što bi možda uskoro mogao biti prinuđen da učiniš po cenu najgroznije nesreće. Povucite brodove."
<BR>&nbsp;&nbsp;&nbsp;&nbsp;&nbsp;"Nemoguće. U stvari, Tubinže, gradonačelnica Brano, lično, namerava da se priključi floti, i naši izviđački brodovi već krstare hipersvemirom duboko unutar Geine teritorije."
<BR>&nbsp;&nbsp;&nbsp;&nbsp;&nbsp;Tubing gotovo da izbeči oči. "U tom slučaju biće rata, kažem ti."
<BR>&nbsp;&nbsp;&nbsp;&nbsp;&nbsp;"Ti si naš ambasador. Učini sve da ga sprečiš. Daj Sejšelcima sva uveravanja do kojih im bude stalo. Ospori da postoje bilo kakve rđave namere s naše strane. Reci im, ukoliko budeš morao, da će im se isplatiti da ostanu mirni i sačekaju da nas Gea uništi. Reci im što god hoćeš, ali neka ostanu mirni."
<BR>&nbsp;&nbsp;&nbsp;&nbsp;&nbsp;On zastade, zagledavši se u Tubingovo preneraženo lice, a onda dodade: "Eto, to je sve. Koliko je meni poznato, nijedan Zadužbinski brod neće se spustiti ni na jedan svet koji pripada Sejšelskoj uniji, niti će, u normalnom svemiru, ni u jednoj tački zaći na teritoriju koja čini deo Unije. Međutim, ukoliko bilo koji sejšelski brod pokuša da nam se suprotstavi izvan područja Unije - i sledstveno tome, na teritoriji Zadužbine - smesta će biti pretvoren u prah. Daj im to, takođe, jasno na znanje i nastoj da ostanu mirni. Ukoliko u tome ne uspeš isključivo će na tebe pasti sva odgovornost. Sve do sada, Tubinže, vodio si lagodan život, ali sada smo suočeni s teškim vremenima i nekoliko sledećih sedmica odlučiće o svemu. Izneveri nas samo, i za tebe više neće biti sigurnog mesta u čitavoj Galaksiji."
<BR>&nbsp;&nbsp;&nbsp;&nbsp;&nbsp;U trenutku kada je veza konačno bila prekinuta i njegovo lice iščezlo, na njemu više nije bilo ni tračka veselosti ili prijateljskih osećanja.
<BR>&nbsp;&nbsp;&nbsp;&nbsp;&nbsp;Otvorenih usta, Tubing osta dugo zagledan u mesto na kome je još do maločas bilo lice njegovog sagovornika.
<BR>
<BR>&nbsp;&nbsp;&nbsp;&nbsp;&nbsp;68.
<BR>&nbsp;&nbsp;&nbsp;&nbsp;&nbsp;Golan Treviz se uhvati za kosu kao da želi, pukim dodirom, da proveri da li je pri zdravoj svesti. A onda se naglo obrati Peloratu: "Janove, recite, kakvo je stanje vaše svesti?"
<BR>&nbsp;&nbsp;&nbsp;&nbsp;&nbsp;"Stanje svesti?" upita Pelorat pogledavši ga belo.
<BR>&nbsp;&nbsp;&nbsp;&nbsp;&nbsp;"Da. Evo, uhvaćeni smo - brodom nam upravlja neko spolja, nezaustavljivo nas vukući ka jednom svetu o kome ama baš ništa ne znamo. Osećate li strah?"
<BR>&nbsp;&nbsp;&nbsp;&nbsp;&nbsp;Na Peloratovom izduženom licu ukaza se senka melanholije. "Ne", odgovori on. "Ne osećam neku preteranu radost. Osećam neku vrstu blage nelagodnosti, ali ne i strah."
<BR>&nbsp;&nbsp;&nbsp;&nbsp;&nbsp;"Ni ja ne osećam nikakav strah. Nije li to čudno? Zbog čega uopšte nismo uznemireni?"
<BR>&nbsp;&nbsp;&nbsp;&nbsp;&nbsp;"Ovako nesto smo i očekivali, Golane. Nesto slično ovome."
<BR>&nbsp;&nbsp;&nbsp;&nbsp;&nbsp;Treviz se ponovo okrenu prema ekranu. I dalje je bio čvrsto usmeren prema svemirskoj stanici. Međutim, sada je izgledala nešto veća, što je značilo da su joj se donekle približili.
<BR>&nbsp;&nbsp;&nbsp;&nbsp;&nbsp;Sklop svemirske stanice nije mu se činio preterano impresivan: nije na njoj bilo ničega što bi navodilo na pomisao da se radilo o delu neke daleko odmakle nauke. U stvari, delovala je čak primitivno... Pa ipak, čvrsto je u svom stisku držala njihov brod.
<BR>&nbsp;&nbsp;&nbsp;&nbsp;&nbsp;"Imam izrazito trezven um, Janove", reče on. "Čak i hladan... Volim da o sebi mislim da nisam kukavica i da sasvim dobro mogu podneti svaki pritisak, ali mi se, ipak, čini da ispoljavam težnju da laskam sebi. Uostalom, verujem da to svako čini. Trebalo bi da sada bezglavo šetkam unaokolo i da se bar pomalo preznojavam. Tačno je da smo očekivali nešto, ali to nimalo ne spori činjenicu da smo bespomoćni i da na kraju možemo zaglaviti."
<BR>&nbsp;&nbsp;&nbsp;&nbsp;&nbsp;"Ne slažem se Golane. Ako su Geanci već u stanju da iz daljine ovladaju našim brodom, ne bi li, takođe, bili u stanju da nas iz daljine i likvidiraju? A pošto smo još u životu..."
<BR>&nbsp;&nbsp;&nbsp;&nbsp;&nbsp;"Ali ipak su dejstvovali na nas. Kažem vam, nekako smo previše spokojni. Mislim, zapravo, da su nas na neki način umrtvili."
<BR>&nbsp;&nbsp;&nbsp;&nbsp;&nbsp;"Zbog čega?"
<BR>&nbsp;&nbsp;&nbsp;&nbsp;&nbsp;"Pa, verovatno da bi nas održali u dobrom mentalnom stanju. Moguće je da žele da nas ispitaju. Posle toga, mogu nas se jednostavno otarasiti."
<BR>&nbsp;&nbsp;&nbsp;&nbsp;&nbsp;"Ukoliko su dovoljno promišljeni da žele da nas ispitaju, moguće je da su, isto tako, dovoljno razboriti da ne žele da nas ubiju bez nekog dobrog razloga."
<BR>&nbsp;&nbsp;&nbsp;&nbsp;&nbsp;Treviz se dublje zavali u naslonjaču (koja se blago ugnu - što je značilo da, bar, nju nisu blokirali) i, podigavši noge, stavi ih na pult gde je obično stavljao šake da bi uspostavio kontakt sa računarom. "Sasvim je moguće da se pokažu izvanredno maštovitim u iznalaženju razloga koje bi smatrali opravdanima", primeti on. "Pa ipak, ukoliko su i petljali po našim umovima, učinili su to tek ovlaš. Da je to, na primer, Mazgov učinio, sada bismo goreli od želje da se što pre s njima sretnemo - bili bismo opijeni, opsednuti, svaki naš nerv bio bi napet od žudnje da konačno stignemo tamo." On pokaza put svemirske stanice. "Da li se vi, Janove, možda tako osećate?"
<BR>&nbsp;&nbsp;&nbsp;&nbsp;&nbsp;"Ni najmanje."
<BR>&nbsp;&nbsp;&nbsp;&nbsp;&nbsp;"Vidite i sami da sam i dalje u stanju da hladno, trezveno razmišljam. Stvarno čudno! Ili, možda, nisam? Možda sam preplašen, zbrkan, sluđen - i samo u vlasti iluzije da sam u stanju da hladno, trezveno razmišljam?"
<BR>&nbsp;&nbsp;&nbsp;&nbsp;&nbsp;Pelorat sleže ramenima. "Meni se čini da ste pri zdravoj svesti. Moguće je da sam i ja, kao i vi, sišao s uma, i možda sam u vlasti iste iluzije, ali takva vrsta razmišljanja neće nas nikud odvesti. Moguće je da je čitavo čovečanstvo zahvaćeno istim ludilom i da je u vlasti iste iluzije da živi u istovetnom haosu. Možda to ne bi bilo moguće osporiti, ali nam ipak ne preostaje ništa drugo do da sledimo svoja čula." A onda, odjednom, dodade: "Znate, i sam o nečemu razmišljam."
<BR>&nbsp;&nbsp;&nbsp;&nbsp;&nbsp;"O čemu?"
<BR>&nbsp;&nbsp;&nbsp;&nbsp;&nbsp;"Pa, eto, sve vreme govorimo o Gei kao o, eventualno, Mazgovljevoj postojbini, ili kao o svetu na kome je vaspostavljena Druga zadužbina. Ipak, nije li vam palo na pamet da možda postoji i treća mogućnost, čak i razumnija nego bilo koja od prve dve?"
<BR>&nbsp;&nbsp;&nbsp;&nbsp;&nbsp;"Kakva treća mogućnost?"
<BR>&nbsp;&nbsp;&nbsp;&nbsp;&nbsp;Činilo se kao da se Pelorat zagledao duboko u sebe samog. Sada nije gledao u Treviza, i glas mu je bio prigušen i zamišljen. "Imamo pred sabom svet - Geu - koji je, tokom beskrajno dugog vremenskog razdoblja, učinio sve što je mogao da ostane u potpunoj izdvojenosti. Nije nam poznato da je ikad pokušao da uspostavi vezu s nekim drugim svetom - čak ni s obližnjim svetovima Sejšelske unije. U izvesnom smislu, raspolaže i razvijenom naukom - ukoliko su, razume se, priče o uništenjima čitavih flotila istinite - čemu, bez sumnlje, govori u prilog i njegova sposobnost da u ovom času i nas drži pod svojom kontrolom; pa ipak, nije nam poznato da je ikad nastojao da proširi svoju moć. Sve što je oduvek tražio bilo je da ga ostave na miru."
<BR>&nbsp;&nbsp;&nbsp;&nbsp;&nbsp;Trevizove se oči sužiše. "Dakle?"
<BR>&nbsp;&nbsp;&nbsp;&nbsp;&nbsp;"Sve mi se to ne čini nimalo ljudskim. Više od dvadeset hiljada godina ljudske istorije u svemiru ne predstavlja ništa drugo do li beskrajnu priču o osvajanjima, ili, bar, pokušajima osvajanja. Gotovo svaki svet koji je mogao biti naseljen konačno je i bio naseljen. Gotovo svaki svet je, u svemu tome, u nekom trenutku bio umešan u neki sukob, i gotovo je svaki, u nekom trenutku, imao ovakav ili onakav spor sa svojim susedima. Ako Gea u tom pogledu deluje toliko malo ljudski, da se do te mere razlikuje od svih drugih svetova, onda razlog može biti samo jedan: da zapravo nije ljudski svet."
<BR>&nbsp;&nbsp;&nbsp;&nbsp;&nbsp;Treviz zavrte glavom. "Nemoguće."
<BR>&nbsp;&nbsp;&nbsp;&nbsp;&nbsp;"Zbog čega bi bilo nemoguće?" upita Pelorat, odjednom veoma zagrejan. "Već sam vam govorio o tome da pravu zagonetku predstavlja činjenica da je samo ljudska rasa uspela da se razvije u jedini inteligentan soj u posvemašnjoj Galaksiji. A šta bi bilo da to nije tačno? Zar nije mogao nastati neki drugi soj - na nekoj drugoj planeti - kome je bio potpuno tuđ ljudski nagon za širenjem? U stvari", Pelorat je ispoljavao sve veće uzbuđenje, "šta ako postoje milioni inteligentnih vrsta u Galaksiji, od kojih je samo jedna posedovala potrebu da se širi - ova naša. Sve druge ostale bi u svojim prvobitnim postojbinama, nenametljive, skrivene..."
<BR>&nbsp;&nbsp;&nbsp;&nbsp;&nbsp;"Koješta!" uzviknu Treviz. "Već bismo se susreli s njima. Posetili bismo njihove svetove. Bilo bi ih raznih oblika i na raznim stupnjevima tehnološkog razvitka i većina njih ne bi bila u stanju da nam se odupre. Ali nikada nismo naišli ni na jednu od njih. Za ime svemira! Nikada, čak, nismo naleteli ni na ruševine ili ostatke kakve ne-ljudske civilizacije, je li tako? Vi ste istoričar, odgovorite mi. Jesmo li?"
<BR>&nbsp;&nbsp;&nbsp;&nbsp;&nbsp;Pelorat zavrte glavom. "Zaista, nismo... Ali, Golane, to nipošto ne znači da negde ne bi mogla postojati! Možda baš ovde!"
<BR>&nbsp;&nbsp;&nbsp;&nbsp;&nbsp;"Ne verujem. Sami rekoste da je naziv ovog sveta Gea, što predstavlja neki drevni dijalektski oblik naziva 'Zemlja'. Kako bi, onda, bilo moguće da ovaj svet ne bude ljudski svet?"
<BR>&nbsp;&nbsp;&nbsp;&nbsp;&nbsp;"Naziv 'Gea' dali su ovoj planeti ljudi - ali ko zna iz kog razloga? Sličnost sa nekim drevnim svetom mogla bi biti sasvim slučajna... Kada malo bolje razmislim, već sama činjenica da su nas sve vreme navodili ovamo - kao što ste to i sami, sa svim pojedinostima, nedavno objasnili - kao i da nas sada vuku dole mimo naše volje, najbolje govori u prilog neljudske prirode Geanaca."
<BR>&nbsp;&nbsp;&nbsp;&nbsp;&nbsp;"Ali zbog čega? I kakve sve to veze ima s njihovom ne-ljudskom prirodom?"
<BR>&nbsp;&nbsp;&nbsp;&nbsp;&nbsp;"Možda su radoznali da nas upoznaju - nas, ljude."
<BR>&nbsp;&nbsp;&nbsp;&nbsp;&nbsp;"Janove, načisto ste poludeli", uzviknu Treviz. "Pa, oni žive takoreći okruženi Ijudima već hiljadama godina. Zbog čega bi baš sada odjednom postali toliko radoznali? Zbog čega se to nije dogodilo mnogo ranije? I ukoliko im se baš sada probudila znatiželja, zbog čega mi? Ukoliko su želeli da prouče ljude i njihovu civilizaciju - pa, sejšelski su im svetovi bili na domaku ruku! Zbog čega bi se upućivali čak do Terminusa, nas radi?"
<BR>&nbsp;&nbsp;&nbsp;&nbsp;&nbsp;"Možda je njihova znatiželja, zapravo, bila usmerena ka Zadužbini."
<BR>&nbsp;&nbsp;&nbsp;&nbsp;&nbsp;"Gluposti", reče Treviz grubo. "Janove, vi želite neku ne-ljudsku vrstu - pa, i imaćete je. Baš mi u ovom času pade na pamet da ne biste, kad biste samo bili sigurni da ćete susresti ne-ljude, nimalo bili zabrinuti što ste zarobljeni, što ste bespomoćni, što će vas možda i ubiti - samo kad bi vam dali makar malo vremena da zadovoljite sopstvenu znatiželju."
<BR>&nbsp;&nbsp;&nbsp;&nbsp;&nbsp;Pedorat zausti da promuca nešto u znak protivljenja, a onda zastade, duboko udahnu vazduh i reče: "Pa, možda ste i u pravu, Golane, ali ću ipak, bar još malo, ostati pri svom stavu. Ne verujem, naime, da ćemo morati da još dugo čekamo da bismo se osvedočili ko je u pravu... Hej, pogledajte!"
<BR>&nbsp;&nbsp;&nbsp;&nbsp;&nbsp;On pokaza na ekran. Treviz, koji je, u žaru prepirke, prestao da osmatra, i sam pogleda. "Šta je sad to?" upita se on.
<BR>&nbsp;&nbsp;&nbsp;&nbsp;&nbsp;"Zar to nije neki brod koji se upravo otiskuje sa svemirske stanice?"
<BR>&nbsp;&nbsp;&nbsp;&nbsp;&nbsp;"Nešto jeste", priznade Treviz oklevajući. "Međutim, ne mogu još da razaberem sve pojedinosti, čak ni pri sadašnjem povećanju. Već sam maksimalno uvećao sliku... Posle nekog vremena, on ponovo progovori: "Čini se da ide prema nama, i rekao bih da je odista u pitanju neki brodić. Hoćete li da se opkladimo?"
<BR>&nbsp;&nbsp;&nbsp;&nbsp;&nbsp;"Na kakvu opkladu mislite?"
<BR>&nbsp;&nbsp;&nbsp;&nbsp;&nbsp;Treviz mu podsmešljivo objasni: "Ukoliko se ikada vratimo na Terminus poći ćemo na večeru, zajedno sa gostima koje sami budemo odabrali - najviše do, recimo, njih četvoro; i ukoliko se u brodu što nam se približava nalazi neko biće koje nije od ljudskog soja ja plaćam, dok, ukoliko je posredi ljudsko biće, plaćate vi."
<BR>&nbsp;&nbsp;&nbsp;&nbsp;&nbsp;"Prihvatam", reče Pelorat.
<BR>&nbsp;&nbsp;&nbsp;&nbsp;&nbsp;"Presečeno", odvrati Treviz i zagleda se u ekran, nastojeći da uoči neku naročitu pojedinost, ali se, istovremeno, i pitajući da li je uopšte razumno očekivati da neka pojedinost nesumnjivo ukaže na ne-ljudsku (ili ljudsku) prirodu bića što se nalazilo na brodu.
<BR>
<BR>&nbsp;&nbsp;&nbsp;&nbsp;&nbsp;69.
<BR>&nbsp;&nbsp;&nbsp;&nbsp;&nbsp;Branina čeličnosiva kosa bila je brižljivo začešljana i, sudeći po staloženosti koju je ispoljavala, mogao se, gotovo, steći utisak da se gradonačelnica nalazi u svojoj zvaničnoj kancelariji na Terminusu. Ni po čemu se nije moglo razabrati da se tek drugi put u čitavom svom životu našla duboko u svemiru. (A prvi put - kada je u pratnji svojih roditelja pošla da provede praznike na Ralganu - jedva da se mogao i računati. Tada je imala samo tri godine.)
<BR>&nbsp;&nbsp;&nbsp;&nbsp;&nbsp;Glasom na osnovu koga se dalo naslutiti da ju je skolio umor ona se obrati Kodelu: "Pa, na kraju krajeva, i jeste Tubingova dužnost da me upozna sa svojim mišljenjem i da me upozori. U redu, upozorio me je. Nimalo mu zbog toga ne zameram."
<BR>&nbsp;&nbsp;&nbsp;&nbsp;&nbsp;Kodel, koji je prešao na gradonačelničin brod kako bi s njom porazgovarao bez psiholoških teškoća što ih je nametalo opštenje putem slika, primeti nehajno: "Već se suviše dugo nalazi na tom mestu. Počeo je da razmišlja kao pravi Sejšelac."
<BR>&nbsp;&nbsp;&nbsp;&nbsp;&nbsp;"To je, Liono, uobičajeni rizik što ga sa sobom nosi svako diplomatsko službovanje. Sačekajmo da se sve ovo završi, a onda ćemo mu dati poduži odmor, posle koga ćemo ga poslati na neko drugo mesto. On je sposoban čovek... Na kraju krajeva, imao je dovoljno pameti da nam bez oklevanja prenese Trevizovu poruku."
<BR>&nbsp;&nbsp;&nbsp;&nbsp;&nbsp;Kodel se načas nasmeja. "Da, rekao mi je da je to učinio uprkos svemu što je mislio o njoj. 'Učinio sam to jer mi je to bila dužnost', rekao je. Znate, madam gradonačelnice, doista je to morao učiniti, uprkos svemu što je mislio o njoj, budući da sam ja, čim je Treviz napustio teritoriju Sejšelske unije, zatražio od ambasadora Tubinga da nam smesta dostavi svako obaveštenje koje se odnosilo na Treviza."
<BR>&nbsp;&nbsp;&nbsp;&nbsp;&nbsp;"Oh?" Gradonačelnica Brano okrenu se u svom sedištu da bi mu što bolje videla lice. "A šta te je navelo da tako postupiš?"
<BR>&nbsp;&nbsp;&nbsp;&nbsp;&nbsp;"Istinu govoreći, najelementarnija predostrožnost. Trevizu je na raspolaganju stajao jedan od najmodernijih zadužbinskih brodova, i Sejšelcima to teško da je moglo promaći. Treviz je, takođe, netaktična mlada budala, i Sejšelcima ni to nije moglo promaći. Imajući to u vidu, lako je mogao zapasti u neprilike - a ako jedan Zadužbinac išta zna onda je to činjenica da, ukoliko igde u Galaksiji zapadne u neprilike, treba samo da se obrati za pomoć najbližem predstavniku Zadužbine. Ja, lično, ne bih imao ništa protiv da se Treviz uvali u neku nepriliku - to bi mu moglo pomoći da odraste i, uopšte, moglo bi mu doneti mnogo toga korisnog - ali vi ste ga poslali u svemir da vam služi kao gromobran i stoga sam želeo da i dalje budete u mogućnosti da procenite prirodu svake munje koja bi ga mogla pogoditi; i tako sam se pobrinuo da ga najbliži predstavnik Zadužbine sve ovo vreme neprimetno drži na oku. To je sve."
<BR>&nbsp;&nbsp;&nbsp;&nbsp;&nbsp;"Shvatam... Pa, sada mi je jasno zbog čega je Tubing tako nervozno reagovao. I ja sam mu uputila sličnu poruku. Budući da smo mu oboje uputili odvojene poruke, jedva da ga možemo kriviti zbog toga što je potom pomislio da pojava nekoliko zadužbinskih brodova mora značiti nešto znatno više no što doista znači... Ali, Liono, kako to da nisi smatrao neophodnim da se sa mnom dogovoriš o celoj stvari pre no što si mu poslao poruku?"
<BR>&nbsp;&nbsp;&nbsp;&nbsp;&nbsp;"Ukoliko bih se o svemu što mi valja činiti dogovarao s vama ne biste uopšte imali vremena da se bavite svojim poslovima", odgovori Kodel hladno. "A kako to da me vi niste upoznali sa svojim namerama?"
<BR>&nbsp;&nbsp;&nbsp;&nbsp;&nbsp;"Ukoliko bih te obaveštavala o svim svojim namerama, u tom bi slučaju, Liono, znao previše", odgovori Brano mrzovoljno. "Ali sve je to od sporedne važnosti, baš kao i Tubingovo upozorenje, kao i, iskreno rečeno, bilo šta što bi Sejšelci mogli preduzeti. U ovom času mnogo me više zanima Treviz."
<BR>&nbsp;&nbsp;&nbsp;&nbsp;&nbsp;"Naši su izviđači ustanovili Komporov položaj. On sledi Treviza i obojica se sada krajnje obazrivo približavaju Gei."
<BR>&nbsp;&nbsp;&nbsp;&nbsp;&nbsp;"Imam već potpun izveštaj o našim izviđačima, Liono. Po svemu sudeći obojica, i Treviz i Kompor, shvataju Geu krajnje ozbiljno."
<BR>&nbsp;&nbsp;&nbsp;&nbsp;&nbsp;"Svi s prezrenjem odmahuju na te praznoverice o Gei, madam gradonačelnice, ali, istovremeno, svi pomišljaju 'A šta ako'... Čak je i ambasador Tubing ispoljio blagu nelagodnost u vezi sa svim tim. Sve bi to mogla biti krajnje lukava sejšelska politika. Neka vrsta odbrambenog folklora. Ukoliko nekome pođe za rukom da poseje priče o tajanstvenom i nepobedivom svetu ljudi će se držati podalje ne samo od njega već i od svakog obližnjeg sveta - to jest, Sejšelske unije."
<BR>&nbsp;&nbsp;&nbsp;&nbsp;&nbsp;"Misliš li da bi to mogao biti razlog što je i Mazgov ostavio Sejšel na miru?"
<BR>&nbsp;&nbsp;&nbsp;&nbsp;&nbsp;"Moguće je."
<BR>&nbsp;&nbsp;&nbsp;&nbsp;&nbsp;"Ipak, ne misliš valjda da je i Zadužbina ostavljala Sejšel na miru zbog Gee - budući da ne postoje nikakvi podaci da smo ikada ranije čuli za taj svet?"
<BR>&nbsp;&nbsp;&nbsp;&nbsp;&nbsp;"Priznajem da u našim arhivima nema ni spomena o Gei, ali s druge strane, nema nikakvog drugog razumnog objašnjenja za naš neuobičajeno odmeren stav prema Sejšelskoj uniji."
<BR>&nbsp;&nbsp;&nbsp;&nbsp;&nbsp;"Pa, nadajmo se onda da je sejšelska vlada, uprkos suprotnim Tubingovim uveravanjima, uspela - makar donekle - da ubedi sebe u Geinu moć i stvarnost groze koju ova nosi u sebi."
<BR>&nbsp;&nbsp;&nbsp;&nbsp;&nbsp;"Zbog čega?"
<BR>&nbsp;&nbsp;&nbsp;&nbsp;&nbsp;"Zbog toga što, u tom slučaju, Sejšelska unija neće prigovoriti što smo se uputili prema Gei. Što im se više to bude dopadalo, to će pre biti u stanju da uvere sebe kako ne bi trebalo da se mešaju - u nadi da će nas Gea progutati. Moguće je da misle da će nam to biti dobra pouka - i da je potom neće prenebregnuti ni neki budući osvajači."
<BR>&nbsp;&nbsp;&nbsp;&nbsp;&nbsp;"Ipak... A šta, gradonačelnice, ako imaju dobre razloge da tako misle? Šta ako je Gea doista toliko, smrtno opasna?"
<BR>&nbsp;&nbsp;&nbsp;&nbsp;&nbsp;Brano se hasmeši. "I ti sam potežeš ono 'A šta ako.. Zar ne uviđaš, Liono?"
<BR>&nbsp;&nbsp;&nbsp;&nbsp;&nbsp;"Ja, gradonačelnice, moram imati u vidu sve mogućnosti. To mi je dužnost."
<BR>&nbsp;&nbsp;&nbsp;&nbsp;&nbsp;"Ukoliko je Gea zaista smrtno opasna, Treviz će to prvi iskusiti na svojoj koži. To je njegova dužnost - kao mog gromobrana. A nadam se, i Kompor."
<BR>&nbsp;&nbsp;&nbsp;&nbsp;&nbsp;"Nadate se? Ebog čega?"
<BR>&nbsp;&nbsp;&nbsp;&nbsp;&nbsp;"Zbog toga što bi to Geu moglo učiniti suviše samouverenom - a to bi nam samo moglo koristiti. Moguće je da to doprinese da podcene našu snagu - što bi, pak, nama samo olakašalo posao."
<BR>&nbsp;&nbsp;&nbsp;&nbsp;&nbsp;"Ali nismo li mi suviše samouvereni?"
<BR>&nbsp;&nbsp;&nbsp;&nbsp;&nbsp;"Nismo", kratko odgovori Brano.
<BR>&nbsp;&nbsp;&nbsp;&nbsp;&nbsp;"Ti Geanci - ma šta inače bili - moguće je da su bića o kojima nemamo nikakvu predstavu, te, sledstveno tome, ni ne možemo valjano proceniti opasnost koja nam od njih može zapretiti. Ja to, Gradonačelnice, iznosim samo kao mogućnost, ali, smatram da, ma koliko mala bila, i ona treba da bude valjano odmerena."
<BR>&nbsp;&nbsp;&nbsp;&nbsp;&nbsp;"Zaista? Kako to da su ti se odjednom takve misli počele motati po glavi?"
<BR>&nbsp;&nbsp;&nbsp;&nbsp;&nbsp;"Pa, zbog toga što mi se čini da imate osećaj da bi, u najgorem slučaju, Gea mogla biti Druga zadužbina. U stvari, podozrevam da zapravo mislite da Gea jeste Druga zadužbina. Međutim, činjenica je da je Sejšel oduvek imao zanimljivu istoriju, čak i u vreme Carstva. Jedino je Sejšel imao neku vrstu samouprave. Jedino je Sejšel, čak i pod vladavinom takozvanih 'rđavih careva', bio pošteđen plaćanja najtežih nameta. Ukratko, čini se da je Sejšel oduvek stajao pod zaštitom Gee, čak i u carskim vremenima."
<BR>&nbsp;&nbsp;&nbsp;&nbsp;&nbsp;"I, onda?"
<BR>&nbsp;&nbsp;&nbsp;&nbsp;&nbsp;"Drugu zadužbinu osnovao je Hari Seldon, u isto vreme kada i Zadužbinu. Druga zadužbina nije postojala u carskim vremenima - a Gea jeste. Sledstveno tome, Gea nije Druga zadužbina. Ona je nešto drugo - i sasvim je moguće, da je ona nešto mnogo gore."
<BR>&nbsp;&nbsp;&nbsp;&nbsp;&nbsp;"Nikada, Liono, nisam dopuštala da me nepoznato zastraši. Postoje samo dva moguća izvora opasnosti - fizičko oružje i mentalno oružje - a mi smo u potpunosti spremni i za jedno i za drugo... Vrati se, sada, na svoj brod i drži flotu tik uz sejšelske granice. Ovaj brod će, sam, bez ikakve pratnje, krenuti prema Gei, ali ćemo sve vreme ostati u vezi s vama kako biste nam se, u slučaju potrebe, mogli pridružiti u jednom jedinom skoku. Hajde, Liono, kreni, i ukloni taj brižni izraz sa svog lica."
<BR>&nbsp;&nbsp;&nbsp;&nbsp;&nbsp;"Još jedno pitanje? Da li ste potpuno sigurni u ispravnost onoga što činite?"
<BR>&nbsp;&nbsp;&nbsp;&nbsp;&nbsp;"Jesam", odgovori Brano namršteno. "I ja sam proučavala istoriju Sejšela i uvidela da nije moguće da je Gea zapravo Druga zadužbina... Ali kao što sam ti rekla, dobila sam iscrpne izveštaje naših izviđača i na osnovu njih..."
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;"Pa, poznato mi je gde se nalazi Druga zadužbina... Pobrinućemo se za oboje, Liono. Najpre ćemo svršiti sa Geom - a potom sa Trantorom."
</P></TD></TR></TABLE>
<P class="next">
<A HREF=p17.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
