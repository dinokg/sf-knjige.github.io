<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>ZEMLJA
<P>&nbsp;&nbsp;&nbsp;&nbsp;&nbsp;21.
<BR>&nbsp;&nbsp;&nbsp;&nbsp;&nbsp;Treviz je bio ljut i uzbuđen. On i Pelorat sedeli su u omanjoj prostoriji koja je služila kao obedovaonica, upravo okončavši svoj podnevni obrok.
<BR>&nbsp;&nbsp;&nbsp;&nbsp;&nbsp;Pelorat prvi progovori. "Tek se dva dana nalazimo u svemiru i već se osećam sasvim ugodno - mada mi nedostaju svež vazduh, priroda i sve te stvari. Čudno! Dok se sve to nalazilo oko mene, čini mi se da ništa od svega nisam ni primećivao. Sada, ukopan između moje torbe i tog vašeg izuzetnog računara, imam kraj sebe čitavu svoju biblioteku - ili bar, u svakom slučaju, ono najvažnije. I više se ne osećam nimalo preplašenim što se nalazim napolju u svemiru. Fantastično!"
<BR>&nbsp;&nbsp;&nbsp;&nbsp;&nbsp;Treviz nešto neodređeno promrmlja. Bio je utonuo u duboko razmišljanje.
<BR>&nbsp;&nbsp;&nbsp;&nbsp;&nbsp;"Ne bih voleo da vam dosađujem, Golane, ali mi se čini da me uopšte ne slušate", reče Pelorat blago. "Znam da nisam naročito zanimljiva osoba - uvek sam delovao pomalo kao gnjavator, znate. Pa ipak, imam utisak da ste se ogradili iz nekog drugog razloga... Jesmo li u nevolji? Znate, ne bi trebalo da se ustručavate da mi to i kažete. Pretpostavljam da ne bih bio od naročite pomoći, ali dragi mladiću, siguran sam da me neće obuzeti panika."
<BR>&nbsp;&nbsp;&nbsp;&nbsp;&nbsp;"U nevolji?" Činilo se da Treviz, lako se namrštivši, ponovo postaje svestan stvari oko sebe.
<BR>&nbsp;&nbsp;&nbsp;&nbsp;&nbsp;"Mislim na brod. Pošto je u pitanju novi model, pomislio sam da nešto možda ne ide kako valja." Pelorat dozvoli sebi da se ovlaš, nesigurno nasmeši.
<BR>&nbsp;&nbsp;&nbsp;&nbsp;&nbsp;Treviz energično odmahnu glavom. "Bilo je glupo od mene, Janove, što sam vas ostavio u tolikoj neizvesnosti. Sa brodom je sve u savršenom redu. Radi sjajno. Stvar je jednostavno u tome da ne uspevam da pronađem hiperodašiljač!"
<BR>&nbsp;&nbsp;&nbsp;&nbsp;&nbsp;"Oh, shvatam. U stvari, ne shvatam. Šta je to hiper-odašiljač?"
<BR>&nbsp;&nbsp;&nbsp;&nbsp;&nbsp;"Ovaj... dozvolite mi da vam objasnim, Janove. U vezi sam sa Terminusom. Odnosno, mogu vezu uspostaviti kada god zaželim, a i Terminus, sa svoje strane, može vezu uspostaviti s nama. S obzirom na to da im je poznata naša putanja, mogu uvek utvrditi tačan položaj našeg broda. Čak da to i nije slučaj, ipak bi nas pronašli zahvaljujući detektorima koji otkrivaju prisustvo neke mase u svemiru: na taj način upozoreni su na prisutnost nekog broda, ili, eventualno, kakvog većeg meteora. Ali oni mogu detektovati i energetske karakteristike date mase, što im ne samo omogućuje da utvrde kako je reč o brodu a ne o meteoru, već i da tačno ustanove koji je brod u pitanju - budući da ne postoje ni dva broda koji energiju koriste na potpuno istovetan način. Na neki način, slika našeg broda ostaje karakteristična, ma šta mi preduzeli - isključili onaj, ili uključili ovaj instrument. Moguće je, razume se, kada bi u pitanju bio sasvim nepoznat brod, ali ako je reč o brodu čija je energetska slika zabeležena na Terminusu - kao u našem slučaju - moguće ga je identifikovati čim se detektuje."
<BR>&nbsp;&nbsp;&nbsp;&nbsp;&nbsp;"Rekao bih, Golane, da civilizacijski napredak i nije ništa drugo do postavljanje još većih ograničenja čovekovoj privatnosti", reče Pelorat.
<BR>&nbsp;&nbsp;&nbsp;&nbsp;&nbsp;"Sasvim je moguće da ste u pravu. Ipak, ranije ili kasnije moramo se prebaciti u hipersvemir, jer bismo u suprotnom bili osuđeni da zauvek, do kraja života, ostanemo u ovom svemiru, na svega parsek ili dva udaljeni od Terminusa. U tom slučaju, bili bismo u stanju da preduzmemo međuzvezdano putovanje samo u veoma ograničenoj meri. Međutim, prolazeći kroz hipersvemir, mi se usklađujemo sa diskontinuitetom normalnog svemira. Skačemo s jednog mesta na drugo - mislim, pritom, čak, i preko provalija od nekoliko stotina parseka - a da to naša čula doživljavaju samo kao trenutak svog fizičkog vremena. Odjednom smo negde veoma daleko, u smeru koji je veoma teško predvideti; praktično govoreći, više nas ne mogu detektovati."
<BR>&nbsp;&nbsp;&nbsp;&nbsp;&nbsp;"Da, shvatam. Potpuno."
<BR>&nbsp;&nbsp;&nbsp;&nbsp;&nbsp;"Osim ukoliko, razume se, na brodu ne postoji hiperodašiljač. Naime, hiperodašiljač emituje kroz hipersvemir signale - signale karakteristične za ovaj brod - te se na Terminusu u svakom trenutku može odrediti naš tačan položaj. Eto, to je odgovor na vaše pitanje. Ne postoji mesto u Galaksiji gde bismo se mogli sakriti, i nikakva kombinacija skokova kroz hipersvemir ne bi nam mogla omogućiti da izbegnemo njihovim instrumentima."
<BR>&nbsp;&nbsp;&nbsp;&nbsp;&nbsp;"Ali, Golane", upita Pelorat blago, "zar mi i ne želimo da sve vreme ostanemo pod zaštitom Zadužbine?"
<BR>&nbsp;&nbsp;&nbsp;&nbsp;&nbsp;"Razume se, Janove, ali samo ukoliko nam ustreba. Rekoste i sami da vam se čini da civilizacijski napredak predstavlja samo još veće ograničavanje privatnosti... Pa, eto, ne želim da budem žrtva tog napretka. Želim što je moguće veću slobodu kretanja a da ne budem otkriven - sve dotle dok mi zaštita ne ustreba. Stoga, osećao bih se bolje, neuporedivo bolje, ukoliko na brodu ne postoji hiperodašiljač."
<BR>&nbsp;&nbsp;&nbsp;&nbsp;&nbsp;"Da li ste ga pronašli, Golane?"
<BR>&nbsp;&nbsp;&nbsp;&nbsp;&nbsp;"Ne, nisam. Da jesam, možda bi mi pošlo za rukom da ga isključim."
<BR>&nbsp;&nbsp;&nbsp;&nbsp;&nbsp;"A da li biste ga prepoznali kada biste ga pronašli?"
<BR>&nbsp;&nbsp;&nbsp;&nbsp;&nbsp;"To odista jeste problem. Moguće je da ne bih bio u stanju da ga prepoznam. Uopšte uzev, poznato mi je kako hiperodašiljač izgleda, i znam kako bi valjalo testirati neki sumnjiv aparat - ali ovaj brod predstavlja poslednju reč tečnike, i namenjen je za posebne zadatke. Moguće je da je hiperodašiljač ugrađen u njega na takav način da je jednostavno nemoguće ustanoviti postoji li ili ne."
<BR>&nbsp;&nbsp;&nbsp;&nbsp;&nbsp;"S druge strane, moguće je da hiperodašiljača uopšte i nema na ovom brodu, i da je to razlog što niste bili u stanju da ga pronadete."
<BR>&nbsp;&nbsp;&nbsp;&nbsp;&nbsp;"Jedva bih se usudio da to i pretpostavim, pri čemu ne volim ni samu pomisao da krenem u skok pre no što to pouzdano saznam."
<BR>&nbsp;&nbsp;&nbsp;&nbsp;&nbsp;Pelorat se odjednom ozari. "Znači, to je razlog što smo sve dosad samo plutali svemirom. Već sam se počeo pitati zbog čega već nismo skočili. Znate, pomalo me je već zbog toga obuzimala nervoza - pitao sam se kada ćete mi već narediti da stavim pojas, ili uzmem pilulu, ili nešto slično tome."
<BR>&nbsp;&nbsp;&nbsp;&nbsp;&nbsp;Treviz se s naporom nasmeši. "Nema nikakve potrebe za takvom predostrožnošću. Ne živimo više u starim vremenima. Na brodu poput ovog sve je to prepušteno računaru. Vi mu samo date nalog, a ostalo je njegova briga. Nećete ni znati da se išta dogodilo - osim što se slika svemira odjednom promenila. Ako ste ikad videli neku projekciju sa slajdovima, jasno vam je šta se dešava kada jedan slajd odjednom ustupi mesto sledećem. Eto, skok je nešto veoma nalik na to."
<BR>&nbsp;&nbsp;&nbsp;&nbsp;&nbsp;"Blago meni. Znači, ništa se ne oseti? Čudno! Pomalo sam razočaran."
<BR>&nbsp;&nbsp;&nbsp;&nbsp;&nbsp;"Ja, barem, nisam nikad ništa osetio, a vozio sam se brodovima koji nisu bili ni prineti ovoj našoj bebici... Ali nije hiperodašiljač razlog što još nismo skočili. Treba da se još malo više udaljimo od Terminusa - i razume se, od njegovog sunca. Što smo udaljeniji od nekog objekta velike mase, to je lakše kontrolisati skok, da bismo se ponovo pojavili u svemiru u planiranim koordinatama. U slučaju nužde možete pribeći skoku i kada ste svega dve stotine kilometara udaljeni od površine neke planete - pouzdajući se samo u sreću da ćete ostati čitavi. Medutim, s obzirom na to da je u Galaksiji znatno više bezbednih nego opasnih područja, možete se razumno pouzdati u srećan ishod. Pri svemu tome, uvek postoji mogućnost da nekontrolisani faktori deluju tako da izronite na samo nekoliko miliona kilometara od kakve velike zvezde, ili u samom galaktičkom jezgru - što će vas pretvoriti u paru pre no što i trepnete. Ali što ste udaljeniji od jedne takve mase to je manja mogućnost dejstava takvih faktora, te su i slabiji izgledi da će se desiti nešto naopako."
<BR>&nbsp;&nbsp;&nbsp;&nbsp;&nbsp;"U tom slučaju, preporučio bih vam da budete oprezni. Nismo ni u kakvoj naročitoj žurbi."
<BR>&nbsp;&nbsp;&nbsp;&nbsp;&nbsp;"Svakako. Naročito ako se ima u vidu to da bih bio veoma rad da pronađem taj hiperodašiljač pre no što načinimo odlučujući korak... Ili, bar, da se na ubedljiv način uverim da hiperodašiljača zapravo i nema."
<BR>&nbsp;&nbsp;&nbsp;&nbsp;&nbsp;Činilo se da Treviz ponovo tone u svoja malopređašnja razmišljanja i Pelorat, podigavši malo glas da probije barijeru, ponovo upita: "Koliko nam je, u stvari, još vremena ostalo?"
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Pitam, dragi moj mladiću, koliko će nam još preostati do skoka pošto jednom otklonite brige oko hiperodašiljača?"
<BR>&nbsp;&nbsp;&nbsp;&nbsp;&nbsp;"Imajući u vidu našu sadašnju brzinu i putanju, pri kraju četvrtog dana. Odrediću tačan trenutak pomoću računara."
<BR>&nbsp;&nbsp;&nbsp;&nbsp;&nbsp;"Pa, u tom slučaju, imate još dva dana za vaše traganje. Mogu li da vam nešto predložim?"
<BR>&nbsp;&nbsp;&nbsp;&nbsp;&nbsp;"Samo izvolite."
<BR>&nbsp;&nbsp;&nbsp;&nbsp;&nbsp;"Shvatio sam zahvaljujući svom radu - veoma različitom od vašeg, bez sumnje, ali neka nam bude dopušteno malo uopštavanje - da napregnuto usredsređivanje na neki poseban problem nikada nije plodonosno. Zašto se ne bismo opustili i pričali o nečem drugom, puštajući vaš nesvesni um - nepritisnut težinom previše usmerenog razmišljanja - da reši vaš problem?"
<BR>&nbsp;&nbsp;&nbsp;&nbsp;&nbsp;Treviz je za trenutak delovao zbunjeno, a onda se nasmeja. "Pa, zašto da ne? Recite mi, profesore, šta vas je uopšte navelo da se zainteresujete za Zemlju? Kako ste uopšte došli na tu ideju - o jednoj prvobitnoj planeti na kojoj se sve začelo?"
<BR>&nbsp;&nbsp;&nbsp;&nbsp;&nbsp;"Oh!" Pelorat klimnu, preplavljen uspomenama. "To seže daleko u prošlost. Preko trideset godina. Pošao sam na fakultet s namerom da postanem biolog. Posebno me je privlačilo pitanje raznovrsnosti vrsta na različitim svetovima. Varijacije su, kao što vam je poznato - pa, možda vam i nije poznato, te mi nećete zameriti ako vam kažem - veoma male. Svi oblici života, širom Galaksije - u svakom slučaju, barem oni s kojima smo se dosad susreli - zasnovani su na proteinsko-nukleinskim spojevima baziranim na vodi."
<BR>&nbsp;&nbsp;&nbsp;&nbsp;&nbsp;"Ja sam pohađao vojne škole, koje naglasak stavljaju na nukleoniku i sile gravitacije, ali nisam baš sasvim uski specijalista. Pomalo se razabirem i u hemijske osnove života. Učili su nas da voda, proteini i nukleinske kiseline predstavljaju jedinu moguću osnovu života."
<BR>&nbsp;&nbsp;&nbsp;&nbsp;&nbsp;"To je, rekao bih, sasvim neopravdan zaključak. Opravdanije bi bilo reći da još nijedan drugačiji oblik života nije otkriven - ili, u svakom slučaju, identifikovan - ali ostavimo to pitanje po strani. Ono što u mnogo većoj meri iznenađuje jeste da je samorodnih vrsta - to jest, vrsta otkrivenih na samo jednoj planeti, i nigde više - veoma mali broj. Većina postojećih vrsta, a posebno homo sapiens, naći će se svuda, ili na većini svetova u Galaksiji, i međusobno su, biohemijski, fiziološki i morfološki veoma srodne. Samorodne vrste, s druge strane, po svojim se karakteristikama veoma razlikuju - kako u odnosu na širom razasute oblike tako i međusobno."
<BR>&nbsp;&nbsp;&nbsp;&nbsp;&nbsp;"Da, ali kakvog to ima značaja?"
<BR>&nbsp;&nbsp;&nbsp;&nbsp;&nbsp;"Zaključak je da je jedan svet u Galaksiji - jedan svet - različit od svih drugih. Na desetinama miliona svetova u Galaksiji - niko ne zna tačno na koliko - razvio se život. Bio je to jednostavan život, redak život, slabačak život - ne mnogo raznovrstan, ne baš lako održavan, niti lako proširivan. Jedan svet, samo jedan svet, razvio je život u milionima vrsta - verovatno u milionima - od kojih su neke bile veoma specijalizovane, visoko razvijene, izrazito sposobne za razmnožavanje i širenje - uključujući tu i nas. Mi smo bili dovoljno inteligentni da razvijemo civilizaciju, da ovladamo hipersvemirskim putovanjima, i da naselimo čitavu Galaksiju; šireći se Galaksijom poneli smo sa sobom mnoge druge oblike života - oblike srodne jedne drugima i nama samima."
<BR>&nbsp;&nbsp;&nbsp;&nbsp;&nbsp;"Ukoliko čovek zrelo razmisli", reče Treviz ne bez ravnodušnosti, "rekao bih da to zvuči doista razumno. Mislim, ovo je čovekova Galaksija. Ukoliko pretpostavimo da je sve započelo na samo jednom svetu, onda bi, očigledno, taj svet morao biti različit. No, zašto da ne? Izgledi da se život razvije na kakav haotičan način odista su veoma mali - možda i u razmeri od jedan prema stotinu miliona; prema tome, izgledi su da se to i dogodilo na samo jednom od stotinu miliona svetova. Morao je, znači, biti jedan."
<BR>&nbsp;&nbsp;&nbsp;&nbsp;&nbsp;"Ali šta je to što je baš taj jedan svet učinilo toliko različitim od drugih?" upita Pelorat s očiglednim uzbudenjem. "Kakvi su zapravo bili ti uslovi koji su ga načinili jedinstvenim?"
<BR>&nbsp;&nbsp;&nbsp;&nbsp;&nbsp;"Možda je to bila samo slučajnost. Na kraju krajeva, ljudska bića i oblici života koje su ona ponela sa sobom postoje danas na desetinama miliona planeta; kako na svim tim planetama život može opstati, znači da su bile pogodne i za nastajanje života."
<BR>&nbsp;&nbsp;&nbsp;&nbsp;&nbsp;"Ne! Ljudska rasa, pošto je jednom evoluirala, pošto je razvila tehnologiju, pošto je i sama očvrsla u tegobnoj borbi za opstanak, postala je sposobna da se prilagodi za život na svakom svetu koji je imalo bio gostoljubiv - na Terminusu, na primer. Ali možete li makar samo zamisliti da se razuman život razvio na Terminusu? Kada se čovek, u vreme Enciklopedista, prvi put naselio na Terminusu, najvišu formu biljnog života na njemu predstavljalo je nešto nalik na mahovinu izraslu na stenama; najviše oblike životinjskog sveta u okeanima predstavljala su sićusna bića nalik na korale, a na kopnu neka insektolika leteća stvorenja. Mi smo ih jednostavno istrebili i mora i zemlju nastanili ribama i zečevima i kozama i travom i žitaricama i drvećem, i tako dalje. Ništa nismo poštedeli od onoga što je bio njen prvobitni samorodni život - izuzev onoga što još u manjoj meri postoji u zoološkim vrtovima i velikim akvarijumima."
<BR>&nbsp;&nbsp;&nbsp;&nbsp;&nbsp;"Hm", progunđa Treviz.
<BR>&nbsp;&nbsp;&nbsp;&nbsp;&nbsp;Pelorat se za trenutak zagleda u njega, a onda uzdahnu i reče: "Uopšte vam nije stalo do toga, zar ne? Izvanredno! Nekako, baš nikoga ne uspevam da zainteresujem. Pretpostavljam, sam sam za to kriv. Jednostavno ne mogu da stvar učinim zanimljivom, premda se meni samom čini strašno zanimljiva."
<BR>&nbsp;&nbsp;&nbsp;&nbsp;&nbsp;"Zanimljivo je sve to. Zaista. Ali šta s tim?"
<BR>&nbsp;&nbsp;&nbsp;&nbsp;&nbsp;"Zar vam se ne čini da bi, posmatrano s naučnog stanovišta, odista moglo biti zanimljivo proučiti svet na kome se začela jedina stvarno cvatuća samorodna ekološka ravnoteža koju je Galaksija ikad videla?"
<BR>&nbsp;&nbsp;&nbsp;&nbsp;&nbsp;"Svakako, ukoliko ste biolog. Ali kao što vidite, ja to nisam. Morate mi oprostiti."
<BR>&nbsp;&nbsp;&nbsp;&nbsp;&nbsp;"Razume se, dragi mladiću. Problem je, medutim, u tome što se još nisam sreo ni sa nekim biologom koji bi se zainteresovao. Rekao sam vam da sam uzeo biologiju kao glavni predmet na studijama. Izneo sam sve ovo svom profesoru, ali ni on nije bio zainteresovan. Savetovao mi je da se okrenem praktičnijim problemima. Toliko mi se onda sve zgadilo da sam se okrenuo istoriji - koja me je, u svakom slučaju, privlačila još od mojih najmlađih dana - i Pitanje Porekla osmotrio iz tog ugla."
<BR>&nbsp;&nbsp;&nbsp;&nbsp;&nbsp;"Na kraju krajeva, to vam je omogućilo da se bavite svojim životnim delom, te stoga morate biti zadovoljni što je vaš profesor bio do te mere uskogrud."
<BR>&nbsp;&nbsp;&nbsp;&nbsp;&nbsp;"Da, moguće je posmatrati čitavu stvar i na taj način. A moje životno delo odista je zanimljivo, i nikad mi nije dosadilo da radim na njemu. Ali voleo bih da mogu vas da zainteresujem. Mrzim taj osećaj da uvek razgovaram sa samim sobom."
<BR>&nbsp;&nbsp;&nbsp;&nbsp;&nbsp;Treviz zabaci glavu i srdačno se nasmeja.
<BR>&nbsp;&nbsp;&nbsp;&nbsp;&nbsp;Peloratovim mirnim licem minu senka povređenosti. "Zbog čega mi se podsmevate?"
<BR>&nbsp;&nbsp;&nbsp;&nbsp;&nbsp;"Ne smejem se vama, Janove. Smejem se vlastitoj gluposti. Što se vas tiče, izvanredno sam vam zahvalan. Znate, bili ste savršeno u pravu."
<BR>&nbsp;&nbsp;&nbsp;&nbsp;&nbsp;"Što sam se pozabavio važnosću ljudskog porekla?"
<BR>&nbsp;&nbsp;&nbsp;&nbsp;&nbsp;"Ne, ne... Ovaj, da, i zbog toga... Ali mislio sam da kažem da ste bili potpuno u pravu kada ste mi savetovali da prestanem da napregnuto razmišljam o svom problemu i da svoj mozak usmerim u nekom drugom pravcu. Delovalo je. Kada ste pričali na koji je način život evoluirao, konačno mi je postalo jasno da znam kako da pronadem taj hiperodašiljač - ukoliko uopšte postoji."
<BR>&nbsp;&nbsp;&nbsp;&nbsp;&nbsp;"Ah, to!"
<BR>&nbsp;&nbsp;&nbsp;&nbsp;&nbsp;"Da, to! U ovom času, to je moja monomanija. Tragao sam za tim hiperodašiljačem kao da se nalazim na svom starom, drndavom školskom brodu, zagledajući u svaki njegov kutak i nadajući se da ću uočiti nešto što štrči. Pri tom sam potpuno smeo s uma da ovaj brod predstavlja razvojni proizvod hiljada godina tehnološke evolucije. Shvatate li?"
<BR>&nbsp;&nbsp;&nbsp;&nbsp;&nbsp;"Ne, Golane."
<BR>&nbsp;&nbsp;&nbsp;&nbsp;&nbsp;"Imamo računar na brodu. Kako sam samo mogao na to da zaboravim?"
<BR>&nbsp;&nbsp;&nbsp;&nbsp;&nbsp;On kratko mahnu rukom i pođe u svoju sobu, požurujući Pelorata da krene za njim.
<BR>&nbsp;&nbsp;&nbsp;&nbsp;&nbsp;"Potrebno je samo da pokušam da uspostavim vezu", reče on, postavljajući ruke na računarski kontakt.
<BR>&nbsp;&nbsp;&nbsp;&nbsp;&nbsp;Trebalo je da pokuša da uspostavi vezu sa Terminusom, koji je sada već bio više hiljada kilometara iza njih.
<BR>&nbsp;&nbsp;&nbsp;&nbsp;&nbsp;Vezu! Govori! Činilo se kao da krajičci nerava pupaju i izrastaju, prodirući u svemir gotovo čudovišnom brzinom - brzinom svetlosti, naravno - da bi, konačno, uspostavili kontakt.
<BR>&nbsp;&nbsp;&nbsp;&nbsp;&nbsp;Treviz se oseti kao da dotiče - pa, ne baš dotiče, već oseća - pa, ne baš oseća, već - najzad, nije ni bilo važno, jer jednostavno nije postojala reč da se to opiše.
<BR>&nbsp;&nbsp;&nbsp;&nbsp;&nbsp;Bio je svestan da mu je Terminus na domaku ruke, i mada se razdaljina povećavala za dvadesetak kilometara svakog sekunda, veza je ostajala postojana kao da se planeta i brod uopšte ne kreću i da ih deli samo nekoliko metara.
<BR>&nbsp;&nbsp;&nbsp;&nbsp;&nbsp;Treviz ništa ne reče, ostajući čvrsto spojen. Samo je proveravao princip komuniciranja; nije odista komunicirao.
<BR>&nbsp;&nbsp;&nbsp;&nbsp;&nbsp;Daleko tamo napolju, na razdaljini od oko osam parseka, nalazio se Anakreon, najbliža velika planeta - po galaktičkim standardima, u samom njihovom predsoblju. Uputiti ka njemu poruku istim sistemom brzine svetlosti koji je upravo isprobao u odnosu na Terminus - i primiti uzvratnu poruku - uzelo bi, sve u svemu, pedeset dve godine.
<BR>&nbsp;&nbsp;&nbsp;&nbsp;&nbsp;Vezu s Anakreonom! Misli na njega što jasnije možeš. Poznat ti je njegov položaj u odnosu na Terminus i na galaktičko jezgro; proučavao si njegovu planetografiju i istoriju; rešavao si vojne probleme vezane za potrebu ponovnog zauzeća Anakreona (pod, danas, nemogućom pretpostavkom da ga je okupirao neprijatelj).
<BR>&nbsp;&nbsp;&nbsp;&nbsp;&nbsp;Svemira mu! Bio si na Anakreonu.
<BR>&nbsp;&nbsp;&nbsp;&nbsp;&nbsp;Prikaži ga! Prikaži ga! Imaćeš osećaj da si na njemu, zahvaljujući hiperodašiljaču.
<BR>&nbsp;&nbsp;&nbsp;&nbsp;&nbsp;Ništa! Vršci njegovih nerava zatreperiše i smiriše se negde u praznini.
<BR>&nbsp;&nbsp;&nbsp;&nbsp;&nbsp;Treviz se opusti. "Ne postoji hiperodašiljač na Dalekoj zvezdi, Janove. Siguran sam u to. I da nisam sledio vašu sugestiju, ko zna koliko bi mi bilo potrebno da dođem do tog zaključka."
<BR>&nbsp;&nbsp;&nbsp;&nbsp;&nbsp;Peloratov izraz lica nije se izmenio ni za jednu crtu, ali on se očigledno sav ozario. "Beskrajno mi je milo što sam bio od pomoći. Da li to znači da krećemo u skok?"
<BR>&nbsp;&nbsp;&nbsp;&nbsp;&nbsp;"Ne, sačekaćemo još dva dana, radi potpune bezbednosti. Sećate se, moramo se što više udaljiti od planetne mase? Pod uobičajenim okolnostima, imajući u vidu da se nalazim na novom i neisprobanom brodu, s kojim još uvek nisam dovoljno upoznat, bilo bi mi verovatno potrebno dva dana da obavim sve neophodne proračune - posebno odgovarajući hiperpotisak za prvi skok. Međutim, sve mi se čini da će sve to sam računar obaviti."
<BR>&nbsp;&nbsp;&nbsp;&nbsp;&nbsp;"Blago meni! Sve mi se više čini da ćemo se neopisivo dosađivati."
<BR>&nbsp;&nbsp;&nbsp;&nbsp;&nbsp;"Dosađivati?" Treviz široko razvuče usta u osmeh. "Sve, samo to ne! Vi i ja, Janove, tek ćemo se narazgovarati o Zemlji."
<BR>&nbsp;&nbsp;&nbsp;&nbsp;&nbsp;"Zaista?" upita Pelorat. "Ne pokušavate li to samo da učinite prijatnost jednom umornom starcu? Veoma lepo od vas. Zaista."
<BR>&nbsp;&nbsp;&nbsp;&nbsp;&nbsp;"Kojesta! Pokušavam da učinim prijatnost sebi samom Janove, upravo ste stekl preobraćenika. Posledica svega što ste mi rekli jeste da sam shvatio da je Zemlja nešto najvažnije i odistinski najinteresantnije u čitavoj Vaseljeni."
<BR>
<BR>&nbsp;&nbsp;&nbsp;&nbsp;&nbsp;22.
<BR>&nbsp;&nbsp;&nbsp;&nbsp;&nbsp;Varnica je bez sumnje kresnula u trenutku kada je Pelorat izlagao svoje gledište o Zemlji. To što Treviz nije smesta reagovao bez sumnje je bila posledica činjenice da je njegov um bio sasvim zaokupljen hiperodašiljačem. Ali istog časa kada je taj problem bio rešen, došlo je do reakcije.
<BR>&nbsp;&nbsp;&nbsp;&nbsp;&nbsp;Po svoj prilici najčešće navođene Sedonove reči vezane za Drugu zadužbinu bile su da se ona nalazi, u odnosu na Terminus, 'na drugom kraju Galaksije'. Seldon je čak i imenovao to mesto. Bio je to 'Kraj zvezda'.
<BR>&nbsp;&nbsp;&nbsp;&nbsp;&nbsp;Te su reči bile navedene u izveštaju Gala Dornika o saslušanju pred carskim sudom. 'Na drugom kraju Galaksije' - to su bile reči koje je, po Dorniku, Hari Seldon upotrebio - reči čije značenje od tada pa sve do današnjeg dana nije prestalo da bude predmet brojnih rasprava.
<BR>&nbsp;&nbsp;&nbsp;&nbsp;&nbsp;Ali šta je bilo to što je jedan kraj Galaksije povezivalo sa njenim 'drugim krajem'? Da li je to bila prava linija, ili spirala, ili krug, ili nešto sasvim drugo?
<BR>&nbsp;&nbsp;&nbsp;&nbsp;&nbsp;I sada, kao u odsevu munje, Trevizu odjednom postade jasno da nije postojala - niti je mogla postojati - ni linija ni krivulja koju bi bilo moguće povući na karti Galaksije. Stvar je bila znatno tananija.
<BR>&nbsp;&nbsp;&nbsp;&nbsp;&nbsp;Bilo je savršeno jasno da jedan kraj Galaksije čini Terminus. Nalazio se na rubu Galaksije, da - bio je to rub naše Zadužbine - što je reči 'kraj' davalo doslovno značenje. Međutim, u Seldonovo doba, bio je to i namlađi svet u Galaksiji, svet tek na putu da bude utemeljen, svet koji u tom trenutku još nije ni postojao.
<BR>&nbsp;&nbsp;&nbsp;&nbsp;&nbsp;Posmatrano u toj svetlosti, šta bi, onda, predstavljalo drugi kraj Galaksije? Rub one druge Zadužbine? Dabome, najstariji svet u Galaksiji! Sledstveno, dakle, gledištu koje je Pelorat izložio - ni sam ne znajući da to čini - to je mogla biti samo Zemlja. Druga zadužbina mogla se, zaista, lako nalaziti na Zemlji.
<BR>&nbsp;&nbsp;&nbsp;&nbsp;&nbsp;Pa ipak, Seldon je jasno rekao da se drugi kraj Galaksije nalazi kod 'Kraja zvezda'. Ali ko bi mogao tvrditi da se, pri tom, nije samo metaforično izražavao? Sledite samo istoriju čovečanstva unazad, kao što je Pelorat učinio, i putanja će vas vodti unazad sa svakog planetarnog sistema, svake zvezde što je obasjavala neku naseljenu planetu, na neki drugi planetarni sistem, na neku drugu zvezdu sa koje su prvi doseljenici prispeli, i dalje, do zvezde pre nje - sve dok se konačno sve linije ne protegnu do planete na kojoj je čovečanstvo nastalo. I zvezda koja je obasjavala Zemlju bila je 'Kraj zvezda'.
<BR>&nbsp;&nbsp;&nbsp;&nbsp;&nbsp;Treviz se nasmeši i reče gotovo udvorički: "Pričajte mi još o Zemlji, Janove."
<BR>&nbsp;&nbsp;&nbsp;&nbsp;&nbsp;Ali Pelorat zavrte glavom. "Rekao sam vam već sve što sam znao, zaista. Saznaćemo, nadam se, mnogo više na Trantoru."
<BR>&nbsp;&nbsp;&nbsp;&nbsp;&nbsp;"Ne, nećemo, Janove", odvrati Treviz. "Tamo nećemo ništa saznati. A zašto? Jednostavno, zato što ne idemo na Trantor. Ja upravljam ovim brodom, i uveravam vas da to nećemo učiniti."
<BR>&nbsp;&nbsp;&nbsp;&nbsp;&nbsp;Peloratove usne se opustiše. Za trenutak se borio da dođe do daha, a onda, sav ojađen, uzviknu: "Oh, dragi moj mladiću!"
<BR>&nbsp;&nbsp;&nbsp;&nbsp;&nbsp;"Ma, haj'te, Janove. Smirite se. Idemo, zapravo, da potražimo Zemlju."
<BR>&nbsp;&nbsp;&nbsp;&nbsp;&nbsp;"Ali samo na Trantoru mož..."
<BR>&nbsp;&nbsp;&nbsp;&nbsp;&nbsp;"Ne. Ne. Trantor je samo mesto gde biste mogli proučavati izanđale filmove i prašnjava dokumenta, i na kraju i sami postali izanđali i prašnjavi."
<BR>&nbsp;&nbsp;&nbsp;&nbsp;&nbsp;"Ali decenijama sam sanjario..."
<BR>&nbsp;&nbsp;&nbsp;&nbsp;&nbsp;"Sanjarili ste o tome da pronađete Zemlju."
<BR>&nbsp;&nbsp;&nbsp;&nbsp;&nbsp;"Ali to je samo..."
<BR>&nbsp;&nbsp;&nbsp;&nbsp;&nbsp;Treviz se uspravi, naže unapred i, čvrsto uhvativši Peloratovu tuniku, reče: "Ne ponavljajte to, profesore. Ne ponavljajte to. Kada ste mi prvi put rekli da idemo da tragamo za Zemljom, pre no što smo se uopšte ukrcali na ovaj brod, rekoste da ste sigurni da ćemo je pronači - da navedem vaše sopstvene reči - zato što 'Imam na umu izvanrednu mogućnost'. Kažem vam, ne želim da ikad više čujem da ste pomenuli reč 'Trantor'. Želim samo da čujem nešto više o toj izvanrednoj mogućnosti."
<BR>&nbsp;&nbsp;&nbsp;&nbsp;&nbsp;"AIi moram dobiti potvrdu za to. Zasad je to samo pomisao, nada, daleka mogućnost."
<BR>&nbsp;&nbsp;&nbsp;&nbsp;&nbsp;"Odlično! Recite mi sve o njoj!"
<BR>&nbsp;&nbsp;&nbsp;&nbsp;&nbsp;"Ne shvatate. Jednostavno, ne shvatate. Reč je o području koje još niko, osim mene, nije istraživao. Ne postoji ništa istorijski pouzdano, ništa čvrsto, ništa stvarno. Ljudi govore o Zemlji kao da je u pitanju činjenica, ali i kao da je u pitanju samo mit. Postoji milion priča, koje se međusobno isključuju..."
<BR>&nbsp;&nbsp;&nbsp;&nbsp;&nbsp;"Počnimo, onda, od vaših vlastitih istraživanja!"
<BR>&nbsp;&nbsp;&nbsp;&nbsp;&nbsp;"Bio sam prinuđen da sakupljam sve moguće priče, svako parčence tobožnje istorije, sve legende, sve maglovite mitove. Nisam, čak, zapostavljao ni dela lepe književnosti. Sve, zapravo, gde se makar samo pominje ime Zemlje, ili iznosi ideja o prvobitnoj planeti. Tokom tridesetak godina sakupio sam sve što se moglo sakupiti, sa svih planeta u Galaksiji. I sada, kada bih samo mogao pronaći nešto pouzdanije no što je sve to, u Galaktičkoj biblioteci na... Ali ne dozvoljavate mi ni da izreknem tu reč."
<BR>&nbsp;&nbsp;&nbsp;&nbsp;&nbsp;"Tako je. Nemojte je izgovarati. Pričajte mi, umesto toga, o nečemu što je, od toga što ste sakupili, posebno privuklo vašu pažnju, i iznesite mi razloge zbog kojih mislite da upravo to treba da bude verodostojnije od svega drugog."
<BR>&nbsp;&nbsp;&nbsp;&nbsp;&nbsp;Pelorat odmahnu glavom. "Ali, Golane - izvinite što vam to kažem - govorite baš kao neki vojnik ili političar. Ne može se tako postupati sa istorijom."
<BR>&nbsp;&nbsp;&nbsp;&nbsp;&nbsp;Treviz duboko udahnu, nastojeći da ostane miran. "Recite mi kako treba postupiti s njom, Janove. Imamo na raspolaganju dva dana. Poučite me."
<BR>&nbsp;&nbsp;&nbsp;&nbsp;&nbsp;"Ne možete se osloniti ni na jedan pojedinačni mit, čak ne ni na više njih. Morao sam ih sve sakupiti, proučiti ih, povezati ih, uspostaviti simbole da bih predstavio različite vidove njihove sadržine - priče o neverovatnim klimama, astronomske pojedinosti planetarnih sistema koje se ne uklapaju u stvarno postojeću sliku, zavičajna mesta heroja za koje se izričito kaže da dolaze iz tuđine, i doslovno na stotine drugih podataka. Nema nikakve svrhe ređati sada čitav spisak. Čak ni čitava dva dana ne bi za to bila dovoljna. Rekoh vam, utrošio sam na to čitavih trideset godina.
<BR>&nbsp;&nbsp;&nbsp;&nbsp;&nbsp;Potom sam izradio program za računar koji je obradio sve te mitove tragajući za zajedničkim komponentama, i izdvojio promene kako bi se odstranilo sve ono što je doista izgledalo nemoguće. Postepeno sam, tako, izgradio jedan model koji je Zemlju prikazivao onakvom kakva je zapravo morala biti. Na kraju krajeva, ako su sva ljudska bića potekla sa jedne jedine planete, ta jedinstvena planeta morala je u sebi objedinjavati jednu činjenicu koja je svim izvornim mitovima, svim kulturnim obrascima heroja, morala biti zajednička... Želite li da zađem i u matematičke pojedinosti?"
<BR>&nbsp;&nbsp;&nbsp;&nbsp;&nbsp;"Ne, hvala, bar ne za sada", odgovori Treviz. "Ali kako možete biti sigurni da vas vaša matematika neće zavesti? Poznato nam je, naime, i to je utvrđena činjenica, da je Terminus osnovan pre samo pet vekova, i da su prva ljudska bića došla na njega kao skupina sa Trantora - ali da su poticala sa desetina, ako ne i stotina, različitih svetova. Pri svemu tome, neko kome ta činjenica nije poznata mogao bi pretpostaviti da su Hari Seldon i Salvor Hardin - a nijedan od njih nije bio rođen na Terminusu - došli sa Zemlje, pri čemu bi Trantor bio samo drugo ime za Zemlju. Odista, ako bi se danas tragalo za Trantorom, onakvim kakav je izgledao u Seldonovo doba - za svetom čija je sva kopnena površina prekrivena metalom - bilo bi ga nemoguće pronaći, te bi i on sam mogao biti proglašen za neodrživ mit."
<BR>&nbsp;&nbsp;&nbsp;&nbsp;&nbsp;Pelorat ga zadovoljno pogleda. "Dragi moj mladiću, povlačim svoju malopređašnju primedbu o vojnicima i političarima. Imate upravo izvanrednu intuiciju. Razume se, morao sam da uspostavim neki kontrolni mehanizam. Izmislio sam, dakle, na stotine lažnih podataka, zasnovanih na izvrtanjima istorijskih činjenica i imitacijama onih mitova koje sam sakupio. Zatim sam svoje izmišljotine pokušao da uključim u model. Jedna od mojih izmišljotina bila je, čak, zasnovana na ranoj istoriji samog Terminusa. Računar ih je, međuti, sve odbacio. Sve do jedne. Razume se, to je jednostavno moglo značiti da nisam naročito maštovit, budući da nisam uspeo da izmaštam ništa smisleno, ali, u svakom slučaju, dao sam, zaista, sve od sebe."
<BR>&nbsp;&nbsp;&nbsp;&nbsp;&nbsp;"Siguran sam da jeste, Janove. I šta vam je vaš model rekao u pogledu Zemlje?"
<BR>&nbsp;&nbsp;&nbsp;&nbsp;&nbsp;"Niz stvari, različitih stepena verovatnoće. Dao je i neku vrstu profila. Na primer, devedeset postotaka naseljenih planeta u Galaksiji ima rotacione periode koji se kreću izmedu dvadeset dva i dvadeset šest Standardnih Galaktičkih Časova. Dakle..."
<BR>&nbsp;&nbsp;&nbsp;&nbsp;&nbsp;Treviz ga preseče. "Nadam se da niste posvetili neku naročitu pažnju toj činjenici, Janove. Nema u tome nikakve misterije. Da bi jedna planeta bila pogodna za život, ne možete očekivati da rotira do te mere brzo da tokovi vazdušnih struja izazivaju nepodnošljive olujne uslove, niti toliko lagano da temperaturne skale idu u krajnosti. Njihovo je svojstvo da su samoselektivne. Ljudska su bića sklona da žive na planetama s odgovarajućim karakteristikama; pri tome, kada su takve karakteristike slične za sve naseljene planete, dođe neko i kaže - 'Kakva čudesna podudarnost!' A u stvari, u tome nema ničeg čudesnog, pa čak niti ikakve podudarnosti."
<BR>&nbsp;&nbsp;&nbsp;&nbsp;&nbsp;"Pravo govoreći", reče Pelorat odmereno, "u društvenim naukama to je dobro poznata pojava. Verujem, takođe, i u fizici - mada nisam fizičar, te nisam sasvim siguran u to. U svakom slučaju, reč je o nečem poznatom pod nazivom 'antropički princip'. Posmatrač vrši uticaj na zbivanja samom činjenicom što ih posmatra, i što je u prilici da ih posmatra. Ali pitanje je u sledećem: gde se nalazi planeta koja je poslužila kao model? Koja se to planeta obrne oko sebe tačno za jedan Standardni Galaktički Dan od dvadeset četiri Standardnih Galaktičkih Časova?"
<BR>&nbsp;&nbsp;&nbsp;&nbsp;&nbsp;Treviz se zamisli, isturivši pritom donju usnu. "Mislite da bi to mogla biti Zemlja? Ipak, galaktički vremenski standard mogao bi biti utemeljen i na lokalnim karakteristikama bilo kog sveta, zar ne?"
<BR>&nbsp;&nbsp;&nbsp;&nbsp;&nbsp;"To je malo verovatno. Ljudi se ne ponašaju tako. Trantor je bio prestonica čitave Galaksije tokom dvanaest hiljada godina - pa ipak svoj period rotacije od 1.08 Standardnih Dana nije nametnuo celoj Galaksiji. Period rotacije Terminusa iznosi 0.91 Standardnih Galaktičkih Dana, pa ipak ga mi ne namećemo planetama koje su pod našom vlašću. Svaka planeta u okvirima svog sistema Lokalnog Planetarnog Dana vrši vlastite proračune i oni se - iz razloga od interplanetarne važnosti - često šetaju izmedu LGD i SGD. Standardni Galakticki Dan mora biti da potiče sa Zemlje!"
<BR>&nbsp;&nbsp;&nbsp;&nbsp;&nbsp;"Zbog ćega baš mora?"
<BR>&nbsp;&nbsp;&nbsp;&nbsp;&nbsp;"Pre svega, Zemlja je nekad bila jedini naseljeni svet, te je stoga prirodno da njen dan i godina postanu standard - i da to usled socijalne inercije i ostanu čak i pošto su i drugi svetovi bili naseljeni. Pored toga, model Zemlje koji sam dobio bio je model planete koja se obrne oko svoje ose baš za dvadeset četiri Standardna Galaktička Časa, i obiđe oko svog sunca tačno za jednu Standardnu Galaktičku Godinu."
<BR>&nbsp;&nbsp;&nbsp;&nbsp;&nbsp;"Ali zar to ne bi mogla biti slučajna podudarnost?" Pelorat se nasmeja. "Eto, sada vi govorite o podudarnosti! Da li biste bili spremni da se opkladite da se te stvari događaju pukom slučajnošću?"
<BR>&nbsp;&nbsp;&nbsp;&nbsp;&nbsp;"Pa...", promrmlja Treviz.
<BR>&nbsp;&nbsp;&nbsp;&nbsp;&nbsp;"U stvari, to i nije sve. Postoji jedna drevna mera koju su nazivali mesecom..."
<BR>&nbsp;&nbsp;&nbsp;&nbsp;&nbsp;"Čuo sam za to."
<BR>&nbsp;&nbsp;&nbsp;&nbsp;&nbsp;"Po svemu sudeći, mesec odgovara periodu obrtanja zemaljskog satelita oko Zemlje. Ipak..."
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;"Pa, jedna prilično neverovatna činjenica vezana za taj model jeste da je satelit koji sam upravo pomenuo veoma velik - čak preko jedne četvrtine prečnika same Zemlje."
<BR>&nbsp;&nbsp;&nbsp;&nbsp;&nbsp;"Nikada nisam čuo ni za šta slično, Janove. Ne postoji nijedna naseljena planeta u Galaksiji sa takvim džinovskim satelitom."
<BR>&nbsp;&nbsp;&nbsp;&nbsp;&nbsp;"Ali upravo u tome i jeste stvar", reče Pelorat uzbudivši se. "Ako je Zemlja, po tome što je izrodila toliko različitih vrsta, kao i po tome što se na njoj razvio razum, jedinstven svet, za očekivati je i neku jedinstvenost u fizičkom pogledu."
<BR>&nbsp;&nbsp;&nbsp;&nbsp;&nbsp;"Ali šta bi jedan tako veliki satelit mogao imati sa tolikim raznovrsjem vrsta, razumom i svim ostalim stvarima?"
<BR>&nbsp;&nbsp;&nbsp;&nbsp;&nbsp;"Pa, moram priznati da ste pogodili baš u mesto gde se krije najveća nepoznanica. Iskreno da kažem, ne znam. Ali zavređuje da se ispita, zar ne?"
<BR>&nbsp;&nbsp;&nbsp;&nbsp;&nbsp;Treviz ustade i prekrsti ruke preko grudi. "Ali u čemu je onda problem? Pregledajte statistike o naseljenim planetama i pronađite neku naseljenu planetu čiji periodi rotacije oko svoje ose i oko, sunca odgovaraju, istovremeno, i Standardnom Galaktičkom Danu i Standardnoj Galaktičkoj Godini. A ako, još, ima i džinovski satelit, imaćete pred sobom upravo ono što tražite. Pretpostavljam, na osnovu vaše izjave da imate 'izvanrednu mogućnost u vidu', da ste upravo to i učinili, i da ste konačno pronašli svoj svet."
<BR>&nbsp;&nbsp;&nbsp;&nbsp;&nbsp;Pelorat se načas zbunio. "Pa, moram priznati da se to nije dogodilo. Ja jesam pregledao statistike, odnosno, astronomsko odeljenje učinilo je to umesto mene, i - grubo da se izrazim - nismo ustanovili da takav svet postoji."
<BR>&nbsp;&nbsp;&nbsp;&nbsp;&nbsp;Treviz ponovo naglo sede. "To, onda, znači da sve vaše tvrdnje padaju u vodu."
<BR>&nbsp;&nbsp;&nbsp;&nbsp;&nbsp;"Ne baš sasvim, rekao bih."
<BR>&nbsp;&nbsp;&nbsp;&nbsp;&nbsp;"Kako to mislite - ne baš sasvim? Sačinili ste model sa mnoštvom detaljnih naznaka, i niste bili u stanju da pronađete nista što tom modelu odgovara. Vaš model je, znači, beskoristan. Morate početi ispočetka."
<BR>&nbsp;&nbsp;&nbsp;&nbsp;&nbsp;"Ne. To samo znači da su statistike o naseljenim svetovima nepotpune. Na kraju krajeva, postoji na desetine miliona svetova i neki među njima su gotovo nepoznati. Na primer, ne postoje pouzdani podaci o brojnosti stanovništva za skoro polovinu među njima. S druge strane, za svih šest stotina četrdeset hiljada naseljenih svetova gotovo da i nema drugih podataka osim njihovih imena i, katkad, položaja. Neki galaktografi smatraju da bi čak moglo biti i do deset hiljada naseljenih planeta koje nigde nisu zabeležene. Po svoj prilici, tim svetovima takva situacija ponajbolje odgovara. Moguće je da im je to, za vreme Carstva, pomoglo da izbegnu poreze."
<BR>&nbsp;&nbsp;&nbsp;&nbsp;&nbsp;"Kao i tokom kasnijih vekova", primeti Treviz cinično. "Možda im je to, takođe, omogućilo da posluže kao skloništa za pirate - pokazavši se, povremeno, unosnijim od obične trgovine."
<BR>&nbsp;&nbsp;&nbsp;&nbsp;&nbsp;"O tome baš ništa ne znam", reče Pelorat donekle sumnjičavo.
<BR>&nbsp;&nbsp;&nbsp;&nbsp;&nbsp;"Ipak, uprkos svemu", nastavi Treviz, "rekao bih da bi Zemlja morala biti na spisku naseljenih planeta, ma kakve inače bile njene pobude. Bila bi, po definiciji, najstarija između svih, te je malo verovatno da je u ranim stolećima galaktičkih seoba mogla biti prenebregnuta. Našavši se jednom na spisku, na njemu bi i ostala. U tom pogledu, sigurno bismo mogli računati na dejstvo socijalne inercije."
<BR>&nbsp;&nbsp;&nbsp;&nbsp;&nbsp;Pelorat je trenutak oklevao, kao da ga je nešto iznutra razdiralo. "U stvari, postoji - postoji na spisku naseljenih planeta jedna čije je ime Zemlja."
<BR>&nbsp;&nbsp;&nbsp;&nbsp;&nbsp;Treviz se zablenu u njega. "Stekao sam utisak da ste mi upravo rekli da se Zemlja ne nalazi na spisku?"
<BR>&nbsp;&nbsp;&nbsp;&nbsp;&nbsp;"Kao Zemlja, ne. Međutim, postoji jedna planeta pod imenom Gea."
<BR>&nbsp;&nbsp;&nbsp;&nbsp;&nbsp;"Kakve ona ima veze? Geja?"
<BR>&nbsp;&nbsp;&nbsp;&nbsp;&nbsp;"Izgovara se G-e-a. To znači 'Zemlja'."
<BR>&nbsp;&nbsp;&nbsp;&nbsp;&nbsp;"Ali, Janove, po čemu to mora značiti Zemlja, više no bilo koja druga planeta? Samo ime ne otkriva mi nikakav smisao."
<BR>&nbsp;&nbsp;&nbsp;&nbsp;&nbsp;Peloratovo obično bezizražajno lice zgužva se u grimasu. "Nisam siguran da ćete biti skloni da mi poverujete... Ali na osnovu moje analize mitova ispostavilo se da je na Zemlji bilo više različitih, međusobno nerazumljivih jezika."
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Tako je. Na kraju krajeva, širom Galaksije govori se na hiljade različitih načina..."
<BR>&nbsp;&nbsp;&nbsp;&nbsp;&nbsp;"Širom Galaksije, bez sumnje, postoje dijalektske varijante, ali ljudi koji ih govore međusobno se razumeju. Ipak, čak i ako razumevanje nekog od njih predstavlja teškoću, svima nam je zajednički Standardni Galaktički Jezik."
<BR>&nbsp;&nbsp;&nbsp;&nbsp;&nbsp;"Svakako, ali to je zbog stalnih međuplanetarnih putovanja. Šta, međutim, ako je neki od svetova ostao izdvojen tokom dužeg vremenskog razdoblja?"
<BR>&nbsp;&nbsp;&nbsp;&nbsp;&nbsp;"Ali vi govorite o Zemlji. O sasvim određenoj planeti. Gde je tu izdvojenost?"
<BR>&nbsp;&nbsp;&nbsp;&nbsp;&nbsp;"Ne zaboravite da je Zemlja prvobitna planeta, na kojoj je čovečanstvo živelo u uslovima čija je primitivnost s one strane svakog poimanja. Bez međuzvezdanih putovanja, bez računara, bez ikakve tehnologije, mučeći se da se uzdigne iznad svojih ne-ljudskih predaka."
<BR>&nbsp;&nbsp;&nbsp;&nbsp;&nbsp;"Ali to je naprosto smešno."
<BR>&nbsp;&nbsp;&nbsp;&nbsp;&nbsp;Pelorat na to, u neprilici, odmahnu glavom. "Verovatno, stari druže, nema nikakvog smisla raspravljati o tome. Ionako nikad nisam uspeo ikoga u to da uverim. Siguran sam da je to samo moja greška."
<BR>&nbsp;&nbsp;&nbsp;&nbsp;&nbsp;Treviz namah poprimi skrušen izgled. "Janove, izvinjavam se. Lupetao sam tek tako, ništa ne misleći. Najzad, morate shvatiti da postoje gledišta na koje jednostavno nisam naviknut. Vi ste svoje teorije razvijali tokom čitavih trideset godina, dok ja treba da ih svarim za dan ili dva. Morali biste mi to uzeti kao olakšavajuću okolnost... Evo, zamislio sam primitivne ljude na Zemlji koji govore dva sasvim različita, međusobno nerazumljiva jezika."
<BR>&nbsp;&nbsp;&nbsp;&nbsp;&nbsp;"Možda i svih desetak", reče Pelorat snebivljivo. "Moguće je da je Zemlja bila podeljena na nekoliko velikih kopnenih masa, i da među njima, bar isprva, nije bilo nikakvog dodira. Stanovništvo svake od tih kopnenih masa moglo je razviti svoj osobeni individualni jezik."
<BR>&nbsp;&nbsp;&nbsp;&nbsp;&nbsp;Treviz upade s brižljivo nameštenom ozbiljnošću: "I na svakoj od tih kopnenih masa, kada su konačno postali svesni jedni drugih, moguće je da su počeli da postavljaju Pitanje Porekla, trudeći se da dokonaju na kojoj su se od njih ljudska bića prvi put odvojila od svojih životinjskih predaka."
<BR>&nbsp;&nbsp;&nbsp;&nbsp;&nbsp;"To je, zaista, sasvim moguće, Golane. Bilo je to za njih sasvim prirodno ponašanje."
<BR>&nbsp;&nbsp;&nbsp;&nbsp;&nbsp;"I na nekom od tih jezika, Gea je značilo Zemlja. A sama reč 'Zemlja' proistekla je iz nekog drugog od tih jezika."
<BR>&nbsp;&nbsp;&nbsp;&nbsp;&nbsp;"Da, da.."
<BR>&nbsp;&nbsp;&nbsp;&nbsp;&nbsp;"I dok je Standardni Galaktički Jezik proistekao iz onog posebnog jezika na kojem je 'Zemlja' značilo 'Zemlja', žitelji Zemlje su, iz nekog razloga, svoju planetu nazivali 'Gea', na osnovu nekog drugog od tih svojih jezika."
<BR>&nbsp;&nbsp;&nbsp;&nbsp;&nbsp;"Tačno! Zaista ste brzi, Golane."
<BR>&nbsp;&nbsp;&nbsp;&nbsp;&nbsp;"Ali meni se čini da u tome nema nikakve misterije. Ukoliko je Gea zaista Zemlja, uprkos različitosti u imenima, onda bi Gea, s obzirom na vaš malopređašnji iskaz, trebalo da ima period rotacije od tačno jednog Standardnog Galaktičkog Dana, period revolucije od tačno jedne Standardne Galaktičke Godine, i jedan džinovski satelit koji oko nje obiđe za tačno mesec dana."
<BR>&nbsp;&nbsp;&nbsp;&nbsp;&nbsp;"Da, tako bi trebalo da bude."
<BR>&nbsp;&nbsp;&nbsp;&nbsp;&nbsp;"Pa, onda, zadovoljava li ona ili ne vaše zahteve?"
<BR>&nbsp;&nbsp;&nbsp;&nbsp;&nbsp;"Ne bih vam mogao reći. U raspoloživim tablicama ne postoje takvi podaci."
<BR>&nbsp;&nbsp;&nbsp;&nbsp;&nbsp;"Odista? Pa onda, Janove, da pođemo na Geu i izmerimo periode njene rotacije i njene revolucije, i da dobro osmotrimo taj njen satelit?"
<BR>&nbsp;&nbsp;&nbsp;&nbsp;&nbsp;Pelorat oklevaše. "Svakako, voleo bih, Golane. Ali osnovni problem je u tome što tablice ne daju ni njen tačan položaj."
<BR>&nbsp;&nbsp;&nbsp;&nbsp;&nbsp;"Hoćete da kažete da je samo ime, i ništa više, sve što imate, i da je to ta vaša izvanredna mogućnost?"
<BR>&nbsp;&nbsp;&nbsp;&nbsp;&nbsp;"Ali upravo iz tog razloga želim najpre da posetim Galaktičku biblioteku!"
<BR>&nbsp;&nbsp;&nbsp;&nbsp;&nbsp;"Čekajte malo. Rekoste da tablice ne daju njen tačan položaj. Daju li uopšte bilo kakvo obaveštenje?"
<BR>&nbsp;&nbsp;&nbsp;&nbsp;&nbsp;"Tablice navode da bi se Gea mogla nalaziti u Sejšelskom sektoru - ali pored toga stoji jedan veliki znak pitanja."
<BR>&nbsp;&nbsp;&nbsp;&nbsp;&nbsp;"Pa onda, Janove, nemojte biti tako smrknuti. Poći ćemo do Sejšelskog sektora, i nekako ćemo već pronaći Geu!"
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
