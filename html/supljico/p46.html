<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>46. PADA SENKA
<P>&nbsp;&nbsp;&nbsp;&nbsp;&nbsp;Soba je bila bela, krevet je bio beo, a prozori su bili pravougaonici bele svetlosti. Sa monitora negde izvan vidokruga čuli su se elektronski odjeci njegovog bila.
<BR>&nbsp;&nbsp;&nbsp;&nbsp;&nbsp;Bremen zastenja i pomeri glavu.
<BR>&nbsp;&nbsp;&nbsp;&nbsp;&nbsp;Pod nosom mu je šištala plastična cev sa kiseonikom. Boca za infuziju hvatala je svetlost i mogao je da vidi modrice na mišici iznad mesta gde je igla bila skrivena pod gazom. Bremenovo telo i lobanja sastojali su se od jednog ogromnog, integrisanog bola.
<BR>&nbsp;&nbsp;&nbsp;&nbsp;&nbsp;Lekari su bili u belom. Oči su mu odbijale da se dovedu u žižu kako treba, pa su oni i dalje bili jedva nešto više od belih mrlja sa glasovima.
<BR>&nbsp;&nbsp;&nbsp;&nbsp;&nbsp;"Baš ste nas naplašili", reče jedna bela mrlja sa ženskim glasom. Pet dana potpuno ravnog EEG, začu se oštriji glas njenih misli kroz njegov razrovani štit uma. Da smo bili u stanju da pronađemo najbližeg rođaka, odavno bismo te isključili sa sistema za održavanje života. Prokleto čudno.
<BR>&nbsp;&nbsp;&nbsp;&nbsp;&nbsp;"Kako se sada osećate?" upita mrlja sa glasom jednog od lekara. "Postoji li neko koga možemo da pozovemo u vaše ime?" Bolje da javimo policiji da je gospodine Bremen izišao iz onoga za šta smo im rekli da je gotovo sigurno nepovratna koma. Neće on nikuda neko vreme, ali bolje da kažem onom detektivu... kako mu beše ime?
<BR>&nbsp;&nbsp;&nbsp;&nbsp;&nbsp;Bremen zastenja i pokuša da progovori. Zvuci nisu značili ništa čak ni njemu samom.
<BR>&nbsp;&nbsp;&nbsp;&nbsp;&nbsp;Lekarska mrlja je otišla, ali bela mrlja koja je predstavljala ženu prišla je bliže, učinila nešto sa njegovim prekrivačem i podesila mu infuziju. "Imali smo veoma, veoma mnogo sreće, gospodine Bremen. Taj potres mozga mora da je bio mnogo ozbiljniji nego što je iko pretpostavljao. Ali sada smo dobro, još nekoliko dana ovde u intenzivnoj nezi i..."
<BR>&nbsp;&nbsp;&nbsp;&nbsp;&nbsp;Bremen pročisti grlo i pokuša ponovo. "Još živ?"
<BR>&nbsp;&nbsp;&nbsp;&nbsp;&nbsp;Mrlja se nagnu bliže, dovoljno da može gotovo da joj razabere crte lica. Mirisala je na kapi protiv kašlja. "Pa naravno da smo još živi. Sad kad je najgore prošlo, možemo da se nadamo..."
<BR>&nbsp;&nbsp;&nbsp;&nbsp;&nbsp;"Robi", zastruga Bremen kroz grlo tako bolno da je mogao da zamisli kakve su mu sve cevi na silu gurali kroz njega. "Dečak... u mojoj sobi... ranije. Da li je još živ?"
<BR>&nbsp;&nbsp;&nbsp;&nbsp;&nbsp;Mrlja zastade, a onda poče delotvorno da mu priteže prekrivače. Glas joj je bio lak, gotovo šaljiv. "Oh, da, ne treba da brinete za tog mališana. Baš mu je fino. Treba da brinemo o sebi ako mislimo da nam bude bolje. E sad, postoji li neko koga biste želeli da pozovemo... iz ličnih razloga, ili zbog osiguranja?"
<BR>&nbsp;&nbsp;&nbsp;&nbsp;&nbsp;A evo šta je pomislila u sekundi pre nego što je progovorila: Robi? Slepi, retardirani klinac u 726? On je u mnogo dubljoj komi nego što si bio ti, druškane. Doktor Mekmartri kaže da je oštećenje mozga bilo previše ekstenzivno... unutrašnje povrede predugo nelečene. Čak i na respiratoru, ne veruju da će potrajati duže od nekoliko sati. Možda i nekoliko dana, ako jadno dete ne bude imalo sreće.
<BR>&nbsp;&nbsp;&nbsp;&nbsp;&nbsp;Mrlja nastavi da govori i postavlja prijateljska pitanja, ali Bremen okrenu lice prema belom zidu i zatvori oči.
<BR>
<BR>&nbsp;&nbsp;&nbsp;&nbsp;&nbsp;Krenuo je na kratko putovanje u ranim jutarnjim časovima kada su hodnici bili mračni i nemi, izuzev povremenog šuštanja suknje bolničarke ili tihog, grčevitog stenjanja pacijenata. Kretao se polako, povremeno se hvatao za obloženu ogradu duž zida kako bi se pridržao. Dvaput je ušao u zamračene sobe kada su meki koraci cipela bolničarki sa gumenim đonovima zaškripali ka njemu. Stepenište je bilo teško; nekoliko puta morao je da se nagne preko metalne ograde kako bi se otresao crnih tačkica koje su mu plivale na rubu vidokruga.
<BR>&nbsp;&nbsp;&nbsp;&nbsp;&nbsp;Robi se nalazio u sobi koju je Bremen nekada delio sa njim, ali dete je sada bilo samo izuzev mašina sistema za održavanje života koje su ga okruživale kao metalni lešinari. Obojena svetla treperela su na raznim monitorima, a LED diode nemo su svetlucale same za sebe. Zgrčeno i pomalo zaudarajuće telo ležalo je sklupčano u fetusni položaj, ručnih zglobova iskrivljenih pod krutim uglovima, prstiju raširenih na čaršavima vlažnim od znoja. Robijeva glava bila je okrenuta naviše, a oči su mu bile poluotvorene i slepe. Još izubijane usne blago su mu drhtale dok je disao u brzim, isprekidanim naletima.
<BR>&nbsp;&nbsp;&nbsp;&nbsp;&nbsp;Bremen je mogao da oseti da on umire.
<BR>&nbsp;&nbsp;&nbsp;&nbsp;&nbsp;Seo je na krevet, drhteći. Gustina noći oko njih bila je opipljiva. Negde napolju, sirena je odjekivala praznim ulicama, a onda zamrla u tišini. Daleko niz hodnik oglasi se zvonce i tihi koraci se udaljiše.
<BR>&nbsp;&nbsp;&nbsp;&nbsp;&nbsp;Bremen blago položi dlan na Robijev obraz. Mogao je da oseti koliko je mek.
<BR>&nbsp;&nbsp;&nbsp;&nbsp;&nbsp;Mogao bih ponovo da pokušam. Da im se pridružim u pustoši Robijevog sveta. Da budem sa njima na kraju.
<BR>&nbsp;&nbsp;&nbsp;&nbsp;&nbsp;Bremen dodirnu teme izobličene glave, nežno, gotovo sa poštovanjem. Prsti su mu drhtali.
<BR>&nbsp;&nbsp;&nbsp;&nbsp;&nbsp;Mogao bih da pokušam da ih izbavim. Da ih pustim da mi se pridruže.
<BR>&nbsp;&nbsp;&nbsp;&nbsp;&nbsp;On udahnu i priguši stenjanje. Šaka mu obuhvati Robijevu lobanju kao u blagoslovu. Gde da mi se pridruže? Kao talasni frontovi sećanja u mom mozgu? Da ih sahranim tamo onako kako sam shranio Gejl? Da ih nosim kroz moj život kao bezdušne, slepe, neme homunkuluse... i da čekam na novo čudo poput Robija da nam ponudi dom?
<BR>&nbsp;&nbsp;&nbsp;&nbsp;&nbsp;Obrazi su mu najednom bili vlažni i on ih grubo obrisa nadlanicom slobodne ruke, otirući suze kako bi mogao da vidi. Robijeva prava crna kosa štrčala je između Bremenovih prstiju u komičnim pramenovima. Bremen pogleda jastuk koji je pao sa strane. Mogao je tu da okonča sve za njih, sada, tako da dvoje ljudi koje voli ne ostanu više nasukani u toj umirućoj pustoši. Talasni frontovi kolabiraju dok sve verovatnoće bivaju otkazane. Smrt sinusnih talasa u složenom plesu. Mogao je da ode do prozora i pridruži im se nekoliko sekundi kasnije.
<BR>&nbsp;&nbsp;&nbsp;&nbsp;&nbsp;Bremen se najednom priseti dela neke pesme koju mu je Gejl pročitala pre više godina, čak pre nego što su se i venčali. Nije bio siguran ko je bio pesnik... Eliot, možda. Sećao se samo delića pesme:
<BR>
<BR>&nbsp;&nbsp;&nbsp;&nbsp;&nbsp;Oči nisu tu
<BR>&nbsp;&nbsp;&nbsp;&nbsp;&nbsp;Tu očiju nema
<BR>&nbsp;&nbsp;&nbsp;&nbsp;&nbsp;U ovoj dolini umirućih zvezda
<BR>&nbsp;&nbsp;&nbsp;&nbsp;&nbsp;U ovoj šupljoj dolini
<BR>&nbsp;&nbsp;&nbsp;&nbsp;&nbsp;Ova slomljena vilica naših izgubljenih kraljevstava
<BR>
<BR>&nbsp;&nbsp;&nbsp;&nbsp;&nbsp;Na ovom poslednjem sastajalištu
<BR>&nbsp;&nbsp;&nbsp;&nbsp;&nbsp;Pipamo skupa
<BR>&nbsp;&nbsp;&nbsp;&nbsp;&nbsp;Izbegavamo govor
<BR>&nbsp;&nbsp;&nbsp;&nbsp;&nbsp;Okupljeni na ovoj plaži nabujale reke
<BR>
<BR>&nbsp;&nbsp;&nbsp;&nbsp;&nbsp;Nevidni, osim ako
<BR>&nbsp;&nbsp;&nbsp;&nbsp;&nbsp;Oči ponovo se ne pojave
<BR>&nbsp;&nbsp;&nbsp;&nbsp;&nbsp;Kao stalna zvezda
<BR>&nbsp;&nbsp;&nbsp;&nbsp;&nbsp;Mnogolisna ruža
<BR>&nbsp;&nbsp;&nbsp;&nbsp;&nbsp;Kraljevstva sumraka gde smrt vlada
<BR>&nbsp;&nbsp;&nbsp;&nbsp;&nbsp;Samo sa nadom
<BR>&nbsp;&nbsp;&nbsp;&nbsp;&nbsp;Praznih ljudi
<BR>&nbsp;&nbsp;&nbsp;&nbsp;&nbsp;Bremen dodirnu Robijev obraz poslednji put, šapnu im nešto oboma i iziđe iz sobe.
</P></TD></TR></TABLE>
<P class="next">
<A HREF=p47.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
