<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>28. OČI
<P>&nbsp;&nbsp;&nbsp;&nbsp;&nbsp;U istom tom trenutku, više od hiljadu milja istočno, trinaestogodišnjeg slepog, gluvog, retardiranog dečaka po imenu Robi Bustamante tuče 'čika' koji je sa njegovom majkom živeo protekla četiri meseca. 'Čika' spava sa njegovom majkom i obezbeđuje joj 'krek' i heroin za pružanje raznih usluga.
<BR>&nbsp;&nbsp;&nbsp;&nbsp;&nbsp;Robijev zločin je u tome što još nije naučen na toalet u uzrastu od trinaest godina i što se usrao u gaće u vreme kada je 'čika' sam kod kuće sa dečakom. Čika, koji je došao od nekog gadnog Kolumbijca, pomahnitao je zbog Robijevog izgleda i smrada, grubo ga je digao iz jastucima postavljenog ugla sobička u kom je dečak ljuljao svog medu i nemo klimao glavom sam sebi tokom noći, pa je počeo da ga udara u lice pesnicom koju Robi ne može ni da vidi.
<BR>&nbsp;&nbsp;&nbsp;&nbsp;&nbsp;Robi počinje da cvili čudnovatim falsetom i diže oduzete šake ka licu kako bi odvratio nevidljive udarce.
<BR>&nbsp;&nbsp;&nbsp;&nbsp;&nbsp;Čika zbog toga još više besni i krupni muškarac počinje da udara Robija iz sve snage, odbija nedelotvorne šake raširenih prstiju i treska dečaka po ustima, gnječi mu debele usne, izbija pokvarene prednje zube, lomi dečakov široki nos, mrvi jagodice i zatvara mu oči.
<BR>&nbsp;&nbsp;&nbsp;&nbsp;&nbsp;Robi pada u mlazu krvi koji prska po plesnivim tapetama, ali nastavlja da cvili falsetom i počinje da pljeska dlanovima po iskidanom linoleumu. Čika to ne zna, ali dete pokušava da pronađe svog medu.
<BR>&nbsp;&nbsp;&nbsp;&nbsp;&nbsp;Neljudski zvuci guraju Čiku preko poslednjeg milimetra koji ga deli od linije ubistva i on počinje da šutira dečaka svojim čizmama marke 'Redvud' sa čeličnim špicevima, najpre u rebra, zatim u vrat, a onda, kada je Robi sklupčan u uglu i više ne cvili, u lice.
<BR>&nbsp;&nbsp;&nbsp;&nbsp;&nbsp;Čika se vraća sa crvenog mesta na koje je privremeno otišao i gleda odozgo slepog i gluvog dečaka, još sklupčanog u ćošku, ali sada pod nemogućim uglovima - ručni zglobovi i kolena izbočeni su u pogrešnim smerovima, jedan prst diže se okomito unazad, pomodreo i išaran vrat iskrivljen je nenormalno na debelom, gnjecavom telu u pižami sa Nindža Kornjačama natopljenoj mokraćom - i Čika zastaje. I ranije je ubijao.
<BR>&nbsp;&nbsp;&nbsp;&nbsp;&nbsp;Čika grabi Robija za ćubu oštre, crne kose i vuče ga preko linoleuma, niz hodnik, i kroz malu dnevnu sobu gde MTV još dreči sa crnog televizora dijagonale od trideset dva inča.
<BR>&nbsp;&nbsp;&nbsp;&nbsp;&nbsp;Više se ne čuje falseto cvilež. Robijeve zgnječene usne ostavljaju trag pljuvačke i krvi po pločicama. Jedno slepo oko širom mu je otvoreno, a drugo nateklo i zatvoreno pod isečenom arkadom. Opušteni prsti odskakuju mu po pragovima na vratima i ostavljaju blede linije u crvenim mrljama koje stvara njegovo lice.
<BR>&nbsp;&nbsp;&nbsp;&nbsp;&nbsp;Čika otvara zadnja vrata, izlazi, gleda unaokolo, vraća se unutra i nogom gura Robija niz stepenice verande. Zvuk podseća na džak od dve stotine funti pihtija i razglavljenih kamenčića koji se prevaljuje niz šest drvenih stepenika.
<BR>&nbsp;&nbsp;&nbsp;&nbsp;&nbsp;Čika hvata Robija za lice premale pižame i vuče ga preko vlažne trave dvorišta. Dugmad puca i flanel se kida, Čika psuje, hvata Robija za nepodšišanu kosu i počinje ponovo da ga vuče.
<BR>&nbsp;&nbsp;&nbsp;&nbsp;&nbsp;Iza trule garaže, iza oborene ograde i napuštenog placa iza nje, pozadi, u mraku, pod brestovima sa kojih kaplje kiša, izvan ruba svetlosti gde se nekada nalazila šupa u visokoj travi nedaleko od reke, stoji nahereni poljski klozet. Niko ga ne koristi. Na izbledelom parčetu kartona prikucanom za vrata piše: N E U A I. Istruleli kanap vezan je oko kvake kako deca ne bi mogla da ulaze.
<BR>&nbsp;&nbsp;&nbsp;&nbsp;&nbsp;Čika kida konopac, stupa u mrak koji zaudara, čupa daske sa sedišta sa rupom, uvlači Robija, postavlja dečakovo telo u sedeći položaj, a onda stenje i upinje se da prevali masu u kojoj kao da nema kostiju preko ruba, tamo gde se nalazilo sedište. Gornji deo Robijeve pižame sa dizajnom Nindži Kornjača cepa se na ekseru i ostaje tamo dok njegovo telo klizi u mračnu jamu. Njegova bela stopala kao da mašu dok nestaju u rupi. Zvuk sa dubine od deset stopa tečan je i gnjecav.
<BR>&nbsp;&nbsp;&nbsp;&nbsp;&nbsp;Čika izlazi u mrak, očito sa olakšanjem što ponovo udiše svež vazduh, obazire se, ne vidi ništa, čuje samo udaljeni lavež pasa, a onda se ponovo vraća u poljski klozet da obriše ruke i košulju gornjim delom pižame. Završivši to, on baca prnju u smrdljivu, pravougaonu rupu i kamenom prikucava daske sedišta natrag što bolje može u mraku.
<BR>&nbsp;&nbsp;&nbsp;&nbsp;&nbsp;Iz klozeta se ne čuje nikakav zvuk tokom jednog sata dok Čika čeka u kući da se Robijeva majka vrati kolima.
<BR>&nbsp;&nbsp;&nbsp;&nbsp;&nbsp;Robi, naravno, ne čuje glasove uzdignute u viku, niti kratak nalet jecanja, niti brze zvuke pakovanja i lupnjavu vrata automobila.
<BR>&nbsp;&nbsp;&nbsp;&nbsp;&nbsp;Ne vidi da su svetla u kući i na verandi pogašena.
<BR>&nbsp;&nbsp;&nbsp;&nbsp;&nbsp;Ne čuje riku motora kola niti zvuk guma na šljunku prilaznog puteljka dok ga majka ostavlja poslednji put.
<BR>&nbsp;&nbsp;&nbsp;&nbsp;&nbsp;Robi ne može da čuje kako lavež komšijskog psa konačno zamire, poput izgrebane ploče koju je neko najzad isključio, niti da oseti spuštanje tišine na susedstvo dok kiša počinje blago da pada, dobuje po lišću i kaplje kroz pukotine u valovitom krovu klozeta pod drvećem.
<BR>
<BR>&nbsp;&nbsp;&nbsp;&nbsp;&nbsp;Sve ovo što sam vam ispričao istinito je. Sve ono što još imam da vam ispričam istinito je.
</P></TD></TR></TABLE>
<P class="next">
<A HREF=p29.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
