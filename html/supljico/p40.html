<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>40. OČI KOJE
<P>&nbsp;&nbsp;&nbsp;&nbsp;&nbsp;Džeremi je unutra. Roni kroz slojeve sporih termala. Bezbojni vrtlozi tumbaju se pored njega u tri dimenzije.
<BR>&nbsp;&nbsp;&nbsp;&nbsp;&nbsp;Sfere crnog kolabiraju ka napolje i zaslepljuju ga. Tu su vodopadi dodira, potočići mirisa i tanka linija ravnoteže koju nosi nemi vetar.
<BR>&nbsp;&nbsp;&nbsp;&nbsp;&nbsp;Džeremi shvata da ga drže hiljade nevidljivih ruku - da ga dodiruju, istražuju. Prsti su mu na usnama, dlanovi su mu na prsima, glatke šake klize mu po stomaku, prsti mu obuhvataju penis bezlično kao na lekarskom pregledu, a onda nastavljaju dalje.
<BR>&nbsp;&nbsp;&nbsp;&nbsp;&nbsp;Odjednom je pod vodom, ne, sahranjen u nečemu gušćem od vode. Ne može da diše. Očajnički pokušava da mlatara rukama i nogama protiv lepljive struje sve dok ne oseti da se kreće naviše. Nema svetlosti, nema osećaja za pravac osim jedva primetnog osećaja gravitacije koja ga vuče naniže, ali Džeremi se odupire od otpornog gela koji ga okružuje i bori se protiv te gravitacije, znajući da će, ako ostane tu, biti živ sahranjen.
<BR>&nbsp;&nbsp;&nbsp;&nbsp;&nbsp;Najednom se supstanca pomera i Džeremija trza naviše vakuum koji mu steže glavu kao mengele. Stisnut je, sabijen, stegnut tako čvrsto da je siguran da mu povređena rebra i lobanja pucaju iznova, a onda iznenada oseća kako je izbačen kroz dijafragmu koja ga steže i glava mu izbija na površinu.
<BR>&nbsp;&nbsp;&nbsp;&nbsp;&nbsp;Džeremi otvara usta da vrisne i vazduh mu nadire u grudi kao voda koja puni davljenika. Vrisak mu traje i traje, a kada konačno zamre, nema odjeka.
<BR>
<BR>&nbsp;&nbsp;&nbsp;&nbsp;&nbsp;Džeremi se budi na širokoj ravnici.
<BR>&nbsp;&nbsp;&nbsp;&nbsp;&nbsp;Nije ni dan ni noć. Bledo svetlo boje breskve prekriva sve ostalo. Tle je tvrdo i izdeljeno u razdvojene narandžaste segmente koji kao da se gube u beskraju. Nema obzorja. Džeremiju se čini da nazubljena zemlja izgleda kao vodoplavna ravnica u vreme suše.
<BR>&nbsp;&nbsp;&nbsp;&nbsp;&nbsp;Iznad njega nije nebo, već samo nivoi kristala obasjanog bojom breskve. Džeremi zamišlja da tako izgleda nalaziti se u podrumu oblakodera od prozirne plastike. I to praznog. Leži na leđima i zuri naviše kroz beskrajne spratove kristalizovane praznine.
<BR>&nbsp;&nbsp;&nbsp;&nbsp;&nbsp;Konačno, Džeremi se uspravlja i ispituje samog sebe. Nag je. Koža kao da mu je istrljana šmirglom. Trlja rukom stomak, dodiruje ramena, mišice i lice, ali prolazi čitav minut pre nego što shvata da nema nijedne rane ili ožiljka - ni slomljene ruke, niti okrznuća slomljenih rebara od metka, niti tragova ujeda na njegovom kuku i unutrašnjoj strani butine, niti - koliko može da razabere - potresa mozga ili posekotine na licu. Jedan ludački sekund Džeremi misli da je u tuđem telu, ali onda spušta pogled i vidi ožiljak na kolenu posle saobraćajne nesreće sa motociklom, kada mu je bilo sedamnaest godina, i madež na unutrašnjoj strani mišice.
<BR>&nbsp;&nbsp;&nbsp;&nbsp;&nbsp;Talas vrtoglavice valja se kroz njega dok ustaje.
<BR>&nbsp;&nbsp;&nbsp;&nbsp;&nbsp;Nešto kasnije, Džeremi počinje da hoda. Glatke ploče pod njegovim tabanima tople su. Nema nikakav osećaj za pravac i hoda bez svrhe. Jednom, na ranču gospoj'ce Morgan, otišao je na nepreglednu slanu ravnicu baš za vreme zalaska sunca. Ovo izgleda pomalo slično... ali ne mnogo.
<BR>&nbsp;&nbsp;&nbsp;&nbsp;&nbsp;Na crtu stani, bez majke ostani.
<BR>&nbsp;&nbsp;&nbsp;&nbsp;&nbsp;Džeremi hoda neko vreme, iako vreme ovde, na narandžastoj ravnici bez sunca, malo znači. Nivoi boje breskve iznad njega ne pomeraju se niti trepere. Konačno, on se zaustavlja, a kada se zaustavi, to čini na mestu koje se nimalo ne razlikuje od onog sa koga je krenuo. Boli ga glava. Ponovo leže na leđa, oseća glatkoću ispod sebe - pre nalik na suncem zagrejanu plastiku nego na hrapavost peska ili kamena - i dok leži tamo, zamišlja da je neko stvorenje koje živi na morskom dnu i gleda naviše kroz slojeve nestalnih struja.
<BR>&nbsp;&nbsp;&nbsp;&nbsp;&nbsp;Dno bazena. Tako bolno nevoljan da se vrati svetlosti.
<BR>&nbsp;&nbsp;&nbsp;&nbsp;&nbsp;Svetlost boje breskve kupa Džeremija toplotom. Telo mu zrači. On zatvara oči zbog svetlosti. I spava.
<BR>
<BR>&nbsp;&nbsp;&nbsp;&nbsp;&nbsp;Budi se naglo, u potpunosti, raširenih nozdrva, dok mu se uši bukvalno ćule od napora da ustanove poreklo napola čujnog zvuka. Mrak je potpun.
<BR>&nbsp;&nbsp;&nbsp;&nbsp;&nbsp;Nešto se kreće u noći.
<BR>&nbsp;&nbsp;&nbsp;&nbsp;&nbsp;Džeremi čuči u crnilu i pokušava da profiltrira zvuk sopstvenog neravnomernog disanja. Sistem njegovih žlezda vratio se programiranju starom više od milion godina. Spreman je da beži ili da se bori, ali potpuna i neobjašnjiva tama odstranjuje ono prvo. Priprema se da se bori. Pesnica mu se steže, srce juri, a oči napinju da vide.
<BR>&nbsp;&nbsp;&nbsp;&nbsp;&nbsp;Oseća da je to u blizini. Oseća snagu i težinu toga kroz tle. Stvar je ogromna, a njeni koraci potresima prožimaju tle i Džeremijevo telo. Džeremi je siguran da stvar nema nikakvih problema sa snalaženjem po mraku. I da ona može da vidi njega.
<BR>&nbsp;&nbsp;&nbsp;&nbsp;&nbsp;Onda je stvar kraj njega, iznad njega, i Džeremi oseća silinu njenog pogleda. Kleči na iznenada hladnom tlu i sklupčava se u loptu.
<BR>&nbsp;&nbsp;&nbsp;&nbsp;&nbsp;Nešto ga dodiruje.
<BR>&nbsp;&nbsp;&nbsp;&nbsp;&nbsp;Džeremi se bori protiv poriva da vrisne. Hvata ga ruka nekog diva - nešto grubo, ogromno i ni nalik na ruku - i najednom ga diže visoko u crnilo. Džeremi ponovo oseća moć te stvari, ovaj put kroz pritisak u svojim pritegnutim rukama i krckavim rebrima, i siguran je da bi mogla lako da ga smrvi samo ako to poželi. Očigledno, ne želi to. Bar ne još.
<BR>&nbsp;&nbsp;&nbsp;&nbsp;&nbsp;Oseća da ga nešto posmatra, istražuje, odmerava na nekoj nevidljivoj vagi. Džeremi ima osećaj bespomoćne, ali nekako ohrabrujuće pasivnosti kakvu čovek oseća dok leži nag na stolu sa rendgenskim zracima, znajući da mu nevidljivi talasi prolaze kroz telo, u potrazi za zloćudnim tumorom, za raspadanjem i semenom smrti.
<BR>&nbsp;&nbsp;&nbsp;&nbsp;&nbsp;Nešto ga spušta.
<BR>&nbsp;&nbsp;&nbsp;&nbsp;&nbsp;Džeremi ne čuje ništa osim sopstvenog neravnomernog dahtanja, ali može da oseti kako se veliki koraci udaljavaju. Nemoguće, ali udaljavaju se u svim pravcima, kao mreškanje jezerceta. Sa njega je skinut veliki teret i on u sopstvenom užasu otkriva da jeca.
<BR>&nbsp;&nbsp;&nbsp;&nbsp;&nbsp;Kasnije, opruža se iz sklupžanog položaja i ustaje. Doziva kroz crnilo, ali zvuk njegovog glasa slabašan je i izgubljen, i kasnije nije siguran da li ga je i sam čuo.
<BR>&nbsp;&nbsp;&nbsp;&nbsp;&nbsp;Iscrpljen, dok i dalje jeca, Džeremi udara po tlu i nastavlja da plače. Crnilo je isto bez obzira na to da li su mu kapci spušteni ili ne, i kasnije, dok spava, sanja samo tamu.
</P></TD></TR></TABLE>
<P class="next">
<A HREF=p41.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
