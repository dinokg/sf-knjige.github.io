<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>44. OČI KOJE NE SMEM SRESTI U
<P>&nbsp;&nbsp;&nbsp;&nbsp;&nbsp;Džeremi šeta voćnjakom u svežini večeri i pokušava da razgovara sa Bogom.
<BR>&nbsp;&nbsp;&nbsp;&nbsp;&nbsp;"Robi?" On šapuće, ali reči zvuče glasno u tišini sumraka. Robi? Jesi li tu?
<BR>&nbsp;&nbsp;&nbsp;&nbsp;&nbsp;Poslednja svetlost napustila je obronke na istoku, a nebo je bez oblaka. Boja ističe iz sveta sve dok sve čvrsto ne poprimi preliv sivog. Džeremi zastaje, osvrće se ka seoskoj kući gde vidi Gejl kako priprema večeru u kuhinji osvetljenoj fenjerom. Može da oseti njen blagi dodir uma; ona sluša.
<BR>&nbsp;&nbsp;&nbsp;&nbsp;&nbsp;Robi? Čuješ li me? Da porazgovaramo.
<BR>&nbsp;&nbsp;&nbsp;&nbsp;&nbsp;Čuje se iznenadni lepet vrabaca u ambaru i Džeremi poskakuje. Osmehuje se, odmahuje glavom, hvata nižu granu trešnjevog stabla i oslanja se o nju, sa bradom na nadlanicama. Dole, kraj rečice, smrkava se i on može da vidi kako svici trepere na crnoj pozadini. Sve je ovo iz naših sećanja? Naš pogled na svet?
<BR>&nbsp;&nbsp;&nbsp;&nbsp;&nbsp;Tišina, osim zvukova insekata i blagog žubora rečice. Gore, prve zvezde se pojavljuju između tamnih geometrija granja stabla.
<BR>&nbsp;&nbsp;&nbsp;&nbsp;&nbsp;"Robi", kaže Džeremi naglas, "ako želiš da razgovaraš sa nama, društvo bi nam dobro došlo." To je samo delimično tačno, ali Džeremi ne pokušava da sakrije deo koji to poriče. Niti poriče duboko pitanje koje leži ispod svih njihovih drugih misli kao mogući zemljotres: Šta čovek da radi kada Bog koji ga je stvorio umire?
<BR>&nbsp;&nbsp;&nbsp;&nbsp;&nbsp;Džeremi stoji u voćnjaku sve dok ne nastane mrkli mrak, oslanja se o granu, posmatra kako se pojavljuju zvezde i čeka glas koji ne dolazi. Konačno, Gejl ga poziva unutra i on se vraća uzbrdo na večeru.
<BR>
<BR>&nbsp;&nbsp;&nbsp;&nbsp;&nbsp;"Mislim", kaže Gejl, dok dovršavaju kafu, "da znam zbog čega se Džejkob ubio."
<BR>&nbsp;&nbsp;&nbsp;&nbsp;&nbsp;Džeremi pažljivo spušta šoljicu i posvećuje joj punu pažnju, očekujući navalu njenih misli koje će srasti u jezik.
<BR>&nbsp;&nbsp;&nbsp;&nbsp;&nbsp;"Mislim da to ima neke veze sa našim razgovorom one noći kada smo večerali u Durgan Parku", kaže Gejl. "One noći pošto je nad nama izvršio MR skeniranje."
<BR>&nbsp;&nbsp;&nbsp;&nbsp;&nbsp;Džeremi se seća večere i najvećeg dela razgovora, ali upoređuje svoja sećanja sa Gejlinim.
<BR>&nbsp;&nbsp;&nbsp;&nbsp;&nbsp;Prostorni skok, odašilje mu ona.
<BR>&nbsp;&nbsp;&nbsp;&nbsp;&nbsp;"Prostorni skok? Šta je to?"
<BR>&nbsp;&nbsp;&nbsp;&nbsp;&nbsp;Sećaš se da smo Džejkob i ja razgovarali o knjizi Zvezde su mi odredište Alfreda Bestera?
<BR>&nbsp;&nbsp;&nbsp;&nbsp;&nbsp;Džeremi odmahuje glavom iako istovremeno deli njeno sećanje na to. O SF romanu?
<BR>&nbsp;&nbsp;&nbsp;&nbsp;&nbsp;Naučnofantastičnom. ispravlja ga Gejl automatski.
<BR>&nbsp;&nbsp;&nbsp;&nbsp;&nbsp;On pokušava da se seti. Da, sećam se otprilike. Kako se ispostavilo, i ti i on bili ste SF zaluđenici. Ali kakve veze 'prostorni skok' ima sa bilo čime... to je bila neka vrsta teleportacije u stilu 'Podigni me zrakom, Skoti', zar ne?
<BR>&nbsp;&nbsp;&nbsp;&nbsp;&nbsp;Gejl odnosi nekoliko sudova do sudopere i briše ih. Naslanja se na radnu površinu i prekršta ruke. "Ne", kaže ona, i u glasu joj je prisutan pomalo odbrambeni ton koji uvek koristi kada raspravlja o naučnoj fantastici ili religiji, "nije to bilo u stilu 'Podigni me zrakom, Skoti.' Bila je to priča o čoveku koji je naučio da sam sebe teleportuje..."
<BR>&nbsp;&nbsp;&nbsp;&nbsp;&nbsp;Pod 'teleportacijom' podrazumevaš trenutno šibanje s jednog mesta na drugo, zar ne, malena? Pa, moraš da znaš da je to nemoguće koliko i sve drugo u...
<BR>&nbsp;&nbsp;&nbsp;&nbsp;&nbsp;"Da, da", kaže Gejl, prenebregavši ga. "Bester je ličnu teleportaciju nazvao prostornim skokom... ali Džejkob i ja nismo razgovarali zaista o prostornom skoku, već samo o tome kako je pisac predstavio da su ljudi to naučili da rade."
<BR>&nbsp;&nbsp;&nbsp;&nbsp;&nbsp;Džeremi se zavaljuje u stolicu i srkuće kafu. U redu, slušam.
<BR>&nbsp;&nbsp;&nbsp;&nbsp;&nbsp;"Pa, mislim da je zamisao bila u tome što su imali laboratoriju na nekakvom asteroidu ili tako nešto, i naučnici su pokušavali da ustanove mogu li ljudi da izvode prostorni skok. Ispostavilo se da ne mogu..."
<BR>&nbsp;&nbsp;&nbsp;&nbsp;&nbsp;Hej, sjajno, odašilje Džeremi, uz sliku keza Češirskog mačka, vratimo nauku u naučnu fantastiku, a?
<BR>&nbsp;&nbsp;&nbsp;&nbsp;&nbsp;"Umukni, Džeri. U svakom slučaju, opiti nisu bili uspešni, ali onda je došlo do požara ili nekakve katastrofe u zatvorenom delu laboratorije, a taj tehničar ili koji je već đavo bio, naprosto se teleportovao napolje... izvršio prostorni skok na bezbedno mesto."
<BR>&nbsp;&nbsp;&nbsp;&nbsp;&nbsp;Svi bismo želeli da je život tako jednostavan. On pokušava da prikrije sećanja na to kako se verao uz zamrznuti leš dok mu se gospoj'ca Morgan približavala sa psima i sačmaricom.
<BR>&nbsp;&nbsp;&nbsp;&nbsp;&nbsp;Gejl se usredsređuje. "Ne, zamisao je bila da mnogi ljudi poseduju sposobnost za prostorni skok, ali samo jedna osoba među hiljadu može da je koristi, i to kada joj je život u krajnjoj opasnosti. I tako naučnici pripremaju te opite..."
<BR>&nbsp;&nbsp;&nbsp;&nbsp;&nbsp;Džeremi vidi opite. Isuse. Prislanjali su napunjene pištolje subjektima uz glave i stiskali obarač, pošto su im saopštili da je prostorni skok jedini način da umaknu? Državna Akademija Nauka imala bi štošta da kaže povodom takve metodologije, malena.
<BR>&nbsp;&nbsp;&nbsp;&nbsp;&nbsp;Gejl odmahuje glavom. Ono o čemu smo Džejkob i ja razgovarali, Džeri, jeste kako određene stvari proizlaze samo iz očajničkih situacija poput takvih. Tada je on počeo da govori o talasima verovatnoće i Everetovom drveću, a ja nisam više mogla da ga pratim. Ali sećam se da je rekao da bi to bilo nalik na krajnji opit sa dva proreza. Zbog toga me je zanimalo o čemu ste razgovarali kada smo se vraćali kući vozom... o alternativnim stvarnostima i svim tim stvarima...
<BR>&nbsp;&nbsp;&nbsp;&nbsp;&nbsp;Džeremi ustaje tako brzo da obara stolicu na pod iza sebe. On to ne primećuje. "Zaboga, malena, Džejkob se nije ubio iz pukog očajanja. On je pokušao da izvrši vremenski skok."
<BR>&nbsp;&nbsp;&nbsp;&nbsp;&nbsp;Ali rekao si da je teleportacija nemoguća.
<BR>&nbsp;&nbsp;&nbsp;&nbsp;&nbsp;"Ne teleportacija..." On počinje da korača, da trlja obraz. Onda pretura po ladici-svaštari i izvlači penkalo, uspravlja stolicu, dovlači je do Gejline i počinje da skicira na salveti. "Sećaš se ovog dijagrama? Pokazao sam ti ga neposredno posle svoje prve analize Džejkobovih podataka."
<BR>&nbsp;&nbsp;&nbsp;&nbsp;&nbsp;Gejl spušta pogled na naškrabano drvo sa granama koje se iznova granaju. Ne, ja... oh, da, ona zamisao o paralelnim svetovima koja je nekom matematičaru pala na pamet. Rekla sam ti da je to stara zamisao u naučnoj fantastici.
<BR>&nbsp;&nbsp;&nbsp;&nbsp;&nbsp;"Ovo nisu paralelni svetovi", kaže Džeremi, dok i dalje škraba grane koje izviru iz grana, "to su varijante verovatnoće na kojima je Hju Everet radio tokom pedesetih godina kako bi dao razumnije objašnjenje kopenhagenskog tumačenja. Vidiš, kada vršiš opit sa dva proreza i gledaš na to kao Everet bez nedirnutih paradoksa kvantne mehanike, svi razdvojeni elementi superpozicije stanja povinuju se talasnoj jednačini uz potpunu ravnodušnost prema aktuelnosti drugih elemenata..." On škraba jednačine kraj drveta.
<BR>&nbsp;&nbsp;&nbsp;&nbsp;&nbsp;Hej! Čekaj. Uspori. Misli rečima.
<BR>&nbsp;&nbsp;&nbsp;&nbsp;&nbsp;Džeremi spušta penkalo i ponovo trlja obraz. "Džejkob mi je pisao o svojoj teoriji grananja stvarnosti..."
<BR>&nbsp;&nbsp;&nbsp;&nbsp;&nbsp;Poput onih tvojih talasa verovatnoće? Da smo svi kao serferi na kresti istog talasa zato što nam se mozgovi sudaraju sa istim talasnim frontovima, ili tako nešto?
<BR>&nbsp;&nbsp;&nbsp;&nbsp;&nbsp;"Da. To je bilo moje tumačenje. Bila je to jedina teorija koja je objašnjavala zašto su svi ti različiti holografski talasni frontovi... svi ti različiti umovi... videli uglavnom istu stvarnost. Drugim rečima, mene je zanimalo zbog čega svi mi vidimo kako ista čestica ili talas prolazi kroz isti prorez. Ali, dok sam se ja zanimao za mikro-svetu, Džejkob je želeo da govori o makro-svetu..."
<BR>&nbsp;&nbsp;&nbsp;&nbsp;&nbsp;Mojsije, Gandi, Isus i Njutn, ponudi mu Gejl, sređujući zbrku njegovih misli. Ajnštajn, Frojd i Buda.
<BR>&nbsp;&nbsp;&nbsp;&nbsp;&nbsp;"Da." Džeremi još škraba jednačine po salveti, ali ne obraća pažnju na ono što piše. "Džejkob je smatrao da je u istoriji postojalo nekoliko ljudi - on ih je nazivao krajnjim perceptivcima - nekoliko ljudi čije su nove vizije o fizičkim zakonima, moralnim zakonima, ili bilo čemu drugome bile tako sveobuhvatne i moćne da su suštinski izazivale pomeranje paradigme za čitavu ljudsku rasu."
<BR>&nbsp;&nbsp;&nbsp;&nbsp;&nbsp;Ali mi znamo da do pomeranja paradigme dolazi sa velikim, novim zamislima, Džeri.
<BR>&nbsp;&nbsp;&nbsp;&nbsp;&nbsp;Ne, ne, malena. Džejkob nije smatrao da je ovo samo pomeranje perspektive. Bio je uveren da um koji može da zamisli tako veliko pomeranje stvarnosti može doslovno da menja vasionu... da primorava fizičke zakone da se menjaju tako da budu u skladu sa novom opštom percepcijom.
<BR>&nbsp;&nbsp;&nbsp;&nbsp;&nbsp;Gejl se mršti. "Hoćeš da kažeš da Njutnovska fizika nije dejstvovala pre Njutna? Ili relativnost pre Ajnštajna? Ilim prava meditacija pre Bude?"
<BR>&nbsp;&nbsp;&nbsp;&nbsp;&nbsp;Nešto tako. Seme je bilo tu, ali sveukupni plan nije bio na mestu sve dok se neki veliki um nije usredsredio na njega... Džeremi napušta jezik i počinje sve to da vidi u matematičkim dijagramima. Nejasni atraktori Kolmogorova koji se uvijaju kao neverovatno složeni kablovi od optičkih vlakana, prenoseći svoju poruku haosa dok se čvorići ostrva rezonanci klasičnih kvaziperiodičnih linearnih funkcija gnezde kao majušno seme u supstanci nekolabirane verovatnoće.
<BR>&nbsp;&nbsp;&nbsp;&nbsp;&nbsp;Gejl shvata. Hoda ka stolu na nogama koje klecaju i sručuje se u stolicu. "Džejkob... njegova opsednutost Holokostom... njegovom porodicom..."
<BR>&nbsp;&nbsp;&nbsp;&nbsp;&nbsp;Džeremi joj dodiruje ruku. "Moja pretpostavka je da je pokušavao da se potpuno usredsredi na svet u kome se Holokost nikada nije dogodio. Pištolj za njega nije bio samo oruđe smrti, bio je sredstvo kojim je mogao na silu da izvede opit. Bio je to neksus verovatnoće... krajnji čin posmatranja prilikom opita sa dva proreza."
<BR>&nbsp;&nbsp;&nbsp;&nbsp;&nbsp;Gejlina šaka sklapa se oko njegove. Da li je izveo... prostorni skok? Da li je otišao na jednu od tih drugih grana? Negde gde je njegova porodica još živa?
<BR>&nbsp;&nbsp;&nbsp;&nbsp;&nbsp;"Ne", šapuće Džeremi. On dodiruje naškrabani dijagram drhtavim prstom. "Vidiš, grane se nikada ne ukrštaju... nema načina da se pređe sa jedne na drugu. Elektron A nikada ne može da postane Elektron B, već samo da 'stvori' drugi elektron. Džejkob je umro." I dok oseća kovitlac Gejline tuge, on to blokira zbog nove misli koja mu pada na um. Za trenutak je silovitost te zamisli tako moćna da se postavlja između njih poput štita uma.
<BR>&nbsp;&nbsp;&nbsp;&nbsp;&nbsp;Šta? zahteva Gejl da zna.
<BR>&nbsp;&nbsp;&nbsp;&nbsp;&nbsp;Džejkob je to znao, šalje joj on, dok mu misli naviru gotovo prebrzo da bi ih uobličio. Znao je da ne može da otputuje u zasebnu superpozicionu stvarnost Everetove grane... recimo, u svet gde se Holokost nikada nije dogodio... ali mogao bi da postoji tamo.
<BR>&nbsp;&nbsp;&nbsp;&nbsp;&nbsp;Gejl vrti glavom. ??????
<BR>&nbsp;&nbsp;&nbsp;&nbsp;&nbsp;Džeremi je grabi za mišice. Vidiš, malena, mogao bi da postoji tamo. Ako je njegova usredsređenost bila potpuna... sveobuhvatna... onda je on mogao u toj mikrosekundi pre nego što mu je metak oduzeo um da dovede Everetovu protiv-stvarnost u postojanje. A ta grana... Džeremi zabada prst nasumce u granu na svom dijagramu. Ta grana bi mogla da sadrži i njega u sebi... i njegovu porodicu koja je umrla u Holokostu... i sve te milione drugih.
<BR>&nbsp;&nbsp;&nbsp;&nbsp;&nbsp;"I njegovu kćer, Rebeku?" kaže Gejl tiho. "Ili njegovu drugu ženu? One su bile deo njegove... naše stvarnosti zahvaljujući Holokostu."
<BR>&nbsp;&nbsp;&nbsp;&nbsp;&nbsp;Džeremi oseća vrtoglavicu. Odlazi do sudopere da natoči čašu vode. "Ne znam", kaže konačno. "Naprosto ne znam. Ali Džejkob mora da je mislio da je tako."
<BR>&nbsp;&nbsp;&nbsp;&nbsp;&nbsp;Džeri, kakav je to um potreban da... šta si ono rekao? ...obuhvati čitavu protiv-stvarnost? Da li je ijedna osoba u stanju to da učini?
<BR>&nbsp;&nbsp;&nbsp;&nbsp;&nbsp;On zastaje. Iako zna za Gejlin otpor prema religijskim metaforama, ipak mora da pokuša da joj objasni pomoću jedne od njih. Možda je upravo to bilo ono što se desilo u Getsemanskom Vrtu, malena. A možda čak i u Rajskom Vrtu.
<BR>&nbsp;&nbsp;&nbsp;&nbsp;&nbsp;Ne oseća blesak gneva kojim Gejl obično odgovara na neku religijsku zamisao. Umesto toga, oseća veliko pomeranje u njenom mišljenju dok se ona susreće sa dubokom religijskom istinom lišenom besmislenosti vere koje bi joj zasmetale. Prvi put u životu Gejl deli malo strahopoštovanja svojih roditelja prema duhovnom potencijalu vasione.
<BR>&nbsp;&nbsp;&nbsp;&nbsp;&nbsp;Džeri, deli ona sa njim mentalnim šapatom, bajka o Rajskom Vrtu... nije bilo važno zabranjeno voće, niti uviđanje greha koji ono treba da predstavlja... već Drvo! Drvo Života upravo je to... tvoje drvo verovatnoće... Džejkobove grane stvarnosti! Majka je uvek navodila Isusove reči, kada je ovaj rekao: 'Kuća moga Oca ima mnogo soba...' Svetovi bez kraja.
<BR>&nbsp;&nbsp;&nbsp;&nbsp;&nbsp;Neko vreme ne razgovaraju niti dele dodir uma. Oboje hodaju sami sa svojim mislima. Oboje su sanjivi, ali ni jedno ni drugo ne žele još da odu u postelju. Gase svetlost u fenjeru i izlaze napolje da bi se neko vreme ljuljali na ljuljašci prednje verande, da bi slušali Gernisavijen kako prede sa svog mesta na Gejlinom krilu i da posmatraju kako zvezde gore iznad obronka na istoku.
</P></TD></TR></TABLE>
<P class="next">
<A HREF=p45.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
