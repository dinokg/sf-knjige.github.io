<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>19. U OVOJ DOLINI UMIRUĆIH ZVEZDA
<P>&nbsp;&nbsp;&nbsp;&nbsp;&nbsp;Bremen je hodao rubom pustinje kada su policijska kola usporila kraj njega na okružnom putu. Nije bilo nikakvog drugog saobraćaja, tako da se smeđe-belo vozilo za trenutak kretalo brzinom njegovih koraka. Bremen baci jedan pogled na policajca koji je sam sedeo u kolima - na četvrtasto, od sunca ogrubelo lice, prevelike naočari za sunce sa ogledalima na sočivima - a onda se ponovo zagleda u svoja stopala, pazeći da ne nagazi neku 'juka' biljku ili mali kaktus na pustinjskom tlu.
<BR>&nbsp;&nbsp;&nbsp;&nbsp;&nbsp;Policijska kola usporiše na pedeset stopa ispred njega, skrenuše na mali nasip kraj asfaltnog kolovoza uz oblačić prašine i zaustaviše se. Policajac iziđe napolje, otkopča futrolu revolvera i stade kraj vozačke strane automobila, dok mu se u ogledalima naočara za sunce video odraz sporog Bremenovog približavanja. Bremen zaključi da to nije državni policajac koji patrolira auto-putem, već neki lokalac.
<BR>&nbsp;&nbsp;&nbsp;&nbsp;&nbsp;"Dolazi ovamo", naredi policajac.
<BR>&nbsp;&nbsp;&nbsp;&nbsp;&nbsp;Bremen stade, i dalje šest stopa u pustinji. "Zašto?"
<BR>&nbsp;&nbsp;&nbsp;&nbsp;&nbsp;"Vuci guzicu ovamo", reče pajkan, glasom i dalje ravnim i tihim. Ruka mu je sada bila na dršci revolvera.
<BR>&nbsp;&nbsp;&nbsp;&nbsp;&nbsp;Bremen pruži ruke tako da mu se dlanovi vide, u gestu koji je ujedno izražavao pristanak i pomirenje. Takođe, želeo je da pajkan vidi da su mu ruke prazne. Bremenove prevelike patike iz Armije spasa pravile su tihe zvuke na mekom asfaltu dok je obilazio oko zadnje strane patrolnih kola. Milju napred na praznom drumu talasi vreline mreškali su se i ključali iznad prikaze vode na asfaltu.
<BR>&nbsp;&nbsp;&nbsp;&nbsp;&nbsp;"Zauzmi položaj", reče policajac odstupivši i pokazvši mu na prtljažnik kola.
<BR>&nbsp;&nbsp;&nbsp;&nbsp;&nbsp;Bremen stade i zatrepta na trenutak, ne želeći da pokaže pajkanu da je isuviše spremno shvatio taj termin. Pajkan odstupi još jedan korak, mahnu nestrpljivo ka poklopcu prtljažnika i izvadi revolver iz futrole.
<BR>&nbsp;&nbsp;&nbsp;&nbsp;&nbsp;Bremen se nagnu napred, raširi još malo noge i spusti dlanove na prtljažnik. Metal je bio vreo i morao je da podigne prste kao klavirista spreman da počne da svira.
<BR>&nbsp;&nbsp;&nbsp;&nbsp;&nbsp;Pajkan kroči napred i, koristeći samo levu ruku, brzo opipa Bremenov levi bok. "Ne mrdaj", reče policajac. On malo promeni položaj i istom rukom opipa Bremenov desni bok. Bremen je osećao prisustvo napunjenog revolvera iza sebe i napetost u telu pajkana, spremnog da odskoči ukoliko se Bremen okrene. Umesto toga, Bremen ostade oslonjen na kola dok je policajac uzmicao četiri koraka.
<BR>&nbsp;&nbsp;&nbsp;&nbsp;&nbsp;"Okreni se."
<BR>&nbsp;&nbsp;&nbsp;&nbsp;&nbsp;Policajac je još držao pištolj, ali ovaj više nije bio pravo uperen u Bremena. "Ono su tvoja kola pozadi, na odmorištu na međudržavnom?"
<BR>&nbsp;&nbsp;&nbsp;&nbsp;&nbsp;Bremen odmahnu glavom.
<BR>&nbsp;&nbsp;&nbsp;&nbsp;&nbsp;"'Plimut' iz sedamdeset devete?" nastavi policajac. "Tablice iz Kolorada, MHW 751?"
<BR>&nbsp;&nbsp;&nbsp;&nbsp;&nbsp;Bremen ponovo odmahnu glavom.
<BR>&nbsp;&nbsp;&nbsp;&nbsp;&nbsp;Policajčeve tanke usne jedva primetno se trznuše. "Izgleda da nemaš novčanik", reče on. "Imaš ličnu kartu? Vozačku dozvolu?"
<BR>&nbsp;&nbsp;&nbsp;&nbsp;&nbsp;Pomislivši da bi još jedno odmahivanje glavom moglo da se protumači kao provokacija, Bremen reče: "Ne."
<BR>&nbsp;&nbsp;&nbsp;&nbsp;&nbsp;"Zašto ne?"
<BR>&nbsp;&nbsp;&nbsp;&nbsp;&nbsp;Bremen slegnu ramenima. Mogao je da vidi sopstveni odraz u ogledalima naočara - svoje suvonjavo telo u vrećastoj i prljavoj odeći, kaki košulju iscepanu i raskopčanu zbog vrućine, prsa bleda i upala, lice podjednako bledo kao i prsa ako se izuzme suncem opečeni nos, obrazi i čelo. Stao je kod tog mini marketa na prvoj benzinskoj pumpi u Koloradu da kupi brijač i kremu za brijanje, ali oboje je ostavio u prtljažniku automobila. Sopstveno golo lice izgledalo mu je sada čudno, poput stare fotografije na koju iznenada naiđeš na nekom neočekivanom mestu.
<BR>&nbsp;&nbsp;&nbsp;&nbsp;&nbsp;"Kuda ideš?" upita Pajkan.
<BR>&nbsp;&nbsp;&nbsp;&nbsp;&nbsp;"Na zapad", reče Bremen, potrudivši se da ponovo ne slegne ramenima. Glas mu je bio veoma promukao.
<BR>&nbsp;&nbsp;&nbsp;&nbsp;&nbsp;"Odakle dolaziš?"
<BR>&nbsp;&nbsp;&nbsp;&nbsp;&nbsp;Bremen zažmiri zbog bleska. Kraj njih projuri neki kamionet uz riku, kroz oblak krupnog peska, pruživši mu sekund vremena. "Poslednje mesto gde sam neko vreme boravio bilo je Solt Lejk."
<BR>&nbsp;&nbsp;&nbsp;&nbsp;&nbsp;"Kako ti je ime?"
<BR>&nbsp;&nbsp;&nbsp;&nbsp;&nbsp;"Džeremi Goldman", reče Bremen bez oklevanja.
<BR>&nbsp;&nbsp;&nbsp;&nbsp;&nbsp;"Kako si stigao na ovaj okružni put bez kola?"
<BR>&nbsp;&nbsp;&nbsp;&nbsp;&nbsp;Bremen mahnu rukama. "Stopirao sam sinoć jednog osamnaestotočkaša. Spavao sam jutros kada me je tip probudio i rekao mi da moram da siđem. To je bilo poprilično gore, uz drum."
<BR>&nbsp;&nbsp;&nbsp;&nbsp;&nbsp;Policajac stavi pištolj u futrolu, ali ne priđe bliže. "Aha. I kladim se da ne znaš u kom si okrugu, Džeremi Goldštajne, zar ne?"
<BR>&nbsp;&nbsp;&nbsp;&nbsp;&nbsp;"Goldman", reče Bremen. On odmahnu glavom.
<BR>&nbsp;&nbsp;&nbsp;&nbsp;&nbsp;"I ništa ne znaš o ukradenim kolima sa tablicama iz Kolorada ostavljenim pozadi, na odmorištu međudržavnog, zar ne?"
<BR>&nbsp;&nbsp;&nbsp;&nbsp;&nbsp;Bremen se nije više trudio da odmahuje glavom.
<BR>&nbsp;&nbsp;&nbsp;&nbsp;&nbsp;"Pa, u ovoj državi postoji zakon protiv skitnje, gospodine Goldštajn."
<BR>&nbsp;&nbsp;&nbsp;&nbsp;&nbsp;Bremen klimnu glavom. "Ja nisam skitnica, oficiru. Tražim posao."
<BR>&nbsp;&nbsp;&nbsp;&nbsp;&nbsp;Policajac blago klimnu glavom. "Ulazi pozadi."
<BR>&nbsp;&nbsp;&nbsp;&nbsp;&nbsp;Kroz glavobolju i dvodnevni mamurluk, Bremen je hvatao odsjaje čovekovih misli. Bilo je sasvim izvesno da je ovaj šmokljan bio kradljivac kola koji je ostavio 'Plimut' iz Kolorada pozadi, na odmorištu. Verovatno je ustopirao nekoga do Izlaza broj 239 i pešačio ovim putem po mraku, ne znajući da je najbliži grad udaljen odatle trideset četiri milje. "Pozadi", reče on ponovo.
<BR>&nbsp;&nbsp;&nbsp;&nbsp;&nbsp;Bremen uzdahnu i uđe pozadi. Tamo nije bilo ručica na vratima. Na prozorima se nalazila žičana mreža umesto stakla, a između prednjih i zadnjih sedišta stajala je pregrada od dvostruke mreže. Rupice u mreži bile su tako male da Bremen nije mislio da može i prst da provuče kroz njih. Bilo je veoma vruće i podne prostirke od vinila smrdele su kao da je tamo neko nedavno povraćao.
<BR>&nbsp;&nbsp;&nbsp;&nbsp;&nbsp;Policajac je ušao napred i baš je pričao preko radio-veze kada se kraj njih zaustavila 'Tojota' 4 X 4 koja se uputila ka istoku. Neka žena nagnu se kroz prozor. "Zdravo, zameniče Kolins. Imaš pozadi nekog živog?"
<BR>&nbsp;&nbsp;&nbsp;&nbsp;&nbsp;"Kako ste, gospoj'ce Morgan? Sad mi nije nešto naročito živahan."
<BR>&nbsp;&nbsp;&nbsp;&nbsp;&nbsp;Žena se zagleda u Bremena. Imala je dugačko, mršavo lice čije su oštre kosti upirale u kožu opaljeniju suncem nego što je bila zamenikova. Oči su joj bile tako svetlosive da su izgledale gotovo prozirne. Kosa joj je bila vezana pozadi i činilo se da je tamna, ne baš prirodno riđa. Bremen je pretpostavio da je u kasnim četrdesetim ili ranim pedesetim godinama.
<BR>&nbsp;&nbsp;&nbsp;&nbsp;&nbsp;Ali nije samo njena pojava bila ono što ga je pogodilo. Bremen je dopustio sebi da se usredsredi na dodir uma, ali njega uopšte nije bilo. Zamenikove misli bile su tu... neosetljive, polugnevne, nestrpljive... a Bremen je mogao čak da oseti i neurograju izdaleka, sa auto-puta, osam milja iza sebe, ali od žene, ništa. Ili, radije, tamo gde je trebao da se nalazi zbrkani melanž utisaka, reči i sećanja, bila je samo glasna škripa... neka vrsta neuralne bele buke, glasna poput starog električnog ventilatora u maloj sobi. Bremen je osetio nešto unutar ili iza tog zastora buke uma, ali misli su bili nerazaznatljive poput nestalnih figura na televizijskom ekranu ispunjenom elektronskim snegom.
<BR>&nbsp;&nbsp;&nbsp;&nbsp;&nbsp;"Da mi nisi možda pri'apsio momka koji mi se javio na oglas u kom sam tražila radnu snagu, Hauarde, a?" Ženin glas bio je iznenađujuće dubok i veoma samouveren. U njenom tonu nalazila se samo naznaka šaljivosti.
<BR>&nbsp;&nbsp;&nbsp;&nbsp;&nbsp;Zamenik podiže pogled. Bremen vide odblesak sunca na njegovim naočarima dok je ovaj zurio u ženu. 'Tojota' je bila viša od patrolnih kola i zamenik je morao da podigne glavu kako bi je pogledao. "Sumnjam, gospoj'ce Morgan. Ovaj ovde je verovatno momak koji je sinoć ostavio ukradena kola na međudržavnom. Odvešćemo ga do stanice, pa ćemo otiske da mu pošaljemo po zemlji."
<BR>&nbsp;&nbsp;&nbsp;&nbsp;&nbsp;Gospoj'ca Morgan nije ni pogledala zamenika. Nastavila je da žmiri u Bremena. "Kako reče da se zove?"
<BR>&nbsp;&nbsp;&nbsp;&nbsp;&nbsp;"Goldman", reče Bremen. "Džeremi Goldman."
<BR>&nbsp;&nbsp;&nbsp;&nbsp;&nbsp;"Umukni, proklet bio", odbrusi mu zamenik, okrenuvši se na sedištu.
<BR>&nbsp;&nbsp;&nbsp;&nbsp;&nbsp;"Zaboga", reče žena, "to jeste bilo ime čoveka koji mi je odgovorio na oglas." A onda se obrati Bremenu: "Gde ono rekoste da ste ga videli? U denverskim novinama?"
<BR>&nbsp;&nbsp;&nbsp;&nbsp;&nbsp;"U Solt Lejku", reče Bremen. Nije ništa jeo skoro dvadeset četiri sata i glava mu je bila veoma laka posle dugog hoda kroz mrak i pustinjski osvit.
<BR>&nbsp;&nbsp;&nbsp;&nbsp;&nbsp;"Tako je, u Solt Lejku." Ona konačno pogleda pajkana. "Zaboga, Haurade, ti si zaista smestio mog radnika pozadi. Pisao mi je prošle nedelje da mu nadnica odgovara i da će doći na razgovor. Solt Lejk. Džeremi Goldman."
<BR>&nbsp;&nbsp;&nbsp;&nbsp;&nbsp;Zamenik se obrnu na prednjem sedištu, uz škripu opasača. Radio je škripao i pucketao dok je on razmišljao. "Sigurni ste da mu je ime bilo Goldman, gospoj'ce Morgan?"
<BR>&nbsp;&nbsp;&nbsp;&nbsp;&nbsp;"Naravski da jeste. Kako da zaboravim takvo jevrejsko ime? Malo me je zagolicalo, kad sam pomislila na jednog Jevreja koji radi sa stokom."
<BR>&nbsp;&nbsp;&nbsp;&nbsp;&nbsp;Zamenik kucnu po žičanoj mreži. "Pa, on je i dalje verovatno taj koji je ostavio ukradena kola sa tablicama iz Kolorada."
<BR>&nbsp;&nbsp;&nbsp;&nbsp;&nbsp;Žena pomeri 'Tojotu' za stopu napred tako da bi mogla da se zagleda u Bremena. "Je l' ste vi vozili ukradena kola?"
<BR>&nbsp;&nbsp;&nbsp;&nbsp;&nbsp;"Nisam, gospođo", reče Bremen, zapitavši se kada je poslednji put nekoga nazvao gospođom. "Stopirao sam i čovek me je dovezao do poslednjeg izlaza."
<BR>&nbsp;&nbsp;&nbsp;&nbsp;&nbsp;"Jesi li mu rekao da ideš na ranč 'Dva-M'?" upita ona.
<BR>&nbsp;&nbsp;&nbsp;&nbsp;&nbsp;Bremen je oklevao samo sekund. "Jesam, gospođo."
<BR>&nbsp;&nbsp;&nbsp;&nbsp;&nbsp;Ona vrati 'Tojotu' za nekoliko stopa. "Zameniče, tamo pozadi sedi moj radnik. Trebalo je da stigne ovamo pre tri dana. Pitaj šerifa Vilijamsa nisam li rekla da čekam nekog gradliju da dođe da mi pomogne oko štrojenja konja."
<BR>&nbsp;&nbsp;&nbsp;&nbsp;&nbsp;Hauard je oklevao. "Ne sumnjam da ste rekli Gariju, gospoj'ce Morgan. Samo se ne sećam da je iko pomenuo da dolazi nekakav Goldman."
<BR>&nbsp;&nbsp;&nbsp;&nbsp;&nbsp;"Ne sećam se da sam Gariju rekla kako mu je ime", reče žena. Ona baci pogled niz auto-put, kao da svakog sekunda očekuje saobraćaj. Nije ga uopšte bilo. "Ne sećam se da se to ikoga ticalo, Hauarde, pravo da ti kažem. A sad lepo pusti gospodina Goldmana da pređe kod mene tako da mogu s njim da razgovaram kako treba. Ili je možda ovih dana donet neki zakon protiv hodanja duž okružnog druma?"
<BR>&nbsp;&nbsp;&nbsp;&nbsp;&nbsp;Bremen oseti kako se Hauardova rešenost premešta na nesigurno tle. Gospoj'ca Fajet Morgan bila je jedan od najvećih zemljoposednika i poreskih obveznika u okrugu, a Gari - šerif Vilijams - nekoliko puta je izišao sa njom. "Naprosto mi se nešto ne dopada kod ovog tipa", reče Hauard, skinuvši naočari sa ogledalima kao da želi sa zakašnjenjem da ukaže poštovanje dami koja je zurila odozgo u njega. "Lakše bi mi bilo kada bismo mu proverili ime i otiske."
<BR>&nbsp;&nbsp;&nbsp;&nbsp;&nbsp;Usne gospoj'ce Fajet Morgan stisnuše se u nestrpljenju. "Uradi to, Hauarde. U međuvremenu, zadržavaš građanina koji... koliko ja mogu da vidim... nije učinio ništa nezakonito, osim što je priznao da je stopirao. Ako zadržiš takav stav, gospodin Goldman će da pomisli kako se ponašamo kao neki debeli i odrtaveli seljački pajkani kakve viđamo u filmovima. Zar ne, gospodine Goldman?"
<BR>&nbsp;&nbsp;&nbsp;&nbsp;&nbsp;Bremen ne reče ništa. Odnekud iza njih, na okružnom drumu, čulo se kako neki kamion menja brzine i ubrzava.
<BR>&nbsp;&nbsp;&nbsp;&nbsp;&nbsp;"Odluči se više, Hauarde", reče Gospoj'ca Morgan. "Treba da se vratim na ranč, a gospodin Goldman verovatno želi da stupi u vezu sa svojim advokatom."
<BR>&nbsp;&nbsp;&nbsp;&nbsp;&nbsp;Hauard iskoči napolje, otvori vrata spolja i vrati se za volan pre nego što se kamion pojavio na vidiku četvrt milje iza njih. Zamenik se odveze bez izvinjenja.
<BR>&nbsp;&nbsp;&nbsp;&nbsp;&nbsp;"Ulazi", reče gospoj'ca Fajet Morgan.
<BR>&nbsp;&nbsp;&nbsp;&nbsp;&nbsp;Bremen je oklevao samo sekund pre nego što je obišao 'Tojotu' i popeo se unutra. Imala je rashlađivanje. Gospoj'ca Morgan podiže prozor i pogleda ga. Iz ove blizine, Bremen shvati koliko je visoka - najmanje šest stopa i dva ili tri inča, osim ako nije sedela na gomili telefonskih imenika. Kamion prođe pored njih uz riku sirene. Gospoj'ca Morgan mahnu vozaču ne skidajući pogled sa Bremena. "Hoćeš da znaš zašto sam ispričala tu gomilu sranja Hauardu?" upita ona.
<BR>&nbsp;&nbsp;&nbsp;&nbsp;&nbsp;Bremen je oklevao. Nije bio siguran da želi da zna. U tom trenutku, osetio je snažan poriv da iziđe iz kabine i ponovo počne da hoda.
<BR>&nbsp;&nbsp;&nbsp;&nbsp;&nbsp;"Ne volim male seronje koji glume velike seronje samo zato što imaju malo vlasti", reče ona. Poslednja reč - vlast - zvučala je kao nešto skaredno. "Naročito kad koriste tu vlast da se istresaju na nekome ko već ima dovoljno nevolja, a izgleda da ih ti imaš."
<BR>&nbsp;&nbsp;&nbsp;&nbsp;&nbsp;Bremen spusti ruku na ručicu na vratima, ali zastade. Natrag do međudržavnog bilo je osam milja, a još dvadeset i nešto do sledećeg grada, prema nejasnoj mapi koju je video u zamenikovim mislima. Za Bremena u gradu nije bilo ničega osim mogućeg susreta sa Hauardom. Zadržao je osamdeset pet centi posle poslednjeg sipanja benzina u Juti. Nedovoljno da bilo šta pojede.
<BR>&nbsp;&nbsp;&nbsp;&nbsp;&nbsp;"Samo mi jedno kaži", reče žena. "Jesi li ukrao ta kola o kojima je Hauard pričao?"
<BR>&nbsp;&nbsp;&nbsp;&nbsp;&nbsp;"Nisam." Bremenov ton nije čak ni njemu samom delovao uverljivo. Tehnički, to je istina. Soul Tata ih je upalio spojivši žice. Soul Tata, selo od cerada. Denver, čovek koji se vraća kući, svojoj kćeri... sve je to Bremenu izgledalo svetlosnim i stvarnim godinama daleko. Ženin štit uma od bele buke... nervni blok... šta god bio, ispunjavao je Bremenovu glavu statikom. Spajao se sa bolom od nedostatka alkohola i pružao mu najbolje bekstvo od neurograje posle više meseci.
<BR>&nbsp;&nbsp;&nbsp;&nbsp;&nbsp;Čak ni pustinja nije bila utočište. Čak i bez ljudi na vidiku i sa rančevima vidljivim samo na svakih četiri ili pet milja, hodanje pustinjom bilo je kao lutanje po ogromnoj komori odjeka ispunjenoj šapatom i polučujnim povicima. Mračne talasne dužine misli na koje je Bremen sada nekako bio podešen očito nisu bile ograničene daljinom; pucketanje i naleti nasilja, pohlepe, pohote i zavisti ispunjavali su međudržavni bukom uma, odjekivali su praznim okružnim drumom i odbijali se natrag od sve svetlijeg neba da bi udavili Bremena u odraženoj ružnoći.
<BR>&nbsp;&nbsp;&nbsp;&nbsp;&nbsp;Nije bilo bekstva. U gradu, bliži naleti dodira uma bar su mu davali nekakvu jasnoću; ovde, napolju, bilo je to kao da sluša hiljade radio stanica odjednom, a nijedna od njih nije dobro podešena. A sada, dok ga je bela buka uma gospoj'ce Fajet Morgan prekrivala poput iznenadnog pustinjskog vetra, našao je određeni mir.
<BR>&nbsp;&nbsp;&nbsp;&nbsp;&nbsp;"...ako želiš", govorila je žena.
<BR>&nbsp;&nbsp;&nbsp;&nbsp;&nbsp;Bremen se trže i razbudi. Bio je toliko umoran i izmožden da se činilo da sunčeva svetlost koja je dopirala kroz nijansirani vetrobran 'Tojote' teče preko njega, žene, crnih presvlaka kao sirup... "Izvinite", reče on. "Šta rekoste?"
<BR>&nbsp;&nbsp;&nbsp;&nbsp;&nbsp;Gospoj'ca Morgan pokaza mu svoj nestrpljivi osmeh. "Rekoh, možeš da se vratiš na ranč sa mnom i probaš da radiš ako želiš. Treba mi radnik. Tip koji mi je pisao iz Denvera nije se pojavio."
<BR>&nbsp;&nbsp;&nbsp;&nbsp;&nbsp;"Da", reče Bremen, klimnuvši glavom. Svaki put kada je spustio bradu, želeo je da je ostavi spuštenu. Upinjao se da mu oči ostanu otvorene. "Da, voleo bih da pokušam. Ali ja ne znam ništa o..."
<BR>&nbsp;&nbsp;&nbsp;&nbsp;&nbsp;"Sa imenom Goldman, nisam ni mislila da znaš", reče gospoj'ca Morgan sa trenutnim kezom. Ona okrenu 'Tojotu' u kratkom luku, poskočivši po pustinjskom pesku, a onda natrag na asfalt, ubrzavajući prema zapadu i ranču 'Dva-M' negde tamo iza mreškanja vreline i prikaza koje su lebdele pred njima poput fantomskih zastora.
</P></TD></TR></TABLE>
<P class="next">
<A HREF=p20.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
