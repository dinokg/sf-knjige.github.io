<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3. KAMENJE SA NEBA
<P>&nbsp;&nbsp;&nbsp;&nbsp;&nbsp;"Ovde, u Beloj Kući, nije bilo okupljeno toliko nadarenih ljudi još od vremena kada je Tomas Džeferson tu sam obedovao."
<BR>
<BR>&nbsp;&nbsp;&nbsp;&nbsp;&nbsp;Predsednik Džon Kenedi u obraćanju delegaciji naučnika Sjedinjenih Država.
<BR>
<BR>&nbsp;&nbsp;&nbsp;&nbsp;&nbsp;"Pre bih poverovao da su dvojica profesora Jenkija slagala nego da kamenje može da pada sa neba."
<BR>
<BR>&nbsp;&nbsp;&nbsp;&nbsp;&nbsp;Izjava predsednika Tomasa Džefersona pošto je saslušao izveštaj o padu meteorita u Novoj Engleskoj.
<BR>
<BR>&nbsp;&nbsp;&nbsp;&nbsp;&nbsp;"Meteoriti ne padaju na Zemlju. Oni padaju na Sunce... a Zemlja im se samo ispreči na putu."
<BR>
<BR>&nbsp;&nbsp;&nbsp;&nbsp;&nbsp;Džon V. Kembel
<BR>
<BR>&nbsp;&nbsp;&nbsp;&nbsp;&nbsp;U drevnom svetu bilo je dobro znano da kamenje zaista može da pada sa neba, mada je verovatno dolazilo do neslaganja oko toga koji od bogova ga je ispustio. I ne samo kemenje, već i veoma cenjeni metal - gvožđe. Pre pronalaska topljenja metala, meteoriti su predstavljali osnovni izvor ovog vrednog elementa: nije stoga čudo da su oni postali sveti i da su često idolopoklonički štovani.
<BR>&nbsp;&nbsp;&nbsp;&nbsp;&nbsp;Međutim, prosvetljeniji mislioci osamnaestog veka, 'Doba Razuma', nisu verovali u takve praznoverne gluposti. Tako je, Francuska akademija nauka izdala rezoluciju u kojoj je objasnila da su meteoriti potpuno zemaljskog porekla. Ako se dogodi da dođu sa neba, to je zato što predstavljaju proizvod munja - sasvim razumljiva pogreška. I tako su kustosi evropskih muzeja pobacali bezvredno kamenje koje su njihovi neuki preci strpljivo sakupljali.
<BR>&nbsp;&nbsp;&nbsp;&nbsp;&nbsp;Igrom jedne od najveličanstvenijih ironija u istoriji nauke, samo nekoliko godina po izdavanju proglasa Francuske akademije veliki roj meteorita pao je nekoliko kilometara od Pariza u prisustvu sasvim pouzdanih svedoka. Akademija je morala žurno da izda opoziv.
<BR>&nbsp;&nbsp;&nbsp;&nbsp;&nbsp;Međutim, veličina i potencijalna važnost meteorita nije bila shvaćena sve do osvita svemirske ere. Decenijama su naučnici dovodili u sumnju - pa čak i poricali - da su meteoriti odgovorni za bilo koju veću formaciju na Zemlji. Gotovo je neverovatno, ali pojedini geolozi i dalje su verovali, kada smo već dobrano zakoračili u dvadeseti vek, da je čuveni 'Meteorski krater' u Arizoni pogrešno nazvan... tvrdili su da je vulkanskog porekla! Tek kada su svemirske sonde pokazale da su Mesec i većina manjih tela u Sunčevom sistemu bili izloženi kosmičkom bombardovanju vekovima, rasprava je konačno okončana.
<BR>&nbsp;&nbsp;&nbsp;&nbsp;&nbsp;Čim su počeli da ih traže - naročito uz pomoć kamera postavljenih na orbitu - geolozi su stali posvuda da pronalaze kratere nastale od udaraca meteorita. Razlog zašto nisu bili mnogo češći sada je postao sasvim jasan: sve one nastale u davnini uništile su meteorološke prilike. A pojedini su bili u toliko ogromni da se naprosto nisu mogli videti sa tla, pa čak ni iz vazduha: njihova veličina mogla je biti obuhvaćena samo iz svemira.
<BR>&nbsp;&nbsp;&nbsp;&nbsp;&nbsp;Sve je to bilo krajnje zanimljivo geolozima, ali suviše daleko od svakodnevnih zbivanja da bi uzbudilo širu javnost. A onda je, zahvaljujući dobitniku Nobelove nagrade Luisu Alvarezu i njegovom sinu Volteru, minorna nauka o meteoritima iznenada izbila u prvi plan.
<BR>&nbsp;&nbsp;&nbsp;&nbsp;&nbsp;Iznenadni - bar na astronomskoj vremenskoj skali - nestanak velikih dinosaurusa, pošto su vladali Zemljom više od sto miliona godina, oduvek je predstavljao jednu od najvećih tajni. Ponuđena su mnoga objašnjenja, neka uverljiva, a neka, iskreno rečeno, smešna. Najjednostavniji i najočigledniji odgovor glasio je: promena klime - i on je nadahnuo jedno od klasičnih umetničkih dela - veličanstvenu sekvencu 'Prolećni obred' u remek-delu Volta Diznija Fantazija.
<BR>&nbsp;&nbsp;&nbsp;&nbsp;&nbsp;Međutim, to objašnjenje nije bilo zadovoljavajuće jer je nametalo više pitanja nego što je pružalo odgovora. Ako se klima promenila - šta je uzrokovalo tu promenu? Bilo je toliko teorija, od kojih nijedna nije izgledala baš mnogo uverljiva, da su naučnici počeli da traže odgovor na drugom mestu.
<BR>&nbsp;&nbsp;&nbsp;&nbsp;&nbsp;Godine 1980. Luis i Volter Alvarez su, istražujući geološke nalaze, objavili da su konačno rešili staru tajnu. U jednom uskom sloju stene, koji je obeležavao granicu između doba krede i tercijera, pronašli su dokaze o globalnoj katastrofi.
<BR>&nbsp;&nbsp;&nbsp;&nbsp;&nbsp;Dinosaurusi su bili pobijeni: a znali su i šta ih je pobilo.
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
