<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>28. ROĘENDANSKA PROSLAVA
<P>&nbsp;&nbsp;&nbsp;&nbsp;&nbsp;"Nisam očekivao", reče ser Kolin, "da ću svoj stoti rođendan proslaviti izvan orbite Marsa. U stvari, u vreme kada sam rođen, samo je jedan muškarac od deset mogao da se nada da će doživeti ovo doba. I samo jedna žena od pet - što mi je uvek izgledalo nepravedno."
<BR>&nbsp;&nbsp;&nbsp;&nbsp;&nbsp;(Dobrodušno negodovanje doprlo je od četiri dame u posadi; muškarci su gunđali. Brodska lekarka dr Elizabet Vorden htela je da ispadne pametna: "Priroda zna najbolje.")
<BR>&nbsp;&nbsp;&nbsp;&nbsp;&nbsp;"Ali, evo me, u prilično sam dobrom stanju i voleo bih da vam se zahvalim na lepim željama koje ste mi uputili. A naročito Soniju, za veličanstveno vino koje smo upravo ispili - Šato Štagodbeše, 2005!"
<BR>&nbsp;&nbsp;&nbsp;&nbsp;&nbsp;"Godina je bila 1905, profesore - ne 2005. I trebalo bi da zahvalite kuhinjskim programima, ne meni."
<BR>&nbsp;&nbsp;&nbsp;&nbsp;&nbsp;"Ti si jedina osoba koja zna šta se krije u njima. Umrli bismo od gladi ako bi ti zaboravio koju dugmad treba pritisnuti."
<BR>
<BR>&nbsp;&nbsp;&nbsp;&nbsp;&nbsp;Od stogodišnjih geologa nije se moglo očekivati da se propisno opreme, tako da su Sing i Flečer dva puta proverili Drejkerov skafander pre nego što su ga ispratili kroz vazdušnu komoru. Kretanje u neposrednoj blizini Golijata umnogome je bilo olakšano zahvaljujući mreži konopaca što su ih pridržavale šipke visoke jedan metar zabodene u Kalinu trošnu površinsku koru: brod je sada ličio na pauka usred paučine.
<BR>&nbsp;&nbsp;&nbsp;&nbsp;&nbsp;Njih trojica pažljivo su se, šaku po šaku, uputili ka malim svemirskim sankama, nalik na patuljke u poređenju sa ogromnim kuglama rezervoara sa gorivom, tako poređanim da se kasnije što lakše spoje sa Atlasom. "Ovo mi liči na rafineriju koju je neki ludak podigao na asteroidu", glasio je profesorov komentar kada je video šta su Flečerovi radnici, kako ljudi tako i roboti, postigli za neverovatno kratko vreme.
<BR>&nbsp;&nbsp;&nbsp;&nbsp;&nbsp;Torin Flečer, naviknut na rad na Deimosu, bio je jedini čovek koji je zaista mogao da upravlja svemirskim sankama čak i pri slabijoj Kalinoj gravitaciji. "Morate biti pažljivi", upozorio je buduće džokeje. "I puž sa artritisom može ovde da postigne drugu kosmičku brzinu. Ne želimo da gubimo vreme i potisnu masu da bismo vas dovukli nazad ako rešite da krenete prema Alfi Kentaura."
<BR>&nbsp;&nbsp;&nbsp;&nbsp;&nbsp;Podigao je sanke sa površine asteroida davši jedva primetan gas i krenuo u lagodno obilaženje malog sveta, dok je Drejker s puno žara skenirao one oblasti Kali koje nikada nije video golim okom. Sve do sada bio je primoran da se osloni na uzorke koje su donosili članovi posade. I mada je daljinsko ispitivanje pomoću pokretnih kamera bilo od neprocenjive vrednosti, ništa nije moglo zameniti neposredno, ručno iskustvo, pripomognuto veštim udarima čekića. Drejker se žalio što ne može da se udalji od Golijata više od nekoliko metara, jer je kapetan Sing odbijao da dozvoli svom najslavnijem putniku da se izlaže opasnosti, a nije mogao da odvoji nikoga ko bi izvan broda vodio računa o njemu. (Kao da je potrebno da neko vodi računa o meni!) Međutim, stoti rođendan bio je prilika da se zaboravi na sve ovakve primedbe i naučnik se ponašao kao dečak koji prvi put raspust provodi izvan kuće.
<BR>&nbsp;&nbsp;&nbsp;&nbsp;&nbsp;Sanke su klizile preko površine Kali prijatnom brzinom normalnog hoda - pod pretpostavkom da je čovek uopšte mogao da hoda po ovom mikrosvetu. Ser Kolin nije prestajao da skenira, poput kakvog starinskog radara, od obzorja do obzorja (koja su ponekad bila međusobno udaljena i do pedeset metara) povremeno mrmljajući sebi nešto u bradu. Posle manje od pet minuta stigli su do antipoda: Golijat i Atlas bili su skriveni telom asteroida kada je Drejker upitao: "Možemo li se ovde zaustaviti? Voleo bih da siđem."
<BR>&nbsp;&nbsp;&nbsp;&nbsp;&nbsp;"Svakako. Ali vezaćemo vas, za slučaj da moramo da vas privlačimo nazad."
<BR>&nbsp;&nbsp;&nbsp;&nbsp;&nbsp;Geolog odbojno frknu, ali pristade na to poniženje. Zatim se lagano oslobodio sada nepokretnih sanki i prepustio slobodnom padu.
<BR>&nbsp;&nbsp;&nbsp;&nbsp;&nbsp;Nije bilo lako razabrati da li se on zaista spušta pri ovoj minimalnoj gravitaciji; prošla su skoro dva minuta pre nego što je bupnuo o Kali, sa visine od celog jednog metra, krećući se brzinom koja se jedva mogla uočiti golim okom...
<BR>&nbsp;&nbsp;&nbsp;&nbsp;&nbsp;Kolin Drejker stajao je na mnogim asteroidima. Na džinovima, poput Ceresa, bilo je lako, jer je tu gravitaciona sila, mada slaba, vukla nadole. Ovde je za takav utisak bila potrebna i te kakva mašta; i najmanji pokret, i Kali bi vas pustila.
<BR>&nbsp;&nbsp;&nbsp;&nbsp;&nbsp;Ipak je, konačno i neopozivo, stajao na najčuvenijem - ili najozloglašenijem - asteroidu u celokupnoj istoriji. I pored sveg njegovog naučnog znanja, Drejkeru je bilo teško da prihvati činjenicu da je ovaj sićušan, nepravilno izrovašen delić kosmičkog otpada predstavljao veću pretnju čovečanstvu od svih bojevih glava nagomilanih u eri nuklearne ludosti.
<BR>&nbsp;&nbsp;&nbsp;&nbsp;&nbsp;Kalina brza rotacija nosila ih je ka noći i kada su im se oči privikle, stali su da posmatraju kako se zvezde pojavljuju oko njih - upravo u onim ustrojstvima kakva vide i posmatrači sa Zemlje, jer su i dalje bili tako blizu rodne planete da je spoljašnji svemir izgledao potpuno isto. Međutim, nisko na nebu nalazio se jedan nepoznati i iznenađujući objekat - sjajna, žuta zvezda koja nije bila, poput ostalih, tek tačka svetlosti bez ikakvih dimenzija.
<BR>&nbsp;&nbsp;&nbsp;&nbsp;&nbsp;"Pogledajte", reče ser Kolin. "Eno nečega što nikada nećete videti sa Zemlje - čak ni sa Marsa."
<BR>&nbsp;&nbsp;&nbsp;&nbsp;&nbsp;"Šta je s tim?" upita Flečer. "Pa, to je samo Saturn."
<BR>&nbsp;&nbsp;&nbsp;&nbsp;&nbsp;"Svakako da jeste - ali pogledajte pažljivo. Vrlo pažljivo."
<BR>&nbsp;&nbsp;&nbsp;&nbsp;&nbsp;"Oh, vidim prstenove!"
<BR>&nbsp;&nbsp;&nbsp;&nbsp;&nbsp;"Ne baš; samo misliš da možeš da ih vidiš - oni su na samoj granici vidljivosti. Ali tvoje oko u stanju je da uoči nešto čudno, a kako znaš u šta gledaš, pojedinosti crpiš iz sećanja. Sada vam je jasno zašto je Saturn zadavao jadnom Galileju toliko glavobolje. Njegovi slabi teleskopi pokazivali su da postoji nešto čudno u vezi sa tom planetom, ali kome bi palo na pamet da su to prstenovi? Zatim su se okrenuli postrance prema njemu i nestali, tako da je mislio da su ga oči prevarile. Nikada nije saznao u šta je to gledao."
<BR>&nbsp;&nbsp;&nbsp;&nbsp;&nbsp;Jedan trenutak njih trojica zurili su u tišini, posmatrajući Saturn kako se uspinje dok je Kali promicala kroz svoju kratku noć; pitali su se koliko mogu da veruju vlastitim očima. A onda Flečer tiho reče: "Ukrcavajte se, profesore. Čeka nas još dalek put - obišli smo tek pola sveta."
<BR>&nbsp;&nbsp;&nbsp;&nbsp;&nbsp;Preostalu polovinu prevalili su - i prisustvovali izlasku malog, ali još zaslepljujućeg Sunca - za narednih pet minuta. Sanke su klizile uz padinu jednog brdašceta kada je Drejker iznenada uočio nešto gotovo neverovatno. Svega nekoliko desetina metara od njih (počeo je sasvim dobro da procenjuje razdaljine) u predelu crnom kao ugalj videla se mrlja sjajne boje.
<BR>&nbsp;&nbsp;&nbsp;&nbsp;&nbsp;"Stanite!" povika on. "Šta je ono?"
<BR>&nbsp;&nbsp;&nbsp;&nbsp;&nbsp;Njegova dva sadruga pogledaše u pravcu u kome je pokazivao, a onda opet prema njemu.
<BR>&nbsp;&nbsp;&nbsp;&nbsp;&nbsp;"Ja ne vidim ništa", reče kapetan.
<BR>&nbsp;&nbsp;&nbsp;&nbsp;&nbsp;"Verovatno je to posledica zurenja u Saturn. Oči vam se još nisu privikle na dnevnu svetlost", dodade Flečer.
<BR>&nbsp;&nbsp;&nbsp;&nbsp;&nbsp;"Jeste li slepi?! Pogledajte!"
<BR>&nbsp;&nbsp;&nbsp;&nbsp;&nbsp;"Biće bolje da udovoljimo čoveku", reče Flečer. "Mogao bi da se razgoropadi - a mi to ne želimo, je li tako?"
<BR>&nbsp;&nbsp;&nbsp;&nbsp;&nbsp;Okrenuo je sanke bez po muke dok je Drejker sedeo kao okamenjen. Nekoliko sekundi kasnije geologovo zaprepašćenje preraslo je u potpunu nevericu. Počinjem da ludim, pomislio je.
<BR>&nbsp;&nbsp;&nbsp;&nbsp;&nbsp;Na vitkoj stabljici pola metra iznad ogolele površine Kali nalazio se veliki, zlatni cvet.
<BR>&nbsp;&nbsp;&nbsp;&nbsp;&nbsp;U kratkom trenu sulude logike, Drejker je uhvatio sebe kako mu kroz um promiču ovakve misli: (1) sanjam; (2) kako da se izvinim doktorki Vijeratne? (3) ne deluje baš tuđinski; (4) voleo bih da bolje poznajem botaniku; (5) baš lepo što je neko privezao oznaku...
<BR>&nbsp;&nbsp;&nbsp;&nbsp;&nbsp;"Kopiladi jedna! Prevarili ste me na trenutak! Je li to bila Ranina ideja?"
<BR>&nbsp;&nbsp;&nbsp;&nbsp;&nbsp;"Svakako", nasmejao se Sing. "Ali, kao što vidite, svi smo potpisali rođendansku čestitku. A Soniju možete zahvaliti što je obavio ovako lepo posao, od komadića hartije i plastike koje je uspeo da pronađe."
<BR>&nbsp;&nbsp;&nbsp;&nbsp;&nbsp;Još su se razdragano smejali kada su se vratili na Golijata sa svojim neverovatnim otkrićem - u mnogo boljem stanju, kako je istakao kapetan Sing, nego preživeli članovi Magelanove posade pošto su oplovili svoj svet. Ovaj kratki izlet omogućio im je da se opuste i na trenutak potisnu u drugi plan svoje zastrašujuće odgovornosti.
<BR>&nbsp;&nbsp;&nbsp;&nbsp;&nbsp;Što je bilo i te kako dobro: bila je ovo poslednja prilika koju će imati za opuštanje na Kali.
</P></TD></TR></TABLE>
<P class="next">
<A HREF=p38.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
