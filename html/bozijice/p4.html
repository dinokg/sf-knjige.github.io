<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2. SUSRET SA KALI
<P>&nbsp;&nbsp;&nbsp;&nbsp;&nbsp;Kada se neuralni plejbek okončao, zvuk, viđenje, miris nepoznatog cveća i nežni dodir vetra na njegovoj koži mlađoj nekoliko desetina godina namah su iščileli i kapetan Sing se ponovo obreo u kabini na svemirskom tegljaču Golijat, dok su Tobi i njegova majka ostali na svetu koji on nikada više neće moći da poseti. Godine provedene u svemiru... i zanemarivanje obaveznih vežbi pri nultoj gravitaciji... toliko su ga oslabili da je sada mogao da hoda samo na Mesecu i Marsu. Gravitacija ga je izgnala sa planete na kojoj je rođen.
<BR>&nbsp;&nbsp;&nbsp;&nbsp;&nbsp;"Još jedan sat do susreta, kapetane", izgovorio je tih, ali uporan glas; bio je to David, kako je neizbežno nazvan centralni brodski kompjuter. "Aktivno stanje po vašem zahtevu. Vreme je da odložite memnočipove i da se vratite u stvarni svet."
<BR>&nbsp;&nbsp;&nbsp;&nbsp;&nbsp;Golijatov zapovednik osetio je kako ga preplavljuje talas tuge kada se poslednja slika iz izgubljene prošlosti rastočila u bezobličnu, uzavrelu izmaglicu bele buke. Prebrzi prelazak iz jedne u drugu stvarnost predstavljao je dobar recept za šizofreniju, tako da je kapetan Sing uvek ublažavao šok najprijatnijim zvukom za koji je znao... zvukom talasa koji nežno zapljuskuju plažu, uz glasanje galebova u daljini. Bilo je to još jedno sećanje na život koji je izgubio i na mirnu prošlost koju je sada zamenila užasavajuća stvarnost.
<BR>&nbsp;&nbsp;&nbsp;&nbsp;&nbsp;Još nekoliko trenutaka odložio je suočavanje sa strašnom odgovornošću. Zatim je uzdahnuo i skinuo neuronsku ulaznu kapu koja mu je sasvim prianjala uz glavu. Poput svih svemiraca, kapetan Sing je pripadao školi 'Ćelavost je divna', ako ni zbog čega drugog ono stoga što je kosa predstavljala silnu gnjavažu pri nultoj gravitaciji. Istoričari još nisu mogli da se pomire sa činjenicom da je jedan izum, 'prenosivi mozak', <EM>'Brainman' - kovanica nastala po uzoru na 'Walkman'; prim. prev.</EM> uspeo da izmeni izgled ljudskog roda za samo jednu deceniju... i izdigne drevnu umetnost pravljenja perika do statusa jedne od glavnih industrijskih grana.
<BR>&nbsp;&nbsp;&nbsp;&nbsp;&nbsp;"Kapetane", oglasi se David. "Znam da ste tu. Ili želite da ja preuzmem?"
<BR>&nbsp;&nbsp;&nbsp;&nbsp;&nbsp;Bila je to stara šala nadahnuta svim onim suludim kompjuterima iz romana i filmova ranog elektronskog doba. David je posedovao iznenađujuće dobar smisao za humor: uostalom, uživao je status legalne osobe (neljudsko biće) - to jest, potpadao je pod čuveni Stoti Amandman... i posedovao je... ili prevazilazio... gotovo sve osobine svojih tvoraca. Međutim, postojale su čitave senzorne i emocionalne oblasti u koje nije mogao da zađe. Nisu smatrali za potrebno da ga opskrbe čulima mirisa i ukusa, mada to ne bi bilo teško učiniti. I svi njegovi pokušaji da priča bezobrazne viceve već na početku bi propali, tako da je ubrzo napustio taj žanr.
<BR>&nbsp;&nbsp;&nbsp;&nbsp;&nbsp;"U redu je, Davide", odvrati kapetan. "I dalje ja upravljam." Skinuo je masku sa očiju, otro suze koje su se nekako nagomilale i nevoljno se okrenuo prema osmatračkom prozoru. A tamo, u prostoru ispred njega, počivala je Kali.
<BR>&nbsp;&nbsp;&nbsp;&nbsp;&nbsp;Izgledala je krajnje bezopasno... samo jedan u nizu malih asteroida, čiji je oblik u toj meri podsećao na kikiriki da je sličnost delovala gotovo komično. Nekoliko velikih kratera nastalih prilikom sudara, kao i na stotine sićušnih, nasumce je bilo raštrkano po njenoj površini crnoj kao ugalj. Nije bilo nikakvih vizuelnih nagoveštaja na osnovu kojih bi mogle da joj se naslute razmere, ali Sing je njene dimenzije znao napamet: maksimalana dužina 1295 metara, najmanja širina 656 metara; Kali bi se veoma lako uklopila u mnoge gradske parkove.
<BR>&nbsp;&nbsp;&nbsp;&nbsp;&nbsp;Nikakvo čudo što još i sada pretežan deo čovečanstva i dalje ne može da poveruje da ona predstavlja oruđe sudnjeg dana. Ili, kako su je hrišlamski fundamentalisti nazvali, 'Božiji čekić'.
<BR>
<BR>&nbsp;&nbsp;&nbsp;&nbsp;&nbsp;Često je isticano da je kao uzor za komandni most na Golijatu poslužio onaj sa svemirskog broda Enterprajz: posle veka i po, Zvezdane staze i dalje su, s vremena na vreme, s ljubavlju oživljavane. Predstavljale su podsetnik na prostodušni osvit svemirskog ere, kada su ljudi snevali da će moći da prkose zakonima fizike i jure po Vaseljeni brže od same svetlosti. Međutim, nije pronađen nikakav način da se prekorači ta brzinska granica koju je utvrdio Ajnštajn... i mada je dokazano da postoje 'crvotočine u svemiru', ništa, makar bilo i veličine atomskog jezgra, nije moglo da prođe kroz njih. Uprkos tome, san o stvarnom osvajanju međuzvezdanih prečica nije sasvim zgasnuo.
<BR>&nbsp;&nbsp;&nbsp;&nbsp;&nbsp;Kali je ispunila glavni osmatrački ekran. Nije bilo potrebno nikakvo uvećanje, jer je Golijat počivao svega dve stotine metara iznad njene drevne, orošavele površine. Ona je sada, prvi put tokom svog postojanja, dobila posetioce.
<BR>&nbsp;&nbsp;&nbsp;&nbsp;&nbsp;Mada je zapovednikova povlastica bila da prvi kroči na svaki devičanski svet, kapetan Sing odredio je za spuštanje tri druga člana posade koji su imali više iskustva u vanbrodskim delatnostima. Nije želeo da gubi vreme: veliki deo ljudske rase gledao ih je i čekao na presudu koja će odlučiti o sudbini Zemlje.
<BR>&nbsp;&nbsp;&nbsp;&nbsp;&nbsp;Nemoguće je hodati po manjim asteroidima; gravitacija je tako slaba da nepažljivi istraživač lako može postići drugu kosmičku brzinu i naći se na nezavisnoj orbiti. Zbog toga je jedan član kontaktnog tima nosio čvrsto odelo na samostalni pogon opremljeno spoljašnjim rukama za hvatanje. Ostala dvojica vozila su se na malim svemirskim sankama koje su se lako mogle pobrkati sa onima što su se koristile na Arktiku.
<BR>&nbsp;&nbsp;&nbsp;&nbsp;&nbsp;Kapetan Sing i dvanaest oficira koji su se okupili oko njega na komandnom mostu Golijata nisu gnjavili ekipu koja se otisnula na asteroid nepotrebnim pitanjima ili savetima; učinili bi to samo u slučaju opasnosti.
<BR>&nbsp;&nbsp;&nbsp;&nbsp;&nbsp;Sanke su dodirnule vrh jedne krupne gromade, nekoliko puta veće od nih samih, podigavši pri tom upečatljiv oblak prašine.
<BR>&nbsp;&nbsp;&nbsp;&nbsp;&nbsp;"Spustili smo se, Golijate! Vidim golu stenu. Da bacimo sidro?"
<BR>&nbsp;&nbsp;&nbsp;&nbsp;&nbsp;"Čini mi se da mesto nije ništa lošije od ostalih. Samo napred."
<BR>&nbsp;&nbsp;&nbsp;&nbsp;&nbsp;"Bušilica uključena... izgleda da lako prodire... zar ne bi bilo divno da nabasamo na naftu?"
<BR>&nbsp;&nbsp;&nbsp;&nbsp;&nbsp;Na mostu se začulo nekoliko prigušenih uzdaha. Ovakve glupe šale služile su da smanji napetost i Sing ih je podsticao. Od trenutka susreta došlo je do izvesne promene u moralu posade, raspoloženje je nepredvidljivo osciliralo između zlovolje i mladalačke razdraganosti... 'zviždukanje pored groblja' kako je to privatno nazivala brodska lekarka. Već je bila prepisala sredstva za smirenje u jednom blagom slučaju manijakalno-depresivnih simptoma. A biće sve gore tokom nedelja i meseci koji su pred njima.
<BR>&nbsp;&nbsp;&nbsp;&nbsp;&nbsp;"Antena postavljena... uključujemo radio-far... kakvi su signali?"
<BR>&nbsp;&nbsp;&nbsp;&nbsp;&nbsp;"Glasni i jasni."
<BR>&nbsp;&nbsp;&nbsp;&nbsp;&nbsp;"Dobro. Sada Kali više neće moći da se sakrije."
<BR>&nbsp;&nbsp;&nbsp;&nbsp;&nbsp;Razume se, nije postojala ni najmanja mogućnost da izgube Kali... što je bio čest slučaj u prošlosti sa asteroidima na koje se nije budno motrilo. Nijedna orbita nikada nije bila kompjuterski izrađena sa većom pažnjom, ali i dalje je postojala izvesna neizvesnost. Još nije sasvim bila isključena mogućnost da Božiji čekić promaši nakovanj.
<BR>&nbsp;&nbsp;&nbsp;&nbsp;&nbsp;Sada su džinovski radio-teleskopi na Zemlji i tamnoj strani Meseca čekali da prime impulse uključenog radio-fara, podešeni na hiljaditi deo milionitog dela milionitog dela jedne sekunde. Protećiće više od dvadeset minuta pre nego što oni stignu na svoje odredište, stvorivši nevidljiv merni štap koji će odrediti Kalinu putanju do u centimetre.
<BR>&nbsp;&nbsp;&nbsp;&nbsp;&nbsp;Nekoliko sekundi kasnije, kompjuteri 'Svemirskog čuvara' izrećiće svoju presudu: život ili smrt. Ali protećiće skoro ceo sat pre nego što vest stigne nazad do Golijata.
<BR>&nbsp;&nbsp;&nbsp;&nbsp;&nbsp;Počelo je prvo razdoblje čekanja.
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
