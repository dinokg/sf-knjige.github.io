<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8.
<P>&nbsp;&nbsp;&nbsp;&nbsp;&nbsp;Marke su bile iz Švajcarske, a to je značilo klupa u Menhetenskom parku, vreme napisano na omotu bilo je 1.30.
<BR>&nbsp;&nbsp;&nbsp;&nbsp;&nbsp;Džo Gibons je već bio tamo i čekao kada je Frost došao stazom.
<BR>&nbsp;&nbsp;&nbsp;&nbsp;&nbsp;"Malo kasniš", reče Gibons.
<BR>&nbsp;&nbsp;&nbsp;&nbsp;&nbsp;"Morao sam da se osiguram", reče Frost, "da me neko ne prati."
<BR>&nbsp;&nbsp;&nbsp;&nbsp;&nbsp;"Ko bi te pratio? Nikad se nisi brinuo zbog toga."
<BR>&nbsp;&nbsp;&nbsp;&nbsp;&nbsp;"Nešto je iskrslo u kancelariji."
<BR>&nbsp;&nbsp;&nbsp;&nbsp;&nbsp;"Markus je besan na tebe? Plaši se da ga možda ne potkopavaš."
<BR>&nbsp;&nbsp;&nbsp;&nbsp;&nbsp;"To je smešno", reče Frost.
<BR>&nbsp;&nbsp;&nbsp;&nbsp;&nbsp;"Da, naravno. Ali s kopiletom kakav je Markus, nikad ne možeš biti siguran."
<BR>&nbsp;&nbsp;&nbsp;&nbsp;&nbsp;Frost sede na klupu pored Gibonsa.
<BR>&nbsp;&nbsp;&nbsp;&nbsp;&nbsp;Vrabac je skakutao po stazi. Iznad njih neka ptica izvijala je jednu jedinu žuboreću notu. Nebo je bilo plavo i u malom parku vladao je mir, lagodni mir.
<BR>&nbsp;&nbsp;&nbsp;&nbsp;&nbsp;"Prijatno je ovde", reče Frost. "Čovek bi trebalo češće da izlazi. Da provede jedno pola dana bez ikakvih briga na vratu."
<BR>&nbsp;&nbsp;&nbsp;&nbsp;&nbsp;"Imam nešto da ti kažem", reče Gibons, "a baš ne znam kako to da uradim."
<BR>&nbsp;&nbsp;&nbsp;&nbsp;&nbsp;Odavao je utisak čoveka koji ima neprijatan posao i žuri da ga što pre obavi. "Slična stvar se dešavala i ranije", reče on, "ali ti nikad nisam spominjao. Znao sam da nećeš hteti, da ćeš odbiti..."
<BR>&nbsp;&nbsp;&nbsp;&nbsp;&nbsp;"Odbiti?"
<BR>&nbsp;&nbsp;&nbsp;&nbsp;&nbsp;"Dene", reče Gibons, ozbiljno, "imam predlog."
<BR>&nbsp;&nbsp;&nbsp;&nbsp;&nbsp;Frost odmahnu glavom. "Nemoj mi ga reći."
<BR>&nbsp;&nbsp;&nbsp;&nbsp;&nbsp;"Ovaj ti moram reći", reče Gibons. "O ovom moraš sam da odlučiš. Prekrupno je. Ne mogu da donesem odluku umesto tebe. Druge sam mogao da odbijam na taj način. Govorio sam im da ti ne radiš tako. Ali ovo ne mogu. U pitanju je četvrt miliona."
<BR>&nbsp;&nbsp;&nbsp;&nbsp;&nbsp;Frost ništa ne reče. Nije se ni pomakao. Izgledalo je kao da se odjednom okamenio, i kroz taj kamen se čuo piskutavi alarm za uzbunu u njegovom mozgu.
<BR>&nbsp;&nbsp;&nbsp;&nbsp;&nbsp;"Ne znam", reče on konačno, ali to je rekao samo da zamaskira, da priguši zvonjavu u glavi, da smisli nešto.
<BR>&nbsp;&nbsp;&nbsp;&nbsp;&nbsp;"Zakonski je", reče Gibons. "Mogu to da sredim. Gotovina. Nema čekova. Nema dokaza. Ničega. Sve mogu da sredim, sem onoga što traže od tebe. A to je na tebi."
<BR>&nbsp;&nbsp;&nbsp;&nbsp;&nbsp;"Znači, biću obavezan to da uradim", reče Frost.
<BR>&nbsp;&nbsp;&nbsp;&nbsp;&nbsp;"Da", reče Gibons. "Bože, čoveče, zaslužuju toliko za tih četvrt miliona. Sem toga, nisu čak hteli ni da mi povere tih četvrt miliona. A i bili bi ludi. Mnogo toga bih uradio za te pare. Ne bih mogao da odolim."
<BR>&nbsp;&nbsp;&nbsp;&nbsp;&nbsp;"A ti? Koliko od..."
<BR>&nbsp;&nbsp;&nbsp;&nbsp;&nbsp;Gibons se nasmeja. "Ništa. Ti zadržavaš sve, svaki cent. Ja dobijam deset hiljada, ako te ubedim."
<BR>&nbsp;&nbsp;&nbsp;&nbsp;&nbsp;"Sumnjam da bismo uspeli da se izvučemo", reče Frost oštro.
<BR>&nbsp;&nbsp;&nbsp;&nbsp;&nbsp;"Žao mi je, Dene. Morao sam ti reći. Mogu da se vratim i da ih odbijem. Iako sam se nadao da ćeš pristati. Dobro bi mi došlo tih deset hiljada."
<BR>&nbsp;&nbsp;&nbsp;&nbsp;&nbsp;"Džo", reče Frost, naglo, "dugo smo radili zajedno. Prijatelji smo..."
<BR>&nbsp;&nbsp;&nbsp;&nbsp;&nbsp;On stade. Nije mogao da kaže ono što je nameravao. Ne bi pomoglo. Ako je Markus Eplton podmitio Džoa Gibonsa, tu nema pomoći.
<BR>&nbsp;&nbsp;&nbsp;&nbsp;&nbsp;"Znam", reče Gibons. "Prijatelji smo. Nadao sam se da ćeš razumeti. I kad si to već spomenuo, mogli bismo i da se izvučemo. Sa mnom nema problema. S tobom će biti malo teže."
<BR>&nbsp;&nbsp;&nbsp;&nbsp;&nbsp;Frost klimnu glavom. "Uložiti novac i onda se prijaviti za smrt."
<BR>&nbsp;&nbsp;&nbsp;&nbsp;&nbsp;"Ne! Ne!" usprotivi se Gibons. "Nemoj se prijavljivati. Posumnjaće. Izrežiraj svoju smrt. Nešto prirodno. Daj mi deset hiljada i ja ću ti to srediti. To je trenutna cena za takve stvari. Čisto i lako. Naravno, nemoj nikako ulagati u deonice Centra. Kupi nešto što možeš prodati posle - gomilu slika, recimo."
<BR>&nbsp;&nbsp;&nbsp;&nbsp;&nbsp;"Moraš mi dati vremena", reče Frost.
<BR>&nbsp;&nbsp;&nbsp;&nbsp;&nbsp;Trebalo mu je vremena. Vremena da razmisli. Vremena da odluči šta će uraditi.
<BR>&nbsp;&nbsp;&nbsp;&nbsp;&nbsp;"A ako ti se ne dopada smrt", reče Gibons, "možeš probati da sve izblefiraš. Zaustavio si gomilu takvih stvari. Ova se provukla. Ne možeš ih sve ukloniti. Niko to od tebe ni ne očekuje."
<BR>&nbsp;&nbsp;&nbsp;&nbsp;&nbsp;"Ova", reče Frost, "mora biti opasna. Ako vredi četvrt miliona, mora biti."
<BR>&nbsp;&nbsp;&nbsp;&nbsp;&nbsp;"Neću te zavaravati, Dene", reče Gibons. "Ova će biti prava bomba. Prodavaće se kao luda. Predvideli su da će prvo izdanje doneti sedam miliona."
<BR>&nbsp;&nbsp;&nbsp;&nbsp;&nbsp;"Izgleda da dosta znaš o tome."
<BR>&nbsp;&nbsp;&nbsp;&nbsp;&nbsp;"Naterao sam ih da mi sve kažu", reče Gibons. "Nisam hteo da radim naslepo. I morali su sve da mi ispričaju, jer sam ja bio jedini koji ti je ovo mogao preneti."
<BR>&nbsp;&nbsp;&nbsp;&nbsp;&nbsp;"Izgleda da si se baš duboko uvalio."
<BR>&nbsp;&nbsp;&nbsp;&nbsp;&nbsp;"U redu", reče Gibons, "biću iskren. Malopre sam ti rekao da mogu da odem do njih i da ih odbijem. Ali to neće uspeti. Ako ti kažeš ne, ja kod njih više ne idem. Kaži ne i ja krećem na neko putovanje. Dugo putovanje."
<BR>&nbsp;&nbsp;&nbsp;&nbsp;&nbsp;"Morao bi da bežiš", reče Frost.
<BR>&nbsp;&nbsp;&nbsp;&nbsp;&nbsp;"Morao bih da bežim."
<BR>&nbsp;&nbsp;&nbsp;&nbsp;&nbsp;Sedeli su u tišini. Vrabac je sleteo na klupu i posmatrao ih svojim staklastim očima.
<BR>&nbsp;&nbsp;&nbsp;&nbsp;&nbsp;"Džo", reče Frost, "reci mi u čemu je stvar."
<BR>&nbsp;&nbsp;&nbsp;&nbsp;&nbsp;"Knjiga", reče mu Gibons, "koja tvrdi da je Centar večnost obmana, da je cela ideja obmana, da nema šanse za drugi život, da je nikad nije ni bilo. Da je sve prosto izmišljeno, pre dve stotine godina, da bi se okončao rat..."
<BR>&nbsp;&nbsp;&nbsp;&nbsp;&nbsp;"Čekaj malo!" prekide ga Frost. "Oni ne mogu..."
<BR>&nbsp;&nbsp;&nbsp;&nbsp;&nbsp;"Mogu", reče Gibons. "Mogao si to saseći u korenu, naravno, da si znao. Povećati pritisak na njih i..."
<BR>&nbsp;&nbsp;&nbsp;&nbsp;&nbsp;"Ne, mislim, to ne može biti istina!"
<BR>&nbsp;&nbsp;&nbsp;&nbsp;&nbsp;"Kakve to ima veze?" upita Gibons. "Istina ili laž, čitaće se. Pogodiće ljude u živac. To nije nekakav letak. Taj tip uzima školski pristup celoj stvari. Mnogo je istraživao. Ima dobre argumente. I sve je to napisao. To može biti prevara, ali ne deluje kao prevara. To je knjiga za koju bi svaki izdavač dao svoju desnu ruku."
<BR>&nbsp;&nbsp;&nbsp;&nbsp;&nbsp;"Ili četvrt miliona."
<BR>&nbsp;&nbsp;&nbsp;&nbsp;&nbsp;"Tačno. Ili četvrt miliona."
<BR>&nbsp;&nbsp;&nbsp;&nbsp;&nbsp;"Možemo je sad zaustaviti", reče Frost, "ali kad jednom dođe u knjižare, gotovo je. Ne bismo je mogli tada povući. Ne mogu da dopustim da takva knjiga izađe. Ne usuđujem se. Sumnjam da bih to preživeo."
<BR>&nbsp;&nbsp;&nbsp;&nbsp;&nbsp;"Možeš stvari da središ tako", podseti ga Gibons, "da uopšte ne moraš ništa da preživljavaš."
<BR>&nbsp;&nbsp;&nbsp;&nbsp;&nbsp;"Samo što bi tada", reče Frost, "bile preduzete retroaktivne mere. Moglo bi da se sredi da se izvesna osoba preskoči kad dođe vreme za oživljavanja."
<BR>&nbsp;&nbsp;&nbsp;&nbsp;&nbsp;"Ne bi to uradili", reče Gibons. "Takve stvari se brzo zaboravljaju. Ali, ako se toga plašiš, mogu da ti sačuvam obraz. Mogu da kažem da sam saznao za knjigu, ali da si ti poginuo pre no što sam uspeo da te o svemu obavestim."
<BR>&nbsp;&nbsp;&nbsp;&nbsp;&nbsp;"Za određenu cenu, naravno."
<BR>&nbsp;&nbsp;&nbsp;&nbsp;&nbsp;"Dene", reče Gibons tužno, "malopre si rekao da smo prijatelji. A sad kažeš, za određenu cenu. Tako prijatelji ne razgovaraju. Uradio bih ti to iz prijateljstva."
<BR>&nbsp;&nbsp;&nbsp;&nbsp;&nbsp;"Još jedna stvar me zanima", reče Frost. "Ko je izdavač?"
<BR>&nbsp;&nbsp;&nbsp;&nbsp;&nbsp;"To ti ne mogu reći."
<BR>&nbsp;&nbsp;&nbsp;&nbsp;&nbsp;"Kako da..."
<BR>&nbsp;&nbsp;&nbsp;&nbsp;&nbsp;"Gledaj, Dene, razmisli prvo. Nemoj da me odmah odbiješ. Daj sebi dvadeset četiri časa. Onda dođi i reci mi."
<BR>&nbsp;&nbsp;&nbsp;&nbsp;&nbsp;Frost odmahnu glavom. "Ne treba mi dvadeset četiri časa. Nemam šta da razmišljam."
<BR>&nbsp;&nbsp;&nbsp;&nbsp;&nbsp;Gibons ga je gledao raširenih očiju i po prvi put Frost ga vide uplašenog.
<BR>&nbsp;&nbsp;&nbsp;&nbsp;&nbsp;"Pitaću te još jednom, kasnije. Možda ćeš se predomisliti. Za četvrt miliona! Čoveče, to može da te obezbedi."
<BR>&nbsp;&nbsp;&nbsp;&nbsp;&nbsp;"Ne mogu da rizikujem", reče Frost. "Možda ti možeš, ali ja ne mogu."
<BR>&nbsp;&nbsp;&nbsp;&nbsp;&nbsp;I ne mogu, reče sebi.
<BR>&nbsp;&nbsp;&nbsp;&nbsp;&nbsp;U glavi mu više nije odzvanjalo za uzbunu. Sad mu je u glavi vladala hladnoća, daleko gora od zvonjave - hladnoća razuma i straha.
<BR>&nbsp;&nbsp;&nbsp;&nbsp;&nbsp;"Reci Markusu", reče on, a onda se predomisli. "Ne, nemoj. Sam će otkriti. Otpustiće te, Džo, nemoj to izgubiti iz vida. Ako te ikad uhvati..."
<BR>&nbsp;&nbsp;&nbsp;&nbsp;&nbsp;"Dene", povika Gibons, "šta to pričaš! Šta hoćeš da kažeš?"
<BR>&nbsp;&nbsp;&nbsp;&nbsp;&nbsp;"Ništa", reče Frost. "Baš ništa. Ali da sam na tvom mestu, počeo bih odmah da bežim."
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
