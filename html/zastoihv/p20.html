<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>20.
<P>&nbsp;&nbsp;&nbsp;&nbsp;&nbsp;I pored uključene svetiljke, mesto je bilo mračno. Svetiljka je bacala samo malu lokvu svetlosti, i obrisi pogrbljenih ljudi u sobi bili su jednostavno mračne senke u mračnom prostranstvu koje su nastanjivali.
<BR>&nbsp;&nbsp;&nbsp;&nbsp;&nbsp;Frost zastade i oseti kako ga oči gledaju iz mraka.
<BR>&nbsp;&nbsp;&nbsp;&nbsp;&nbsp;Prijatelji ili neprijatelji, pitao se, iako se čovek s ulice (koliko blokova odavde?) predstavio kao prijatelj. Treba ti pomoć, a to je jedino važno.
<BR>&nbsp;&nbsp;&nbsp;&nbsp;&nbsp;Čovek koji ga je doveo nastavi ka grupi koja je sedela oko svetiljke. Frost je stao i nije se pomerao. Noge su ga bolele od pešačenja, bio je mrtav umoran a ni dejstvo droge, pomisli, izgleda nije sasvim iščezlo. Igla, ili strelica, ili čime god da su ga uboli, mora da je bila prepuna.
<BR>&nbsp;&nbsp;&nbsp;&nbsp;&nbsp;Video je vodiča kako se saginje i nešto se došaptava s drugima, zapitao se gde se to nalazi. Bio je negde blizu reke, nos mu je toliko govorio, i verovatno u nekom podrumu, zato što su pri dolasku sišli niz nekoliko stepeništa. Nekakvo skrovište, pretpostavljao je, mesto kakvo je i njemu trebalo.
<BR>&nbsp;&nbsp;&nbsp;&nbsp;&nbsp;"Gospodine Frost", reče starački glas, "zašto nam se ne pridružite? Verujem da ste umorni."
<BR>&nbsp;&nbsp;&nbsp;&nbsp;&nbsp;Frost teturavo pođe napred pa se spusti na pod blizu svetiljke i glasa. Oči su mu se privikavale na mrak - sad su obrisi postali ljudi a lica bele mrlje.
<BR>&nbsp;&nbsp;&nbsp;&nbsp;&nbsp;"Hvala vam, gospodine", reče on. "Malo sam umoran."
<BR>&nbsp;&nbsp;&nbsp;&nbsp;&nbsp;"Imali ste napornu noć", reče čovek.
<BR>&nbsp;&nbsp;&nbsp;&nbsp;&nbsp;Frost klimnu glavom.
<BR>&nbsp;&nbsp;&nbsp;&nbsp;&nbsp;"Leo mi reče da ste izgnani."
<BR>&nbsp;&nbsp;&nbsp;&nbsp;&nbsp;"Otići ću ako želite", reče Frost. "Samo me pustite da se malo odmorim."
<BR>&nbsp;&nbsp;&nbsp;&nbsp;&nbsp;"Nema potrebe", reče čovek. "Sada ste jedan od naših. Mi smo svi izgnani."
<BR>&nbsp;&nbsp;&nbsp;&nbsp;&nbsp;Frost naglo podiže glavu i zablenu se u čoveka koji je govorio. Imao je naborano lice, na podvaljku mu se presijavala dvodnevna brada.
<BR>&nbsp;&nbsp;&nbsp;&nbsp;&nbsp;"Nemamo žig", reče starac. "Ali ipak smo izgnanici. Nismo konformisti, a danas čovek ne sme sebi priuštiti da ne bude konformista. Vidiš, mi ne verujemo. Ili, možda, s druge strane, previše verujemo. Ali u pogrešne stvari, naravno."
<BR>&nbsp;&nbsp;&nbsp;&nbsp;&nbsp;"Ne razumem", reče Frost.
<BR>&nbsp;&nbsp;&nbsp;&nbsp;&nbsp;Starac se nasmeja. "Jasno je da još ne znaš gde se nalaziš."
<BR>&nbsp;&nbsp;&nbsp;&nbsp;&nbsp;"Naravno da ne znam", reče Frost osorno, nestrpljiv od ovog začikivanja. "Niko mi nije ni rekao."
<BR>&nbsp;&nbsp;&nbsp;&nbsp;&nbsp;"Ovo je jazbina Svetih", reče čovek. "Dobro nas pogledaj. Mi smo oni prljavi i bezobzirni ljudi koji izlaze noću i pišu natpise po zidovima. Mi smo oni koji propovedaju na ulicama i po parkovima, mi smo oni koji rasturaju sve one prljave letke protiv Centra. To jest, dok policajci ne dođu i ne rasteraju nas."
<BR>&nbsp;&nbsp;&nbsp;&nbsp;&nbsp;"Ovako", reče Frost, umorno, "nije mi važno ko ste. Zahvalan sam vam što ste me primili, jer da niste, ne bih znao šta da radim. Hteo sam da potražim skrovište, jer sam znao da se moram sakriti, ali nisam znao kako da ga nađem. Onda je došao ovaj čovek i..."
<BR>&nbsp;&nbsp;&nbsp;&nbsp;&nbsp;"Nevin", reče starac. "Zaštićen nevin čovek izbačen na ulicu. Naravno da nisi znao šta da radiš. Uvalio bi se u razne nevolje. Mada, u stvari, nije bilo razloga za brigu. Nadzirali smo te."
<BR>&nbsp;&nbsp;&nbsp;&nbsp;&nbsp;"Nadzirali me? Zašto biste to radili?"
<BR>&nbsp;&nbsp;&nbsp;&nbsp;&nbsp;"Glasine", reče čovek. "Širile su se svakakve glasine. A mi čujemo sve glasine. Stavljamo sebi u zadatak da čujemo sve glasine, onda ih razvrstavamo."
<BR>&nbsp;&nbsp;&nbsp;&nbsp;&nbsp;"Da pogađam", reče Frost. "Glasine su govorile da neko hoće da me ukloni."
<BR>&nbsp;&nbsp;&nbsp;&nbsp;&nbsp;"Da. Zato što previše znaš. O nečemu što si slučajno saznao, samo nismo mogli da odredimo o čemu."
<BR>&nbsp;&nbsp;&nbsp;&nbsp;&nbsp;"Mora da", reče Frost, "nadzirete puno ljudi."
<BR>&nbsp;&nbsp;&nbsp;&nbsp;&nbsp;"Ne baš", reče naborani čovek. "Iako smo u toku s događajima u Centru večnost. Imamo doušnike u njemu."
<BR>&nbsp;&nbsp;&nbsp;&nbsp;&nbsp;Ne sumnjam da imate, pomisli Frost. Na neki način, i pored toga što ga je spasao, nije mu se dopadao ovaj čovek.
<BR>&nbsp;&nbsp;&nbsp;&nbsp;&nbsp;"Ali umorni ste", reče čovek, "i verovatno gladni."
<BR>&nbsp;&nbsp;&nbsp;&nbsp;&nbsp;On ustade i pljesnu rukama. Negde se otvoriše vrata i zrak svetla uđe u sobu.
<BR>&nbsp;&nbsp;&nbsp;&nbsp;&nbsp;"Hrane", reče čovek ženi koja je stajala na vratima. "Hrane za našeg gosta."
<BR>&nbsp;&nbsp;&nbsp;&nbsp;&nbsp;Vrata se zatvoriše i čovek opet sede, ovoga puta uz Frosta, skoro rame uz rame s njim.
<BR>&nbsp;&nbsp;&nbsp;&nbsp;&nbsp;Smrad neopranog tela širio se oko njega. Držao je ruke opuštene u krilu, i Frost je mogao da vidi da su mu ruke ogrubele, sa zapuštenim noktima i prljavštinom ispod njih.
<BR>&nbsp;&nbsp;&nbsp;&nbsp;&nbsp;"Pretpostavljam", reče čovek, "da ste pomalo ozlojeđeni što ste se našli s nama. Ali, želeo bih da promenite taj stav. Mi smo u stvari dobrodušni ljudi. Možda smo buntovnici i opozicionari ali imamo pravo da se naš glas čuje, na bilo koji način."
<BR>&nbsp;&nbsp;&nbsp;&nbsp;&nbsp;Frost klimnu glavom. "Da, naravno. Mada mi se čini da postoje i bolji načini za izlaganje stavove. Ovako radite već... Koliko ima, pedeset godina ili više?"
<BR>&nbsp;&nbsp;&nbsp;&nbsp;&nbsp;"I nismo mnogo toga postigli. To hoćete da kažete?"
<BR>&nbsp;&nbsp;&nbsp;&nbsp;&nbsp;"Da", reče Frost.
<BR>&nbsp;&nbsp;&nbsp;&nbsp;&nbsp;"Shvatamo, naravno", reče drugi, "da nećemo pobediti. Nema načina da pobedimo. Ali savest nam nalaže da nastavimo. Sve dok se naš glasić čuje u divljini, nismo poraženi."
<BR>&nbsp;&nbsp;&nbsp;&nbsp;&nbsp;Frost ništa ne reče. Osećao je kako mu telo tone u prijatnu letargiju, i nije želeo da izađe iz nje.
<BR>&nbsp;&nbsp;&nbsp;&nbsp;&nbsp;Čovek ispruži svoju prljavu ruku i stavi je na Frostovo koleno.
<BR>&nbsp;&nbsp;&nbsp;&nbsp;&nbsp;"Da li si čitao Bibliju, sine?"
<BR>&nbsp;&nbsp;&nbsp;&nbsp;&nbsp;"Da, tu i tamo. Pročitao sam najveći deo."
<BR>&nbsp;&nbsp;&nbsp;&nbsp;&nbsp;"A zašto si je pročitao?"
<BR>&nbsp;&nbsp;&nbsp;&nbsp;&nbsp;"Pa, ne znam", reče Frost, iznenađen pitanjem. "Zato što je to ljudski spis. Možda u nadi da ću dosegnuti neko duhovno ispunjenje, iako ne mogu biti siguran u to. Verovatno zato što je to na mnogo načina dobra knjiga."
<BR>&nbsp;&nbsp;&nbsp;&nbsp;&nbsp;"Ali bez verovanja?"
<BR>&nbsp;&nbsp;&nbsp;&nbsp;&nbsp;"Mislim da ste u pravu. Bez nekog posebnog verovanja."
<BR>&nbsp;&nbsp;&nbsp;&nbsp;&nbsp;"Nekada je mnogo ljudi čitalo tu knjigu s nepokolebljivom verom u nju. Zašto bi ljudi sada čitali Bibliju, ili verovali u nju, ili verovali u bilo šta kada imaju zvanično obećanu - ne duhovno, pazi, već zvanično - obećanu besmrtnost? A kako možeš obećati besmrtnost? Besmrtnost znači večnost, a nijedan čovek to ne može obećati, nijedan smrtnik ne može obećati večnost."
<BR>&nbsp;&nbsp;&nbsp;&nbsp;&nbsp;"Grešite", reče Frost. "Ja je nisam nikome obećao."
<BR>&nbsp;&nbsp;&nbsp;&nbsp;&nbsp;"Izvini. Previše uopštavam. Ne ti lično, naravno. Već Centar večnost."
<BR>&nbsp;&nbsp;&nbsp;&nbsp;&nbsp;"Ne baš ni Centar večnost", reče Frost. "Pre je to sam čovek. I da nije bilo Centra večnost, čovek bi nastavio da traži besmrtnost. Ne bi je mogao prenebregnuti, to je u njegovoj prirodi. Nije u čovekovoj prirodi da pristane na manje nego što može. Možda ne uspe, naravno, ali uvek će iznova pokušavati."
<BR>&nbsp;&nbsp;&nbsp;&nbsp;&nbsp;"To je Đavo u njemu", reče naborani čovek. "Sile mraka i podlosti na mnoge načine pokušavaju da unište pobožnost u čoveku."
<BR>&nbsp;&nbsp;&nbsp;&nbsp;&nbsp;Frost reče: "Molim vas, ne želim da sad raspravljam s vama. Možda neki drugi put. Ali ne sad. Shvatite da sam vam zahvalan i..."
<BR>&nbsp;&nbsp;&nbsp;&nbsp;&nbsp;"Da li bi ti iko drugi, u celoj ovoj zemlji", nastavi čovek, "pružio ruku prijateljstva u ovakvom trenutku?"
<BR>&nbsp;&nbsp;&nbsp;&nbsp;&nbsp;Frost odmahnu glavom: "Ne, niko drugi."
<BR>&nbsp;&nbsp;&nbsp;&nbsp;&nbsp;"A mi to jesmo učinili", reče čovek. "Mi, ponizni. Mi, iskreni vernici."
<BR>&nbsp;&nbsp;&nbsp;&nbsp;&nbsp;"Da", reče Frost, "priznajem vam to."
<BR>&nbsp;&nbsp;&nbsp;&nbsp;&nbsp;"I ne pitaš se zašto smo to uradili?"
<BR>&nbsp;&nbsp;&nbsp;&nbsp;&nbsp;"Ne još", reče Frost, "ali pretpostavljam da ću se uskoro upitati."
<BR>&nbsp;&nbsp;&nbsp;&nbsp;&nbsp;"To smo uradili", reče čovek, "zato što mi ne vrednujemo čoveka ili smrtno telo, već njegovu dušu. U starim spisima si čitao da država broji toliko i toliko duša, ne ljudi. To ti se može činiti čudnim i nerazumljivim, ali ti spisi pokazuju kako su ljudi mislili u tim danima, kada je ljudska životinja u svakom trenutku bila svesna Boga i budućeg života, i manje brinula za ovozemaljske stvari."
<BR>&nbsp;&nbsp;&nbsp;&nbsp;&nbsp;Vrata se otvoriše i svetlo ponovo prodre u sobu. Stara izborana žena uđe u krug svelosti. U ruci je nosila posudu i pola vekne hleba; sve to preda starcu.
<BR>&nbsp;&nbsp;&nbsp;&nbsp;&nbsp;"Hvala ti, Meri", reče čovek i žena se povuče.
<BR>&nbsp;&nbsp;&nbsp;&nbsp;&nbsp;"Hrana", reče on spuštajući posudu pred Frosta i pružajući mu hleb.
<BR>&nbsp;&nbsp;&nbsp;&nbsp;&nbsp;"Mnogo vam hvala", reče Frost.
<BR>&nbsp;&nbsp;&nbsp;&nbsp;&nbsp;On podiže kašiku koja se nalazila u posudi i prinese tečnost iz posude ustima. Bila je to supa, slaba i vodnjikava.
<BR>&nbsp;&nbsp;&nbsp;&nbsp;&nbsp;"Koliko sam shvatio", reče čovek, "za samo nekoliko godina čovek više neće morati ni da umre da bi stekao besmrtnost. Jednom kad Centar večnost razvije to sa besmrtnošću, i usavrši metode, čovek će postajati besmrtan bez problema. Jednostavno će ostati mlad, živeće stalno, i neće biti smrti. Jednom kad se rodi, živeće zauvek."
<BR>&nbsp;&nbsp;&nbsp;&nbsp;&nbsp;"Toga neće biti", reče Frost, "još nekoliko godina."
<BR>&nbsp;&nbsp;&nbsp;&nbsp;&nbsp;"Ali kad se razvije besmrtnost, to će tako izgledati?"
<BR>&nbsp;&nbsp;&nbsp;&nbsp;&nbsp;"Verovatno", reče Frost. "Kad već postoji besmrtnost, glupo je pustiti čoveka da ostari i umre pre no što mu podarite večni život i večnu mladost."
<BR>&nbsp;&nbsp;&nbsp;&nbsp;&nbsp;"Oh, taštine li", zavapi starac. "Strašne li drskosti!"
<BR>&nbsp;&nbsp;&nbsp;&nbsp;&nbsp;Frost mu ne odgovori. Nije ni imao, u stvari, šta da mu odgovori. Nastavio je da jede.
<BR>&nbsp;&nbsp;&nbsp;&nbsp;&nbsp;Čovek ga lako gurnu laktom. "Još jedna stvar, sine. Veruješ li u Boga?"
<BR>&nbsp;&nbsp;&nbsp;&nbsp;&nbsp;Polako, Frost spusti kašiku u posudu.
<BR>&nbsp;&nbsp;&nbsp;&nbsp;&nbsp;On upita: "Da li stvarno želite odgovor?"
<BR>&nbsp;&nbsp;&nbsp;&nbsp;&nbsp;"Želim odgovor", reče čovek. "Iskren."
<BR>&nbsp;&nbsp;&nbsp;&nbsp;&nbsp;"Odgovor je", reče Frost, "da ne znam. Sigurno ne verujem u Boga kako ga vi doživljavate. Ne u sedog bradatog gospodina. Ali u vrhovno biće - da, mogao bih da verujem u takvoga Boga. Zato što mi se čini da mora postojati neka vrsta moći, ili sile, ili volje, koja se proteže na celu vaseljenu. Svemir je previše očigledno uređen da bi moglo biti drugačije. Kada pogledate sav taj red, od građe atoma na jednoj strani do preciznosti promena u svemiru, čini se neverovatnim da ne postoji nešto što sve to nadgleda, neka dobroćudna sila koja uspostavlja taj red."
<BR>&nbsp;&nbsp;&nbsp;&nbsp;&nbsp;"Red!" prasnu čovek. "Samo o redu pričaš! Ne o svetosti, ne o duhovnosti..."
<BR>&nbsp;&nbsp;&nbsp;&nbsp;&nbsp;"Žao mi je", reče Frost. "Tražili ste iskren odgovor. Dao sam vam ga. Molim vas, verujte mi na reč - mnogo bih dao za veru kakvu vi imate: slepu, jasno ocrtanu, bez ijedne sumnje. Ali se pitam da li bi i tada vera bila dovoljna."
<BR>&nbsp;&nbsp;&nbsp;&nbsp;&nbsp;"Vera je sve što čovek ima", reče mu čovek, tiho.
<BR>&nbsp;&nbsp;&nbsp;&nbsp;&nbsp;"Vi od vere", reče Frost, "pravite vrlinu. Vrlinu neznanja..."
<BR>&nbsp;&nbsp;&nbsp;&nbsp;&nbsp;"Da znamo", reče čovek ubeđeno, "ne bi bilo vere. A nama vera treba."
<BR>&nbsp;&nbsp;&nbsp;&nbsp;&nbsp;Negde neko nešto viknu, i začu se udaljeni bat nogu kako užurbano trupkaju po podu.
<BR>&nbsp;&nbsp;&nbsp;&nbsp;&nbsp;Starac hitro ustade, pri tome jednom nogom zakači posudu sa supom i prevrnu je. Pod svetlošću svetiljke supa razlivena po podu ličila je na ulje.
<BR>&nbsp;&nbsp;&nbsp;&nbsp;&nbsp;"Policajci!" viknu neko, i svi se uskomešaše. Neko zgrabi svetiljku, podiže je i ugasi. Sobu obavi mrak.
<BR>&nbsp;&nbsp;&nbsp;&nbsp;&nbsp;Frost je takođe ustao. On pođe korak napred, neko ga odgurnu tako da je malo nedostajalo da padne. A onda je osetio kako pod popušta pod njegovim nogama, s tihim pucketanjem i praskanjem odavno istrulelih dasaka - padao je. Nagonski je ispružio ruke tražeći bilo šta za šta se može uhvatiti. Prsti leve ruke mu se sklopiše oko jedne slomljene daske, ali, dok ju je hvatao, usled težine njegovog tela ona se otkide i on prolete kroz pod, jednako padajući.
<BR>&nbsp;&nbsp;&nbsp;&nbsp;&nbsp;Telo mu udari o nešto, s pljaskom, i smrdljiva voda se podiže i preli mu lice.
<BR>&nbsp;&nbsp;&nbsp;&nbsp;&nbsp;Pad ga je bacio napred; sad se podiže tako da je čučao u prljavštini, koja je bila svuda oko njega - mrak i prljavština: dve polovine iste stvari.
<BR>&nbsp;&nbsp;&nbsp;&nbsp;&nbsp;On se okrenu i pogleda gore, ali ne uspe da vidi rupu kroz koju je pao. Sa sprata iznad njega čuli su se koraci ljudi u trku, i zvuk glasova koji se naglo udaljavaju.
<BR>&nbsp;&nbsp;&nbsp;&nbsp;&nbsp;Onda se začuše novi koraci i novi glasovi, veoma oštri i besni, i praskanje drveta kad je neko razvalio vrata. Još jednom se ču trk, i tanki zraci svetla se nazreše kroz rupu kroz koju je propao.
<BR>&nbsp;&nbsp;&nbsp;&nbsp;&nbsp;Plašeći se da će neko uperiti svetlo u rupu i primetiti ga, on lagano krenu napred, u vodi do kolena.
<BR>&nbsp;&nbsp;&nbsp;&nbsp;&nbsp;Koraci su se čuli u svim pravcima: ulazili su u sobe, vraćali se; odlomci razgovora dopreše i do Frosta.
<BR>&nbsp;&nbsp;&nbsp;&nbsp;&nbsp;"Ponovo su pobegli", reče jedan glas. "Neko nas je otkucao."
<BR>&nbsp;&nbsp;&nbsp;&nbsp;&nbsp;"Prilično bedno", reče drugi. "Pravo mesto za..."
<BR>&nbsp;&nbsp;&nbsp;&nbsp;&nbsp;A onda se ču još jedan glas, i Frost se na njega zgrči i načini još jedan nevoljni korak od rupe iznad sebe.
<BR>&nbsp;&nbsp;&nbsp;&nbsp;&nbsp;"Momci", reče glas Markusa Epltona, "ponovo smo ih promašili. Ali biće još prilika."
<BR>&nbsp;&nbsp;&nbsp;&nbsp;&nbsp;Drugi glasovi mu odgovoriše nešto, ali reči su bile nerazaznatljive.
<BR>&nbsp;&nbsp;&nbsp;&nbsp;&nbsp;"Srediću ja te kučkine sinove", reče Markus Eplton, "makar mi to bila poslednja stvar u životu."
<BR>&nbsp;&nbsp;&nbsp;&nbsp;&nbsp;Glasovi i koraci se udaljiše i ubrzo nestadoše.
<BR>&nbsp;&nbsp;&nbsp;&nbsp;&nbsp;Zavlada tišina; narušavalo ju je jedino sporo curkanje vode koja je odnekud padala u bazen u kome je Frost stajao.
<BR>&nbsp;&nbsp;&nbsp;&nbsp;&nbsp;Nekakav tunel, pomisli on. Ili možda još jedan podrum potopljen vodom iz reke.
<BR>&nbsp;&nbsp;&nbsp;&nbsp;&nbsp;Sada je trebalo izaći odavde. A to bez svetla neće biti lako. Jedini način je bio da proba da izađe kako je i ušao, kroz rupu u podu.
<BR>&nbsp;&nbsp;&nbsp;&nbsp;&nbsp;On podiže ruke i prsti mu dotakoše grubu površinu grede. Pope se na prste i uspe da dotakne daske iznad sebe. Ali moraće polako da se kreće, i da pokuša da zadrži nekakvu orijentaciju, jer je mesto bilo u potpunom mraku a prsti su mu sad bili oči.
<BR>&nbsp;&nbsp;&nbsp;&nbsp;&nbsp;Lagano je napredovao i konačno našao rupu. Sad je morao da skoči, uhvati se za istrulele daske i da se nada da će izdržati njegovu težinu tako da se može popeti u sobu. Kad se nađe tamo, reče on sebi, biće bezbedan makar neko vreme, jer se Eplton i njegovi ljudi neće vraćati. Kao ni Sveti. Biće sam.
<BR>&nbsp;&nbsp;&nbsp;&nbsp;&nbsp;Za trenutak je zastao da bi se smirio, a onda začu cviljenje i komešanje svuda oko sebe - zvuk sićušnih nogu u trku, šuškanje tela koja jure kroz mrak i besno skičanje strvinara pokrenutih očajničkom glađu.
<BR>&nbsp;&nbsp;&nbsp;&nbsp;&nbsp;On se naježi, učini mu se da mu se digla kosa na glavi.
<BR>&nbsp;&nbsp;&nbsp;&nbsp;&nbsp;Pacovi! Pacovi jure na njega kroz mrak!
<BR>&nbsp;&nbsp;&nbsp;&nbsp;&nbsp;Strah dade snagu njegovim mišićima i on skoči tako visoko da mu je ivica rupe doprla do grudi. Koprcajući se i ritajući nogama on se izvuče iz rupe i dahćući leže na pod.
<BR>&nbsp;&nbsp;&nbsp;&nbsp;&nbsp;Ispod njega se skičanje i cviljenje pojačalo pa zatim polako uminulo.
<BR>&nbsp;&nbsp;&nbsp;&nbsp;&nbsp;Frost je jednako ležao na podu; posle nekog vremena prestao je da se trese, znoj mu se osušio i on se podiže na ruke i kolena, on poče da puzi sve dok ne nađe ugao prostorije; tu se šćućuri, da se sakrije od užasa i usamljenosti novoga života koji se otvarao pred njim.
</P></TD></TR></TABLE>
<P class="next">
<A HREF=p21.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
