<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>34.
<P>&nbsp;&nbsp;&nbsp;&nbsp;&nbsp;Frost je sedeo na stepenicama koje su vodile na trem, okrenute dolini. Prve večernje senke pale su na reku, iznad udaljenih vrhova drveća nepravilna linija crnih oblika letela je, rascepkana - to je jato gavrana išlo ka mestu za parenje. Na drugoj strani reke, uska bela traka prelazila je zaobljena brda kao zmija - trag drevnog i napuštenog puta.
<BR>&nbsp;&nbsp;&nbsp;&nbsp;&nbsp;Na padini ispod njega bio je ambar, slemenjača mu je visila; pored njega nalazila se zarđala grdosija koja je nekad predstavljala poljoprivrednu mašinu. Na drugom kraju mrkožutog polja mračna prilika je trčala kroz visoku travu: divlji pas, verovatno, možda čak i kojot.
<BR>&nbsp;&nbsp;&nbsp;&nbsp;&nbsp;Nekada, sećao se, travnjak je bio pokošen, žbunje oblikovano i cvećnjaci odnegovani. Nekada, u njegovom sećanju, ograde su održavane i farbane; sad je sva boja nestala, kao i pola ograde. Prednja kapija pijano se klatila na jednoj jedinoj šarci, napola istrgnutoj iz rama.
<BR>&nbsp;&nbsp;&nbsp;&nbsp;&nbsp;Iza kapije su stajala kola Mone Kembel, visoka trava i korov dopirali su im skoro do prozora a točkove potpuno skrivali. To je falš nota, pomisli on. Ona nemaju pravo da budu ovde. Čovek je napustio ovu zemlju i sad bi je trebao ostaviti na miru, treba joj dozvoliti da se odmori od čovekove duge vladavine.
<BR>&nbsp;&nbsp;&nbsp;&nbsp;&nbsp;Iza njega vrata se tiho zatvoriše i koraci krenuše preko trema. Mona Kembel sede na stepenice ispod njega.
<BR>&nbsp;&nbsp;&nbsp;&nbsp;&nbsp;"Prijatan je pogled", reče ona. "Zar ne?"
<BR>&nbsp;&nbsp;&nbsp;&nbsp;&nbsp;On klimnu glavom.
<BR>&nbsp;&nbsp;&nbsp;&nbsp;&nbsp;"Pretpostavljam da se sećaš mnogih prijatnih dana provedenih na ovom mestu."
<BR>&nbsp;&nbsp;&nbsp;&nbsp;&nbsp;"Moguće", reče Frost, "ali to je bilo tako davno."
<BR>&nbsp;&nbsp;&nbsp;&nbsp;&nbsp;"Ne baš", reče mu ona. "Pre samo dvadeset godina, ili manje."
<BR>&nbsp;&nbsp;&nbsp;&nbsp;&nbsp;"Prazno je. Usamljeno je. Nije isto. Ali nisam iznenađen. Ovo sam i očekivao."
<BR>&nbsp;&nbsp;&nbsp;&nbsp;&nbsp;"Ali došao si", reče ona. "Ovde si potražio zaklon."
<BR>&nbsp;&nbsp;&nbsp;&nbsp;&nbsp;"Došao sam jer sam morao. Nešto me je nateralo da dođem. Neću se pretvarati da znam šta je to bilo, ali zato sam došao."
<BR>&nbsp;&nbsp;&nbsp;&nbsp;&nbsp;Sedeli su u tišini za trenutak, i on vide da joj ruke opušteno i mirno leže u krilu, ruke već pomalo izborane ali još uvek male i spretne. Nekad su, pomisli on, te ruke bile lepe i, na neki način, još nisu izgubile tu lepotu.
<BR>&nbsp;&nbsp;&nbsp;&nbsp;&nbsp;"Gospodine Frost", reče ona ne gledajući ga, "vi niste ubili tog čoveka."
<BR>&nbsp;&nbsp;&nbsp;&nbsp;&nbsp;"Ne", reče on, "nisam."
<BR>&nbsp;&nbsp;&nbsp;&nbsp;&nbsp;"Nisam ni mislila", reče ona. "Nemate zbog čega da bežite, ako se zanemari tetovaža na vašem licu. Da li ste pomislili da biste mogli povratiti svoj položaj ako me prijavite?"
<BR>&nbsp;&nbsp;&nbsp;&nbsp;&nbsp;"Ta ideja mi je", reče Frost, "već pala na pamet."
<BR>&nbsp;&nbsp;&nbsp;&nbsp;&nbsp;"Razmislili ste o njoj?"
<BR>&nbsp;&nbsp;&nbsp;&nbsp;&nbsp;"Ne ozbiljno. Kada ste priterani u ćošak, razmišljate o svemu. Čak i o stvarima za koje znate da ih ne biste mogli uraditi. Ali to, naravno, moj položaj niukoliko ne bi poboljšalo."
<BR>&nbsp;&nbsp;&nbsp;&nbsp;&nbsp;"Mislim da bi", reče ona. "Pretpostavljam da me prilično žele."
<BR>&nbsp;&nbsp;&nbsp;&nbsp;&nbsp;U nekoj sakrivenoj šupljini drveta mračnjak otpoče svoju večernju pesmu. Dvoje na stepenicama su sedeli i slušali.
<BR>&nbsp;&nbsp;&nbsp;&nbsp;&nbsp;"Sutra", reče Frost konačno, "odlazim. Imate dovoljno nevolja i bez mene. Naposletku, imao sam nedelju dana odmora i hrane, i vreme je da krenem dalje. Možda ne bi bila loša ideja da i vi krenete. Niko ko je u bekstvu ne može sebi priuštiti da toliko vremena ostane na jednom mestu."
<BR>&nbsp;&nbsp;&nbsp;&nbsp;&nbsp;"Nema potrebe", reče ona. "Nisam u opasnosti. Ne znaju. Kako bi i mogli da znaju?"
<BR>&nbsp;&nbsp;&nbsp;&nbsp;&nbsp;"Odvezli ste Hiklina do spasilačke stanice."
<BR>&nbsp;&nbsp;&nbsp;&nbsp;&nbsp;"Noću", reče ona. "Ni u jednom trenutku nisu uspeli dobro da me vide. Kazala sam im da sam prolazila i našla ga na putu."
<BR>&nbsp;&nbsp;&nbsp;&nbsp;&nbsp;"U redu", reče on. "Ali zaboravljate na Hiklina. Čovek može da priča."
<BR>&nbsp;&nbsp;&nbsp;&nbsp;&nbsp;"Mislim da ne. Bio je u delirijumu najvećim deo vremena. Kada je govorio, nije znao šta priča. Stalno je spominjao nekakav žad."
<BR>&nbsp;&nbsp;&nbsp;&nbsp;&nbsp;"Znači", reče on, "ne vraćate se u Centar večnost. Nikad se nećete vratiti?"
<BR>&nbsp;&nbsp;&nbsp;&nbsp;&nbsp;"Ne vraćam se", reče ona.
<BR>&nbsp;&nbsp;&nbsp;&nbsp;&nbsp;"Šta ćete raditi?"
<BR>&nbsp;&nbsp;&nbsp;&nbsp;&nbsp;"Ne znam", reče ona. "Ali ne vraćam se. Tamo je sve nestvarno. To je bajka - nemilosrdna, okrutna bajka. Jednom kad dodirnete stvarnost, kad osetite stvarnost sveže zemlje, kad doživite svanuće i zalazak sunca, kad čujete mračnjaka..."
<BR>&nbsp;&nbsp;&nbsp;&nbsp;&nbsp;Ona se okrete postrance na stepenicama i pogleda ga pravo u oči. "Ne razumeš, zar ne?"
<BR>&nbsp;&nbsp;&nbsp;&nbsp;&nbsp;On odmahnu glavom. "Ono tamo možda nije pravi život", reče on. "Mislim da svi to znamo. Ali radimo za drugi život, i verujem da je to važno. Ovo možda nije pravi način da se do onoga dođe. Naredne generacije će naći neki bolji način. Ali, trudimo se..."
<BR>&nbsp;&nbsp;&nbsp;&nbsp;&nbsp;"To govoriš i posle svega što ti se dogodilo? Pošto su ti namestili suđenje i osudili te na izgnanstvo, čak i pošto su probali da te optuže za ubistvo, još uvek veruješ Centru večnost?"
<BR>&nbsp;&nbsp;&nbsp;&nbsp;&nbsp;"Ono što se meni dogodilo", reče joj on, "mora biti delo samo nekolicine ljudi. To ne znači da su principi na kojima je Centar zasnovan pogrešni. Još uvek imam i razloga i prava da se pozivam na te principe, kao i dosad."
<BR>&nbsp;&nbsp;&nbsp;&nbsp;&nbsp;"Moram te naterati da shvatiš", reče ona. "Ne znam zašto mi je to tako važno, ali moram te naterati da shvatiš."
<BR>&nbsp;&nbsp;&nbsp;&nbsp;&nbsp;One je pogleda - tvrdo usedeličko lice s kosom čvrsto stegnutom u punđu, tanke, prave usne, bezbojne oči, a sve osvetljeno nekim unutrašnjim sjajem ljudskog posvećenja, koji se uopšte nije uklapao. Lice učiteljice, pomisli on, koje skriva mozak oštar i precizan kao sat od hiljadu dolara.
<BR>&nbsp;&nbsp;&nbsp;&nbsp;&nbsp;"Možda", reče on meko, "razumevanje leži u onome što mi niste rekli, i što nisam pitao."
<BR>&nbsp;&nbsp;&nbsp;&nbsp;&nbsp;"Misliš: zašto sam pobegla. Zašto sam ponela svoje beleške."
<BR>&nbsp;&nbsp;&nbsp;&nbsp;&nbsp;"Tako bih rekao", reče on. "Ali ne morate mi reći. Nekada bih želeo da mi kažete; sada mi je svejedno."
<BR>&nbsp;&nbsp;&nbsp;&nbsp;&nbsp;"Pobegla sam", reče ona, "jer sam htela da se uverim."
<BR>&nbsp;&nbsp;&nbsp;&nbsp;&nbsp;"Da je ono što ste otkrili ispravno?"
<BR>&nbsp;&nbsp;&nbsp;&nbsp;&nbsp;"Da, tako nekako. Odlagala sam sastavljanje bilo kakvog izveštaja o napretku a približavalo se vreme kad bih morala predati bar jedan i - kako ovo da kažem? - mislim da se, kad su zaista važne stvari u pitanju, u čoveku javlja poriv da ništa ne kaže, da ne da ni najmanji znak šta misli da je otkrio dok se potpuno ne uveri u to. Tako da sam se uspaničila, u stvari ne baš uspaničila - pomislila sam da bi bilo najbolje da se osamim negde, za neko vreme..."
<BR>&nbsp;&nbsp;&nbsp;&nbsp;&nbsp;"Hoćete da kažete da ste otišli s namerom da se vratite?"
<BR>&nbsp;&nbsp;&nbsp;&nbsp;&nbsp;Ona klimnu glavom. "Tako sam zamislila. Ali sada se ne mogu vratiti. Otkrila sam previše. Više nego što sam očekivala."
<BR>&nbsp;&nbsp;&nbsp;&nbsp;&nbsp;"To putovanje unazad, kroz vreme, daleko je složenije nego što smo mislili. Ono..."
<BR>&nbsp;&nbsp;&nbsp;&nbsp;&nbsp;"Nije složenije no što smo mislili", reče ona. "Zaista uopšte nije složeno. I odgovor je veoma prost. Vremensko putovanje je - nemoguće."
<BR>&nbsp;&nbsp;&nbsp;&nbsp;&nbsp;"Nemoguće!"
<BR>&nbsp;&nbsp;&nbsp;&nbsp;&nbsp;"Da - nemoguće. Ne možeš se kretati u vremenu, niti kroz vreme, niti oko njega. Ne možeš upravljati njime. Suviše je čvrsto upleteno u ono što možeš nazvati kosmičkom matricom. Nećemo moći da koristimo vremensko putovanje da rešimo probleme prenaseljenosti. Zato ćemo ili naseliti druge planete ili sagraditi ogromne gradove-satelite u svemiru ili pretvoriti planetu u jednu ogromnu zgradu - ili ćemo morati uraditi sve te tri stvari. Vreme je predstavljalo tako lako rešenje. Zato je Centar večnost i bio toliko zainteresovan..."
<BR>&nbsp;&nbsp;&nbsp;&nbsp;&nbsp;"Ali jeste li sigurni? Kako možete biti sigurni?"
<BR>&nbsp;&nbsp;&nbsp;&nbsp;&nbsp;"Matematika", reče ona. "Neljudska matematika. Hamalska matematika."
<BR>&nbsp;&nbsp;&nbsp;&nbsp;&nbsp;"Da, znam", reče on. "Kazali su mi da radite s tim."
<BR>&nbsp;&nbsp;&nbsp;&nbsp;&nbsp;"Hamalijanci", reče ona, meko, "mora da su bila čudna stvorenja. Savršeno logična bića koja su bila veoma zainteresovana ne samo za površinske fenomene, već i za korene svemira. Zagrizli su u činjenice, u cilj postojanja svemira, i radi toga su razvili matematiku koju nisu koristili samo kao podršku logici, već i da tu logiku razvija."
<BR>&nbsp;&nbsp;&nbsp;&nbsp;&nbsp;Ona ispruži dlan i stavi ga na njegovu ruku. "Osećam", reče ona, "da su napokon došli do konačne istine - ako postoji tako štogod kao što je konačna istina. A verujem da mora postojati."
<BR>&nbsp;&nbsp;&nbsp;&nbsp;&nbsp;"Ali drugi matematičari..."
<BR>&nbsp;&nbsp;&nbsp;&nbsp;&nbsp;"Da, i drugi matematičari su koristili hamalsku matematiku. I bili su zbunjeni njome, jer su je posmatrali samo kao sistem simbola, formula i tvrđenja. Koristili su je kao fizički izraz, a ona je više od toga..."
<BR>&nbsp;&nbsp;&nbsp;&nbsp;&nbsp;"Ali to znači da još moramo čekati", povika on. "To znači da neki ljudi u komorama još moraju čekati. Čekati dok ne obezbedimo mesto - ili veliki broj mesta - za njih, dok ne nađemo druge sunčeve sisteme, sa planetama nalik Zemlji. A planeta ima, naravno, ali sve su kao Hamal IV. Moraju se teraformirati, a dok se teraformiraju, populacija će se nebrojeno povećati."
<BR>&nbsp;&nbsp;&nbsp;&nbsp;&nbsp;On je pogleda užasnuto. "Nikad nećemo moći uskladimo te dve stvari", reče.
<BR>&nbsp;&nbsp;&nbsp;&nbsp;&nbsp;Nikad. Predugo su čekali. Čekali su jer im se činilo da im je besmrtnost na dohvatu ruke. Čekali su jer im se činilo da će imati na raspolaganju sav prostor koji im bude potreban, jednom kad razreše problem vremenskog putovanja; a sada im je baš vreme nedostupno.
<BR>&nbsp;&nbsp;&nbsp;&nbsp;&nbsp;"Vreme je jedan od činilaca kosmičke matrice", reče Mona Kembel. "Svemir je drugi činilac, materija/energija treći. Oni su svi spojeni, isprepleteni. Ne mogu se razdvojiti. Ne mogu se uništiti. Ne možemo njima upravljati."
<BR>&nbsp;&nbsp;&nbsp;&nbsp;&nbsp;"Prevazišli smo ajnštajnovska ograničenja", reče Frost. "Uradili smo ono što su svi smatrali nemogućim. Možda možemo..."
<BR>&nbsp;&nbsp;&nbsp;&nbsp;&nbsp;"Možda", reče ona, "ali pre bih rekla ne."
<BR>&nbsp;&nbsp;&nbsp;&nbsp;&nbsp;"Ne izgledaš uzbuđena zbog toga."
<BR>&nbsp;&nbsp;&nbsp;&nbsp;&nbsp;"Nema potrebe", reče ona. "Ali nisam ti sve ispričala. I život je jedan činilac. Možda bi trebalo reći život/smrt, kao što kažemo materija/energija, iako analogija nije sasvim tačna."
<BR>&nbsp;&nbsp;&nbsp;&nbsp;&nbsp;"Život/smrt?"
<BR>&nbsp;&nbsp;&nbsp;&nbsp;&nbsp;"Da, kao materija/energija. Mogao bi to nazvati, ako tako želiš, i zakonom očuvanja života."
<BR>&nbsp;&nbsp;&nbsp;&nbsp;&nbsp;On nesigurno ustade sa stepenica i siđe na zemlju. Stajao je za trenutak, zagledao se preko doline, i onda se ponovo okrenuo ka njoj.
<BR>&nbsp;&nbsp;&nbsp;&nbsp;&nbsp;"Misliš da smo prošli kroza sve ovo, sav ovaj rad, nizašta?"
<BR>&nbsp;&nbsp;&nbsp;&nbsp;&nbsp;"Ne znam", reče ona. "Pokušala sam da razmislim i o tome, ali nisam došla do odgovora. Možda nikad i neću. Sve što znam jeste da život ne biva uništen, ne biva ugašen niti oduvan kao plamen sveće. Smrt je prelaz iz ovoga stanja, koje zovemo životom, u drugo. Kao što materija prelazi u energiju ili energija u materiju."
<BR>&nbsp;&nbsp;&nbsp;&nbsp;&nbsp;"I onda dokle tako idemo?"
<BR>&nbsp;&nbsp;&nbsp;&nbsp;&nbsp;"A ko smo mi?" upita ona.
<BR>&nbsp;&nbsp;&nbsp;&nbsp;&nbsp;Zaista, pomisli on. Ko smo mi?
<BR>&nbsp;&nbsp;&nbsp;&nbsp;&nbsp;Tričava tačkica svesti koja se u svojoj aroganciji suočava s prostranošću, hladnoćom, prazninom i nemilosrdnošću univerzuma? Stvar (stvar?) koja misli da nešto znači a u biti je beznačajna? Sitni, treperavi ego koji zamišlja da se univerzum okreće oko njega - zamišlja to iako zna da je univerzum postojao mnogo pre njega, i da ga za čoveka zaista nije moglo biti briga?
<BR>&nbsp;&nbsp;&nbsp;&nbsp;&nbsp;Takvo razmišljanje, reče on sebi, nekad je uistinu moglo biti opravdano. Ali ne više. Ne ako je ono što je Mona Kembel rekla istina. Jer, ako je ono što je ona rekla istina, onda je svaki mali treperavi ego deo univerzuma, i suštinski izraz smisla njegovog postojanja.
<BR>&nbsp;&nbsp;&nbsp;&nbsp;&nbsp;"Samo jedno pitanje", reče on. "Šta ćete uraditi s tim?"
<BR>&nbsp;&nbsp;&nbsp;&nbsp;&nbsp;Ona zatrese glavom, zbunjena sad kad je pitanje konačno postavljeno. "Šta misliš šta će se dogoditi kad objavim svoje proračune? Šta će se dogoditi s Centrom večnost? S ljudima, i živim i mrtvim?"
<BR>&nbsp;&nbsp;&nbsp;&nbsp;&nbsp;"Ne znam", reče on.
<BR>&nbsp;&nbsp;&nbsp;&nbsp;&nbsp;"A šta bih im i mogla reći?" upita Mona Kembel. "Ne više od onoga što sam tebi rekla. Da se život nastavlja, da ne može biti uništen, kao ni energija. Da je večan, kao i vreme i kosmos. Zato što je jedno s vremenom i svemirom u tkanju univerzuma. Ne bih im mogla ništa obećati, sem da nema kraja životu. Ne bih im mogla reći da bi smrt lako mogla biti najbolja stvar koja im se može dogoditi."
<BR>&nbsp;&nbsp;&nbsp;&nbsp;&nbsp;"Ali mogla bi biti, naravno."
<BR>&nbsp;&nbsp;&nbsp;&nbsp;&nbsp;"Mislim da bi."
<BR>&nbsp;&nbsp;&nbsp;&nbsp;&nbsp;"Ali neko drugi, za dvadeset godina", reče on, "za pedeset godina, stotinu godina - neko će otkriti ono što ste vi otkrili. Centar večnost je uveren da ste nešto otkrili. Znaju da ste radili s hamalskom matematikom. Obrazovaće tim da radi na njoj. Neko će sigurno isto to otkriti."
<BR>&nbsp;&nbsp;&nbsp;&nbsp;&nbsp;Mona Kembel je ćuteći sedela na stepenicama. "Možda", reče ona. "Onda će im oni to reći, ne ja. Ja ne mogu, nekako, da vidim sebe kao osobu koja rasparčava sve što je njena rasa načinila u zadnjih dve stotine godina."
<BR>&nbsp;&nbsp;&nbsp;&nbsp;&nbsp;"Ali nadomestićete im to novom nadom. Potvrdićete veru koja je čovečanstvo održavala mnogo vekova."
<BR>&nbsp;&nbsp;&nbsp;&nbsp;&nbsp;"Prekasno je za to", reče ona. "Mi stvaramo sopstvenu besmrtnost, sopstvenu večnost. Imamo je u rukama. Ne možete tražiti od čovečanstva da se odrekne nečeg takvog zarad..."
<BR>&nbsp;&nbsp;&nbsp;&nbsp;&nbsp;"Zato se ne vraćate. Ne zato što se plašite da nam kažete da je vremensko putovanje nemoguće. Već zato što ćemo, kada saznamo da je nemoguće, otkriti i da se život proteže u beskonačnost."
<BR>&nbsp;&nbsp;&nbsp;&nbsp;&nbsp;"Tako je", reče mu ona. "Ne mogu od čovečanstva načiniti gomilu budala."
</P></TD></TR></TABLE>
<P class="next">
<A HREF=p35.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
