<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>37.
<P>&nbsp;&nbsp;&nbsp;&nbsp;&nbsp;Čovek je sedeo pored puta zagledan u daljinu, ali njegove oči, lako se dalo zaključiti, ništa nisu videle; a opet, one nisu bile prazne.
<BR>&nbsp;&nbsp;&nbsp;&nbsp;&nbsp;Na sebi je imao samo pantalone, odsečenih malo iznad kolena. Kosa mu je bila dugačka i visila mu oko lica, brada zamršena i puna peska. Bio je mršav, kože pocrnele od sunca.
<BR>&nbsp;&nbsp;&nbsp;&nbsp;&nbsp;Mona Kembel zaustavi kola, izađe iz njih i stade, za trenutak, posmatrajući ga. Nije odavao nikakav znak da ju je primetio, i njeno srce se ispuni sažaljenjem - naslutila je u njemu prazninu koja je postojanje lišavala bilo kakvoga značenja.
<BR>&nbsp;&nbsp;&nbsp;&nbsp;&nbsp;"Ima li nečega", upita ona, "što mogu da uradim za vas?"
<BR>&nbsp;&nbsp;&nbsp;&nbsp;&nbsp;Njegove oči se promeniše na zvuk njenog glasa. Glava mu se malo pomeri i pogled mu se zaustavi na njoj.
<BR>&nbsp;&nbsp;&nbsp;&nbsp;&nbsp;"Šta nije u redu?" upita ona.
<BR>&nbsp;&nbsp;&nbsp;&nbsp;&nbsp;"Šta nije u redu?" upita i on; glas mu se oštro podigao pri kraju. "Šta jeste u redu? Možete li reći šta jeste u redu, pa onda šta nije?"
<BR>&nbsp;&nbsp;&nbsp;&nbsp;&nbsp;"Ponekad", reče ona. "Ne uvek. Razlika je često neznatna."
<BR>&nbsp;&nbsp;&nbsp;&nbsp;&nbsp;"Da sam ostao", reče on. "Da sam se molio malo istrajnije. Da sam iskopao duboku rupu, i u nju stavio krst. Ali to je sve beskorisno..."
<BR>&nbsp;&nbsp;&nbsp;&nbsp;&nbsp;Glas mu se izgubi i oči se ponovo zagledaše u daljinu, gde nije bilo ničega u šta bi gledao.
<BR>&nbsp;&nbsp;&nbsp;&nbsp;&nbsp;Ona tada primeti, po prvi put, vreću koja je ležala na zemlji pored njega, očigledno napravljena od tkanine koju je iscepao sa nogavica pantalona. Ležala je poluotvorena, i u njoj ona razabra nabacane figurice od izrezbarenog žada.
<BR>&nbsp;&nbsp;&nbsp;&nbsp;&nbsp;"Jeste li gladni?" upita ona. "Jeste li dobro? Jeste li sigurni da vam ne mogu pomoći?"
<BR>&nbsp;&nbsp;&nbsp;&nbsp;&nbsp;Bilo je ludo od nje, pomisli, što se zaustavila i što stoji na putu i razgovara s ovim izgubljenim i praznim čovekom.
<BR>&nbsp;&nbsp;&nbsp;&nbsp;&nbsp;On se lagano promeškolji. Usne počeše da mu se otvaraju, kao da hoće da priča, ali onda ih ponovo zatvori.
<BR>&nbsp;&nbsp;&nbsp;&nbsp;&nbsp;"Ako ništa ne mogu učiniti", reče ona, "krenuću dalje."
<BR>&nbsp;&nbsp;&nbsp;&nbsp;&nbsp;Ona pođe ka kolima.
<BR>&nbsp;&nbsp;&nbsp;&nbsp;&nbsp;"Sačekajte", reče on.
<BR>&nbsp;&nbsp;&nbsp;&nbsp;&nbsp;Ona se okrete.
<BR>&nbsp;&nbsp;&nbsp;&nbsp;&nbsp;Bolan pogled upio se u nju.
<BR>&nbsp;&nbsp;&nbsp;&nbsp;&nbsp;"Recite mi", upita je čovek, "postoji li takva stvar kao što je istina?"
<BR>&nbsp;&nbsp;&nbsp;&nbsp;&nbsp;To nije bilo neozbiljno pitanje. Osetila je da nije.
<BR>&nbsp;&nbsp;&nbsp;&nbsp;&nbsp;"Mislim da postoji", reče ona. "Ima istine u matematici."
<BR>&nbsp;&nbsp;&nbsp;&nbsp;&nbsp;"Tražio sam istinu", reče on, "i sve što sam dobio jeste - ovo."
<BR>&nbsp;&nbsp;&nbsp;&nbsp;&nbsp;On ispruži nogu i udari vreću. Žad je sad ležao na travi.
<BR>&nbsp;&nbsp;&nbsp;&nbsp;&nbsp;"Je l' tako uvek biva?" upita. "Tražiš istinu i dobiješ utešnu nagradu. Nađeš nešto što nije istina, ali ga ipak uzmeš, jer je i to bolje od ničega."
<BR>&nbsp;&nbsp;&nbsp;&nbsp;&nbsp;Ona se malo povuče. Čovek je očigledno bio lud.
<BR>&nbsp;&nbsp;&nbsp;&nbsp;&nbsp;"Taj žad", reče ona. "Bio je još jedan čovek koji je tražio žad."
<BR>&nbsp;&nbsp;&nbsp;&nbsp;&nbsp;"Ne razumete", reče on.
<BR>&nbsp;&nbsp;&nbsp;&nbsp;&nbsp;Ona odmahnu glavom, željna da što pre ode.
<BR>&nbsp;&nbsp;&nbsp;&nbsp;&nbsp;"Rekoste da ima istine u matematici. Je li Bog stranica ispisana formulama?"
<BR>&nbsp;&nbsp;&nbsp;&nbsp;&nbsp;"Ne bih znala", reče ona. "Zaustavila sam se samo da vidim mogu li vam pomoći."
<BR>&nbsp;&nbsp;&nbsp;&nbsp;&nbsp;"Ne možete", reče on. "Ne možete ni sebi pomoći. Nekad smo je imali - tu pomoć koja nam sada svima treba - i negde smo je izgubili. Nema načina da je ponovo nađemo. Znam, jer sam pokušao."
<BR>&nbsp;&nbsp;&nbsp;&nbsp;&nbsp;"Možda postoji način", reče mu ona blago. "Postoji jedna jednačina, s davno zaboravljene planete..."
<BR>&nbsp;&nbsp;&nbsp;&nbsp;&nbsp;On se pridiže a glas mu zapucketa, pa zavrišta: "Nema načina, kažem vam. Nema načina! Oduvek je postoji samo jedan način, i on sad ne radi."
<BR>&nbsp;&nbsp;&nbsp;&nbsp;&nbsp;Ona se okrete i potrča. Kraj kola se zaustavi i još jednom okrete ka njemu. Opet se bio skljokao na zemlju, ali njegove oči su još uvek gledale u nju, i strašan užas bio je u njima.
<BR>&nbsp;&nbsp;&nbsp;&nbsp;&nbsp;Ona pokuša da nešto kaže, ali reči joj zastadoše u grlu.
<BR>&nbsp;&nbsp;&nbsp;&nbsp;&nbsp;I preko prostora što se prostirao između njih, on prošaputa, kao da je odlučio da joj otkrije najveću tajnu:
<BR>&nbsp;&nbsp;&nbsp;&nbsp;&nbsp;"Ostavljeni smo", reče joj avetinjski šapat. "Bog nas je napustio."
</P></TD></TR></TABLE>
</CENTER>
</BODY>
</HTML>
