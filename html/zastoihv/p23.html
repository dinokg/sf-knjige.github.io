<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>23.
<P>&nbsp;&nbsp;&nbsp;&nbsp;&nbsp;Da li će jorgovani isto ovako predivno mirisati, upita se Mona Kembel, i kada dođe proleće za hiljadu godina? Da li će ljudima i tada zastajati dah pri pogledu na dolinu prepunu narcisa? Ako za hiljadu godina na zemlji i bude mesta za narcise i jorgovane.
<BR>&nbsp;&nbsp;&nbsp;&nbsp;&nbsp;Sedela je, blago se ljuljajući napred-nazad u stolici za ljuljanje koju je našla na tavanu, snela je niz stepenice i očistila od prašine i paučine, i posmatrala, kroz prozor, rascvetalu lepotu junskog sumraka. Uskoro će se pojaviti svici, začuće se žalopojka mračnjaka iz tamnih šupljina drveta, i osetiće se prvi nežni miris magle koja se diže uzbrdo, iz rečne doline.
<BR>&nbsp;&nbsp;&nbsp;&nbsp;&nbsp;Sedela je, ljuljala se, i prijatna lagodnost letnje večeri izli se na nju svom svojom silinom; u tom trenutku za nju na svetu nije bilo ničega važnijega od toga da sedi tu, ljulja se napred-nazad i kroz prozor posmatra zelenilo koje je postajalo sve tamnije kako su se senke izduživale i noćna svežina spuštala da sasvim otera sećanje na vrelinu dana.
<BR>&nbsp;&nbsp;&nbsp;&nbsp;&nbsp;Ali ovde i sada, prošaputa jedan delić njenog uma koji se borio da se ne prepusti dremanju, bilo je mesto i vreme da počne da uobličava odluku koju je morala doneti.
<BR>&nbsp;&nbsp;&nbsp;&nbsp;&nbsp;Onda šapat nestade u tišini i mraku. A mašta, iako je to u stvari bilo daleko od mašte, zauze mesto logike.
<BR>&nbsp;&nbsp;&nbsp;&nbsp;&nbsp;Mašta, pomisli ona, naravno da je mašta, mora biti mašta. Jer na ovome mestu i u ovome trenutku, u ovom sumraku, u ovom mirisu nove, sveže, probuđene zemlje - to ne može biti ništa drugo. Jer ovde su miris žive zemlje, treperava svetlost svitaca, neminovno spuštanje noći i neminovno buđenje zore svedočili o ciklusima, a život i smrt moraju takođe biti sastavni delovi tog kosmičkog kruženja.
<BR>&nbsp;&nbsp;&nbsp;&nbsp;&nbsp;I tu ideju, reče ona sebi, moram zapamtiti kroz sve eone koji se pružaju ispred čovečanstvam - ne kao rase, ne kao vrste, već kao pojedinaca. Ali tu će ideju, znala je, zaboraviti. Jer to nije bila ideja mladosti, već pre ideja nekog kao što je ona - sredovečna aljkava žena koja se posvetila krajnje neženstvenim stvarima. Matematika - šta će ženi više matematike od onih osnova koje su joj potrebne da bi porodične troškove prilagodila porodičnim potrebama? I šta žena ima da se petlja sa životom drugačije sem da daje i odgaja nove živote? I zašto se ona, Mona Kembel, oseća obaveznom da sama donese odluku koju bi samo Bog (ako zaista postoji takvo biće) mogao doneti?
<BR>&nbsp;&nbsp;&nbsp;&nbsp;&nbsp;Kad bi samo mogla znati kakav će svet biti za hiljadu godina - ne spolja, jer će to biti samo odraz trenutne kulture, već kakav će biti u samoj srži čovečanstva, u srcima muškaraca i žena. Kako bi svet izgledao, ili kako će izgledati kada celo čovečanstvo bude živelo u večno mladim telima? Da li će se mudrost sticati i bez sede kose i naboranih čela? Da li će drevne, složene misli starih ljudi nestati pod mladim mesom i mišićima koji će se jednako obnavljati? Da li će ljubaznost, tolerancija i misaonost napustiti čovečanstvo? Da li će tada uopše biti ljudi sposobnih da sednu u stolicu za ljuljanje i kroz prozor posmatraju kako se spušta noć, i da u tom napredovanju tame nađu unutrašnji mir?
<BR>&nbsp;&nbsp;&nbsp;&nbsp;&nbsp;Ili je baš ta mladost upravo zamka i maska? Da li će čovečanstvo konačno utonuti u beznađe, nestrpljivo od beskonačnih dana, razuvereno i razočarano u večnost? Posle milionitog snošaja, posle milijarditog parčeta pite od bundeva, posle sto hiljada proleća sa jorgovanima i narcisima, šta će ostati?
<BR>&nbsp;&nbsp;&nbsp;&nbsp;&nbsp;Da li čoveku treba nešto više od života?
<BR>&nbsp;&nbsp;&nbsp;&nbsp;&nbsp;Da li bi se snašao i s manjim od smrti?
<BR>&nbsp;&nbsp;&nbsp;&nbsp;&nbsp;To su bila pitanja, znala je, na koja nije mogla odgovoriti, ali na ta pitanja, i zbog nje i zbog drugih, moraju biti pronađeni odgovori.
<BR>&nbsp;&nbsp;&nbsp;&nbsp;&nbsp;Ona se i dalje blago ljuljala napred-nazad i pustila da joj pitanja i dvoumljenja čile iz mozga, sve dok, konačno, prijatna lagodnost večeri nije došla da ih potpuno izbriše.
<BR>&nbsp;&nbsp;&nbsp;&nbsp;&nbsp;Dole, u nekoj neznanoj mračnoj šupljini drveta skrivenog bregovima, mračnjak otpoče svoju pesmu.
</P></TD></TR></TABLE>
<P class="next">
<A HREF=p24.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
