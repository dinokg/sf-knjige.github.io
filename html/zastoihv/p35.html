<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>35.
<P>&nbsp;&nbsp;&nbsp;&nbsp;&nbsp;Rasel Ogden je prestao da kopa kad je udario o nešto za šta je pomislio da je kamen. Nije imao nikakav alat, sem svojih ruku, a rupa još nije bila dovoljno duboka, i krst koji ga je mučio svih ovih dana - taj krst će ga još i poraziti.
<BR>&nbsp;&nbsp;&nbsp;&nbsp;&nbsp;On se ispravi u rupi, koja mu je dosezala dosta iznad kolena, i pogleda krst koji se ležao na pesku: deblo je vinovom lozom vezao za duže drvo, koje našao na obali, i prevukao preko reke.
<BR>&nbsp;&nbsp;&nbsp;&nbsp;&nbsp;Nije bilo sumnje da je sad imao predugačak vertikalan deo, koji je zahtevao poduboku rupu. Kraći komad daleko bi bolje poslužio. Ali nije imao izbora, uzeo je ono na šta je naišao. A nije imao ni testeru niti sekiru da ga skrati.
<BR>&nbsp;&nbsp;&nbsp;&nbsp;&nbsp;Da bi krst stajao uspravno, ovakav kakav je sad bio, rupa treba da bude dvaput dublja. A sad će još morati da započne novu, na neki metar odavde, jer čak i da uspe da kopa ispod kamena, nema načina da ga izvuče iz rupe.
<BR>&nbsp;&nbsp;&nbsp;&nbsp;&nbsp;Iscrpljen, nasloni se na zid rupe i zlovoljno dva-tri puta udari bosom petom po kamenu; no, dok je udarao, postade svestan da kamen nije tako čvrst kao što bi trebalo da bude.
<BR>&nbsp;&nbsp;&nbsp;&nbsp;&nbsp;Prestao je da udara, stao i pokušao da razjasni tu čudnu nečvrstinu kamena, pa se utom seti i nečega drugoga: da se kamen činio daleko glađim nego što je uobičajeno.
<BR>&nbsp;&nbsp;&nbsp;&nbsp;&nbsp;On zavrte glavom, sasvim zbunjen.
<BR>&nbsp;&nbsp;&nbsp;&nbsp;&nbsp;Možda to i nije kamen. A ako nije kamen, šta je onda?
<BR>&nbsp;&nbsp;&nbsp;&nbsp;&nbsp;On ponovo čučnu u rupu, tela stešnjenog u malom prostoru, i pređe rukama preko čvrstine na dnu; bio je u pravu. Kamen je bio previše gladak. Naslonio je dlan na njega, gurnuo i osetio čudnu gipkost predmeta na dnu rupe.
<BR>&nbsp;&nbsp;&nbsp;&nbsp;&nbsp;Zainteresovan i uzbuđen, izbacio je nekoliko šaka peska s jedne strane rupe, i otkrio da može da kopa ispod nivoa kamena.
<BR>&nbsp;&nbsp;&nbsp;&nbsp;&nbsp;Još malo je kopao, prsti mu naiđoše na ivicu glatke čvrstine i obuhvatiše je. On je povuče, ulažući onoliko snage koliko mu je njegov stešnjeni položaj dopuštao. Stvar koju je smatrao kamenom podiže se, i on vide da to nije kamen već metal: dotrajao, ulubljen, i isperutan sitnim crveno-smeđim tačkicama, stari zarđaliikomadića metala koji su bili netaknuti do trenutka kada ih je on spazio.
<BR>&nbsp;&nbsp;&nbsp;&nbsp;&nbsp;Ispod oljuštenog metala nalazila se šupljina dopola ispunjena peskom, ali i predmetima umotanim u nešto što je izgledalo kao žut papir, koji su virili iz peska.
<BR>&nbsp;&nbsp;&nbsp;&nbsp;&nbsp;Rasel ispruži ruku i podiže jedan od predmeta umotanih u hartiju. Papir je bio star, krhak i mrvio mu se pod rukom. Kada ga je skinuo, u rukama mu se nađe predmet izrezbaren zamršenim šarama.
<BR>&nbsp;&nbsp;&nbsp;&nbsp;&nbsp;Ispravivši se i ispruživši ruku prema svetlosti on vide šta drži u ruci - komad izrezbarenog žada, veoma vešto oblikovanog. Plavozelena osnova predstavljala je more, iz njega se dizao beli šaran od žada, sa svakom krljušti doteranom do delikatne savršenosti. Rad je bio izvanredan i Raselu ruka zadrhta dok ga je posmatrao.
<BR>&nbsp;&nbsp;&nbsp;&nbsp;&nbsp;Ovde je ležala lepota, ovde je ležalo blago, ovde se - ako se u svakom smotuljku nalazi jedan komad žada - nalazilo bogatstvo o kome je malo ljudi i sanjalo.
<BR>&nbsp;&nbsp;&nbsp;&nbsp;&nbsp;Pažljivo je položio figuricu na pesak pored rupe pa se brzo sagnuo da izvadi ostale smotuljke. Na kraju se, poređanih na pesku, ispred njega našlo više od dvadeset figurica od žada.
<BR>&nbsp;&nbsp;&nbsp;&nbsp;&nbsp;Gledao ih je, poređane u redovima, i oči mu se zamagliše, i suze mu potekoše niz neobrijane obraze.
<BR>&nbsp;&nbsp;&nbsp;&nbsp;&nbsp;Nedeljama je molio i preklinjao, nedeljama je izjedao svoje srce ogorčenošću i hranio se školjkama, koje je mrzeo, a sve vreme, u pesku ispod njegovih nogu ležalo je neočekivano i zagonetno blago, čekalo da ga neko pronađe, koliko dugo - niko nije znao, dok on nije počeo da kopa dublje da bi postavio bolji krst.
<BR>&nbsp;&nbsp;&nbsp;&nbsp;&nbsp;Blago, pomisli. Ne blago koje je tražio, ali, neporecivo, blago, i to blago koje će mu omogućiti da u drugi život uđe sa zavidnim imetkom.
<BR>&nbsp;&nbsp;&nbsp;&nbsp;&nbsp;Izašao je iz rupe i čučnuo pored žada, gledao ga, povremeno ispružao prst da dotakne neki komad, ne verujući da je sve to stvarno.
<BR>&nbsp;&nbsp;&nbsp;&nbsp;&nbsp;Blago, pomisli. Nije ga tražio, našao ga je tražeći jedno drugo, možda manje materijalno, blago.
<BR>&nbsp;&nbsp;&nbsp;&nbsp;&nbsp;Je li ovo, upita se on, još jedno iskušenje, kao ono sa školjkama, kao ono sa svim neprijatnostima, nerviranjima i jadom koje je preživeo na ovom ostrvu? Jesu li statuice ovde postavljene, na neki način koji nije mogao pojmiti, da bi se odredilo da li je vredan onoga drugoga blaga?
<BR>&nbsp;&nbsp;&nbsp;&nbsp;&nbsp;Možda greši što okleva. Možda bi trebao da zgrabi figurice i baci ih daleko u reku, kao znak da se odrekao svih ovozemaljskih stvari. I, uradivši to, da se vrati kopanju rupe tako da se krst više ne ruši na vetru. A posle da možda, kao poslednji dokaz svoje vere, iščupa odašiljač iz grudi i takođe ga baci u reku, time se konačno lišivši svega što ga vezuje za ovaj svet?
<BR>&nbsp;&nbsp;&nbsp;&nbsp;&nbsp;On se sklupča na plaži i zaljulja napred-nazad, ruku obavijenih oko struka, u svoj dubini svoga jada.
<BR>&nbsp;&nbsp;&nbsp;&nbsp;&nbsp;Zar nema kraja svemu ovome? upita se. Zar zaista nema kraja? Ima li granice ponižavanjima koja čovek mora sebi da natovari?
<BR>&nbsp;&nbsp;&nbsp;&nbsp;&nbsp;Bog je dobar i milostiv - sve knjige su tako govorile. Žudio je da osvoji duše ljudi i da ih privije uza se. I put je uvek bio otvoren, put je uvek bio jasan - čovek je morao samo da krene njime, da bi zaslužio večnu slavu.
<BR>&nbsp;&nbsp;&nbsp;&nbsp;&nbsp;Ali na ovome ostrvu nije bilo milosti. Nije bilo ni znaka ni ohrabrenja. Put mu nije pokazan: žad se nalazio u zarđaloj torbi od nekakvog metala, božanska milost se svakako ne bi iskazala na takav način.
<BR>&nbsp;&nbsp;&nbsp;&nbsp;&nbsp;Konačno, upita on sebe, zašto bi se Bog mučio da pokaže takvu milost? Zašto bi se Bog uopšte i mučio s njim? S njim, jednim blesavim, glupim čovekom, kada postoji toliko milijardi drugih. Zašto je to očekivao? Kako je mogao to očekivati? Nije li sama činjenica da je to očekivao znak taštine, koja je sama po sebi greh?
<BR>&nbsp;&nbsp;&nbsp;&nbsp;&nbsp;On ispruži ruku, uze jednu od figurica, čvrsto je stisnu u pesnici, podiže je i spremi se da je baci. Tada ga plač potrese, i bradu mu nakvasiše suze.
<BR>&nbsp;&nbsp;&nbsp;&nbsp;&nbsp;Spremio se da je baci, i nije mogao. Njegova stisnuta pesnica se otvori, žad ispade i pade na pesak.
<BR>&nbsp;&nbsp;&nbsp;&nbsp;&nbsp;U tom strašnom trenutku shvatio je da je izgubio, da mu nedostaje ona suštinska poniznost što bi otključala kapiju razumevanja koju je tako revnosno tražio i, sada je to postalo očigledno, za koju bi morao da plati preveliku cenu, cenu na koju njegova iskonska, primitivna čovečnost nikad neće pristati.
</P></TD></TR></TABLE>
<P class="next">
<A HREF=p36.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
