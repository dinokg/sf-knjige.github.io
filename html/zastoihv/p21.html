<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>21.
<P>&nbsp;&nbsp;&nbsp;&nbsp;&nbsp;Godfri Kartrajt se zavali u svoju fotelju i zabaci ruke iza glave. To je bio položaj koji je obično zauzimao pred razgovor o nekim ozbiljnim stvarima, kad je hteo da ostavi utisak bezbrižnosti.
<BR>&nbsp;&nbsp;&nbsp;&nbsp;&nbsp;"Mislim", reče on, "da je nešto omelo nagodbu. Nijedan izdavač još nije ponudio toliko novca koliko sam ja ponudio, čak bi i naduvenko kao Frost to oberučke prihvatio da je postojala šansa da ga ne uhvate. Ali sad je Frost nestao a Džoa Gibonsa niko ne može da nađe. Možda je Eplton tu umešao svoje prste. Ili neko nalik Epltonu, jer samo nekolicina u Centru večnost zna za cenzuru. A ako je Eplton otkrio, s njim se ne treba zezati."
<BR>&nbsp;&nbsp;&nbsp;&nbsp;&nbsp;"Hoćete da kažete", reče Heris Hejstings tugaljivo, "da nećete izdati moju knjigu."
<BR>&nbsp;&nbsp;&nbsp;&nbsp;&nbsp;Kartrajt ga pogleda začuđeno. "Ali, Bog s tobom, čoveče", reče on, "nikad nismo ni rekli da ćemo je izdati."
<BR>&nbsp;&nbsp;&nbsp;&nbsp;&nbsp;Hejstings se promeškolji u svojoj stolici. Nije bio neki lepotan. Glava mu je bila okrugla i ćelava, ličila je pomalo na sferu sa licem. Nosio je debele naočari i škiljio je iza njih. Bilijarska lopta na njegovim ramenima često se naginjala napred, što je, zajedno sa škiljenjem, odavalo utisak čoveka koji je strašno zbunjen ali se iz sve snage trudi da stvar razume.
<BR>&nbsp;&nbsp;&nbsp;&nbsp;&nbsp;"Ali rekli ste..."
<BR>&nbsp;&nbsp;&nbsp;&nbsp;&nbsp;"Rekao sam", reče mu Kartrajt, "da mislim da će se vaša knjiga prodavati. Rekao sam da će, ako se može izdati, doneti brdo novca. Ali sam vam takođe rekao da se najpre moram uveriti da će knjiga doći do kupaca. Nisam hteo da rizikujem da nas Frost otkrije onda kad već uložimo mnogo novca u nju, i onda nam je zabrani. Kada knjiga izađe i dođe u knjižare, onda je, naravno, Frost ne može povući jer bi to izazvalo proteste javnosti, a protesti su upravo ono što Centar hoće da izbegne."
<BR>&nbsp;&nbsp;&nbsp;&nbsp;&nbsp;"Ali kazali ste mi..." poče Hejstings opet.
<BR>&nbsp;&nbsp;&nbsp;&nbsp;&nbsp;"Kazao sam vam, naravno", reče Kartrajt, "ali ugovor nismo sklopili i sad pogodba propada. Rekao sam vam da ne možemo to uraditi dok se ne nagodim sa Frostom. Nisam smeo da rizikujem. Frost ima puno njuškala, i mogu vam reći da su dobri. Džo Gibons je jedan od najboljih, i on je našu kuću, i još nekoliko drugih uvek posebno držao na oku. Znao je tačno šta radimo: imao je doušnike. Ne znam ko su oni. Da znam, odavno bih ih izbacio. Ali stvar je u tome da nismo mogli ništa uraditi a da Džo ne sazna za to, i saznao je i sad, baš kao što sam i predviđao. Jedino što sam mogao da uradim bilo je da predložim nagodbu. Mogu vam reći da je vaša knjiga jedna od retkih za koju sam pokušao da sklopim nagodbu."
<BR>&nbsp;&nbsp;&nbsp;&nbsp;&nbsp;"Ali sav rad", reče Hejstings, očajan. "Sav rad koji sam uložio u to. Dvadeset godina. Shvatate li šta znači dvadeset godina istraživanja i pisanja? Uložio sam svoj život u to. To je postalo moj život. Prodao sam svoj život za to."
<BR>&nbsp;&nbsp;&nbsp;&nbsp;&nbsp;Kartrajt reče, ležerno: "Verujete u to, zar ne, u sve to što ste napisali."
<BR>&nbsp;&nbsp;&nbsp;&nbsp;&nbsp;"Naravno da verujem", prasnu Hejstings. "Zar ne vidite da je to istina? Proučio sam dokumenta i znam da je to istina. Dokazi su tu, svako ih može videti. Ovaj plan, ovo nastavljanje života, kako god ga nazovete, najveća je obmana u istoriji ljudske rase. Cilj svega toga nikad nije bio to što se sve vreme tvrdilo. To je došlo kao poslednji, očajnički pokušaj da se zaustavi rat. Ako uspete da uverite ljude da se njihova tela mogu zamrznuti i kasnije oživeti, ko bi išao u rat, koji čovek bi otišao u rat? Koja vlada ili nacija bi se usudila da uđe u rat? Jer - žrtve rata ne bi se mogle zamrznuti. U najvećem broju slučajeva ne bi ostalo mnogo toga da se zamrzne. A i kad bi leš bio u dobrom stanju, bilo bi nemoguće izvršiti njegov povraćaj.
<BR>&nbsp;&nbsp;&nbsp;&nbsp;&nbsp;Možda cilj opravdava sredstvo. Možda i ne možemo osuđivati tu prevaru. Rat je zaista užasna stvar. Mi nismo imali rat već više od stotinu godina i ne možemo ni zamisliti kako je užasan bio. Pre sto godina postojao je čak i opravdan strah da će jedan veliki rat uništiti ljudsku kulturu, ako ne i celokupni život na zemlji. S obzirom na sve to, možda je ta obmana i bila opravdana. Ali, u svakom slučaju, ljudima treba reći, treba..."
<BR>&nbsp;&nbsp;&nbsp;&nbsp;&nbsp;On stade i pogleda u Kartrajta, koji je još uvek sedeo zavaljen u stolici, s rukama iza glave.
<BR>&nbsp;&nbsp;&nbsp;&nbsp;&nbsp;"Ne verujete mi, zar ne?"
<BR>&nbsp;&nbsp;&nbsp;&nbsp;&nbsp;Izdavač sede normalno, osloni se laktovima o sto.
<BR>&nbsp;&nbsp;&nbsp;&nbsp;&nbsp;"Herise", reče on, iskreno, "nije važno da li vam ja verujem ili ne. Nije moj posao da verujem u knjige koje izdajem, sem da verujem da će doneti novac. Voleo bih da izdam vašu knjigu jer znam da bi se prodavala. Ne možete od mene očekivati više od toga."
<BR>&nbsp;&nbsp;&nbsp;&nbsp;&nbsp;"Ali sada kažete da je nećete izdati."
<BR>&nbsp;&nbsp;&nbsp;&nbsp;&nbsp;Kartrajt klimnu glavom. "Tačno. Ne da neću, već ne mogu. Centar mi neće dozvoliti."
<BR>&nbsp;&nbsp;&nbsp;&nbsp;&nbsp;"Ne mogu vas zaustaviti."
<BR>&nbsp;&nbsp;&nbsp;&nbsp;&nbsp;"Ne, ne zakonski. Ali mogu da izvrše pritisak - ne samo na mene, već i na deoničare i na druge zaposlene. Takođe ne smete zaboraviti da i sam Centar poseduje neke deonice, kao što poseduje deo svega na ovoj planeti. Pritisak koji bi mogli da naprave ne možete zamisliti ako mu niste ranije bili svedok. Kao što rekoh, izdao bih je, knjiga bi došla do kupaca, i tada sam bezbedan. To bi tada već bila Frostova greška, ne moja. Njegov vrat, ne moj. To bi bilo nešto što je on trebalo da spreči, ali nije, nešto što je njemu promaklo. Težište cele stvari bi skliznuo s mojih ramena. Jedino bi me mogli optužiti za slabu procenu, i možda loš ukus, a to bih preživeo. Ali kako stvari stoje..."
<BR>&nbsp;&nbsp;&nbsp;&nbsp;&nbsp;On slegnu ramenima.
<BR>&nbsp;&nbsp;&nbsp;&nbsp;&nbsp;"Mogao bih da se obratim drugim izdavačima."
<BR>&nbsp;&nbsp;&nbsp;&nbsp;&nbsp;"Naravno da biste mogli", reče Kartrajt.
<BR>&nbsp;&nbsp;&nbsp;&nbsp;&nbsp;"A mislite da niko od njih neće hteti ni da dotakne knjigu."
<BR>&nbsp;&nbsp;&nbsp;&nbsp;&nbsp;"Ni štapom od četiri metra. Vest je već počela da kruži - pokušao sam da podmitim Frosta, nisam uspeo i Frost je sada nestao. Svaki izdavač u gradu zna za to. Glasine ovde lete."
<BR>&nbsp;&nbsp;&nbsp;&nbsp;&nbsp;"Onda nikad neće biti izdata."
<BR>&nbsp;&nbsp;&nbsp;&nbsp;&nbsp;"Bojim se da ste u pravu. Zato idite kući, sedite na stolicu i budite ponosni što ste otkrili nešto što je prevelik zalogaj za bilo koga, što ste jedini čovek koji zna tajnu, što ste bili toliko pronicljivi da otkrijete podvalu u koju niko, ama baš niko, nije posumnjao."
<BR>&nbsp;&nbsp;&nbsp;&nbsp;&nbsp;Hejstings još više povi glavu.
<BR>&nbsp;&nbsp;&nbsp;&nbsp;&nbsp;"Osećam dozu sarkazma u vašim rečima", reče on, "koja mi se ne dopada. Recite mi, ako hoćete, koja je vaša verzija."
<BR>&nbsp;&nbsp;&nbsp;&nbsp;&nbsp;"Moja verzija?"
<BR>&nbsp;&nbsp;&nbsp;&nbsp;&nbsp;"Da. Šta zaista mislite o Centru večnost?"
<BR>&nbsp;&nbsp;&nbsp;&nbsp;&nbsp;"Pa", upita Kartrajt, "ima li nečega lošega u verovanju da su stvari onakve kakvim ih oni prikazuju?"
<BR>&nbsp;&nbsp;&nbsp;&nbsp;&nbsp;"Ničeg, pretpostavljam. To je stav konformistički, ali nije istinit."
<BR>&nbsp;&nbsp;&nbsp;&nbsp;&nbsp;"Većina ljudi smatra da jeste. Svašta se priča, naravno, odasvud to čujete. Ali ja mislim da ljudi šire glasine samo zabave radi. Razgovaraju o njima, slušaju ih, ali im ne veruju. Danas ima tako malo zabave da se ljudi moraju snalaziti kako znaju i umeju. Idite i pročitajte nešto o zabavi pre dve stotine godina, ili čak i manje. O noćnom životu u gradovima, pozorištima, operama, muzici. Bilo je sportova - bejzbola, ragbija i mnogih drugih stvari. I gde su one sada? Uništene cicijaškim načinom života našeg društva. Platiti kartu za predstavu kad možeš ostati kući i gledati TV? Do đavola, ne! Platiti kartu za utakmicu? Ko je lud da gleda utakmicu kad se za te pare može kupiti deonica Centra? Plaćati gomilu novca samo za nekakvu zabavu uz jelo? Je l' si normalan? Danas kada izlazimo na večeru, a retki to rade, idemo samo da jedemo, ništa više. Zato se knjige tako dobro prodaju. Prodajemo ih jeftino - nemaju više privlačne omote, ali su jeftine. Kada vi pročitate knjigu, neko drugi je može pročitati posle vas, a posle nekog vremena i vi ponovo. Ali utakmicu ili predstavu možete gledati samo jednom. Zato ljudi sad čitaju knjige i novine, i gledaju televiziju. Tako se zabavljaju skoro besplatno. Jeftina zabava, a najvećim delom jeste jeftina, verujte mi na reč, ali pomaže da se prekrati vreme. Do đavola, to je sve što uopšte i radimo: čekamo da prođe vreme. Štedimo što više možemo i čekamo da prođe vreme, sve usmeravamo ka drugom životu. To objašnjava glasine, priče i tračeve. Sve je to besplatno, i ljudi ih iskorišćavaju koliko mogu, pre no što počnu da ih šire."
<BR>&nbsp;&nbsp;&nbsp;&nbsp;&nbsp;"Vi bi", reče Hejstings, "trebalo da napišete knjigu."
<BR>&nbsp;&nbsp;&nbsp;&nbsp;&nbsp;"Mogao bih", reče Kartrajt zadovoljno. "Boga mu, stvarno bih mogao. Skinuti zastor s njih i njihovih gramzijaških života. Progutali bi takvu knjigu. Dopala bi im se. Pričali bi o njoj mesecima."
<BR>&nbsp;&nbsp;&nbsp;&nbsp;&nbsp;"Znači, mislite da bi moju knjigu..."
<BR>&nbsp;&nbsp;&nbsp;&nbsp;&nbsp;"Između ostalog", reče Kartrajt, "neki bi i poverovali u nju. Sve ste popisali i sredili do u tančine. Zaista impresivno. Ne shvatam kako ste to uradili."
<BR>&nbsp;&nbsp;&nbsp;&nbsp;&nbsp;"Još uvek mi ne verujete", reče pisac, ogorčen. "U dubini duše mislite da sam sve izmislio."
<BR>&nbsp;&nbsp;&nbsp;&nbsp;&nbsp;"Ali, ne", reče Kartrajt, "ne možete tvrditi da sam vam to rekao. Nikad vas nisam ni pitao, zar ne?"
<BR>&nbsp;&nbsp;&nbsp;&nbsp;&nbsp;Gledao je u prazno, s tužnim izrazom lica.
<BR>&nbsp;&nbsp;&nbsp;&nbsp;&nbsp;"Šteta", reče on. "Šteta. Mogli smo zaraditi milijardu dolara. Kažem vam, bez šale, mogli smo zaraditi milijardu."
</P></TD></TR></TABLE>
<P class="next">
<A HREF=p22.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
