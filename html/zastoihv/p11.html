<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>11.
<P>&nbsp;&nbsp;&nbsp;&nbsp;&nbsp;Srećno, pastore, rekao je čovek. Srećno, pastore, i hvala ti što si pokušao.
<BR>&nbsp;&nbsp;&nbsp;&nbsp;&nbsp;Taj preplašeni, nesigurni čovek, koji je došao tražeći utehu i sigurnost, i koji je otišao ne našavši ni utehu ni sigurnost. Taj se čovek obratio njemu, mislio je Nikolas Najt, prvi čovek koji mu se obratio za pomoć za mnogo, mnogo godina. I izneverio je toga jednoga čoveka, nije mu mogao pružiti pomoć koju je ovaj tražio.
<BR>&nbsp;&nbsp;&nbsp;&nbsp;&nbsp;A to bi bilo tako lako, reče Najt sebi. Tako bi lako bilo pružiti mu utehu i ohrabrenje. Neki drugi pastor da, ali ne Nikolas Najt. Jer, i njemu su nedostajali uteha i sigurnost.
<BR>&nbsp;&nbsp;&nbsp;&nbsp;&nbsp;Sedeo je povijen nad svojim stolom, sa stonom lampom spuštenom tako nisko da je pravila sasvim mali krug svetla na polituri stola. Činilo mu se da je satima ostao tako pogrbljen. I sve vreme mu je samo jedna misao kao žarač prosecala mozak: izneverio je jedinoga čoveka koji mu se obratio za pomoć.
<BR>&nbsp;&nbsp;&nbsp;&nbsp;&nbsp;Izneverio ga je jer je i u njemu samome obitavala ta praznina koja je ispunjavala sav ostali svet. Propovedao je veru, a sam je nije imao. Molio se za duhovnu besmrtnost a u sebi nije nalazio snage da se odrekne telesne besmrtnosti koju je nudio Centar večnost.
<BR>&nbsp;&nbsp;&nbsp;&nbsp;&nbsp;Crkva je postojala - ne samo ova, već sve religiozne organizacije na svetu, cela duhovna zajednica sveta - zbog nečega što je bilo iznad jednostavnog materijalnog poimanja. I ova, a i sve religije koje su joj prethodile, postojale su toga radi, ma koliko neshvaćene, otkad je sveta i veka. Od primitivnih početaka, od šamana u prašumi, od prinošenja ljudskih žrtava u svetilištima, crkva je uvek oličavala nešto što čovek ne može da shvati. Oličavala je tajnu uma, uživanje duha, hladno, jasno svetlo logike.
<BR>&nbsp;&nbsp;&nbsp;&nbsp;&nbsp;Ali ne više, reče Nikolas Najt sebi. Crkva nikad i nije bila bolja od ljudi koji su je sačinjavali. A danas nema posvećenih ljudi, potencijalnih mučenika, spremnih i da umru za svoju veru. Danas je crkva kompromis i običaj, i vode je ljudi s malo ili nimalo vere.
<BR>&nbsp;&nbsp;&nbsp;&nbsp;&nbsp;Kad bi se čovek mogao samo moliti, pomisli on. Ali nije bilo smisla u molitvi, jer molitva nikad i nije bila ništa drugo do gomila ritualnih reči. Čovek se istinski molio srcem, ne govorom.
<BR>&nbsp;&nbsp;&nbsp;&nbsp;&nbsp;Nelagodno se promeškoljio i spustio ruku u džep odore. Prsti mu se sklopiše oko brojanice, on je izvadi i položi na sto.
<BR>&nbsp;&nbsp;&nbsp;&nbsp;&nbsp;Drvene kuglice su se izlizale od upotrebe, metalni krst bio je prljav i potamneo.
<BR>&nbsp;&nbsp;&nbsp;&nbsp;&nbsp;Ljudi su se još uvek molili s ovima, znao je, ali ne toliko kao ranije. Jer su i za staru crkvu u Rimu, možda jedinu koja je zadržala neki delić onoga što je nekad bila, došli loši dani. Većina ljudi se danas priklonila novoj crkvi, ako je uopšte razmišljala o religiji, formalnoj i bezličnoj uspomeni na ono što je religija nekad bila.
<BR>&nbsp;&nbsp;&nbsp;&nbsp;&nbsp;U ovome je ležala vera, pomisli on prelazeći prstima preko brojanica. Slepa i ne baš razumljiva vera, ali ipak vera.
<BR>&nbsp;&nbsp;&nbsp;&nbsp;&nbsp;Brojanice su se prenosile u njegovoj porodici s kolena na koleno, iz generacije u generaciju, i postojala je, prisetio se, stara priča koja ih je pratila - kako je jedna njegova pretkinja, u nekom zaboravljenom selu u Srednjoj Evropi, pošla u crkvu, kako je odjednom počela kiša i ona potražila zaklon u obližnjoj kolibi, i tada je, nagonski, pružila brojanice preda se i naredila kiši da stane. Kiša je stala i izašlo je sunce. Do kraja svoga života ona je verovala da su baš brojanice zaustavile kišu. A u to su verovali i njeni potomci, dugo posle njene smrti, prepričavajući priču.
<BR>&nbsp;&nbsp;&nbsp;&nbsp;&nbsp;To je naravno, reče Najt sebi, samo delić vere, ali i to je nešto.
<BR>&nbsp;&nbsp;&nbsp;&nbsp;&nbsp;Da je imao samo delić vere te starice, mogao je pomoći čoveku. Jednom od hiljadu ljudi koje je Najt poznavao, kojem je vera bila potrebna.
<BR>&nbsp;&nbsp;&nbsp;&nbsp;&nbsp;A zašto je njemu toliko bila potrebna vera? Šta ga je to nagnalo da u veri potraži utehu?
<BR>&nbsp;&nbsp;&nbsp;&nbsp;&nbsp;Ponovo je prizvao u svest lice toga čoveka - oči ispunjene užasom, neuredna kosa, oštre, visoke jagodice.
<BR>&nbsp;&nbsp;&nbsp;&nbsp;&nbsp;Znano mu je bilo takvo lice. Možda lice praznoga čoveka - skup svih lica koja je ikad video.
<BR>&nbsp;&nbsp;&nbsp;&nbsp;&nbsp;Ipak nije bilo samo to. To nije bilo lice mase. To je bilo lice jednog čoveka, lice koje je nedavno video.
<BR>&nbsp;&nbsp;&nbsp;&nbsp;&nbsp;Odjednom mu sve dođe - jasno i surovo - to isto lice gledalo je u njega s prve strane jutrošnjih novina.
<BR>&nbsp;&nbsp;&nbsp;&nbsp;&nbsp;I toga čoveka, pomisli on u iznenadnom strahu od svoje nemoći, on je izneverio, čoveka kome ništa do vere nije ostalo, ama baš ništa sem vere.
<BR>&nbsp;&nbsp;&nbsp;&nbsp;&nbsp;Čovek koji je došao u crkvu, i otišao, prazan kao što je i bio, možda još prazniji jer više nije imao ni nadu, bio je Frenklin Čepmen.
</P></TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
