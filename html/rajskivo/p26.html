<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>22. APOSTAT
<P>&nbsp;&nbsp;&nbsp;&nbsp;&nbsp;Doveden do beznađa bezuspešnim pokušajima da dokuči Vaseljenu, mudrac Devadasa konačno je ogorčeno ustvrdio:
<BR>
<BR>&nbsp;&nbsp;&nbsp;&nbsp;&nbsp;LAŽNI SU SVI ISKAZI KOJI SADRŽE REČ BOG.
<BR>
<BR>&nbsp;&nbsp;&nbsp;&nbsp;&nbsp;Istog trena, njegov najneomiljeniji učenik, Somasiri, uzvrati: "Rečenica koju upravo sada izgovaram sadrži reč Bog. Nikako, međutim, ne mogu da razaberem, o plemeniti Učitelju, kako taj jednostavan iskaz može da bude lažan.
<BR>&nbsp;&nbsp;&nbsp;&nbsp;&nbsp;Devadasa se udubio u razmišljanje nekoliko pojasa, da bi najzad odgovorio, sa izrazom zadovoljstva na licu:
<BR>
<BR>&nbsp;&nbsp;&nbsp;&nbsp;&nbsp;MOGU BITI ISTINITI SAMO ONI ISKAZI KOJI NE SADRŽE REČ BOG.
<BR>
<BR>&nbsp;&nbsp;&nbsp;&nbsp;&nbsp;Posle pauze, koja je potrajala taman toliko koliko bi bilo potrebno da neki izgladneli mungos proguta malo prosa, Somasiri uzvrati: "Ukoliko se taj iskaz primeni na samoga sebe, oh Prečasni, onda ni sam ne može biti istinit. A ako nije istinit..."
<BR>&nbsp;&nbsp;&nbsp;&nbsp;&nbsp;Tog trenutka, Devadasa razbi svoj prosjački čanak o Somasirinu glavu i stoga bi trebalo da bude štovan kao istinski osnivač Zena.
<BR>
<BR>&nbsp;&nbsp;&nbsp;&nbsp;&nbsp;(Iz jednog fragmenta Kulavamse, još neotkrivenog.)
<BR>
<BR>&nbsp;&nbsp;&nbsp;&nbsp;&nbsp;U pozno popodne, kada stepenište više nije stenjalo pod nemilosrdnom jarom sunca, Prečasni Parakarma počeo je da se spušta. Do noći će stići do najviših odmorišta hodočasnika; a kada bude svanuo novi dan, vratiće se u svet ljudi.
<BR>&nbsp;&nbsp;&nbsp;&nbsp;&nbsp;Maha Thero nije mu dao nikakav savet, niti ga je odvraćao, a ako mu je i bilo žao što mu kolega odlazi, to ničim nije pokazao. Samo je napevno kazao: "Sve stvari su nestalne", zatim sklopio ruke i dao blagoslov.
<BR>&nbsp;&nbsp;&nbsp;&nbsp;&nbsp;Prečasni Parakarma, koji je prethodno bio doktor Čoam Goldberg i koji će to možda ponovo biti, imao bi velikih poteškoća u objašnjavanju svojih pobuda. 'Pravi korak' bilo je lako reći, ali ne i otkriti šta je to.
<BR>&nbsp;&nbsp;&nbsp;&nbsp;&nbsp;U Vihari Sri Kanda Maha našao je duševni mir - ali to nije bilo dovoljno. Njegovo naučno obrazovanje nije mu više dopuštalo da prihvati dvoličan odnos Reda prema Bogu; pritvorna ravnodušnost konačno je postala rđavija od bespogovornog poricanja.
<BR>&nbsp;&nbsp;&nbsp;&nbsp;&nbsp;Ukoliko postoji tako nešto kao što je rabinski gen, doktor Goldberg ga je posedovao. Kao i mnogi pre njega, Goldberg-Parakarma upustio se u traganje za Bogom u matematici; nije ga obeshrabrila čak ni senzacija koju je početkom dvadesetog stoleća izazvao Kurt Gedel otkrićem neodlučivih teorema. Nikako nije mogao da shvati kako neko može da se udubljuje u dinamičnu asimetriju Ojlerove duboke, ali i predivno jednostavne jednakosti:
<BR>&nbsp;&nbsp;&nbsp;&nbsp;&nbsp;e na pi + 1 = 0,
<BR>&nbsp;&nbsp;&nbsp;&nbsp;&nbsp;a da se pri tom ne upita da li svet predstavlja tvorevinu neke ogromne inteligencije.
<BR>&nbsp;&nbsp;&nbsp;&nbsp;&nbsp;Stekavši veliki ugled jednom novom kosmološkom teorijom, koja se odražala skoro deset godina pre no što je bila opovrgnuta, Goldberg je bio proglašen za novog Ajnštajna ili N'goju. Osim toga, on je, u jeku doba ultraspecijalizacije, došao do značajnih otkrića i na polju aerodinamike i hidrodinamike - oblastima za koje se dugo smatralo da je u njima rečena poslednja reč i da tu više ne treba očekivati nikakva iznenađenja.
<BR>&nbsp;&nbsp;&nbsp;&nbsp;&nbsp;A onda, na vrhuncu moći, iskusio je religijsko preobraćenje, slično onom koje je doživeo Paskal, premda lišeno morbidnosti. Deset godina proveo je u šafranastoj bezličnosti, usredsredivši svoj blistavi um na pitanja učenja i filozofije. Nije žalio zbog tog međuvremena, pa čak nije bio ni siguran da je zauvek okrenuo leđa Redu; jednoga dana, možda, ove velike stepenice opet će ga videti. Ali njegova bogomdana nadarenost ponovo je uzimala maha; čekao ga je obiman posao i bila su mu potrebna pomagala koja se nisu mogla naći na Sri Kandi - odnosno, na celoj Zemlji.
<BR>&nbsp;&nbsp;&nbsp;&nbsp;&nbsp;Gotovo da više nije osećao odbojnost prema Vanevaru Morganu. Iako nehotice, inženjer je bio taj koji je zapalio prvu iskru; na svoj nevešt način, on je takođe bio Božji prst. Pa ipak, hram se morao zaštititi po svaku cenu. Bez obzira na to da li će ga točak sudbine ikada vratiti pod okrilje njegovog spokoja, Parakarma je u tom pogledu bio čvrsto rešen.
<BR>&nbsp;&nbsp;&nbsp;&nbsp;&nbsp;I tako, slično kakvom novom Mojsiju, koji donosi sa planine zakone što će promeniti usude ljudi, Prečasni Parakarma spuštao se ka svetu koga se jednom odrekao. Bio je slep za lepote zemlje i neba koje su ga okružavale; one su bile krajnje ništavne u poređenju sa krasotama koje je samo on mogao da vidi - divotama legija jednačina koje su mu defilovale kroz um.
</P></TD></TR></TABLE>
<P class="next">
<A HREF=p27.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
