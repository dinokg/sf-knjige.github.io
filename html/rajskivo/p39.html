<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>34. VRTOGLAVICA
<P>&nbsp;&nbsp;&nbsp;&nbsp;&nbsp;Bilo je jedno doba kada je svaki civilizovani čovek stajao pred - nekad manjim, a nekad većim - zadatkom redovnog ažuriranja svog adresara. Uvođenje opšteg koda označilo je kraj ove obaveze, budući da se za svega nekoliko sekundi moglo ući u trag svakoj osobi, pod uslovom da je bio poznat njen nepromenljivi identifikacioni broj. Pa čak i kad je taj broj bio nepoznat, standardni program traganja obično bi prilično brzo uspevao da pronađe dato lice, ako je raspolagao približnim datumom rođenja, podacima o zanimanju i nekim drugim pojedinostima. (Razume se, poteškoće su iskrsavale kod prezimena kao što su Smit, Sing ili Mohamed...)
<BR>&nbsp;&nbsp;&nbsp;&nbsp;&nbsp;Razvoj globalnih informacionih sistema učinio je suvišnim još jedan dosadan posao. Bilo je dovoljno staviti naročiti znak pored imena onih prijatelja kojima ste želeli redovno da čestitate rođendane ili druge godišnjice - kućni kompjuter obavio bi sve ostalo. Dotičnog dana (osim ako ne bi došlo, što se često događalo, do neke glupe greške u programiranju), odgovarajuća poruka blesnula bi ka svom odredištu.
<BR>&nbsp;&nbsp;&nbsp;&nbsp;&nbsp;Iako bi primalac verovatno prozreo da iza toplih reči na ekranu isključivo stoji moćno pamćenje elektronike - nominalni pošiljalac mogao je, naime, već godinama da ne pomisli na njega - gest bi ipak bio primljen sa naklonošću.
<BR>&nbsp;&nbsp;&nbsp;&nbsp;&nbsp;Ali ista tehnologija koja je uklonila jednu grupu obaveza, nametnula je drugu, sa još većim zahtevima. U ovom pogledu možda je najznačajniji bio projekat pod nazivom 'Profil Ličnog Interesovanja'.
<BR>&nbsp;&nbsp;&nbsp;&nbsp;&nbsp;Većina ljudi ažurirala je svoj PLI na Novu godinu ili prilikom rođendana. Morganov spisak sadržao je pedeset stavki, a čuo je za ljude koji su imali i po više stotina. Oni mora da su sve vreme u budnom stanju provodili rvajući se sa pravom poplavom informacija, osim ako nisu spadali među one ovejane obešenjake koji su uživali u tome da podese program za registrovanje novosti na svojim konzolama da se usredsredi isključivo na neke klasične neverovatnosti, kao što su:
<BR>
<BR>&nbsp;&nbsp;&nbsp;&nbsp;&nbsp;Jaja, dinosaurosi, izleganje
<BR>&nbsp;&nbsp;&nbsp;&nbsp;&nbsp;Krug, kvadratura
<BR>&nbsp;&nbsp;&nbsp;&nbsp;&nbsp;Atlantida, izranjanje
<BR>&nbsp;&nbsp;&nbsp;&nbsp;&nbsp;Hrist, drugi dolazak
<BR>&nbsp;&nbsp;&nbsp;&nbsp;&nbsp;Čudovište iz Loh Nesa, hvatanje
<BR>
<BR>&nbsp;&nbsp;&nbsp;&nbsp;&nbsp;i konačno:
<BR>
<BR>&nbsp;&nbsp;&nbsp;&nbsp;&nbsp;Svet, svršetak
<BR>
<BR>&nbsp;&nbsp;&nbsp;&nbsp;&nbsp;Razume se, samoljublje i profesionalne potrebe nalagali su da pretplatnikovo ime obično bude prva stavka na svakom spisku. Morgan nije bio izuzetak u ovom pogledu, ali zato su potonje stavke bile donekle neobične:
<BR>
<BR>&nbsp;&nbsp;&nbsp;&nbsp;&nbsp;Toranj, orbitalni
<BR>&nbsp;&nbsp;&nbsp;&nbsp;&nbsp;Toranj, svemirski
<BR>&nbsp;&nbsp;&nbsp;&nbsp;&nbsp;Toranj, (geo)sinhroni
<BR>&nbsp;&nbsp;&nbsp;&nbsp;&nbsp;Lift, svemirski
<BR>&nbsp;&nbsp;&nbsp;&nbsp;&nbsp;Lift, orbitalni
<BR>&nbsp;&nbsp;&nbsp;&nbsp;&nbsp;Lift, (geo)sinhroni
<BR>
<BR>&nbsp;&nbsp;&nbsp;&nbsp;&nbsp;Ovim popisom uglavnom su bili iscrpeni nazivi koji su se koristili u sredstvima javnog informisanja, što mu je jemčilo da će videti bar devedeset odsto svih novosti koje su se ticale projekta. Velika većina ovih informacija bila je sasvim beznačajna i on se ponekad pitao da li su uopšte vredne traganja - tim pre što bi one koje su stvarno bile značajne ionako brzo stigle do njega.
<BR>&nbsp;&nbsp;&nbsp;&nbsp;&nbsp;Još je trljao oči, a postelja tek što mu se vratila u zid skromnog stana, kada opazi da na konzoli sija signalna svetiljka za novosti. Pritisnuvši istovremeno dugmad za kafu i očitavanje, on sačeka da vidi najnoviju senzaciju koja se zbila preko noći.
<BR>
<BR>&nbsp;&nbsp;&nbsp;&nbsp;&nbsp;OBOREN ORBITALNI TORANJ
<BR>
<BR>&nbsp;&nbsp;&nbsp;&nbsp;&nbsp;glasio je nasov.
<BR>&nbsp;&nbsp;&nbsp;&nbsp;&nbsp;"Da nastavim?" upita konzola.
<BR>&nbsp;&nbsp;&nbsp;&nbsp;&nbsp;"Nego šta!" uzvrati Morgan, sada već potpuno rasanjen. Tokom narednih nekoliko sekundi, dok je čitao tekst na ekranu, raspoloženje mu se promenilo od neverice, preko ozlojeđenosti, do zabrinutosti. On prebaci ceo blok novosti na broj Vorena Kingslija, dodavši tome: "Molim te, pozovi me čim budeš mogao", a zatim prionu na doručak, koji se još pušio.
<BR>&nbsp;&nbsp;&nbsp;&nbsp;&nbsp;Nepunih pet minuta kasnije, Kingsli se pojavi na ekranu.
<BR>&nbsp;&nbsp;&nbsp;&nbsp;&nbsp;"U stvari, Vane", reče on uz vedru pomirljivost, "moglo bi se kazati da smo imali sreće, pošto nas je tek posle pet godina uzeo na zub."
<BR>&nbsp;&nbsp;&nbsp;&nbsp;&nbsp;"To je najsmešnija stvar koju sam ikada čuo! Kako bi bilo da je naprosto prenebregnemo? Ako odgovorimo, tako će samo steći publicitet. A to je upravo ono što želi."
<BR>&nbsp;&nbsp;&nbsp;&nbsp;&nbsp;Kingsli klimnu. "Bilo bi to najbolje držanje - za sada. Ne smemo da prenaglimo. Uostalom, možda je on u pravu."
<BR>&nbsp;&nbsp;&nbsp;&nbsp;&nbsp;"Šta hoćeš time da kažeš?"
<BR>&nbsp;&nbsp;&nbsp;&nbsp;&nbsp;Kingsli se uozbilji; čak je izgledalo da se pomalo oseća nelagodno.
<BR>&nbsp;&nbsp;&nbsp;&nbsp;&nbsp;"Stoji činjenica da pored inženjerskih postoje i psihološki problemi", reče on. "Razmisli o tome. Vidimo se u kancelariji."
<BR>&nbsp;&nbsp;&nbsp;&nbsp;&nbsp;Slika nestade sa ekrana, ostavivši Morgana u prilično nespokojnom raspoloženju. Kritika mu nije bila strana i umeo je sa njom da iziđe nakraj; štaviše, iskreno je uživao u stručnom nadmudrivanju sa sebi ravnima i retko bi gubio pribranost kada bi mu se ponekad dogodilo da u tim raspravama ostane kraćih rukava. No, imati posla sa Pajom Patkom bilo je nešto sasvim drugo.
<BR>&nbsp;&nbsp;&nbsp;&nbsp;&nbsp;To, razume se, nije bilo njegovo pravo ime <EM>Neprevodiva igra reči: Paja Patak se na engleskom kaže 'Donald Duck', što u ovom kontrastu predstavlja očiglednu aluziju na ime doktora Bikerstafa - prim. prev.</EM>, ali je neobičan žig srdite negativnosti doktora Donalda Bikerstafa često podsećao na taj mitski lik iz dvadesetog veka. Diplomirao je (kao sposoban, ali ne i sjajan student) čistu matematiku; dičio se upečatljivom pojavom, milozvučnim glasom i nepokolebljivom verom u vlastitu kadrost da donosi sudove o bilo kom naučnom predmetu. U okviru sopstvene discipline bio je sasvim dobar; Morgan se vedro prisetio jednog doktorovog staromodnog, javnog predavanja, kome je imao prilike da prisustvuje u Kraljevskom Zavodu. Skoro nedelju dana posle toga mogao je da tvrdi da je gotovo razumeo krajnje neobična svojstva transfinitnih brojeva...
<BR>&nbsp;&nbsp;&nbsp;&nbsp;&nbsp;Na žalost, Bikerstaf nije bio svestan vlastitih ograničenja. Iako je imao predanu kliku poklonika, koja je bila pretplaćena na njegov bilten za informacije - u jednom ranijem dobu, on bi uživao glas pop-naučnika - još je veći bio krug onih koji su ga kritikovali. Umereniji među njima smatrali su da raspolaže obrazovanjem koje mu nadmaša inteligenciju. Za ostale je predstavljao samoljubivog idiota. Baš šteta, pomisli Morgan, što Bikerstaf nije mogao biti zatvoren u jednu sobu sa doktorom Goldbergom/Parakarmom; oni bi se neizostavno međusobno potrli kao elektron i pozitron - genije jednog poništio bi se sa neizmernom glupavošću drugog. Sa tom nepokolebljivom glupavošću protiv koje se, prema Geteovoj jadikovki, čak i bogovi uzalud bore. Kako, međutim, trenutno nije bilo bogova na raspolaganju, Morgan je znao da će taj zadatak morati da padne na njegova pleća. Iako je mogao da utroši vreme na znatno pametnije stvari, ovo će mu bar doneti malo vedrog predaha; osim toga, imao je jednog podsticajnog preteču.
<BR>&nbsp;&nbsp;&nbsp;&nbsp;&nbsp;U hotelskoj sobi, koja je predstavljala jedan od Morganova četiri 'privremena' doma već skoro celu deceniju, nalazilo se nekoliko slika. Najistaknutija među njima bila je jedna tako vešto napravljena foto-montaža da neki posetioci naprosto nisu mogli da poveruju da sve na njoj nije savršeno verodostojno. Fotografija je prikazivala jedan slavan, prelepo obnovljen parobrod - preteču svakog plovila koje se posle toga moglo nazvati modernim. Uz njega, stojeći na doku gde se lađa na čudesan način vratila sto dvedeset pet godina posle porinuća, bio je doktor Vanevar Morgan. Gledao je prema zavojitim ukrasima na islikanom pramcu; a nekoliko metara dalje, podsmešljivo ga posmatrajući, nalazio se Isambard Kingdom Branel - sa rukama u džepovima, cigarom čvrsto stisnutom među zubima i u veoma izgužvanom, blatnjavom odelu.
<BR>&nbsp;&nbsp;&nbsp;&nbsp;&nbsp;Sve je na slici bilo potpuno stvarno; Morgan je odista stajao pokraj Velike Britanije, jednog sunčanog dana u Bristolu, godinu dana posle okončanja Gibraltarskog Mosta. Branel se, međutim, tu nalazio daleke 1857, čekajući na porinuće svog potonjeg i još znamenitijeg gorostasa, čije će mu nedaće na kraju skrhati telo i duh.
<BR>&nbsp;&nbsp;&nbsp;&nbsp;&nbsp;Morgan je fotografiju dobio na poklon za pedeseti rođendan i ona je bila jedan od najomiljenijih predmeta koje je posedovao. Budući da je dobro bilo poznato njegovo divljenje prema najvećem inženjeru devetnaestog stoleća, prijatelji su mu odlučili da se našale na taj račun. Postojali su, međutim, trenuci kada se on pitao, nije li možda njihov izbor bio prikladniji nego što su to i sami nameravali. Veliki Istočnjak satro je svog tvorca. Toranj je mogao isto da učini sa njim.
<BR>&nbsp;&nbsp;&nbsp;&nbsp;&nbsp;Branel je takođe bio okružen Paja Pacima. Među njima posebno se isticao izvesni doktor Dionizijus Lardner, koji je potpuno bespogovorno dokazao da nijedan parobrod nikada neće biti u stanju da preplovi Atlantik. Jedan inženjer mogao je da se brani od kritika koje se temelje na ogrešenju o činjenice ili naprosto na pogrešnim proračunima. Ali stvar koju je potegao Paja Patak bila je tananija i složenija. Morgan se najednom priseti da je i njegov junak morao da se suoči sa nečim veoma sličnim, pre tri stoleća.
<BR>&nbsp;&nbsp;&nbsp;&nbsp;&nbsp;On priđe maloj, ali neprocenjivoj zbirci pravih knjiga i izvuče onu koju je čitao verovatno češće nego sve druge - Roltovu klasičnu biografiju Isambard Kingdom Branel. Počevši da lista po već dobrano izlizanim stranicama, brzo pronađe odlomak koji mu je podstakao sećanje.
<BR>&nbsp;&nbsp;&nbsp;&nbsp;&nbsp;Branel je planirao železnički tunel dugačak gotovo tri kilometra - što je predstavljalo 'čudovišnu i nastranu, krajnje opasnu i nepraktičnu zamisao. Nepojmljivo je', tvrdio je kritičar, 'da ljudska bića mogu dopustiti tu paklenu kušnju da jure stigijskim ponorima. Nema te osobe koja bi poželela da bude izgnana sa dnevne svetlosti uz svest da joj nad glavom leži silna masa zemlje, koja bi je smrskala u slučaju kakve nesreće... buka dva voza koja se tu mimoilaze rastrojila bi živce... nijedan putnik ne bi hteo tamo da pođe dva puta...'
<BR>&nbsp;&nbsp;&nbsp;&nbsp;&nbsp;Sve je to bilo dobro poznato. Lardneri i Bikerstafi kao da su imali isti moto: 'Ništa ne treba prvi put uraditi'.
<BR>&nbsp;&nbsp;&nbsp;&nbsp;&nbsp;Pa ipak - ponekad su bili u pravu, ako nikako drugačije ono zahvaljujući dejstvovanju zakona slučaja. Paja Patak je to veoma razložno izložio. Najpre je kazao, u trenutku skromnosti, koja je bila koliko neuobičajena toliko i pritvorna, da se uopšte neće latiti kritikovanja inženjerskih vidova svemirskog lifta. Jedino želi da govori o psihološkim problemima koji iskrsavaju s njim u vezi. Svi bi se oni mogli izraziti jednom reči: vrtoglavica. Normalno ljudsko biće, istakao je on, odlikuje se sasvim opravdanim strahom od visine; samo su akrobate i artisti koji hodaju po zategnutom užetu imuni na ovu prirodnu reakciju. Najviše zdanje na Zemlji niže je od pet kilometara - a nema mnogo ljudi kojima bi se dopalo da se okomito voze uz stubove Gibraltarskog Mosta.
<BR>&nbsp;&nbsp;&nbsp;&nbsp;&nbsp;No, to je krajnje ništavno u poređenju sa zastrašujućom perspektivom orbitalnog tornja. "Ko nije stajao", brižno je pitao Bikerstaf, "u podnožju neke ogromne zgrade i posmatrao njeno strmoglavo pročelje sve dok mu se nije učinilo da će izgubiti ravnotežu i pasti? Zamislite sada jednu takvu zgradu koja se uzdiže kroz oblake sve do crnila svemira, kroz jonosferu, pokraj orbita svih velikih svemirskih stanica - pa sve više i više, da bi na kraju stigla do tačke koja se nalazi na dobrom delu puta do Meseca! Inženjerski trijumf, nesumnjivo - ali zato psihološka noćna mora. Uveren sam da bi neki ljudi sišli s uma već i pri samoj pomisli na tako nešto. A koliko će njih biti kadro da se suoči sa vrtoglavim iskušenjem predviđenog putovanja - pravo nagore, dok ispod zjapi bezdan, do visine od dvadeset pet hiljada kilometara, gde se vozilo prvi put zaustavlja na središnjoj stanici?
<BR>&nbsp;&nbsp;&nbsp;&nbsp;&nbsp;U ovom slučaju ne važi odgovor da su sasvim obične osobe u stanju da svemirskim letelicama stignu do iste visine, pa čak i znatno dalje. Okolnosti su tu potpuno različite - baš kao i pri običnom letenju u atmosferi. Normalan čovek ne oseća vrtoglavicu čak ni u otvorenoj gondoli balona koji lebdi u vazduhu nekoliko kilometara iznad tla. Ali postavite ga na rub neke litice iste visine i dobro promatrajte tada njegove reakcije!
<BR>&nbsp;&nbsp;&nbsp;&nbsp;&nbsp;Razlog ove različitosti sasvim je jednostavan. U slučaju vazduhoplova ne postoji fizička veza između posmatrača i tla. U psihološkom pogledu on je, dakle, potpuno odvojen od čvrste zemlje daleko ispod. Padanje ga više ne užasava; tu bez po muke može da razgleda daleke, sišućne predele, prema kojima se nikada ne bi odvažio da baci pogled sa neke uzvisine. Spasonosna fizička razdvojenost predstavlja upravo ono što će nedostajati svemirkom liftu. Nesrećni putnik, dok hita uz okomito pročelje džinovskog tornja, biće prekomerno svestan svog spoja sa zemljom. Ko bi onda mogao da jemči da će neko ko nije pod dejstvom droga ili anestetika biti u stanju da preživi takvo iskustvo? Voleo bih da mi doktor Morgan da odgovor na to pitanje."
<BR>&nbsp;&nbsp;&nbsp;&nbsp;&nbsp;Doktor Morgan se upravo udubio u smišljanje odgovora, od kojih je tek poneki bio učtiv, kada na ekranu ponovo poče da svetluca pozivni signal. Kada je pritisnuo dugme za PRIJEM, uopšte se nije iznenadio što je ugledao Maksinu Dival.
<BR>&nbsp;&nbsp;&nbsp;&nbsp;&nbsp;"Pa, Vane", reče ona, prešavši na stvar bez okolišanja, "šta ćeš preduzeti?"
<BR>&nbsp;&nbsp;&nbsp;&nbsp;&nbsp;"Iako sam u silnom iskušenju, ipak mislim da se neću raspravljati sa tim idiotom. Uzgred budi rečeno, misliš li da ga je na ovo nahuškala neka aerosvemirska organizacija?"
<BR>&nbsp;&nbsp;&nbsp;&nbsp;&nbsp;"Moji ljudi upravo pokušavaju da to ustanove; obavestiću te ako iščeprkaju nešto. Lično smatram da je celu stvar sam zakuvao; u stanju sam da osetim obeležja nenameštenog članka. Ali još mi nisi odgovorio."
<BR>&nbsp;&nbsp;&nbsp;&nbsp;&nbsp;"Nisam još odlučio; upravo pokušavam da svarim doručak. Šta ti misliš, šta bi trebalo da uradim?"
<BR>&nbsp;&nbsp;&nbsp;&nbsp;&nbsp;"Pa to je bar jednostavno. Zakaži demonstraciju. Kada bi mogao da je prirediš?"
<BR>&nbsp;&nbsp;&nbsp;&nbsp;&nbsp;"Kroz pet godina, ako sve teče po planu."
<BR>&nbsp;&nbsp;&nbsp;&nbsp;&nbsp;"Smešno. Već si postavio prvi kabl..."
<BR>&nbsp;&nbsp;&nbsp;&nbsp;&nbsp;"Ne kabl - nego traku."
<BR>&nbsp;&nbsp;&nbsp;&nbsp;&nbsp;"Ne budi sitničav. Koju težinu može da ponese?"
<BR>&nbsp;&nbsp;&nbsp;&nbsp;&nbsp;"Oh - na zemaljskom kraju punih pet stotina tona."
<BR>&nbsp;&nbsp;&nbsp;&nbsp;&nbsp;"Eto vidiš. Ponudi Paji Patku da se lično provoza."
<BR>&nbsp;&nbsp;&nbsp;&nbsp;&nbsp;"Ne bih mu jemčio bezbednost."
<BR>&nbsp;&nbsp;&nbsp;&nbsp;&nbsp;"A da li bi jemčio meni?"
<BR>&nbsp;&nbsp;&nbsp;&nbsp;&nbsp;"Nemoj da se šališ!"
<BR>&nbsp;&nbsp;&nbsp;&nbsp;&nbsp;"Nikada se ne šalim ovako rano. Uostalom, vreme je da opet nešto napišem o Tornju. Ona maketa kapsule veoma je lepa, ali od nje nema velike vajde. Moji gledaoci vole akciju, baš kao i ja. Poslednji put kad smo se sreli, pokazao si mi crteže onih malih kola koje će inženjeri koristiti za penjanje i spuštanje po kablu - mislim trakama. Kako si ono rekao da ih zovete?"
<BR>&nbsp;&nbsp;&nbsp;&nbsp;&nbsp;"Pauci."
<BR>&nbsp;&nbsp;&nbsp;&nbsp;&nbsp;"Uh - tako je. Opčinila me je ta pomisao. U pitanju je nešto što nije bilo moguće ni pod jednom od pređašnjih tehnologija. Prvi put ćeš biti u prilici da počivaš nepomično na nebu, čak iznad atmosfere, i da posmatraš zemlju pod sobom - a za tako nešto nikada neće biti kadar jedan svemirski brod. Volela bih da budem prva koja će opisati taj osećaj. A istovremeno i da potkrešem krila Paji Patku."
<BR>&nbsp;&nbsp;&nbsp;&nbsp;&nbsp;Morgan je sačekao punih pet sekundi, gledajući Maksinu netremice u oči, pre no što se pouzdano uverio da je krajnje ozbiljna.
<BR>&nbsp;&nbsp;&nbsp;&nbsp;&nbsp;"Sasvim mogu da razumem", reče on konačno, potištenim glasom, "što uboga novinarka-početnica, koja po svaku cenu pokušava da stekne neko ime, nastoji da ugrabi ovakvu priliku. Iako nipošto ne želim da stanem na put jednoj karijeri koja puno obećava, moj odgovor je ipak neopozivo odričan."
<BR>&nbsp;&nbsp;&nbsp;&nbsp;&nbsp;Iz usta doajena svetskog novinarstva osu se prava tirada izraza, nepriličnih ne samo damama nego i gospodi, koji su se veoma retko mogli čuti preko javnih veza.
<BR>&nbsp;&nbsp;&nbsp;&nbsp;&nbsp;"Pre no što te zadavim tvojim sopstvenim hipervlaknom, Vane", nastavi ona, "želim da saznam razlog."
<BR>&nbsp;&nbsp;&nbsp;&nbsp;&nbsp;"Pa, ako nešto krene naopako, nikada sebi ne bih oprostio."
<BR>&nbsp;&nbsp;&nbsp;&nbsp;&nbsp;"Samo bez krokodilskih suza, molim te. Moja prerana smrt predstavljala bi, razume se, pravu tragediju - za tvoj projekat. Ali, ne boj se: ni na kraj pameti mi ne bi palo da krenem pre no što izvršiš sve provere i zajemčiš mi stopostotnu bezbednost."
<BR>&nbsp;&nbsp;&nbsp;&nbsp;&nbsp;"Odveć bi ličilo na reklamni trik."
<BR>&nbsp;&nbsp;&nbsp;&nbsp;&nbsp;"Kako bi to kazali viktorijanci (ili su to bili elizabetanci?) - pa šta?"
<BR>&nbsp;&nbsp;&nbsp;&nbsp;&nbsp;"Slušaj, Maksina - izveštavaju da je Novi Zeland upravo potonuo - vraški si im potrebna u studiju. U svakom slučaju, hvala na velikodušnoj ponudi."
<BR>&nbsp;&nbsp;&nbsp;&nbsp;&nbsp;"Doktore Vanevare Morgane - savršeno mi je jasno zbog čega me odbijaš. Želiš da ti budeš prvi."
<BR>&nbsp;&nbsp;&nbsp;&nbsp;&nbsp;"Kako bi viktorijanci rekli - pa šta?"
<BR>&nbsp;&nbsp;&nbsp;&nbsp;&nbsp;"TouchQ. Ali upozoravam te, Vane - čim ti prvi pauk bude proradio, ponovo ćeš me čuti."
<BR>&nbsp;&nbsp;&nbsp;&nbsp;&nbsp;Morgan odmahnu glavom. "Žao mi je, Maksina", uzvrati on, "ali nema ni govora..."
</P></TD></TR></TABLE>
<P class="next">
<A HREF=p40.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
