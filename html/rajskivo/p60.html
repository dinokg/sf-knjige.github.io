<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>54. TEORIJA RELATIVNOSTI
<P>&nbsp;&nbsp;&nbsp;&nbsp;&nbsp;Morgan je sam bio kriv što je pomislio da mu je sudbina zapečaćena, u beznadnom trenutku kada su istekle poslednje kapi energije i kada su se konačno pogasile signalne svetiljke na komandnoj tabli Pauka. Nekoliko dugih sekundi uopšte se nije setio da je dovoljno samo da otpusti kočnice, pa da počne da klizi natrag prema Zemlji. Kroz tri časa već bi bio bezbedno u postelji. Niko ga ne bi krivio za neuspeh misije; učinio je sve što je bilo u granicama ljudskih moći.
<BR>&nbsp;&nbsp;&nbsp;&nbsp;&nbsp;Samo je tupo zurio, obuzet nemoćnim besom, u nedostižni četvorougao, na kome je stajala projektovana senka Pauka. U glavi su mu se rojili nejnemogućiji planovi, ali je na kraju sve morao da odbaci. Da mu je, na primer, još pri ruci verni, mali predač - ali ne bi bilo načina da ga dobaci do Tornja. Kada bi izbeglice imale na raspolaganju skafander, neko bi mu mogao spustiti uže - ali nije bilo vremena da se iz zapaljenog transportera ponese i svemirski kombinezon.
<BR>&nbsp;&nbsp;&nbsp;&nbsp;&nbsp;Naravno, da je ovo bila videodrama, a ne stvarni problem, neki junački nastrojen dobrovoljac mogao je da se žrtvuje - ili, još bolje, to bi mogla biti neka dama - tako što bi izišao iz vazdušne komore i bacio dole uže, iskoristivši petnaestak sekundi svesnog stanja u vakuumu da spase ostale. Morgan je toliko bio obuzet očajanjem da je za trenutak ozbiljno uzeo u razmatranje ovu pomisao, pre no što je u njemu ponovo preovladao zdrav razum.
<BR>&nbsp;&nbsp;&nbsp;&nbsp;&nbsp;Od časa kada je Pauk konačno istakao belu zastavu u borbi sa gravitacijom, do Morganovog neopozivog uviđanja da više ništa ne može preduzeti, nije protekao ni puni minut. A onda, Voren Kingsli postavi jedno pitanje, koje je pod ovakvim okolnostima izgledalo potpuno bespredmetno.
<BR>&nbsp;&nbsp;&nbsp;&nbsp;&nbsp;"Daj nam ponovo razdaljinu, Vane - koliko si udaljen od Tornja?"
<BR>&nbsp;&nbsp;&nbsp;&nbsp;&nbsp;"Kakve, do vraga, to ima veze? Mogao bih da budem i čitavu svetlosnu godinu."
<BR>&nbsp;&nbsp;&nbsp;&nbsp;&nbsp;Sa Zemlje je usledila kratka pauza; a onda Kingsli ponovo progovori, ovoga puta glasom koji bi bio prikladan za obraćanje nekom detetu ili zaostaloj osobi. "I te kako ima veze. Jesi li kazao dvadeset metara?"
<BR>&nbsp;&nbsp;&nbsp;&nbsp;&nbsp;"Jesam - toliko otprilike."
<BR>&nbsp;&nbsp;&nbsp;&nbsp;&nbsp;Ma koliko neverovatno zvučalo, Morganu se ote sasvim razgovetan uzdah olakšanja. Kada je odgovorio, u glasu mu je postojala čak primesa radosti: "A sve ove godine, Vane, živeo sam u ubeđenju da si ti glavni inženjer projekta. Dobro, pretpostavimo da je tačno dvadeset metara..."
<BR>&nbsp;&nbsp;&nbsp;&nbsp;&nbsp;Morganov eksplozivni uzvik nije mu dozvolio da završi rečenicu. "Baš sam idiot! Kažite Sesuiju da stižem za - oh, petnaest minuta."
<BR>&nbsp;&nbsp;&nbsp;&nbsp;&nbsp;"Četrnaest i po, ukoliko si tačno procenio udaljenost. I ništa te na svetu više ne može sprečiti."
<BR>&nbsp;&nbsp;&nbsp;&nbsp;&nbsp;Bila je to ipak rizična izjava i Morganu se nije dopalo što ju je Kingsli izrekao. Pristanišni mehanizmi ponekad se nisu mogli valjano uklopiti zbog sitnih grešaka u dopustivim odstupanjima prilikom proizvodnje. Osim toga, naravno, nije bilo prilike da se ispita baš ovaj sistem.
<BR>&nbsp;&nbsp;&nbsp;&nbsp;&nbsp;Nije ga mnogo mučilo to što je prevideo nešto tako očigledno. Uostalom, poznato je da pod dejstvom snažnog stresa čovek može da zaboravi vlastiti broj telefona, pa čak i datum rođenja. Isto tako, ovaj naprasno ključni činilac situacije bio je sve do sada toliko nevažan da ga je on potpuno izgubio iz vida.
<BR>&nbsp;&nbsp;&nbsp;&nbsp;&nbsp;Posredi je bila stvar relativnosti. On nije mogao do Tornja, ali zato je Toranj mogao do njega - svojom neumoljivom brzinom od dva kilometra na dan.
</P></TD></TR></TABLE>
<P class="next">
<A HREF=p61.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
