<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H2>Drugi deo: HRAM
<P>&nbsp;&nbsp;&nbsp;&nbsp;&nbsp;"Dok se pojedine religije glože oko toga koja je od njih u posedu istine, prema našem mišljenju istina religije može se potpuno prenebreći... Pokušamo li da odredimo pravo mesto religije u razvoju čoveka, videćemo da ovde nije posredi toliko jedna trajna tekovina, koliko svojevrsna paralela sa neurozom koju svaki civilizovani pojedinac mora preživeti na putu od detinjstva do zrelosti."
<BR>
<BR>&nbsp;&nbsp;&nbsp;&nbsp;&nbsp;Frojd: Nova uvodna predavanja o psihoanalizi (1932.)
<BR>
<BR>&nbsp;&nbsp;&nbsp;&nbsp;&nbsp;"Razume se da je čovek napravio boga prema svom liku; zar mu je na raspolaganju stajala neka druga mogućnost? Isto kao što je pravo razumevanje geologije bilo nemoguće sve dok nismo došli u priliku da izučavamo i druge svetove osim Zemlje, tako i valjana telologija mora da sačeka na kontakt sa vanzemaljskim razumima. Neosnovano je uopšte govoriti o uporednoj religiji sve dok izučavamo jedino religije čoveka."
<BR>
<BR>&nbsp;&nbsp;&nbsp;&nbsp;&nbsp;El Hadž Mohamed ben Selim, profesor uporedne religije:
<BR>&nbsp;&nbsp;&nbsp;&nbsp;&nbsp;Pozdravna beseda na univerzitetu Brigen Jang, 1998.
<BR>
<BR>&nbsp;&nbsp;&nbsp;&nbsp;&nbsp;"Moramo sačekati, i to nipošto bezbrižno, da dobijemo odgovore na sledeća pitanje; a) kakve su, ako uopšte postoje, religijske koncepcije stvorenja bez, odnosno sa jednim, dva ili više 'roditelja'; b) da li religijska verovanja postoje jedino kod organizama koji imaju bliske veze sa svojim neposrednim precima tokom godina kada sazrevaju.
<BR>&nbsp;&nbsp;&nbsp;&nbsp;&nbsp;Ukoliko ustanovimo da se religija javlja među inteligentnim parnjacima majmuna, delfina, slonova, pasa i tako dalje, ali ne i među vanzemaljskim kompjuterima, termitima, ribama, kornjačama ili društvenim amebama, moraćemo da izvučemo neke neprijatne zaključke... Možda i ljubav i religija mogu nastati jedino kod sisara, i to u oba slučaja iz uglavnom istog razloga. Na to ukazuje i izučavanje njihove patologije; svako ko sumnja u vezu između religijskog fanatizma i nastranosti trebalo bi temeljito da prouči Malleus Maleficarium ili Hakslijeve Vragove Loudona."
<BR>
<BR>&nbsp;&nbsp;&nbsp;&nbsp;&nbsp;(Ibid.)
<BR>
<BR>&nbsp;&nbsp;&nbsp;&nbsp;&nbsp;Znamenita opaska doktora Čarlsa Vilisa (Havaji, 1970.), da je 'religija nuzproizvod neuhranjenosti', nije, sama po sebi, od mnogo veće pomoći nego pomalo netaktično, jednosložno pobijanje Gregorija Bejtsona. Ono što je doktor Vilis, u stvari, imao na umu bilo je da su 1) halucinacije izazvane dobrovoljnim ili prisilnim gladovanjem spremno tumačene kao religijske vizije, odnosno da 2) glad u ovom životu podstiče veru u nadoknadu koja će se steći u zagrobnom životu, što predstavlja - možda suštinski - psihološki mehanizam samoodržanja...
<BR>&nbsp;&nbsp;&nbsp;&nbsp;&nbsp;"...Odista je prava ironija sudbine što su istraživanja takozvanih droga za proširenje svesti utvrdila da one imaju upravo obrnuto dejstvo - i to na taj način što su dovela do otkrića 'apotetičkih' hemikalija koje nastaju prirodnim putem u mozgu. Ustanovljenje da se najpredaniji poklonik neke vere može nagnati da je brzo promeni za ma koju drugu, ukoliko mu se da odgovarajuća doza 2-4-7 orto-para-teosamina, predstavljalo je možda najrazorniji udarac koji je religija ikada primila.
<BR>&nbsp;&nbsp;&nbsp;&nbsp;&nbsp;Razume se, sve do dolaska Zvezdane jedrilice..."
<BR>
<BR>&nbsp;&nbsp;&nbsp;&nbsp;&nbsp;R. Gabor: Formakološka osnova religije
<BR>&nbsp;&nbsp;&nbsp;&nbsp;&nbsp;(Izdavač: Miskatonički univerziet, 2069.)
</P></TD></TR></TABLE>
<P class="next">
<A HREF=p15.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
