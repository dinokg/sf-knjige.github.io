<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9. VLAKNO
<P>&nbsp;&nbsp;&nbsp;&nbsp;&nbsp;"Umalo mi zbog vas srce nije stalo", reče Radžasinge optužujućim glasom, pošto je otpio gutljaj jutarnje kafe. "U prvi mah sam pomislio da imate neki antigravitacioni uređaj - ali čak i ja znam da je tako nešto nemoguće. Kako ste to izveli?"
<BR>&nbsp;&nbsp;&nbsp;&nbsp;&nbsp;"Dugujem vam izvinjenje", uzvrati Morgan uz osmeh. "Da sam znao da ćete me posmatrati, upozorio bih vas, premda uopšte nisam planirao taj ogled. Namera mi je bila samo da se popnem na Stenu, ali tamo mi je ona kamena klupa zagolicala radoznalost. Upitao sam se zašto se nalazi na samom rubu ponora i tako sam se dao u istraživanje."
<BR>&nbsp;&nbsp;&nbsp;&nbsp;&nbsp;"Nema nikakve tajne oko toga. Svojevremeno je tu postojao pod - po svoj prilici drven - koji je štrčao kao i stepenice koje su sa vrha vodile do fresaka. Još možete videti tragove na mestima gde je pod klinovima bio prikucan za pročelje stene."
<BR>&nbsp;&nbsp;&nbsp;&nbsp;&nbsp;"Pronašao sam ih", reče Morgan, pomalo tužno. "Mogao sam da pretpostavim da je neko drugi to već otkrio."
<BR>&nbsp;&nbsp;&nbsp;&nbsp;&nbsp;I to pre dve stotine pedeset godina, pomisli Radžasinge. Onaj luckasti i preduzimljivi Englez, Arnold Letbridž, prvi taprobanijski upravnik za arheologiju. I on se nagnuo nad pročelje Stene, baš kao i vi. Ne, ne baš tako...
<BR>&nbsp;&nbsp;&nbsp;&nbsp;&nbsp;Morgan je u međuvremenu izvadio iz džepa metalnu kutiju koja mu je omogućila da izvede ono čudo. Na njoj je postojalo samo nekoliko dugmadi i jedan mali očitavač: po svemu je ličila na neki jednostavan uređaj za komuniciranje.
<BR>&nbsp;&nbsp;&nbsp;&nbsp;&nbsp;"Evo te stvari, reče on ponosno. "Budući da ste me videli kako prevaljujem stotinu metara okomitom liticom, sigurno ste stekli valjanu predstavu o tome kako radi.
<BR>&nbsp;&nbsp;&nbsp;&nbsp;&nbsp;"Zdrav razum mi je govorio jedno, ali čak ni uz pomoć mog izvrsnog teleskopa nisam mogao da se uverim u to. Mogao bih se zakleti da nije postojalo baš ništa što vas je držalo.
<BR>&nbsp;&nbsp;&nbsp;&nbsp;&nbsp;"Nisam imao nameru da izvodim reklamnu demonstraciju, ali mora da je ispalo upečatljivo. Pa, kad smo već kod reklame, provucite, molim vas, prst kroz ovaj prsten."
<BR>&nbsp;&nbsp;&nbsp;&nbsp;&nbsp;Radžasinge je za trenutak oklevao; Morgan je držao mali, metalni torus - približno dvostruko veći od obične burme - gotovo kao da je bio pod električnim naponom.
<BR>&nbsp;&nbsp;&nbsp;&nbsp;&nbsp;"Da li će me protresti?" upita on.
<BR>&nbsp;&nbsp;&nbsp;&nbsp;&nbsp;"Neće - ali će vas možda iznenaditi. Pokušajte da ga privučete."
<BR>&nbsp;&nbsp;&nbsp;&nbsp;&nbsp;Prekomerno oprezno, Radžasinge prihvati prsten - ali ga odmah gotovo ispusti. Stvar je izgledala živa; kao da je bila zategnuta prema Morganu - odnosno prema kutiji koju je inženjer držao u ruci. A onda se iz kutije oglasi blago zujenje i Radžasinge oseti kako mu neka tajanstvena sila vuče prst. Magnetizam? - upita se on. Razume se da nije; magnetizam ne bi mogao ovako da dejstvuje. Njegova prvobitna, neverovatna teorija ipak je bila tačna; nije moglo biti drugog objašnjenja. Njih dvojica upravo su otpočeli potezanje konopca - ali ne običnog, već nevidljivog.
<BR>&nbsp;&nbsp;&nbsp;&nbsp;&nbsp;Iako je Radžasinge izbečio oči, nije mogao da razabere ni traga od neke niti ili žice koja bi povezivala prsten, kroz koji je on provukao prst, sa kutijom, kojom je Morgan baratao poput pecaroša što privlači ulov pomoću čekrka. On ispruži slobodnu ruku da ispita prividno prazan prostor, ali inženjer je hitro odgurnu.
<BR>&nbsp;&nbsp;&nbsp;&nbsp;&nbsp;"Oprostite, reče on. "Svi to pokušaju kada shvate šta je posredi. Mogli ste veoma neprijatno da se posečete."
<BR>&nbsp;&nbsp;&nbsp;&nbsp;&nbsp;"Ipak je, dakle, u pitanju nevidljiva žica. Domišljato - ali kakva korist od toga, osim za opsenarske trikove?"
<BR>&nbsp;&nbsp;&nbsp;&nbsp;&nbsp;Morgan se široko osmehnu. "Ne mogu vam zameriti što ste došli do takvog zaključka; to je uobičajena reakcija. Ali i potpuno pogrešna; ne možete videti ovaj uzorak zato šta je debeo svega nekoliko mikrona. Znatno je tanji od paučine."
<BR>&nbsp;&nbsp;&nbsp;&nbsp;&nbsp;Najzad je, pomisli Radžasinge, prikladno upotrebljen jedan izraz u čijoj se primeni uglavnom preterivalo. "Neverovatno! Šta je to?"
<BR>&nbsp;&nbsp;&nbsp;&nbsp;&nbsp;"Posredi je ishod pregalaštva dugog dve stotine godina na polju fizike čvrstog tela. Ma kakva mu upotreba bila - to je neprekidan, pseudojednodimenzioni, dijamanstki kristal, premda ne predstavlja čisti ugljenik. Postoje izvesne primese nekih drugih elemenata, čije su količine krajnje brižljivo određene. Masovna proizvodnja ovog materijala moguća je jedino u orbitalnim fabrikama, gde sila teže neće remetiti proces rasta."
<BR>&nbsp;&nbsp;&nbsp;&nbsp;&nbsp;"Zadivljujuće", prošaputa Radžasinge, gotovo kao za sebe. Blago povuče prst u prstenu, hotevši da se uveri da zategnutost još postoji i da sve nije bilo samo privid. "Jasno mi je da to može imati svakojake tehničke primene. Kakav bi se samo od toga mogao napraviti rezač za sir..."
<BR>&nbsp;&nbsp;&nbsp;&nbsp;&nbsp;Morgan se nasmeja. "Potrebno je samo minut-dva da jedan jedini čovek pomoću ovoga obori oveće deblo. Ali prilično je teško rukovati njime - čak opasno. Morali smo da napravimo naročite kalemove na koje ga namotavamo; nazvali smo ih 'predači'. Ovaj je na električni pogon i načinjen je kao ogledni uzorak. Motor je u stanju da podigne nekoliko stotina kilograma, a stalno pronalazim nove vidove primene. Današnja upotreba nipošto nije bila prva."
<BR>&nbsp;&nbsp;&nbsp;&nbsp;&nbsp;Gotovo nevoljno, Radžasinge izvuče prst iz prstena. On najpre poče da pada, a zatim stade da se klati napred-nazad, bez ikakvog vidljivog držača, sve dok Morgan nije pritisnuo jedno dugme, posle čega je predač počeo da namotava vlakno, uz blago zujanje.
<BR>&nbsp;&nbsp;&nbsp;&nbsp;&nbsp;"Vi sigurno niste prevalili toliki put, doktore Morgan, samo da biste me očarali tim poslednjim čudom nauke - premda moram priznati da jesam očaran. Želim da znam kakve sve to veze ima sa mnom."
<BR>&nbsp;&nbsp;&nbsp;&nbsp;&nbsp;"I te kakve ima veze, gospodine ambasadore", uzvrati inženjer, postavši najednom u podjednakoj meri ozbiljan i zvaničan. "Sasvim ste ispravno zaključili da će ovaj materijal imati mnogobrojne vidove primene, od kojih neke tek počinjemo da naslućujemo. A jedna od njih će, izmetnulo se to na dobro ili zlo, pretvoriti vaše tiho, malo ostrvo u središte sveta. Ne - ne samo sveta. Celog Sunčevog sistema. Zahvaljujući ovom vlaknu, Taprobani će postati odskočna daska za sve planete. A jednoga dana, možda - i za zvezde.
</P></TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
