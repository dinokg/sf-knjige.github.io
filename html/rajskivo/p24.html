<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>21. PRESUDA
<P>&nbsp;&nbsp;&nbsp;&nbsp;&nbsp;Jedan od najdosadnijih običaja Pola Sarata bio je iznenadan poziv, veseo ili tmuran već prema prilici, koji je bezuslovno počinjao rečima: "Jesi li čuo novosti?" Iako je Radžasinge često dolazio u iskušenje da uzvrati uopštenim odgovorom u stilu. "Jesam i uopšte nisam iznenađen", ipak nikada nije imao srca da uskrati Polu to jednostavno zadovoljstvo.
<BR>&nbsp;&nbsp;&nbsp;&nbsp;&nbsp;"Šta je ovoga puta?" odvrati on, bez mnogo oduševljenja.
<BR>&nbsp;&nbsp;&nbsp;&nbsp;&nbsp;"Maksina je na drugom programu globalne mreže. Razgovara sa senatorom Kolinsom. Mislim da naš prijatelj Morgan ima neprilika. Javiću ti se kasnije."
<BR>&nbsp;&nbsp;&nbsp;&nbsp;&nbsp;Slika uzbuđenog Pola nestade sa ekrana, da bi je sekundu kasnije zamenio krupni plan Maksine Dival, budući da je Radžasinge odmah uključio kanal na kome su se emitovale glavne vesti. Sedela je u poznatom ambijentu svog studija i razgovarala sa predsednikom Zemaljske Konstrukcione Korporacije, koji je jedva uspevao da prikrije ogorčenost - po svoj prilici veštačku.
<BR>&nbsp;&nbsp;&nbsp;&nbsp;&nbsp;"...senatore Kolins, sada kada je Svetski Sud doneo presudu..."
<BR>&nbsp;&nbsp;&nbsp;&nbsp;&nbsp;Radžasinge prebaci ceo program na SNIMANJE, promrmljavši pri tom: "Mislio sam da je to tek u petak. Kada je isključio zvuk i aktivirao privatnu liniju sa ARISTOTELOM, najednom uzviknu: "Blagi Bože, pa danas je petak!"
<BR>&nbsp;&nbsp;&nbsp;&nbsp;&nbsp;Kao i obično, Ari se smesta javio.
<BR>&nbsp;&nbsp;&nbsp;&nbsp;&nbsp;"Dobro jutro, Radža. Šta mogu da učinim za tebe?"
<BR>&nbsp;&nbsp;&nbsp;&nbsp;&nbsp;Divan, bestrasni glas, neukaljan ljudskim glasnicama, nije se menjao već četrdeset godina, koliko ga je poznavao. Decenijama - možda stolećima - posle njegove smrti, on će se obraćati drugim ljudima baš kao što se sada obraća njemu. (U stvari, koliko li samo razgovora vodi upravo u ovom trenutku?) Nekada je njegovo znanje tištalo Radžasingea; sada mu je, međutim, postalo svejedno. Nije zavideo ARISTOTELU na besmrtnosti.
<BR>&nbsp;&nbsp;&nbsp;&nbsp;&nbsp;"Dobro jutro, Ari. Hteo bih da saznam kakvu je presudu doneo danas Svetski Sud u slučaju spora između astroinženjerske korporacije i vihare Sri Kanda. Sada će biti dovoljan i sažetak - ceo zapis daćeš mi kasnije."
<BR>&nbsp;&nbsp;&nbsp;&nbsp;&nbsp;"Odluka broj jedan. Potvrđena stalna zakupnina lokacije hrama, saglasno taprobanijskom i svetskom zakonu, kodifikovanom 2085. Jednoglasno.
<BR>&nbsp;&nbsp;&nbsp;&nbsp;&nbsp;Odluka broj dva. Podizanje predloženog Orbitalnog Tornja, uz prateću buku, vibracije i uticaj na spomenik od velikog istorijskog i kulturnog značaja, predstavljalo bi ometanje privatnog poseda, kažnjivo po krivičnom zakoniku. Na ovom stupnju, javni interes nije dovoljan da se stvari izmene. Preglasavanje: četiri glasa prema dva uz jedan uzdržan."
<BR>&nbsp;&nbsp;&nbsp;&nbsp;&nbsp;"Hvala, Ari - otkazujem zapis - nije mi više potreban. Do viđenja."
<BR>&nbsp;&nbsp;&nbsp;&nbsp;&nbsp;Tako, dakle, stvari stoje. Baš kao što je i očekivao. Nije, međutim, bio načisto sa tim da li bi trebalo da oseća olakšanje ili razočaranje.
<BR>&nbsp;&nbsp;&nbsp;&nbsp;&nbsp;S obzirom na to da je duboko bio ogrezao u prošlost, radovao se što se stare tradicije neguju i štite. Ako je krvava istorija čovečanstva ostavila za sobom ijedan nauk, onda je to bilo da su važna samo pojedinačna ljudska bića: ma koliko nastrana bila njihova verovanja, moraju biti zaštićena, sve dok ne počnu da se kose sa širim, ali podjednako opravdanim interesima. Kako je ono kazao stari pesnik? 'Nema takve stvari kao što je Država.' Možda se ovde čak malo preteralo; ali i to je bolje nego otići u drugu krajnost.
<BR>&nbsp;&nbsp;&nbsp;&nbsp;&nbsp;U isti mah Radžasinge shvati da mu je pomalo žao. Napola je ubedio sebe (nije li to naprosto bila samo saradnja sa neumitnim?) da bi Morganov fantastični poduhvat mogao da bude upravo ono što je bilo potrebno da se Taprobani (a možda i ceo svet, premda to više nije bila njegova odgovornost) spreči od uranjanja u lagodnu, samozadovoljnu dekadenciju. Sud je sada blokirao taj put, bar za mnogo godina.
<BR>&nbsp;&nbsp;&nbsp;&nbsp;&nbsp;Upitao se šta li Maksina ima da kaže o ovoj stvari i uključio snimak. Na drugom programu globalne mreže, kanalu za analizu novosti (koji su neki nazivali Zemlja Brbljivaca), senator Kolins još je bio u punom zamahu.
<BR>&nbsp;&nbsp;&nbsp;&nbsp;&nbsp;"...nesumnjivo prekoračuje svoja ovlašćenja i koristi sredstva svog Odeljenja za rad na projektu koji sa nama nema nikakve veze."
<BR>&nbsp;&nbsp;&nbsp;&nbsp;&nbsp;"Ali, senatore, ne čini li vam se da je to što ste kazali odveć formalno. Koliko sam ja uspela da se razaberem, hipervlakno je napravljeno za graditeljske potrebe, a naročito za izgradnju mostova. A nije li ovo svojevrstan most? Čula sam da i doktor Morgan koristi tu analogiju, premda on zdanje takođe naziva toranj."
<BR>&nbsp;&nbsp;&nbsp;&nbsp;&nbsp;"Sada ste vi prekomerno formalni, Maksina. Meni se više dopada naziv 'svemirski lift'. Osim toga, uopšte niste u pravu kada je posredi hipervlakno. U pitanju je ishod dvestogodišnjih aerosvemirskih istraživanja. Činjenica da se završna realizacija odigrala u Odeljenju za Kopno moje... ovaj... organizacije uopšte nije bitna, premda sam ja, razume se, ponosan što su naši naučnici učestvovali u tome."
<BR>&nbsp;&nbsp;&nbsp;&nbsp;&nbsp;"Prema vašem mišljenju, ceo projekat trebalo bi da bude prepušten svemirskom Odeljenju?"
<BR>&nbsp;&nbsp;&nbsp;&nbsp;&nbsp;"Kakav projekat? To je samo prednacrt - jedan od više stotina koji se stalno razmatraju u ZKK. Do mene nikada ne dospe ni glas o njima, niti ja želim tako nešto - sve dok stvar ne dođe do nivoa kada treba doneti neku važnu odluku."
<BR>&nbsp;&nbsp;&nbsp;&nbsp;&nbsp;"A to ovde nije slučaj?"
<BR>&nbsp;&nbsp;&nbsp;&nbsp;&nbsp;"Nipošto. Moji stručnjaci za svemirski prevoz kažu da su u stanju da iziđu na kraj sa svim predviđenim porastima obima saobraćaja - bar u okviru dogledne budućnosti."
<BR>&nbsp;&nbsp;&nbsp;&nbsp;&nbsp;"Šta to tačno znači?"
<BR>&nbsp;&nbsp;&nbsp;&nbsp;&nbsp;"Narednih dvadeset godina."
<BR>&nbsp;&nbsp;&nbsp;&nbsp;&nbsp;"A šta onda? Isto bi toliko vremena bilo potrebno da se podigne Toranj, prema doktoru Morganu. Šta, međutim, ako on ne bude gotov na vreme?"
<BR>&nbsp;&nbsp;&nbsp;&nbsp;&nbsp;"Onda ćemo pronaći nešto drugo. Moji ljudi ispituju sve mogućnosti; osim toga, uopšte nije izvesno da je svemirski lift pravo rešenje."
<BR>&nbsp;&nbsp;&nbsp;&nbsp;&nbsp;"Zamisao je, međutim, u osnovi ispravna i valjana?"
<BR>&nbsp;&nbsp;&nbsp;&nbsp;&nbsp;"Tako izgleda, premda su potrebna dodatna izučavanja."
<BR>&nbsp;&nbsp;&nbsp;&nbsp;&nbsp;"Onda biste svakako morali biti zahvalni doktoru Morganu na njegovom pionirskom radu."
<BR>&nbsp;&nbsp;&nbsp;&nbsp;&nbsp;"Izuzetno cenim doktora Morgana. On je jedan od najizvrsnijih inženjera u mojoj organizaciji - ako ne i na celom svetu."
<BR>&nbsp;&nbsp;&nbsp;&nbsp;&nbsp;"Mislim, senatore, da to nije pravi odgovor na moje pitanje."
<BR>&nbsp;&nbsp;&nbsp;&nbsp;&nbsp;"Vrlo dobro; zahvalan sam doktoru Morganu što nam je skrenuo pažnju na celu stvar. Ne odobravam, međutim, način na koji je to učinio. Otvoreno govoreći, pokušao je da me stavi u procep."
<BR>&nbsp;&nbsp;&nbsp;&nbsp;&nbsp;"Kako?"
<BR>&nbsp;&nbsp;&nbsp;&nbsp;&nbsp;"Tako što je izišao izvan moje organizacije - svoje organizacije - i na taj način ispoljio nedostatak odanosti. Kao ishod njegovih manevrisanja usledila je negativna presuda Svetskog Suda, što je za posledicu neminovno imalo nepovoljne komentare. Pod ovim okolnostima, nemam drugog izbora nego da zatražim - uz krajnje žaljenje - da podnese ostavku."
<BR>&nbsp;&nbsp;&nbsp;&nbsp;&nbsp;"Hvala vam, senatore Kolinse. Kao i uvek, bilo je zadovoljstvo razgovarati sa vama."
<BR>&nbsp;&nbsp;&nbsp;&nbsp;&nbsp;"Slatka lažljivice", reče Radžasinge, isključivši kanal i uključivši poziv koji je treperio već pun minut.
<BR>&nbsp;&nbsp;&nbsp;&nbsp;&nbsp;"Jesi li čuo?" upita ga profesor Sarat. "To je, dakle, kraj doktora Vanevara Morgana."
<BR>&nbsp;&nbsp;&nbsp;&nbsp;&nbsp;Radžasinge pogleda zamišljeno svog starog prijatelja; nekoliko sekundi ostao je tako, nepomičan, a onda reče:
<BR>&nbsp;&nbsp;&nbsp;&nbsp;&nbsp;"Oduvek si bio sklon brzopletim zaključcima, Pole. Kako bi bilo da se opkladimo?"
</P></TD></TR></TABLE>
<P class="next">
<A HREF=p25.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
