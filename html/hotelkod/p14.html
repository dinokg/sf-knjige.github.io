<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>14.
<P>&nbsp;&nbsp;&nbsp;&nbsp;&nbsp;Hinkus je već ustao. Stajao je nasred sobe sa spuštenim naramenicama i brisao lice velikim ubrusom.
<BR>&nbsp;&nbsp;&nbsp;&nbsp;&nbsp;"Dobro jutro", rekoh. "Kako ste?"
<BR>&nbsp;&nbsp;&nbsp;&nbsp;&nbsp;Oprezno me pogleda popreko, lice mu je bilo malo podbulo ali je uglavnom izgledao sasvim pristojno. Ništa na njemu nije ostalo od onog do bezumlja izmrcvarenog hajkom tvora, kakvog sam ga video pre nekoliko sati.
<BR>&nbsp;&nbsp;&nbsp;&nbsp;&nbsp;"Kako se uzme", progunđa. "Zašto ste me ovde zatvorili?"
<BR>&nbsp;&nbsp;&nbsp;&nbsp;&nbsp;"Imali ste nervni napad", objasnih.
<BR>&nbsp;&nbsp;&nbsp;&nbsp;&nbsp;Lice mu se malo iskrivi. "Ništa naročito. Vlasnik vam je dao injekciju i zatvorio vas kako vas niko ne bi uznemiravao. Hoćete li poći na doručak?"
<BR>&nbsp;&nbsp;&nbsp;&nbsp;&nbsp;"Poći ću", reče. "Doručkovaću i izgubiću se odavde u bestragiju. I akontaciju ću uzeti. I jes' mi neki odmor u planinama..." Zgužvao je i bacio ubrus. "Još jedan takav odmor i nepovratno ćeš pošašaveti. I bez tuberkuloze... Da ne znate gde je moja bunda? I šubara..."
<BR>&nbsp;&nbsp;&nbsp;&nbsp;&nbsp;"Po svoj prilici na krovu", rekoh.
<BR>&nbsp;&nbsp;&nbsp;&nbsp;&nbsp;"Na krovu..." promrmlja, podižući naramenice. "Na krovu..."
<BR>&nbsp;&nbsp;&nbsp;&nbsp;&nbsp;"Da", rekoh. "Niste imali sreće. Mogu samo saosećati sa vama... Ali ćemo još porazgovarati o tome."
<BR>&nbsp;&nbsp;&nbsp;&nbsp;&nbsp;Okrenuh se i pođoh prema vratima.
<BR>&nbsp;&nbsp;&nbsp;&nbsp;&nbsp;"Nemamo šta o tome da razgovaramo!" ljutito doviknu za mnom.
<BR>&nbsp;&nbsp;&nbsp;&nbsp;&nbsp;U trpezariji još nikog nije bilo. Kajsa je razmeštala tanjire sa sendvičima. Javih joj se i izabrah za sebe novo mesto - leđima okrenut prema bifeu a licem prema vratima, pored stolice di Barnstokra. Tek što sam seo uđe Simone - u debelom šarenom sviteru, sveže obrijan, sa crvenim podbulim očima.
<BR>&nbsp;&nbsp;&nbsp;&nbsp;&nbsp;"I nije neka noć, inspektore", reče. "Ni pet sati nisam spavao. Nervi su mi popustili. Sve vreme mi se činilo da se oseća smrad strvine. Apotekarski smrad, znate, poput formalina..." Sede, uze sendvič, zatim me pogleda. "Jeste li našli?" upita.
<BR>&nbsp;&nbsp;&nbsp;&nbsp;&nbsp;"Zavisi šta" odgovorih.
<BR>&nbsp;&nbsp;&nbsp;&nbsp;&nbsp;"Aha", reče i sumnjičavo se osmehnu. "Ne izgledate bogzna kako."
<BR>&nbsp;&nbsp;&nbsp;&nbsp;&nbsp;"Svako izgleda onako kako mu dolikuje", uzvratih, i tog časa uđoše Barnstokri. Bili su kao krastavci. Stric se šepurio sa lepom katom u petlji, graciozne sede kovrdže su mu se paperjasto srebrile oko ćelavog temena, a Brin je bila kao i ranije sa naočarima, i nos joj je bio kao i ranije drsko nadmen. Stric, trljajući ruke krenu prema svom mestu, ulagivački bacajući poglede prema meni.
<BR>&nbsp;&nbsp;&nbsp;&nbsp;&nbsp;"Dobro jutro, inspektore", umilno propeva. "Kakva stravična noć! Dobro jutro, gospodine Simone. Zar ne?"
<BR>&nbsp;&nbsp;&nbsp;&nbsp;&nbsp;"Zdravo", promrmlja čedo.
<BR>&nbsp;&nbsp;&nbsp;&nbsp;&nbsp;"Hteo bih popiti konjaka", reče Simone s nekakvom tugom. "Ali nije na svom mestu, ne? Ili ne mari ništa?"
<BR>&nbsp;&nbsp;&nbsp;&nbsp;&nbsp;"Ne znam odista" reče di Barnstokr. "Ja ne bih rizikovao."
<BR>&nbsp;&nbsp;&nbsp;&nbsp;&nbsp;"A inspektor?" reče Simone.
<BR>&nbsp;&nbsp;&nbsp;&nbsp;&nbsp;Ja zavrteh glavom i srknuh kafu koju Kajsa stavi ispred mene.
<BR>&nbsp;&nbsp;&nbsp;&nbsp;&nbsp;"Šteta", reče Simone. "A ja bih popio."
<BR>&nbsp;&nbsp;&nbsp;&nbsp;&nbsp;"Kako stvari stoje, dragi inspektore?" upita di Barnstokr.
<BR>&nbsp;&nbsp;&nbsp;&nbsp;&nbsp;"Istraga je naišla na trag", saopštih. "Policija u rukama ima ključ. Mnogo ključeva. Ceo svežanj."
<BR>&nbsp;&nbsp;&nbsp;&nbsp;&nbsp;Simone se ponovo zakikota i namah se uozbilji.
<BR>&nbsp;&nbsp;&nbsp;&nbsp;&nbsp;"Po svoj prilici ćemo morati provesti ceo dan u kući", reče di Barnstokr. "Neće nam biti dopušteno, verovatno, da izlazimo..."
<BR>&nbsp;&nbsp;&nbsp;&nbsp;&nbsp;"Zbog čega?" primetih. "Koliko god hoćete. I što više tim bolje."
<BR>&nbsp;&nbsp;&nbsp;&nbsp;&nbsp;"Pobeći se ipak ne može", dodade Simone. "Lavina. Mi smo ovde zatvoreni i to za dugo. Idealna situacija za policiju. Ja bih naravno, mogao pobeći preko litica..."
<BR>&nbsp;&nbsp;&nbsp;&nbsp;&nbsp;"Zar?" upitah.
<BR>&nbsp;&nbsp;&nbsp;&nbsp;&nbsp;"Prvo, zbog ovog snega ne mogu dospeti do litica. Drugo, šta ću tamo raditi?... Čujte, gospodo", reče. "Hajde da se prošetamo putem, pogledaćemo kako je tamo u Bocinom grliću..."
<BR>&nbsp;&nbsp;&nbsp;&nbsp;&nbsp;"Nemate ništa protiv, inspektore?" upita di Barnstokr.
<BR>&nbsp;&nbsp;&nbsp;&nbsp;&nbsp;"Ne", rekoh ja, i tada uđoše Mozesi. I oni su bili kao krastavci... To jest, madam je bila kao krastavac... kao breskva... kao svetlo sunašce. Što se Mozesa tiče, ta stara bela repa je i ostala stara bela repa. Otpijajući pri hodu iz čaše i ne pozdravljajući nikog dođe do svoga stola, svali se u sedište i strogo pogleda sendviče ispred sebe.
<BR>&nbsp;&nbsp;&nbsp;&nbsp;&nbsp;"Dobro jutro, gospodo!" kristalnim glasom reče gospođa Mozes.
<BR>&nbsp;&nbsp;&nbsp;&nbsp;&nbsp;Krišom pogledah Simonea. Simone je krišom gledao gospođu Mozes. U njegovim očima bila je nekakva neverica. Zatim grčevito strese ramenima i uze kafu.
<BR>&nbsp;&nbsp;&nbsp;&nbsp;&nbsp;"Jutro je divno", nastavi gospođa Mozes. "Tako je toplo, sunčano! Jadni Olaf, nije dačekao ovo jutro!"
<BR>&nbsp;&nbsp;&nbsp;&nbsp;&nbsp;"Svi ćemo tamo dospeti", svečano izjavi najednom Mozes prozuklim glasom.
<BR>&nbsp;&nbsp;&nbsp;&nbsp;&nbsp;"Amin", učtivo uzvrati di Barnstokr.
<BR>&nbsp;&nbsp;&nbsp;&nbsp;&nbsp;Krišom pogledah Brin. Devojka je sedela nakostrešena zabivši nos u šoljicu. Vrata se ponovo otvoriše i pojavi se Luarvik L. Luarvik u pratnji vlasnika. Vlasnik se tužno osmehivao.
<BR>&nbsp;&nbsp;&nbsp;&nbsp;&nbsp;"Dobro jutro, gospodo", reče. "Dozvolite da vam predstavim gospodina Luarvika Luarvika koji je stigao kod nas sinoć. Na putu je imao udes i mi mu, naravno, nećemo uskratiti gostoprimstvo."
<BR>&nbsp;&nbsp;&nbsp;&nbsp;&nbsp;Sudeći po izgledu gospodina Luarvika Luarvika, udes je bio strahovit i njemu je gostoprimstvo bilo preko potrebno. Vlasnik ga je morao uhvatiti za lakat i bukvalno ugurati na moje staro mesto pored Simonea.
<BR>&nbsp;&nbsp;&nbsp;&nbsp;&nbsp;"Veoma mi je drago, Luarvik!" promuklo reče gospodin Mozes. "Ovde su svi bliski, Luarvik, osećajte se kao kod kuće."
<BR>&nbsp;&nbsp;&nbsp;&nbsp;&nbsp;"Da", reče Luarvik gledajući jednim okom mene, a drugim Simonea. "Divno je vreme. Prava zima..."
<BR>&nbsp;&nbsp;&nbsp;&nbsp;&nbsp;"Sve su to gluposti, Luarvik", reče Mozes. "Što manje razgovarajte a jedite što više. Izgledate iznureni... Simone, podsetite me šta je ono bilo sa onim šefom sale? Izgleda da je pojeo nečiji file..."
<BR>&nbsp;&nbsp;&nbsp;&nbsp;&nbsp;I tada se, najzad, pojavi Hinkus. Ušao je i odmah zastao. Simone pođe ponovo da priča o šefu sale, i dok je objašnjavao da pomenuti šef sale nije pojeo nikakav file, već da je sve bilo suprotno, Hinkus je stajao na pragu i ja sam ga posmatrao, trudeći se pri tom da ne ispuštam iz vida i Mozesove. Posmatrao sam i ništa nisam shvatao. Gospođa Mozes je jela pavlaku s biskvitom i oduševljeno slušala potišteno spadalo. Gospodin Mozes je istina popreko gledao Hinkusa, ali potpuno ravnodušno i odmah se ponovo latio svoje čaše. Ali Hinkus nije uspeo da vlada svojim licem.
<BR>&nbsp;&nbsp;&nbsp;&nbsp;&nbsp;U početku mu je izraz lica izgledao potpuno tupav, kao da ga je neko mlatnuo močugom po glavi. Zatim mu se na licu jasno ukaza radost, nekako pomamna, čak se i zasmeja najednom detinjim smehom. A zatim se zlurado iskezi i krenu napred, stežući pesnice. Ali nije, na moje veliko iznenađenje, gledao Mozesa, gledao je Barnstokre: najpre potpuno benasto, zatim sa olakšanjem i radošću, a zatim sa srdžbom i nekakvom zluradošću. Tada susrete moj pogled, posustade i, oborivši glavu, krenu na svoje mesto.
<BR>&nbsp;&nbsp;&nbsp;&nbsp;&nbsp;"Kako ste, gospodine Hinkuse?" saosećajno se nagavši napred, zapita di Barnstokr. "Ovdašnji vazduh..."
<BR>&nbsp;&nbsp;&nbsp;&nbsp;&nbsp;Hinkus upre u njega jarosne žute oči.
<BR>&nbsp;&nbsp;&nbsp;&nbsp;&nbsp;"Dobro sam, nego šta", odgovori on sedajući. "A kako ste vi?"
<BR>&nbsp;&nbsp;&nbsp;&nbsp;&nbsp;Di Barnstokr se od iznenađenja zavali u naslon stolice.
<BR>&nbsp;&nbsp;&nbsp;&nbsp;&nbsp;"Ja? Hvala..." On pogleda najpre mene, zatim Brin. "Možda sam vas uvredio, pogodio... U tom slučaju, molim vas..."
<BR>&nbsp;&nbsp;&nbsp;&nbsp;&nbsp;"Nije vam upalio kec!" nastavi Hinkus, besno gurajući salvetu za okovratnik. "Izjalovilo se, a matori?"
<BR>&nbsp;&nbsp;&nbsp;&nbsp;&nbsp;Di Barnstokr je bio potpuno zbunjen. Razgovori za stolom prestadoše, svi su posmatrali njega i Hinkusa.
<BR>&nbsp;&nbsp;&nbsp;&nbsp;&nbsp;"Zbilja, plašim se..." Stari mađioničar nije znao kako da se ponaša. "Imao sam na umu isključivo to kako se osećate, ništa više..."
<BR>&nbsp;&nbsp;&nbsp;&nbsp;&nbsp;"U redu, u redu, prekinućemo da bi bilo jasnije", odgovori Hinkus.
<BR>&nbsp;&nbsp;&nbsp;&nbsp;&nbsp;On obema rukama uze veliki sendvič, gurnu jedan kraj u usta, odgrize i, nikoga ne gledajući, svom snagom poče da melje vilicama.
<BR>&nbsp;&nbsp;&nbsp;&nbsp;&nbsp;"Bilo bi poželjno da se ne ponašate geački!" reče najednom Brin.
<BR>&nbsp;&nbsp;&nbsp;&nbsp;&nbsp;Hinkus je letimično pogleda i odmah skrenu pogled.
<BR>&nbsp;&nbsp;&nbsp;&nbsp;&nbsp;"Brin, dete moje..." reče di Barnstokr.
<BR>&nbsp;&nbsp;&nbsp;&nbsp;&nbsp;"R-raspomamio se!" reče Brin, kuckajući nožem o tanjir. "Trebalo bi manje šljemati..."
<BR>&nbsp;&nbsp;&nbsp;&nbsp;&nbsp;"Gospodo, gospodo!" reče domaćin. "Sve su to sitnice!"
<BR>&nbsp;&nbsp;&nbsp;&nbsp;&nbsp;"Ne uznemiravajte se, Snevar", žurno upade di Barnstokr. "To je nekakav mali nesporazum... Nervna napetost... Događaji ove noći..."
<BR>&nbsp;&nbsp;&nbsp;&nbsp;&nbsp;"Da li vam je jasno šta kažem?" preteći upita Brin, uperivši u Hinkusa crna sočiva.
<BR>&nbsp;&nbsp;&nbsp;&nbsp;&nbsp;"Gospodo!" odlučno se umeša vlasnik. "Gospodo, molim vas da me saslušate! Neću govoriti o tragičnim događajima ove noći. Shvatam, da su svima nervi napeti. Ali s jedne strane, istraga o sudbini nesrećnog Olafa Andvaraforsa nalazi se sad u pouzdanim rukama inspektora Glepskog, koji se srećnim sticajem prilika zadesio u našoj sredini. S druge strane, ne treba uopšte da nas previše nervira ta okolnost što smo se privremeno našli odsečeni od spoljnog sveta..."
<BR>&nbsp;&nbsp;&nbsp;&nbsp;&nbsp;Hinkus prestade da žvaće i podiže glavu.
<BR>&nbsp;&nbsp;&nbsp;&nbsp;&nbsp;"Naši podrumi su puni, gospodo!" likujući nastavi vlasnik. "Sve zamislive i čak neke nezamislive zalihe stoje vam na raspolaganju. I ja sam uveren da će nas, kada se kroz nekoliko dana spasilačka ekipa probije do nas kroz lavinu, zateći..."
<BR>&nbsp;&nbsp;&nbsp;&nbsp;&nbsp;"Kakvu to lavinu pominjete?" glasno upita Hinkus, obuhvatajući sve začuđenim pogledom. "Kakva je to budalaština?"
<BR>&nbsp;&nbsp;&nbsp;&nbsp;&nbsp;"Pa, izvinite", reče vlasnik, prinoseći dlan čelu. "Potpuno sam zaboravio da neki gosti možda ne znaju o ovom događaju. Juče je u deset sati naveče snežna lavina zatrpala Bocin Grlić i prekinula telefonsku vezu."
<BR>&nbsp;&nbsp;&nbsp;&nbsp;&nbsp;Za stolom zavlada tajac. Svi su žvakali, gledajući u tanjire. Hinkus je sedeo opustivši donju usnu - izraz lica mu je opet bio zaprepašćen. Luarvik L. Luarvik je melanholično žvakao limun, grizući ga zajedno sa korom. Niz njegovu uzanu bradu curio mu je na kaput žućkasti sok. Meni se stegoše vilice, srknuh kafu i saopštih:
<BR>&nbsp;&nbsp;&nbsp;&nbsp;&nbsp;"Imam da objavim sledeće. Dve omanje bande nekakvih nitkova su izabrale ovaj hotel kao mesto za svođenje svojih ličnih računa. Kao nezvanično lice, mogu preduzeti samo izvesne mere. Na primer, mogu sakupiti materijal za zvaničnog predstavnika mirske policije. Takav materijal je uglavnom već skupljen, mada bih ja bio veoma zahvalan svakom građaninu koji saopšti istrazi nekakve nove podatke. Dalje hoću da upoznam sve poštene građane s tim da se mogu osećati potpuno bezbednim i da se slobodno ponašaju kako im se prohte. Što se tiče osoba koje pripadaju navedenim bandama pozivam ih da obustave svaku delatnost, kako ne bi pogoršavali i bez toga svoj beznadežan položaj. Upozoravam da je naša odsečenost od spoljašnjeg sveta samo relativna. Poneko od prisutnih već zna da sam pre dva sata iskoristio ljubaznost gospodina Snevara i poslao po golubu pismonoši izveštaj u Mir. Sada svakog časa očekujem policijski avion, a zatim podsećam osobe koje su umešane u zločin, da blagovremeno priznaju i kajanjem znatno poboljšaju svoju sudbinu. Zahvaljujem na pažnji, gospodo."
<BR>&nbsp;&nbsp;&nbsp;&nbsp;&nbsp;"Veličanstveno!" ushićeno uzviknu gospođa Mozes. "Dakle, među nama ima bandita? Ah, inspektore, makar natuknite? Shvatićemo."
<BR>&nbsp;&nbsp;&nbsp;&nbsp;&nbsp;Pogledah iskosa domaćina. Alek Snevar je, okrenuvši gostima široka leđa, brižljivo brisao čašice koje su stajale na bifeu.
<BR>&nbsp;&nbsp;&nbsp;&nbsp;&nbsp;Razgovor se ne obnovi. Tiho su zveckale kašičice u čašama, i šumno je brektao iznad svoje čaše gospodin Mozes, pažljivo odmeravajući svakog redom. Niko se nije odavao, ali su svi, kojima je bilo vreme da porazmisle o svojoj sudbini, razmišljali. Pustio sam u ovaj kokošarnik dobrog tvora, i sada je trebalo očekivati događaje.
<BR>&nbsp;&nbsp;&nbsp;&nbsp;&nbsp;Prvi ustade di Barnstokr.
<BR>&nbsp;&nbsp;&nbsp;&nbsp;&nbsp;"Dame i gospodo!" reče. "Pozivam sve čestite građane da stave skije i krenu u kraću šetnju. Sunce, svež vazduh, sneg i čista savest biće nam potpora i umirenje. Brin, dete moje, idemo."
<BR>&nbsp;&nbsp;&nbsp;&nbsp;&nbsp;Pomakoše se stolice, gosti su jedan za drugim ustajali od stola i napuštali dvoranu. Simone ponudi ruku gospođi Mozes - očigledno, svi njegovi noćni utisci su se raspršili pod dejstvom sunčanog jutra i žudnjom za putenim zadovoljstvima. Gospodin Mozes izvuče od stola Luarvika L. Luarvika, postavi ga na noge i ovaj se, melanholično dožvakavajući limun, odvuče za njim, saplićući se cipelama.
<BR>&nbsp;&nbsp;&nbsp;&nbsp;&nbsp;Za stolom je ostao samo Hinkus. Usredsređeno je jeo, kao da je nameravao da se opskrbi za duže vreme, da obezbedi zalihu. Kajsa je skupljala posuđe, vlasnik joj je pomagao.
<BR>&nbsp;&nbsp;&nbsp;&nbsp;&nbsp;"Pa, Hinkuse?" rekoh. "Hoćemo li porazgovarati?"
<BR>&nbsp;&nbsp;&nbsp;&nbsp;&nbsp;"O čemu?" mrgodno promrmlja, jedući jaje s biberom.
<BR>&nbsp;&nbsp;&nbsp;&nbsp;&nbsp;"O svemu", rekoh. "Kao što vidite neće vam poći za rukom da klisnete. I na krovu nemate više zbog čega da dreždite. Zar ne?"
<BR>&nbsp;&nbsp;&nbsp;&nbsp;&nbsp;"Nemamo o čemu da razgovaramo", reče Hinkus smrknuto. "Ništa o tome ne znam."
<BR>&nbsp;&nbsp;&nbsp;&nbsp;&nbsp;"O čemu?" upitah.
<BR>&nbsp;&nbsp;&nbsp;&nbsp;&nbsp;"O ubistvu! O čemu još..."
<BR>&nbsp;&nbsp;&nbsp;&nbsp;&nbsp;"Postoji još Hinkusov slučaj", rekoh. "Jeste li završili? Onda pođimo. Evo ovamo u salu za bilijar. Tamo je sada sunašce, i niko nam neće smetati."
<BR>&nbsp;&nbsp;&nbsp;&nbsp;&nbsp;On ne odgovori ništa. Sažvaka jaje, proguta, obrisa se salvetom i ustade.
<BR>&nbsp;&nbsp;&nbsp;&nbsp;&nbsp;"Alek", rekoh vlasniku. "Budite tako dobri, siđite dole i posedite u holu gde ste juče sedeli, razumete li me?"
<BR>&nbsp;&nbsp;&nbsp;&nbsp;&nbsp;"Razumem", reče vlasnik. "Uradiću to."
<BR>&nbsp;&nbsp;&nbsp;&nbsp;&nbsp;On žurno obrisa ruke ubrusom i izađe. Ja širom otvorih vrata od sale za bilijar i propustih Hinkusa napred. On uđe i zastade, gurnuvši ruke u džepove, žvaćući šibicu. Uzeh kraj zida jednu stolicu, postavih je nasred kruga sunčeve svetlosti i rekoh: "Sedite." Hinkus je oklevao za trenutak, zatim sede i istog časa zažmure - sunce mu je bilo u lice.
<BR>&nbsp;&nbsp;&nbsp;&nbsp;&nbsp;"Policijske smicalice..." promrmlja s gorčinom.
<BR>&nbsp;&nbsp;&nbsp;&nbsp;&nbsp;"Takva je služba", rekoh i sedoh ispred njega na ivicu bilijarskog stola u senci. "Pa, Hinkuse, šta se to zbilo između vas i Barnstokra?"
<BR>&nbsp;&nbsp;&nbsp;&nbsp;&nbsp;"Kakvog Barnstokra? Šta se može dogoditi između nas? Ništa se među nama nije dogodilo."
<BR>&nbsp;&nbsp;&nbsp;&nbsp;&nbsp;"Pisali ste mu preteću cedulju?"
<BR>&nbsp;&nbsp;&nbsp;&nbsp;&nbsp;"Nikakve cedulje nisam pisao. Ali ću žalbu napisati. Zbog kinjenja bolesnog čoveka..."
<BR>&nbsp;&nbsp;&nbsp;&nbsp;&nbsp;"Čujte, Hinkuse. Kroz sat-dva doleteće policija. Doleteće eksperti. Vaša cedulja je kod mene u džepu. Ne predstavlja nikakvu teškoću da se ustanovi da ste je vi napisali. Zašto ne priznate svoju krivicu?"
<BR>&nbsp;&nbsp;&nbsp;&nbsp;&nbsp;Brzim pokretom prebaci ižvakanu šibicu iz jednog kraja ustiju u drugi. U dvorani su zveckaIi tanjiri. Kajsa je pevušila nešto visokim, falš glasićem.
<BR>&nbsp;&nbsp;&nbsp;&nbsp;&nbsp;"Ništa ne znam o cedulji", reče najzad Hinkus.
<BR>&nbsp;&nbsp;&nbsp;&nbsp;&nbsp;"Prestanite da lažete, Sovuljago!" izdrah se. "Sve znam o tebi! Dolijao si, Sovuljago. I ako želiš da se izvučeš po sedamdeset i drugom, secuj na tačku 'c'. Iskreno priznanje pre početka istrage... Dakle?"
<BR>&nbsp;&nbsp;&nbsp;&nbsp;&nbsp;On ispljunu ižvakanu šibicu, pretraži po džepovima i izvadi zgnječenu kutiju cigareta. Zatim prinese kutiju ustima, usnama izvuče cigaretu i zamisli se.
<BR>&nbsp;&nbsp;&nbsp;&nbsp;&nbsp;"Dakle?" povikah.
<BR>&nbsp;&nbsp;&nbsp;&nbsp;&nbsp;"Vi neke stvari brkate", odgovori Hinkus. "Kakva Sovuljaga. Ja nisam Sovuljaga, ja sam Hinkus."
<BR>&nbsp;&nbsp;&nbsp;&nbsp;&nbsp;Skačih sa bilijara i tutnuh mu pod nos pištolj.
<BR>&nbsp;&nbsp;&nbsp;&nbsp;&nbsp;"A poznaješ li to? Aha? Je li tvoj automat? Kazuj!"
<BR>&nbsp;&nbsp;&nbsp;&nbsp;&nbsp;"Ništa ne znam", smrknuto reče. "Zašto ste se okomili na mene?"
<BR>&nbsp;&nbsp;&nbsp;&nbsp;&nbsp;Vratih se na sto, spustih pištolj kraj sebe na čoju i zapalih.
<BR>&nbsp;&nbsp;&nbsp;&nbsp;&nbsp;"Razmišljaj, razmišljaj", rekoh. "Brže razmišljaj, inače će biti kasno. Ti si poturio Barnstokru cedulju, a on ju je dao meni - to ti, naravno, nisi očekivao. Pištolj su ti oduzeli, a ja sam ga našao. Svojoj bratiji si poslao telegram, a ona nisu stigla jer nas je zatrpala lavina. A policija će stići najviše kroz dva sata. Jesi li shvatio šta ti se piše?"
<BR>&nbsp;&nbsp;&nbsp;&nbsp;&nbsp;Na vratima se pomoli Kajsa i propišta:
<BR>&nbsp;&nbsp;&nbsp;&nbsp;&nbsp;"Da donesem štogod? Je l' po volji?"
<BR>&nbsp;&nbsp;&nbsp;&nbsp;&nbsp;"Idite, idite, Kajsa", rekoh. "Odlazite."
<BR>&nbsp;&nbsp;&nbsp;&nbsp;&nbsp;Hinkus je ćutao, usredsređeno pretražujući džep zatim izvadi kutiju šibica i, zapali. Sunce je peklo. Lice mu probi znoj.
<BR>&nbsp;&nbsp;&nbsp;&nbsp;&nbsp;"Napravio si grešku, Sovuljago", rekoh. "Uzeo si zdravo za gotovo. Zašto si se okomio na Barnstokra? Uterao si strah u kosti jadnom starcu... Zar su ti naredili da na njega motriš? Mozesa! Na Mozesa je trebalo motriti! Ti si preispoljna budala ja te ne bih uzeo ni za pazikuću a kamoli da ti poverim ovakav nalog... I tvoja bagra ti to neće zaboraviti. Dela sada, Sovuljago..."
<BR>&nbsp;&nbsp;&nbsp;&nbsp;&nbsp;Nije mi dopustio da završim nauk. Sedeo sam na ivici bilijara, obesivši jednu nogu, a drugom se opirući o pod, tu i tamo fućkao i pri tom, mamlaz božiji, samozadovoljno razgledao mlaziće dima u sunčevom zraku. A Hinkus je sedeo na stolici na dva koraka od mene, i iznenada se nagnu napred, uhvati me za nogu koja je visila, iz sve snage me trže prema sebi i naglo okrenu. Potcenio sam ja Hinkusa, iskreno kažem, potcenio. Svalio sam se sa bilijara i sa svih svojih devedeset kilograma, pljoštimice, njokalicom, trbuhom, kolenima tresnuo o pod.
<BR>&nbsp;&nbsp;&nbsp;&nbsp;&nbsp;O tom šta se dogodilo dalje mogu samo da pretpostavljam. Kratko rečeno, približno kroz minut sam se konačno osvestio i ustanovio da sedim na podu, oslanjajući se o bilijar, brada mi je razbijena, dva zuba mi se klate, sa čela mi se na oči sliva krv, a desno rame me nepodnošljivo žiga. Hinkus je ležao nedaleko od mene, zgrčivši se i obuhvativši rukama glavu, a više njega, kao Đorđe Pobedonosac nad probodenom Aždajom, stajao je smejući se razvučenim usnama hrabri Simone, držeći u ruci odlomak najdužeg i najtežeg taka. Obrisah krv sa čela i ustadoh. Povodio sam se. Hteo sam da legnem u hladovinu i da odremam. Simone se saže, podiže sa poda pištolj i pruži mi ga.
<BR>&nbsp;&nbsp;&nbsp;&nbsp;&nbsp;"Imali ste sreće, inspektore", reče sav ozaren. "Samo trenutak i on bi vam razbio glavu. Gde vas je pogodio? U rame?"
<BR>&nbsp;&nbsp;&nbsp;&nbsp;&nbsp;Potvrdno klimnuh glavom. Izgubio sam dah i nisam mogao da govorim.
<BR>&nbsp;&nbsp;&nbsp;&nbsp;&nbsp;"Sačekajte", reče Simone i otrča u trpezariju, bacivši na bilijar odlomak taka.
<BR>&nbsp;&nbsp;&nbsp;&nbsp;&nbsp;Obiđoh oko stola i sedoh u hladovinu tako da bih mogao da vidim Hinkusa. I dalje je ležao nepomično. Neverovatan prepredenjak, a kad ga po gledaš - šaka jada... Da, džentlmeni, to je pravi gamen sa najboljim čikaškim tradicijama. I odakle oni samo dospevaju u našu čestitu zemlju? I zamislite samo, Zgut ima isto toliku platu kao ja. Trebalo bi ga pozlatiti!... Izvadih iz džepa maramicu i oprezno obrisah ranu na glavi.
<BR>&nbsp;&nbsp;&nbsp;&nbsp;&nbsp;Hinkus zaječa, promeškolji se i pokuša da ustane. Neprestano se držao za glavu. Simone se vrati sa staklenkom vode. Uzeh staklenku od njega, nekako se dovukoh do Hinkusa i sipah mu na lice. Hinkus riknu i otrže jednu ruku sa temena. Faca mu je ponovo bila zemljasta, ali sada je to bilo usled prirodnih uzroka. Simone čučnu kraj njega.
<BR>&nbsp;&nbsp;&nbsp;&nbsp;&nbsp;"Nadam se da nisam bio preterano revnostan?" zabrinuto reče. "Sami shvatate da nisam imao vremena da razmišljam."
<BR>&nbsp;&nbsp;&nbsp;&nbsp;&nbsp;"Ne mari, stari moj, sve će biti u redu..." Podigoh ruku da ga potapšem po ramenu i zajaukah od boli. "Sad ću ga ja propustiti kroz svoje šake."
<BR>&nbsp;&nbsp;&nbsp;&nbsp;&nbsp;"Da odem?" upita Simone.
<BR>&nbsp;&nbsp;&nbsp;&nbsp;&nbsp;"Nemojte, bolje ostanite. Da on ipak ne bi mene propustio kroz svoje. Donesite još vode... za svaki slučaj... ako se onesvesti..."
<BR>&nbsp;&nbsp;&nbsp;&nbsp;&nbsp;"I brendi!" s entuzijazmom reče Simone.
<BR>&nbsp;&nbsp;&nbsp;&nbsp;&nbsp;"Sasvim na svom mestu", rekoh. "Mi ćemo ga naučiti pameti. Samo nikome ne govorite šta se dogodilo."
<BR>&nbsp;&nbsp;&nbsp;&nbsp;&nbsp;Simone donese još vode i bocu konjaka. Ja raščepih Hinkusu usta i usuh mu pola čaše alkohola. Preostalo pola čaše konjaka popih ja. Simone, koji se opskrbio trećom čašom popi s nama društva radi. Zatim odvukosmo Hinkusa uza zid, prislonismo ga leđima, ja ga ponovo polih iz staklenke i dva puta udarih po obrazima. On otvori oči i poče da brekće.
<BR>&nbsp;&nbsp;&nbsp;&nbsp;&nbsp;"Hoćeš li još konjaka?" upitah.
<BR>&nbsp;&nbsp;&nbsp;&nbsp;&nbsp;"Da..." prozuklo huknu.
<BR>&nbsp;&nbsp;&nbsp;&nbsp;&nbsp;Dadoh mu još konjaka. On obliza usne i odlučno reče:
<BR>&nbsp;&nbsp;&nbsp;&nbsp;&nbsp;"Šta ste ono govorili o sedamdeset drugom 'c'?"
<BR>&nbsp;&nbsp;&nbsp;&nbsp;&nbsp;"Sve u svoje vreme", rekoh.
<BR>&nbsp;&nbsp;&nbsp;&nbsp;&nbsp;On zavrte glavom i namršti se.
<BR>&nbsp;&nbsp;&nbsp;&nbsp;&nbsp;"Ne, ni govora. Meni doživotna ne gine."
<BR>&nbsp;&nbsp;&nbsp;&nbsp;&nbsp;"Vontid end listid?" rekoh.
<BR>&nbsp;&nbsp;&nbsp;&nbsp;&nbsp;"Tako i nikako drukčije. Mene sada samo jedno interesuje: da me mimoiđe omča. I kad je već o tome, imam sve šanse, sa Olafom nemam veze, sami znate, a šta onda ostaje? Nezakonito nošenje oružja? Glupost, to treba još dokazati da sam ga nosio..."
<BR>&nbsp;&nbsp;&nbsp;&nbsp;&nbsp;"A napad na inspektora policije?"
<BR>&nbsp;&nbsp;&nbsp;&nbsp;&nbsp;"O tome je baš i reč" reče Hinkus, oprezno se pipajući za teme. "Po mom mišljenju nije ni bilo nikakvog napada, već je bilo samo potpuno iskreno priznanje pre početka zvanične istrage. Šta vi mislite, šefe?"
<BR>&nbsp;&nbsp;&nbsp;&nbsp;&nbsp;"Priznanja za sada još nije bilo", podsetih.
<BR>&nbsp;&nbsp;&nbsp;&nbsp;&nbsp;"Sada će biti", reče Hinkus. "Ali u prisustvu ovog fizičara-hemičara, obećajte, šefe? Sedamdeset drugi 'c' - obećajte?"
<BR>&nbsp;&nbsp;&nbsp;&nbsp;&nbsp;"Dobro", rekoh. "Za početak ćemo smatrati da je došlo do tuče iz ličnih razloga u pijanom stanju. To jest, to si ti bio u pijanom stanju, a ja sam te urazumljivao."
<BR>&nbsp;&nbsp;&nbsp;&nbsp;&nbsp;Simon zareža.
<BR>&nbsp;&nbsp;&nbsp;&nbsp;&nbsp;"A šta sam ja radio?" upita.
<BR>&nbsp;&nbsp;&nbsp;&nbsp;&nbsp;"Vi ste mi pomogli da izađem na kraj... Dobro, dosta je blebetanja. Pričaj, Sovuljago. I pazi, ako slažeš samo jednu reč. Dva zuba si mi rasklatio, nitkove!"
<BR>&nbsp;&nbsp;&nbsp;&nbsp;&nbsp;"Dakle, ovako", otpoče Hinkus. "Mene je poslao ovamo Šampion. Čuli ste za Šampiona? Naravno da ste čuli... Baš pretprošlog meseca nagazio je Šampion negde jednog tipa. Gde ga je nagazio, kako ga je ucenio ne znam, ni pravo ime mu ne znam. Kod nas su ga zvali Velzevul. Tačno su ga zvali, grozan tip... Izveo je za nas samo dve akcije, ali te dve akcije običan čovek uopšte ne bi mogao da obavi, i uradio je pri tom savršeno, uzorno... a vi i sami znate. Druga Nacionalna banka, jedna, blindirana kola sa zlatnim polugama, druga. Poznate su vam te akcije? I te kako! Te akcije niste rasvetlili, a one koje ste uhapsili, njih ste na pravdi boga uhapsili, to je svima vama dobro poznato. Međutim, uradio nam je te dve stvari i najednom je odlučio da nam udari jadac. Zašto, to je posebno pitanje, ali je naš Velzevul zameo svoj trag i nas su poslali na sve strane da mu preprečimo put. Napipati ga, držati na oku i dojaviti Šampionu... A u krajnjem slučaju bilo je naređeno ubiti Velzevula na mestu. I ja sam ga napipao, i to je celo moje iskreno priznanje."
<BR>&nbsp;&nbsp;&nbsp;&nbsp;&nbsp;"Tako", rekoh. "A ko je ovde u hotelu Velzevul?"
<BR>&nbsp;&nbsp;&nbsp;&nbsp;&nbsp;"Tu sam ja, kao što ste vi ispravno rekli, napravio grešku, šefe. Vi ste mi otvorili oči, a ja sam podozrevao tog mađioničara, Barnstokra. Prvo, vidim čarobnjačke veštine, razni trikovi. A drugo, pomislio sam: ako Velzevul zaželi da se maskira u nekog, u koga će se maskirati? Da bi bez nepotrebne buke... Jasno, u mađioničara!"
<BR>&nbsp;&nbsp;&nbsp;&nbsp;&nbsp;"Nešto ti ovde brkaš", rekoh. "Trikovi, u redu. Ali Barnstokr i Mozes su kao nebo i zemlja. Jedan je žgoljav, visok, drugi debeo, zdepast..."
<BR>&nbsp;&nbsp;&nbsp;&nbsp;&nbsp;Hinkus odmahnu rukom.
<BR>&nbsp;&nbsp;&nbsp;&nbsp;&nbsp;"Video sam ga različitog izgleda, i debelog i suvonjavog. Niko ne zna kako on stvarno izgleda... To biste vi morali da shvatite, šefe. Velzevul nije običan čovek. Čarobnjak je, vampir. On poseduje moć nad zlim dusima..."
<BR>&nbsp;&nbsp;&nbsp;&nbsp;&nbsp;"Trućaš, trućaš", rekoh upozoravajući ga.
<BR>&nbsp;&nbsp;&nbsp;&nbsp;&nbsp;"U pravu ste", složi se Hinkus. "Naravno, niko neće poverovati ko lično nije video... A eto, na primer, ta žena, s kojom on putuje, ko je to, po vašem mišljenju, šefe? Vlastitim očima sam video kako je ona sef težak dve tone okrenula tumbe i nosila duž opšivnice. Ispod miške ga je nosila. Bila je ona tada malena, kržljava, pravo dete, šiparica, kao ova Barnstokrova devojčica... a ručerde - oko dva metra... ma šta je meni - oko tri metra duge..."
<BR>&nbsp;&nbsp;&nbsp;&nbsp;&nbsp;"Sovuljago", rekoh strogo. "Prestani da lažeš"
<BR>&nbsp;&nbsp;&nbsp;&nbsp;&nbsp;Hinkus ponovo odmahnu rukom i obesi nos, ali ipak odmah živahnu.
<BR>&nbsp;&nbsp;&nbsp;&nbsp;&nbsp;"Pa, dobro", reče. "Neka ja lažem. Ali ja sam vas, izvinjavam se, golim rukama oborio, šefe, a vi ste krupan čovek, vičan... Onda sami razmislite, ko me je mogao svezati kao odojče i ćušnuti pod sto?"
<BR>&nbsp;&nbsp;&nbsp;&nbsp;&nbsp;"Ko?" upitah.
<BR>&nbsp;&nbsp;&nbsp;&nbsp;&nbsp;"Ona! Sada sam ukapirao kako se sve to dogodilo. Prepoznao me je, zapamtio. I kad je video da sedim na krovu i da ga živog neću pustiti da izađe iz hotela, poslao mi je svoju ženu. Na moje oči ju je poslao..." U Hinkusove oči navre preživljena strava. "Majko božija, sedim ja tamo, a ono stoji ispred mene, to jest, a sam stojim, go, mrtvac, i oči su mi iscurile... Kako tamo nisam crkao od straha, kako nisam poludeo, ne shvatam. Pijem a ne opijam se, sipam kao u zemlju... Po svoj prilici je prokljuvio, dakle, da kod mene u tintari nije sve u redu, to je kad mene ostalo nasledno, ostalo mi je od tatice. Uz to, svašta mi se pričinjavalo, kako će zgrabiti oružje, kako će početi da puca... I Velzevul je odlučio: ili da me dovede do ludila, ili da mi tako utera strah u kosti da uhvatim maglu. A kad je video da mu ne polazi za rukom, nema se kud, pribegao je sili..."
<BR>&nbsp;&nbsp;&nbsp;&nbsp;&nbsp;"A zašto te nije jednostavno smakao?" upitah.
<BR>&nbsp;&nbsp;&nbsp;&nbsp;&nbsp;Hinkus zavrte glavom.
<BR>&nbsp;&nbsp;&nbsp;&nbsp;&nbsp;"Ne, to on ne može. Hoćete li da kažem istinu zašto me je vezao? Kad smo dizali blindirana kola znate i sami, čuvare smo morali ucmekati. Naši momci su se ražestili, a ispada kao da su njemu, Velzevulu, krvave ruke. A on bi čarobnjačku moć mogao da izgubi, ako ubije čoveka. Šampion nam je tako rekao. A zar bi se neko usudio da krene u poteru za njim? Bože sačuvaj!"
<BR>&nbsp;&nbsp;&nbsp;&nbsp;&nbsp;"Pa, recimo da je tako", rekoh neuvereno. Ponovo ništa nisam shvatao. Hinkus je, kao što je i sam priznavao, bio, nesumnjivo, psihopata. Ali je njegova neuračunljivost imala svoju logiku. U okvirima te neuračunljivosti sve je imalo svoj početak i kraj, čak su i srebrni meci našli svoje mesto u opštoj slici. I sve se to nekako čudno preplitalo sa stvarnošću. Sef iz Druge Nacionalne je zbilja nestao na najzagonetniji način, 'ispario u vazduhu', kako su govorili, šireći ruke, eksperti, i jedini tragovi koji su vodili iz trezora vodili su na opšivnicu. A svedoci pljačke blindiranih kola, kao po dogovoru, uporno su tvrdili pod zakletvom da je tobož sve počelo time što je nekakav čovek uhvatio blindirana kola odozdo i preturio tu grdosiju na bok... Đavo će ga znati kako sve to čovek da shvati.
<BR>&nbsp;&nbsp;&nbsp;&nbsp;&nbsp;"A srebrni meci?" za svaki slučaj upitah. "Zašto je pištolj napunjen srebrnim mecima?"
<BR>&nbsp;&nbsp;&nbsp;&nbsp;&nbsp;"Zato je napunjen", predusretljivo nadmeno objasni Hinkus. "Olovnim mecima ne možeš pogoditi vampira. Šampion je još u samom početku pripremio srebrne metke, pripremio i pokazao Velzevulu: eto, veli, to će ti doneti smrt, vodi računa, veli, ne idi ko ždrebe pred rudu."
<BR>&nbsp;&nbsp;&nbsp;&nbsp;&nbsp;"A zašto su oni ostali u hotelu?" upitah. "Tebe su vezali, a oni su ostali..."
<BR>&nbsp;&nbsp;&nbsp;&nbsp;&nbsp;"To ja ne znam", priznade Hinkus. "To ni sam ne shvatam. Kada sam jutros opazio Barnstokra, bukvalno sam pošašavio. Mislio sam da od njih odavno nema ni traga ni glasa... Fuj, ne Barnstakra, naravno... Ali ja sam mislio onda da je Barnstakr. Međutim, Velzevul je ovde, a zbog čega je on ovde ostao, to ja ne znam. Možda isto tako ne može da pređe preko lavine... Mada je čarabnjak, ali nije gospod bog. Da leti, na primer, ne može, to se tačno zna. Kroz zidove da prođe, isto tako... Istina, ako čovek porazmisli, ova njegova žena, ili ma ko da je ona, svaku lavinu bi mogla raskrčiti u tren oka. Prikačio bi joj on umesto ruku lopatice, kao kod ekskavatora, i kvit posla..."
<BR>&nbsp;&nbsp;&nbsp;&nbsp;&nbsp;Okrenuh se prema Simoneu.
<BR>&nbsp;&nbsp;&nbsp;&nbsp;&nbsp;"Pa", rekoh, "šta kaže u vezi s ovim nauka?"
<BR>&nbsp;&nbsp;&nbsp;&nbsp;&nbsp;Simonovo lice me iznenadi. Fizičar je bio veoma ozbiljan.
<BR>&nbsp;&nbsp;&nbsp;&nbsp;&nbsp;"U rasuđivanjima gospodina Hinkusa", reče on, "postoji bar jedna veoma interesantna pojedinost. Velzevul kod njega nije svemoguć. Uočavate li, inspektore? To je veoma važno. I veoma čudno. Reklo bi se da u fantaziji ovih zatucanih, neukih ljudi ne postoje uopšte nikakvi zakoni i ograničenja. Ali oni postoje... A kako je, zapravo, ubijen Olaf?"
<BR>&nbsp;&nbsp;&nbsp;&nbsp;&nbsp;"To ja ne znam", odlučno reče Hinkus. "O Olafu ama baš ništa ne znam, šefe. Iskreno govorim." On prinese ruku srcu "Mogu samo reći da Olaf nije naš, i ako je njega odista ubio Velzevul, onda ne shvatam zbog čega. Onda ipak ispada da Olaf nije čovek, već nekakva gnusoba kao što je i sam Velzevul... Kažem vam da Velzevul ne sme da ubija ljude. Zar je on neprijatelj samom sebi, ne?"
<BR>&nbsp;&nbsp;&nbsp;&nbsp;&nbsp;"Da - da - da", reče Simone. "A kako je ipak ubijen Olaf, inspektore?"
<BR>&nbsp;&nbsp;&nbsp;&nbsp;&nbsp;Ja mu kratko iznesoh činjenice: o iznutra zaključanim vratima, o zavrnutom vratu, o mrlji na licu, o apotekarskom smradu. Pričajući, nisam skidao oči sa Hinkusa. Hinkus je slušao, ježio se, oči su mu lutale na sve strane i, najzad, vapijući zamoli još jedan gutljaj. BiIo mi je jasmo da je sve to za njega neobično, i plaši ga toliko da ga hvata strava. A Simone se natušti. Pogled mu je bio odsutan, ukazali su se žućkasti široki zubi. Saslušavši to, tiho opsova. Više ništa nije rekao.
<BR>&nbsp;&nbsp;&nbsp;&nbsp;&nbsp;Otpih kanjak i počastih Hinkusa - obojica se nismo osećali bogzna kako. Ne znam kako sam izgledao ja, ali Hinkus je bio potpuno zelen i s vremena na vreme oprezno je opipavao glavu. Zatim ostavih fizičara da razmišlja i ponovo se pazabavih Hinkusom.
<BR>&nbsp;&nbsp;&nbsp;&nbsp;&nbsp;"A kako si mu ti, Savuljago, ušao u trag? Ti nisi pre toga znao u kakvom će se on obličju..."
<BR>&nbsp;&nbsp;&nbsp;&nbsp;&nbsp;Uprkos svom zelenkastom licu, Hinkus se samo zadovoljno osmehnu.
<BR>&nbsp;&nbsp;&nbsp;&nbsp;&nbsp;"To mi isto tako znamo", reče. "Nimalo gore od vas, šefe. Prvo, Velzevul je iako je čarobnjak, ipak budala. Svuda sa sobom vuče svoj okovani sanduk. Takav na celom svetu više niko nema. Preostajalo mi je jedino da se propitam kuda je ovaj sanduk otputovao. Drugo, para ima kao pleve... Koliko izvadi iz džepa toliko plati. Takvi ljudi, sami shvatate, ne sreću se često. Gde god je prošao samo se o njemu i priča. Nije trik. Međutim, ušao sam mu u trag, ja svoj posao znam... A što sam napravio promašaj sa Barnstokrom, šta da se radi: bacio mi je prašinu u oči matori keša, neka ga đavo nosi. Taj njegov prakleti lilihip... A zatim, ulazim u hol, sedi on tamo sam, misli da ga niko ne vidi, i u rukama drži nekakvu drvenu lutkicu. Ma šta je on sa tom lutkicom radio, bože blagi! Da, prevario sam se, naravno..."
<BR>&nbsp;&nbsp;&nbsp;&nbsp;&nbsp;"I uz to je neprestano sa tom ženom", rekoh zamišljeno.
<BR>&nbsp;&nbsp;&nbsp;&nbsp;&nbsp;"Ne", reče Hinkus. "Žena, to, šefe, nije obavezno. Ona nije uvek uz njega. Kada treba da ide u akciju, on se odnekud domogne nje. Ali ona uopšte nije žena, pre bi se reklo da je vampir. Kuda odlazi kad je nema, to niko ne zna."
<BR>&nbsp;&nbsp;&nbsp;&nbsp;&nbsp;Tada uhvatih sebe u tom da ja, iskusni policajac u godinama, sedim ovde i s krajnjom ozbiljnošću razmatram sa suludim banditom svakojake bajke o vampirima, vešcima i čarobnjacima. Kao krivac osvrnuh se prema Simoneu i opazih da je fizičar iščezao, a umesto njega u vratima, oslonivši se na dovratak, stoji vlasnik sa vinčesterkom ispod miške, i ja se setih svih njegovih natukivanja, svih njegovih razgovora o zombijima i njegovog debelog kažiprsta, kojim je pravio veoma značajne pokrete. Još više se postidevši zapalih cigaretu i neobično strogo rekoh:
<BR>&nbsp;&nbsp;&nbsp;&nbsp;&nbsp;"Tako. Dosta o tome. Jesi li video ikada ranije ovog jednorukog?"
<BR>&nbsp;&nbsp;&nbsp;&nbsp;&nbsp;"Kojeg?"
<BR>&nbsp;&nbsp;&nbsp;&nbsp;&nbsp;"Sedeo si kraj njega za stolom."
<BR>&nbsp;&nbsp;&nbsp;&nbsp;&nbsp;"A onaj koji je ždrao limun... Ne, prvi put. Zbog čega?"
<BR>&nbsp;&nbsp;&nbsp;&nbsp;&nbsp;"Onako", rakoh. "Kad je trebalo da dođe Šampion?"
<BR>&nbsp;&nbsp;&nbsp;&nbsp;&nbsp;"Sinoć sam ga čekao. Nije došao. Sada mi je jasno, lavina."
<BR>&nbsp;&nbsp;&nbsp;&nbsp;&nbsp;"Šta si to, budalo, smerao kada si me napao?"
<BR>&nbsp;&nbsp;&nbsp;&nbsp;&nbsp;"A kuda da idem?" tužno reče Hinkus. "Sami prosudite, šefe. Policiju nisam smeo da čekam. Poznat sam, doživotna mi ne gine. I ja sam odlučio: oteću pištolj, ucmekaću kog treba, a sam ću krenuti prema lavini... ili ću se sam nekako prebaciti; ili će me prihvatiti Šampion. Jer Šampion sada isto tako ne spava. Avione nema samo polici ja..."
<BR>&nbsp;&nbsp;&nbsp;&nbsp;&nbsp;"Koliko ljudi treba da stigne sa Šampionom?"
<BR>&nbsp;&nbsp;&nbsp;&nbsp;&nbsp;"Ne znam. Najmanje trojica. Ali, naravno, sve bolji od boljega..."
<BR>&nbsp;&nbsp;&nbsp;&nbsp;&nbsp;"Dobro, ustani", rekoh i sa dosta muke ustadoh i sam. "Idemo, zatvoriću te."
<BR>&nbsp;&nbsp;&nbsp;&nbsp;&nbsp;Hinkus, stenjući i ječeći, takođe ustade. Vlasnik i ja ga povedosmo u prizemlje, niz sporedno stepenište; da se ne bi ni sa kim sreo. U kuhinji ipak susretosmo Kajsu koja kad me ugleda, vrisnu i sakri se iza štednjaka.
<BR>&nbsp;&nbsp;&nbsp;&nbsp;&nbsp;"Ne vrišti, budalo", strogo reče vlasnik. "Pripremi toplu vodu, zavoje, jod... Ovamo, Peter, stavićemo ga u ostavu."
<BR>&nbsp;&nbsp;&nbsp;&nbsp;&nbsp;Pogledah ostavu i ona mi se dopade. Vrata su se spolja zatvarala katancem i bila su čvrsta, sigurna. Drugih izlaza niti pak prozora u ostavi nije bilo.
<BR>&nbsp;&nbsp;&nbsp;&nbsp;&nbsp;"Sedećeš ovde", rekoh Hinkusu na rastanku, "dok policija ne doleti. I ne pokušavaj da preduzimaš bilo šta, ubiću te na mestu."
<BR>&nbsp;&nbsp;&nbsp;&nbsp;&nbsp;"Nije nego!" stade da jadikuje Hinkus. "Sovuljagu u ćorku, a onaj šeta na slobodi, baš ga briga... Nije u redu, šefe. Nepravično ispada... I ranjen sam, tikva me boli..."
<BR>&nbsp;&nbsp;&nbsp;&nbsp;&nbsp;Ne upuštajući se u razgovor sa njim, zatvorih vrata i gurnuh ključ u džep. Hrpa ključeva skupila mi se u džepu. Još nekoliko sati, pomislih, i sve ključeve, koji su preostali u hotelu, moraću da vučem sa sobom.
<BR>&nbsp;&nbsp;&nbsp;&nbsp;&nbsp;Zatim odosmo u kancelariju. Kajsa je donela vodu i zavoje, i vlasnik poče da me dovodi u red.
<BR>&nbsp;&nbsp;&nbsp;&nbsp;&nbsp;"Kakvo oružje postoji u hotelu?" upitah ga.
<BR>&nbsp;&nbsp;&nbsp;&nbsp;&nbsp;"Vinčesterka, dve lovačke sačmarice. Pištolj. Oružja imamo, ali ko će pucati iz njega."
<BR>&nbsp;&nbsp;&nbsp;&nbsp;&nbsp;"D-da", rekoh. "Biće povuci potegni."
<BR>&nbsp;&nbsp;&nbsp;&nbsp;&nbsp;Sačmarice protiv mitraljeza. Di Barnstokr protiv ovejanih bandita. A i neće se oni baviti puškaranjem, znam ja tog Šampiona - baciće iz aviona nekakvu zapaljivu gadost i izrešetaće nas sve na širokom polju kao jarebice...
<BR>&nbsp;&nbsp;&nbsp;&nbsp;&nbsp;"Dok ste vi bili na spratu", saopšti vlasnik vešto mi perući čelo oko rane, "kod mene je ovamo banuo Mozes. Stavio je na sto vreću sa novcem, upravo vreću, ne preterujem, Peter, i zahtevao da sve to stavim u njegovom prisustvu u sef. On, znate, smatra, da se u ovim uslovima njegov imetak nalazi u ozbiljnoj opasnosti."
<BR>&nbsp;&nbsp;&nbsp;&nbsp;&nbsp;"A vi?" upitah.
<BR>&nbsp;&nbsp;&nbsp;&nbsp;&nbsp;"Tu sam se malo izlanuo", priznade vlasnik. "Nisam se snašao i omaklo mi se da su ključevi od sefa kod vas."
<BR>&nbsp;&nbsp;&nbsp;&nbsp;&nbsp;"Hvala, Alek", rekoh s gorčinom. "Sada će otpočeti lov na policijskog inspektora..."
<BR>&nbsp;&nbsp;&nbsp;&nbsp;&nbsp;Ćutali smo neko vreme. Vlasnik me je obavijao zavojima, balelo me je, bilo mi je muka od bola. Mora da mi je ovaj gad slomio ključnjaču. Radio-aparat je krčao i praštao, davali su lokalne vesti. O lavini u Bocinom Grliću nije bilo ni reči. Zatim vlasnik kroči korak unazad i kritički osmotri delo svojih ruku.
<BR>&nbsp;&nbsp;&nbsp;&nbsp;&nbsp;"Ovako će biti sasvim pristojno", reče.
<BR>&nbsp;&nbsp;&nbsp;&nbsp;&nbsp;"Hvala", rekoh.
<BR>&nbsp;&nbsp;&nbsp;&nbsp;&nbsp;On uze zdelu i preduzimljivo upita:
<BR>&nbsp;&nbsp;&nbsp;&nbsp;&nbsp;"Koga da vam pošaljem?"
<BR>&nbsp;&nbsp;&nbsp;&nbsp;&nbsp;"Do đavola", rekoh. "Hoću da spavam. Uzmite vinčesterku, sedite u hol i pucajte u svakog ko priđe ovim vratima. Moram makar malo da odspavam, inače ću ovog časa pasti. Prokleti vampiri. Smrdljivi vukodlaci."
<BR>&nbsp;&nbsp;&nbsp;&nbsp;&nbsp;"Ja nemam srebrnih metaka", bojažljivo me podseti vlasnik.
<BR>&nbsp;&nbsp;&nbsp;&nbsp;&nbsp;"Pucajte olovnim, đavo nek vas nosi! I prestanite da širite ovde vaša sujeverja! Ova banda me vuče za nos, a vi im pomažete... Imate li ovde šalone na prozorima?"
<BR>&nbsp;&nbsp;&nbsp;&nbsp;&nbsp;Vlasnik spusti zdelu, bez reči pođe prema prozoru i spusti gvozdenu roletnu.
<BR>&nbsp;&nbsp;&nbsp;&nbsp;&nbsp;"Tako", rekoh. "Dobro... Ne, ne treba paliti svetlost... I znate šta, Alek... Odredite nekoga... Simonea ili onu devojku... Brin... neka motri na nebo. Objasnite im da je reč o životu ili smrti. Čim se pojavi nekakav avion, neka podignu uzbunu..."
<BR>&nbsp;&nbsp;&nbsp;&nbsp;&nbsp;Vlasnik potvrdno klimnu glavom, uze zdelu i krenu prema vratima. Na pragu stade.
<BR>&nbsp;&nbsp;&nbsp;&nbsp;&nbsp;"Hoćete li moj savet, Peter?" reče. "Poslednji."
<BR>&nbsp;&nbsp;&nbsp;&nbsp;&nbsp;"Koji?"
<BR>&nbsp;&nbsp;&nbsp;&nbsp;&nbsp;"Dajte im kofer i neka se tornjaju s njim pravo u svoj pakao, odakle su i došli. Zar ne shvatate: jedino što ih zadržava, ovde je taj kofer..."
<BR>&nbsp;&nbsp;&nbsp;&nbsp;&nbsp;"Razumem" rekoh. "Baš to i razumem.I upravo zato ću spavati ovde na tvrdim stolicama, oslanjajući glavu o vaš prokleti sef, i gađaću srebrnim mecima svakog nitkova koji pokuša da mi otme kofer. Ako vidite Mozesa prenesite mu sve to. Ne morate ublažavati izraze. I recite mu da sam na streljačkim takmičenjima osvajao nagrade upravo na lugeru kalibra 0,45. To je sve. Idite i ostavite me na miru."
</P></TD></TR></TABLE>
<P class="next">
<A HREF=p15.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
