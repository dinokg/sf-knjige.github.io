<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4.
<P>&nbsp;&nbsp;&nbsp;&nbsp;&nbsp;Posada je već bila u poslu; Kovonovljeve odsečne naredbe su očigledno bile dovoljne. Bio je zaprepašćen saznanjem koliko se toga moglo postići na neslužbenoj osnovi. Niko nije morao da prizna učešće u krađi, i bio je siguran da će UN imati nerešive teškoće da optuže nekoga od onih koji ostaju. Kako će, na primer, dokazati da je dežurni u skladištu svesno prihvatio drogu od Afre?
<BR>&nbsp;&nbsp;&nbsp;&nbsp;&nbsp;S druge strane, upravo bi ta krađa mogla da bude rešenje problema za UN. Ako su nameravali zatvore projekt makroskopa - u redu, neko je to već učinio umesto njih. Nastaće velika galama u javnosti, ali će biti malo privatnog kajanja.
<BR>&nbsp;&nbsp;&nbsp;&nbsp;&nbsp;Kako se neobično razvijala njegova pretpostavka! U jednom trenutku bila je to sigurna propast nadnesena nad osobljem stanice, u sledećem je sve bilo u redu. Ali njemu nije bila potrebna pretpostavka. Moći će da prati čitavu predstavu upravo preko makroskopa!
<BR>&nbsp;&nbsp;&nbsp;&nbsp;&nbsp;Nos rakete se uklapao u odgovarajući otvor na dnu kućišta makroskopa, tako da je bilo moguće pristajanje bez kvarenja oblika. Bio je siguran da otvor nije prethodno postojao; mora da je posada odstranila ploče omotača. Unutra je sigurno bilo tesno, s tim ubačenim metalom, ali je to ipak bio vešt sklop za putovanje.
<BR>&nbsp;&nbsp;&nbsp;&nbsp;&nbsp;Sklopljena celina podsećala je na masivnu pečurku, sa zatupastim korenjem i srazmerno malim sferičnim kišobranom. Pedeset stopa širok obim kućišta makroskopa nadimao se iznad trideset tri stope široke rakete, ali je po ukupnoj masi izgledao manji. Čak i tako, činilo se da je nedovoljan da primi neophodnu složenu opremu - ali kompjuteri su, naravno, bili sasvim umanjeni, jer su koristili lasersku memoriju i druge zadivljujuće tehnologije. Celina će verovatno uzleteti pod pravim uglom u odnosu na podlogu, kidajući veze, a onda izvesti manevar da bi zauzela ispravan kurs.
<BR>&nbsp;&nbsp;&nbsp;&nbsp;&nbsp;Koji je kurs bio ispravan? Nije imao pojma. Svemir je beskrajan... ali kuda Džozef da ide, gde da se sakrije da ga teleskopi sa Zemlje ne otkriju a projektili ne dostignu? Činilo se da neizmerna čast zadatka ima i manje poželjnu stranu.
<BR>&nbsp;&nbsp;&nbsp;&nbsp;&nbsp;Ajvo odlebde do mesta radova. Ljudi su još bili u poslu, ali je zadatak bio praktično obavljen. Niko nije obratio pažnju na njega - namerno i neophodno omalovažavanje, shvatio je. Mogao je da zamisli budući razgovor:
<BR>&nbsp;&nbsp;&nbsp;&nbsp;&nbsp;UN: Šta se dogodilo s makroskopom?
<BR>&nbsp;&nbsp;&nbsp;&nbsp;&nbsp;Osoblje: Ništa nismo videli. Mora da je to bio onaj novi, onaj što ga je doveo dr Karpenter. Upravo smo pripremali makroskop za promenu orbite.
<BR>&nbsp;&nbsp;&nbsp;&nbsp;&nbsp;A dr Karpenter neće biti u stanju da odgovara na pitanja.
<BR>&nbsp;&nbsp;&nbsp;&nbsp;&nbsp;U stvari, istraga okolnosti pogibije senatora Borlenda ući će u istu slepu ulicu. Samo je dvoje ljudi delilo iskustvo koje ga je ubilo; jedan je bio odsutan umom, drugi će biti odsutan telom. Možda je tuđinski signal bio kriv za obojicu? Kovonov će ukazati na neobičnost kradljivčevog prethodnog delovanja: upad u bezazlenu rekreativnu aktivnost, skidanje maskote stanice sa postolja, zavirivanje u prostorije. Pojaviće se snimak njegovog glasa, načinjen kada je upao u Kovonovljev kabinet: izražavaće pometnju. Ta užasna seansa s razaračem očigledno je ubila onog prvog, poremetila drugog i gurnula trećeg u granično stanje duha koje ga je navelo da pobegne s makroskopom.
<BR>&nbsp;&nbsp;&nbsp;&nbsp;&nbsp;Ajvo ne bi odabrao za sebe ovo mesto u istoriji, ali je to bilo neophodno. Trebalo je sačuvati makroskop od odmazde UN, i bilo je bolje da neko poput Ajva Arčera ponese teret, nego čovek kakav je bio dr Kovonov. I pored jezičke prepreke, Ajvo je naučio da poštuje njegove sposobnosti.
<BR>&nbsp;&nbsp;&nbsp;&nbsp;&nbsp;Prizemljio se na kapu pečurke, i spustio do vazdušne komore. Nekim slučajem, niko od radnika nije gledao prema njemu. Slučaj je potrajao onih nekoliko minuta koji su mu bili potrebni da stigne do komore i odluči šta da radi. Izgledalo mu je da će moći da je otvori spolja, odgovarajućim alatom - a baš takav alat bio je zaboravljen u blizini. Neko ga je pričvrstio uz metalnu školjku - držao ga je sopstveni magnetizam. Prodor, okret: mehanizam je škljocnuo i brava se otključala bez nepotrebnog gubitka vazduha. Ušao je i zaključao se.
<BR>&nbsp;&nbsp;&nbsp;&nbsp;&nbsp;Groton ga je očekivao. "Sve u redu? Treba da budemo spremni za polazak čim ekipa obavi posao. Ne znam koliko brzo će brod UN stići ovamo."
<BR>&nbsp;&nbsp;&nbsp;&nbsp;&nbsp;"Izgleda da su napolju završili, ako na to misliš."
<BR>&nbsp;&nbsp;&nbsp;&nbsp;&nbsp;Groton stavi slušalice. "Ajvo je tu", reče u interkom. "Dajte nam dva minuta da se vežemo, a onda kidamo, devojke."
<BR>&nbsp;&nbsp;&nbsp;&nbsp;&nbsp;Ajvo nije mogao da čuje odgovor, ali se uverio u jednu stvar: Afra ide s njima. Znao je da ona to mora, ali je ipak bio u nedoumici. Poći u svemir s njom...
<BR>&nbsp;&nbsp;&nbsp;&nbsp;&nbsp;Vezali su se sa po jedne strane moćne nosne kupe koja je presecala središnji odeljak. U njegovom boku nalazio se ugrađen otvor za direktan prolaz u Džozefa, ali je bio on bio zatvoren.
<BR>&nbsp;&nbsp;&nbsp;&nbsp;&nbsp;Oklop se zatrese a onda ih pritisnu potisna sila atomske rakete. S ubrzanjem od tri gravitacije, makroskop se otrže iz svojih vezova.
<BR>&nbsp;&nbsp;&nbsp;&nbsp;&nbsp;Pet mučnih minuta kasnije pogon se isključi, i ponovo su bili u blagoslovenom stanju slobodnog pada. "Pođosmo", reče Groton, ozbiljno. "Da se posavetujemo s pilotom." Oslobodio se veza i otisnuo do kapka u Džozefovom nosu.
<BR>&nbsp;&nbsp;&nbsp;&nbsp;&nbsp;Kapak se otvori i pojavi se figura pod šlemom, nezgrapno lebdeći uvis (prema Ajvovom shvatanju prostora) u ograničenom odsustvu sile teže. Groton se držao za palubu nožnim prstima, zakačenim za rukohvat, i ponudio joj ruku da se prihvati. Bila je to Beatriks.
<BR>&nbsp;&nbsp;&nbsp;&nbsp;&nbsp;Kroz otvor dolebde druga figura: Afra. "Mislim da bi trebalo da ga unesemo ovamo", reče. "Ne bi valjalo da ga mnogo premeštamo..."
<BR>&nbsp;&nbsp;&nbsp;&nbsp;&nbsp;"Koga?" upita Ajvo.
<BR>&nbsp;&nbsp;&nbsp;&nbsp;&nbsp;Ona okrenu one lepe oči prema njemu: "Breda, naravno. Nisam mogla da ga ostavim tamo."
<BR>&nbsp;&nbsp;&nbsp;&nbsp;&nbsp;Izgubljeni raj! Ali s bolnim razočaranjem dođe i olakšanje zbog nečeg drugog: griže savesti. Mrtvac je sad bio tu da se brine o svojima.
<BR>&nbsp;&nbsp;&nbsp;&nbsp;&nbsp;A Bred je bio i Ajvov prijatelj.
<BR>&nbsp;&nbsp;&nbsp;&nbsp;&nbsp;Smestili su mlitavo telo u gnezdo načinjeno od nepoznate opreme. Ušavši u Džozefa, Ajvo je zatekao naslagane, povezane sanduke: obilje zaliha čiji je utovar nadgledala Afra. Sve je govorilo da su pažljivo pripremili ovu krađu.
<BR>&nbsp;&nbsp;&nbsp;&nbsp;&nbsp;Obavivši neophodne poslove, prihvatiše se rukohvata (magnetske cipele su bile odbačene s odelima) i zagledaše se jedno u drugo. Pažljivo pripremljena? Činilo se da niko nije planirao dalje od ovog trenutka. Bekstvo je uspelo, skoro neverovatno. Šta dalje?
<BR>&nbsp;&nbsp;&nbsp;&nbsp;&nbsp;Afra popuni tu prazninu. "Pred nama su dva očigledna cilja: da se držimo dalje od UN, i da pokupimo Šena. Trebalo bi da uspemo u ovom prvom, ako nastavimo da se udaljavamo od Zemlje - ali drugo ne možemo da postignemo ako ne priđemo preblizu Zemlji. To je naš problem."
<BR>&nbsp;&nbsp;&nbsp;&nbsp;&nbsp;"Pod pretpostavkom da je Šen na Zemlji", reče Groton.
<BR>&nbsp;&nbsp;&nbsp;&nbsp;&nbsp;Afra zaokupi Ajva. "Da li je Šen na Zemlji?"
<BR>&nbsp;&nbsp;&nbsp;&nbsp;&nbsp;"Nije."
<BR>&nbsp;&nbsp;&nbsp;&nbsp;&nbsp;"Odlično! Biće nam mnogo lakše da dospemo do njega u svemiru, iako ni to neće biti lako. Mesečeva stanica ne bi bila mnogo pogodnija, ali jedna od postaja na asteroidima... Gde je on?"
<BR>&nbsp;&nbsp;&nbsp;&nbsp;&nbsp;"Nije mi dopušteno da vam kažem."
<BR>&nbsp;&nbsp;&nbsp;&nbsp;&nbsp;Afra pokaza svoju žustru narav. "Slušaj, Ajvo. Prošli smo kroz toliko muka, da ne pominjem prognanstvo, da bismo ti omogućili da pozoveš Šena i dovedeš ga na makroskop. Ne možeš samo tako..."
<BR>&nbsp;&nbsp;&nbsp;&nbsp;&nbsp;"Izvinite me", reče Groton. "Znamo da Ajvo ne pokušava da sabotira. Dajmo mu priliku da objasni šta misli."
<BR>&nbsp;&nbsp;&nbsp;&nbsp;&nbsp;Ajvo zaključi da ovaj pristup nije prihvatljiviji od prethodnog. "Ne umem da objasnim. Šen nije... Pa dobro, nisam sasvim siguran da nam je potreban."
<BR>&nbsp;&nbsp;&nbsp;&nbsp;&nbsp;Afra se opasno umiri. "Misliš, nećeš da ga dovedeš?"
<BR>&nbsp;&nbsp;&nbsp;&nbsp;&nbsp;"Bojim se da je tako."
<BR>&nbsp;&nbsp;&nbsp;&nbsp;&nbsp;Njen pravedni gnev se pojača. "I sam ćeš da sakriješ Džozefa i da upravljaš makroskopom i obezbediš medicinsku pomoć za..."
<BR>&nbsp;&nbsp;&nbsp;&nbsp;&nbsp;Ovaj put se umeša Beatriks. "Mislim da imam pismo za nekoga", reče. "Našla sam ga u tunelu, ali je bila tolika žurba..."
<BR>&nbsp;&nbsp;&nbsp;&nbsp;&nbsp;Groton joj ga uze. "Možda nečiji neslužbeni oproštajni pozdrav?" Pogleda adresu. "Strela?"
<BR>&nbsp;&nbsp;&nbsp;&nbsp;&nbsp;"Strela!" Afra se odjednom zainteresova. "To je od Šena!"
<BR>&nbsp;&nbsp;&nbsp;&nbsp;&nbsp;Ajvo uze pismo i otvori ga, oklevajući. Bilo je jasno da je Šen bar delimično upoznat s poslednjim događajima, a to je značilo sigurnu nevolju.
<BR>&nbsp;&nbsp;&nbsp;&nbsp;&nbsp;Na hartiji u koverti nije bilo reči, samo crtež. Ostali se okupiše oko njega da pogledaju.
<BR>
<BR>&nbsp;&nbsp;&nbsp;&nbsp;&nbsp;"Vile", reče Beatriks, zabrinuta jer je sama predala poruku. "Šta to znači?"
<BR>&nbsp;&nbsp;&nbsp;&nbsp;&nbsp;"Ne usuđujem se da iznesem..." poče Groton.
<BR>&nbsp;&nbsp;&nbsp;&nbsp;&nbsp;"Pusti me da razmislim!" reče Afra. "Već sam prošla kroz ovo. Iz nekog razloga, Šen ne želi direktno da komunicira, ali je ono što ima da kaže obično značajno."
<BR>&nbsp;&nbsp;&nbsp;&nbsp;&nbsp;Uzela je hartiju i odlebdela dalje od njih, udubljena.
<BR>&nbsp;&nbsp;&nbsp;&nbsp;&nbsp;Groton uze svoju beležnicu i nešto zapisa. "Mora biti da Šen zna gde smo i šta radimo", reče. "Da li bi ovo mogao da bude nagoveštaj gde da ga potražimo?"
<BR>&nbsp;&nbsp;&nbsp;&nbsp;&nbsp;"Ne može biti tako lako", reče Ajvo.
<BR>&nbsp;&nbsp;&nbsp;&nbsp;&nbsp;"Neptun!" uzviknu Afra. "Ovo je simbol Neptuna!"
<BR>&nbsp;&nbsp;&nbsp;&nbsp;&nbsp;"Bog mora i još koječega", reče Groton pružajući svoju cedulju. Na njoj se, Ajvo sad vide, nalazila reč NEPTUN. Groton je znao, i samo je čekao da Afra potvrdi.
<BR>&nbsp;&nbsp;&nbsp;&nbsp;&nbsp;"Planeta", reče ona. "A ovo je trozubac. Svaka planeta ima svoj simbol. Mars je koplje i štit boga rata; Venera je ogledalo boginje. Ovo je, dakle, Neptun."
<BR>&nbsp;&nbsp;&nbsp;&nbsp;&nbsp;"Tvoje tumačenje je zanimljivo", reče Groton, kome je to zbog nečeg bilo zabavno. "Ali zapamti, ti simboli imaju druga značenja."
<BR>&nbsp;&nbsp;&nbsp;&nbsp;&nbsp;"Muški i ženski, naravno", reče Afra. "Ali za Neptun nema sumnje."
<BR>&nbsp;&nbsp;&nbsp;&nbsp;&nbsp;Groton nije dalje insistirao, ali je Ajvo bio siguran da cilja na nešto drugo.
<BR>&nbsp;&nbsp;&nbsp;&nbsp;&nbsp;"Čak i Zemlja?" upita Beatriks, vezujući se za raniji komentar.
<BR>&nbsp;&nbsp;&nbsp;&nbsp;&nbsp;"To je obrnuti simbol Venere. Ne sećam se svih, ali sam sigurna za Neptun."
<BR>&nbsp;&nbsp;&nbsp;&nbsp;&nbsp;Groton se i dalje zabavljao. "Slažem se. To je Neptun. Ali ponavljam: da li ovo treba shvatiti kao ukazivanje na mesto, ili je nešto dublje?"
<BR>&nbsp;&nbsp;&nbsp;&nbsp;&nbsp;"Zar Neptun nije veoma daleko?" upita Beatriks.
<BR>&nbsp;&nbsp;&nbsp;&nbsp;&nbsp;"Smešno!" reče Afra uzrujano, ignorišući drugu ženu. "Nijedan brod nije stigao donde."
<BR>&nbsp;&nbsp;&nbsp;&nbsp;&nbsp;"Da ne pominjemo problem dostavljanja pisma ovamo", dodade Groton.
<BR>&nbsp;&nbsp;&nbsp;&nbsp;&nbsp;"Nešto nije u redu. Pogrešno smo rastumačili znak."
<BR>&nbsp;&nbsp;&nbsp;&nbsp;&nbsp;"Pitam se", reče Groton. "Kakav je bio prethodni kontakt sa Šenom, koji ste pomenuli? Je li bio sličan ovom?"
<BR>&nbsp;&nbsp;&nbsp;&nbsp;&nbsp;"Ne. Ono..." Ona se odjednom okrenu Ajvu. "Kakva pesma? Koji pesnik?"
<BR>&nbsp;&nbsp;&nbsp;&nbsp;&nbsp;Tako je, naknadno, došla i do toga. Naivno joj je saopštio da je ona ranija poruka bila stih pesme koju je znao, i nije zaboravila. Hoće li moći da odbije njen napad?
<BR>&nbsp;&nbsp;&nbsp;&nbsp;&nbsp;"Amerikanac. Bio je to samo Šenov način da mi saopšti da zna šta se zbiva. Da tebi saopšti, u stvari, jer ja to nisam mogao da pročitam."
<BR>&nbsp;&nbsp;&nbsp;&nbsp;&nbsp;"To je očigledno. Reci o kom se pesniku i delu radi."
<BR>&nbsp;&nbsp;&nbsp;&nbsp;&nbsp;"Ne vidim kakve to ima veze sa..."
<BR>&nbsp;&nbsp;&nbsp;&nbsp;&nbsp;"Američki pesnik, rekao si. Značajan?"
<BR>&nbsp;&nbsp;&nbsp;&nbsp;&nbsp;"Da, ali..."
<BR>&nbsp;&nbsp;&nbsp;&nbsp;&nbsp;"U kom veku je rođen? Sedamnaestom?"
<BR>&nbsp;&nbsp;&nbsp;&nbsp;&nbsp;"Ne. Zašto..."
<BR>&nbsp;&nbsp;&nbsp;&nbsp;&nbsp;"Osamnaestom?"
<BR>&nbsp;&nbsp;&nbsp;&nbsp;&nbsp;"Ne." Nije odustajala.
<BR>&nbsp;&nbsp;&nbsp;&nbsp;&nbsp;"Devetnaestom?"
<BR>&nbsp;&nbsp;&nbsp;&nbsp;&nbsp;"Da, ali..."
<BR>&nbsp;&nbsp;&nbsp;&nbsp;&nbsp;"Vitmen?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Frost? Sandberg?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Ali jeste muškarac?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Eliot? Paund? Arčibald Mekliš?"
<BR>&nbsp;&nbsp;&nbsp;&nbsp;&nbsp;"Ne." Bio je nemoćan pred njenom nasrtljivošću.
<BR>&nbsp;&nbsp;&nbsp;&nbsp;&nbsp;"Rensom? Volis Stivens? Kamings? Hart Krejn?"
<BR>&nbsp;&nbsp;&nbsp;&nbsp;&nbsp;"Izvin'te što se mešam", reče Groton, "ali imamo važnija..."
<BR>&nbsp;&nbsp;&nbsp;&nbsp;&nbsp;Ona uperi manikirani prst u Ajva. "Vočel Lindzi!"
<BR>&nbsp;&nbsp;&nbsp;&nbsp;&nbsp;"UN su nam možda za petama", reče Groton. "Ako se uskoro ne odlučimo, izgubićemo zbog nemara."
<BR>&nbsp;&nbsp;&nbsp;&nbsp;&nbsp;"U redu!" obrecnu se ona na njega. "Pre svega, čista situacija. Moramo da saznamo da li je organizovana potera, i koje vrste, da bismo mogli da ih izbegnemo. Kad budemo na sigurnom, moći ćemo da potražimo Šena. Sigurna sam da naš prvak u izdancima krije nešto važno. Čim to utvrdimo, imaćemo jasniju sliku o tome što Šen radi, i odakle."
<BR>&nbsp;&nbsp;&nbsp;&nbsp;&nbsp;"Cenim tvoju bezobzirnost", suvo će Groton. "Kuda ćemo odavde?"
<BR>&nbsp;&nbsp;&nbsp;&nbsp;&nbsp;Ajvo oseti beskrajno olakšanje zbog promene teme. Afra je bila u pravu: krio je nešto važno. "Kako ćemo znati gde su UN? Zar ne treba da održavamo radio-ćutanje, ili tako nešto?"
<BR>&nbsp;&nbsp;&nbsp;&nbsp;&nbsp;Ona ga samo pogleda s omalovažavanjem. Kako drugačije, shvati on, neko pomoću makroskopa?
<BR>&nbsp;&nbsp;&nbsp;&nbsp;&nbsp;"Pokušaj da se pronađe usamljeni brod ovom opremom ravan je pokušaju da se nišani atomskim topom na nevidljive mušice", primeti Groton.
<BR>&nbsp;&nbsp;&nbsp;&nbsp;&nbsp;"Torus će znati", reče Afra. "Moramo da ga držimo na oku - teletajp, možda, da nadgledamo pristigle poruke. Ili da jednostavno odmah zdimimo u bilo kom pravcu i izmaknemo bilo kakvoj vrsti potere."
<BR>&nbsp;&nbsp;&nbsp;&nbsp;&nbsp;"Ali ne", reče Groton kratko, "i robotu."
<BR>&nbsp;&nbsp;&nbsp;&nbsp;&nbsp;Ona se uspravi, iznenađena. "U redu. Ja ću da preuzmem 'skop. Najbolje je da znamo loše vesti."
<BR>&nbsp;&nbsp;&nbsp;&nbsp;&nbsp;"Možeš da izbegneš posednutu frekvenciju?"
<BR>&nbsp;&nbsp;&nbsp;&nbsp;&nbsp;"Proračunat rizik. S praksom..."
<BR>&nbsp;&nbsp;&nbsp;&nbsp;&nbsp;"S takvom praksom imaćemo ovde dvoje unesrećenih da čistimo za njima."
<BR>&nbsp;&nbsp;&nbsp;&nbsp;&nbsp;Ajvo se priseti nemogućnosti kontrole creva kod žrtava, i shvati koliko je snažno pomisao na to mogla da utiče na pedantnu devojku kao što je Afra. "Izgleda da sam ja otporan", reče on. "Ako ništa drugo, mogu uspešno da ga izbegnem. Uostalom, stekao sam to pravo. Ako mi pokažete kako se upravlja komandama..."
<BR>&nbsp;&nbsp;&nbsp;&nbsp;&nbsp;Ovaj put mu se učinilo da je Afra odahnula. "Ja ću te naučiti. Moram da radim naslepo, ali bi trebalo da uspe. Evo, isključiću glavni ekran; ti uzmi kapu."
<BR>&nbsp;&nbsp;&nbsp;&nbsp;&nbsp;Posadila ga je u komandnu stolicu i priključila opremu na njega, prekrivajući mu oči teškim zaštitnim naočarima. Ajvo požele da je u toj radnji bilo više od puke praktičnosti, ali je znao da nije tako: bilo joj je lakše da uradi te stvari za njega umesto da mu daje uputstva, za prvi put.
<BR>&nbsp;&nbsp;&nbsp;&nbsp;&nbsp;"Tvoja leva ruka kontroliše kompjuterske komande. Evo, dovešću te do niza od deset komandi." Njena ruka uze njegovu i povede je do ploče sa dirkama, kao kod računske mašine. Bio je siguran da to nije ona komanda koju je upotrebio Bred. Pomoćni ulazi? Uprošćeni set za početnika? Naočari su sprečavale da vidi oko sebe, tako da je on, a ne ona, bio "slep".
<BR>&nbsp;&nbsp;&nbsp;&nbsp;&nbsp;"Uneli smo izvestan broj važnih lokacija", nastavila je. "Trebalo bi da ih zapamtiš ako nameravaš da ti ovo bude posao, ali ovaj put ću ti ih dati. Odvešće te na Zemlju, lunarne baze, bilo koji od veštačkih satelita ili makroskopsku stanicu - torus." Počela je da sipa brojeve a on je pritiskao dirke. Dvaput je pogrešio i morao da počne iznova; treći put je položila ruku na njegovu i vodila mu prste pravilnim redosledom i na prava mesta. Prsti su joj bili meki i sveži i čvrsti - baš kao što je zamišljao ostatak njenog tela.
<BR>&nbsp;&nbsp;&nbsp;&nbsp;&nbsp;Pred očima mu zasja svetlost. Nalazio se na stotinak jardi od torusa, posmatrao ga je odozgo, iz pravca Sunca, zaslepljen odsjajem s metalnih ploča.
<BR>&nbsp;&nbsp;&nbsp;&nbsp;&nbsp;"Sledeća šifra je za polumanuelnu kontrolu", reče ona. "Malo je verovatno da možeš da očuvaš raspored na nebu, ali ćeš moći da premostiš automatsku kompjutersku korekciju i da malo odlutaš." Dala mu je potrebnu numeričku šifru. "Sada možeš da upotrebiš desnu ruku. Upravljaj kao da voziš automobil - ali zapamti da je ovo trodimenzionalno." On oseti isturenu kuglu, čija je površina bila rapava popur šmirgle, radi preciznog vođenja. "Pomeraj da odrediš pravac, okreći za orijentaciju. Pazi - tu ponekad upada razarač. Moraš da se držiš površnog prijema - što je više nego dovoljno za ovakve razdaljine. A sad podesi kretanje prema torusu; ne brini, proći ćeš pravo kroz zidove. Moraćeš malo da vežbaš spuštanje..."
<BR>&nbsp;&nbsp;&nbsp;&nbsp;&nbsp;Ajvo je pomerao i okretao - i bio nagrađen vrtoglavim obrtanjem u kome mu je nepodnošljivi oganj Sunca pržio očne jabučice svake tri sekunde.
<BR>&nbsp;&nbsp;&nbsp;&nbsp;&nbsp;"Ne toliko!" upozori ga ona, sa zakašnjenjem. Bila je to pouka koja neće morati da bude ponovljena.
<BR>&nbsp;&nbsp;&nbsp;&nbsp;&nbsp;Nastavio je pažljivije i počeo da klizi prema stanici, pomerajući pravac posmatranja da bi je potpuno obuhvatio. Palo mu je na pamet da kompjuter tu obavlja strahovit posao, jer je za svaku promenu pravca sigurno bio potreban potpuno nov tok makrona - a ipak je prelaz bio neprimetan. Ta raznolikost se na većim udaljenostima verovatno smanjivala, sve dok pogled na onu stranu Galaksije ne bi bio samo u jednom pravcu, pa uzmi ili ostavi.
<BR>&nbsp;&nbsp;&nbsp;&nbsp;&nbsp;Počeo je da ovladava radnjom, i to mu je dalo osećaj moći.
<BR>&nbsp;&nbsp;&nbsp;&nbsp;&nbsp;Oseti se izvestan miris.
<BR>&nbsp;&nbsp;&nbsp;&nbsp;&nbsp;"Ne, to je moj posao", javi se Afra, dovikujući nekom drugom. "Ti samo vežbaj, Ajvo; mislim da imaš opštu predstavu. Pokušaj da se uvučeš unutra. Odmah se vraćam."
<BR>&nbsp;&nbsp;&nbsp;&nbsp;&nbsp;Miris i zvuk mu rekoše: priroda je pozvala Breda i Afra je imala zadatak da ga očisti i presvuče. Morao je da joj prizna da ima petlju.
<BR>&nbsp;&nbsp;&nbsp;&nbsp;&nbsp;Zamislio je da desnom rukom svira flautu i, iako nije bilo posebne sličnosti, upravljanje je odjednom postalo lakše. Sada je mogao da iskoristi svoj drugi dar, onu neobičnu spretnost prstiju i osećaj za ton koji poseduju muzičari. Kliznuo je kroz zid torusa, primoravajući se da ne poskoči, i zaustavio se u prvom hodniku. Ponovo se orijentisao jer se, iako je bio siguran da održava ravnotežu u prostoru, hodnik neprestano pomerao. Ispravio se - i to se ponovilo.
<BR>&nbsp;&nbsp;&nbsp;&nbsp;&nbsp;Onda se seti - naravno, stanica se okretala! Morao je da ispravlja i unutrašnju rotaciju a ne samo njeno kretanje u svemiru. U stvari, morao je da održava stalnu spiralnu putanju, prilagođavajući brzine s onim delom stanice koji izabere da posmatra. Složeno podešavanje, zaista!
<BR>&nbsp;&nbsp;&nbsp;&nbsp;&nbsp;Ovladao je, vozeći pogled kao da su trkačka kola na klizavoj stazi. Onda se odlučio za "hod" duž hodnika. Okret posle drugih podešavanja, i on se nađe okrenut u željenom pravcu; pomeranje, i pojuri niz hodnik prema Kovonovljevoj sobi.
<BR>&nbsp;&nbsp;&nbsp;&nbsp;&nbsp;Rus je igrao izdanke, sam sa sobom. "Kad bih mogao da popričam s tobom, Kov!" uzviknu Ajvo. "Tek da te pitam gde je brod UN, ako ga uopšte ima..."
<BR>&nbsp;&nbsp;&nbsp;&nbsp;&nbsp;"Na ruskom?" On poskoči, ali to, naravno, nije bio Kovonov. Afra se vratila, i glas joj je bio varljivo sladak.
<BR>&nbsp;&nbsp;&nbsp;&nbsp;&nbsp;Ajvo oseti kako mu se licem polako širi rumenilo sve do naočara, i znao je da to i ona vidi, ali je održavao stabilnu sliku prostorije. Morao je da postoji neki način da se stupi u vezu, i bio je siguran da je Kovonov ključ za to. Bio je suviše obavešten, i suviše svestan trenutnih problema - možda zato što je i sam uvežbavao ovo putovanje. Ako je iko bio u stanju da uspostavi vezu, savlađujući mnogo veće prepreke od one jezičke...
<BR>&nbsp;&nbsp;&nbsp;&nbsp;&nbsp;Usredsredio se na tablu ispred Rusa. Ne tako davno, preko ove ploče preneta je vitalna poruka, i možda ga je sad čekala druga. U međuvremenu, ovo je bila vežba druge vrste, budući da je tokom podešavanja otkrio da se i uvećanje moglo kontrolisati. Takvo podešavanje postaće sve preciznije s povećanjem dometa, u narednim istraživanjima, i osećao je da bi bilo korisno da ovlada njime. Ovo fino usklađivanje tada postade umetnost; nije bilo slučajno što je tu došao do izražaja njegov dar za muziku.
<BR>&nbsp;&nbsp;&nbsp;&nbsp;&nbsp;"Šta to radiš?" htela je da zna Afra.
<BR>&nbsp;&nbsp;&nbsp;&nbsp;&nbsp;Ajvo proguta oštar odgovor. Moralo joj je biti jasno koliko su delikatna...
<BR>&nbsp;&nbsp;&nbsp;&nbsp;&nbsp;"Preispitujem znamenja, reklo bi se", reče Groton, i Ajvo shvati da je Afrino pitanje bilo upućeno starijem muškarcu.
<BR>&nbsp;&nbsp;&nbsp;&nbsp;&nbsp;"Te tvoje proklete astrološke knjižurine!" uzviknu ona. "Tvoja žena je ponela tekstove o umetnosti i muzici, a ti si morao da poneseš..."
<BR>&nbsp;&nbsp;&nbsp;&nbsp;&nbsp;"Bolje to nego sve one krpice koje si ti spakovala", dočeka Groton, glasom koji je svedočio o nepomućenom osmehu. Ali svađa je bila začeta. Napetost je morala negde da se izlije.
<BR>&nbsp;&nbsp;&nbsp;&nbsp;&nbsp;Ajvo tada uspostavi kontrolu. Glatko izoštri tablu za izdanke, održavajući je jasnom, uvećavajući sliku, sve dok mu linije sa tačkama i krivulje ne ispuniše vidno polje. Izdvojio je jednu tačku, uvećavajući je kao da je u pitanju planeta. Iluzija ko iluzija, opčini ga; pripremao se za sletanje, izravnavajući brod. Vreme je za rakete za kočenje...
<BR>&nbsp;&nbsp;&nbsp;&nbsp;&nbsp;"Zar ti nije bar malo glupo da se igraš krivuljama na papiru dok se okolo događaju tolike sudbonosne stvari?" upita Afra, i Ajvo je opet morao da obuzda trzaj krivice.
<BR>&nbsp;&nbsp;&nbsp;&nbsp;&nbsp;"Radije bih to nazvao tumačenjem finesa makroskopa", odgovori Groton mirno. Bio je bolje opremljen, po naravi, da se nosi s njom nego Ajvo. Beatriks mora da je bila otišla do skladišta, pošto nije bila tu da ih razdvoji. "Kako da nazovem glupim to što proučavam našu situaciju i moguće ishode, pomoću najboljih raspoloživih instrumenata. Događaju se, kao što si rekla, mnoge sudbonosne stvari."
<BR>&nbsp;&nbsp;&nbsp;&nbsp;&nbsp;"Je l' ti to ozbiljno pokušavaš da uporediš upotrebu makroskopa sa svojim okultnim hobijem?"
<BR>&nbsp;&nbsp;&nbsp;&nbsp;&nbsp;"Ne smatram astrologiju u bilo kom smislu 'okultnom', ako pod tim pojmom podrazumevaš nešto fantastično ili magijsko ili nenaučno. I da, uporedio bih astrologiju sa makroskopom, u smislu da su i jedno i drugo oruđa neizmerne složenosti i dometa."
<BR>&nbsp;&nbsp;&nbsp;&nbsp;&nbsp;"Daj da to raščistimo. Ti u stvari izrađuješ raspored sazvežđa - samo onih unutar uskog pojasa zodijaka, zanemarujući ostatak neba - i planeta - isključivo onih u Sunčevom sistemu: kako izgledaju na zemaljskom nebu u trenutku rođenja određene osobe... i prsiš se da si sposoban da odrediš čitav njen život iz tog zamešateljstva, uključujući i sposobnosti i Božju volju, tako da možeš da joj kažeš - za odgovarajuću naknadu - da se tog i tog dana čuva nevolja ili da uloži u izvesne deonice - a ipak tvrdiš da tom postupku nema ničeg natprirodnog ili bar nemoralnog?"
<BR>&nbsp;&nbsp;&nbsp;&nbsp;&nbsp;"To što opisuješ bez sumnje je natprirodno i verovatno sumnjive etike, ali nije astrologija. Pripisuješ toj nauci pogrešna svojstva, a onda je optužuješ zbog toga što nema, i ne može da ima, nikakve koristi od njih."
<BR>&nbsp;&nbsp;&nbsp;&nbsp;&nbsp;"Koja je onda tvoja, tačna definicija astrologije?"
<BR>&nbsp;&nbsp;&nbsp;&nbsp;&nbsp;"Teško da mogu da je objasnim jednom rečenicom, Afra."
<BR>&nbsp;&nbsp;&nbsp;&nbsp;&nbsp;"Pokušaj." Da li je pomislila da ga je uhvatila?
<BR>&nbsp;&nbsp;&nbsp;&nbsp;&nbsp;"Doktrina mikrokosmosa i makrokosmosa - to jest, shvatanje pojedinca kao kosmosa u malom, dok je sama vaseljena čovek u svojoj ukupnosti i suštini."
<BR>&nbsp;&nbsp;&nbsp;&nbsp;&nbsp;Planeta-tačka se razbi u mehuriće i kovitlace. Bio je preblizu; rezolucija krede nije bila tako precizna. Uskoro će morati da se usredsredi na jedan deo tačke, a onda na deo tog dela, i tako dalje u mikrokosmos...
<BR>&nbsp;&nbsp;&nbsp;&nbsp;&nbsp;Doktrina mikrokosmosa...
<BR>&nbsp;&nbsp;&nbsp;&nbsp;&nbsp;"Mikroskop!" reče, nalazeći da je to beskrajno zabavno. Jer makroskop je bio, u ovom slučaju, mikroskop. Zadivljujuće raznovrstan instrument. Je li moguće da svaka tačka u igri izdanaka ima svoje gravitacijsko dejstvo, koje izaziva makronska talasanja koja može da pokupi? Kakva osetljivost!
<BR>&nbsp;&nbsp;&nbsp;&nbsp;&nbsp;"Šta?" Afra je zvučala ljutito.
<BR>&nbsp;&nbsp;&nbsp;&nbsp;&nbsp;Oopaa. "Ništa." Pažljivo je pošao u suprotnom smeru, i raspršena kreda se slegnu. Sada je poleteo sa planete, posmatrajući kako se pretvara u udaljenu tačku koja je postala puka čestica svetlosti na crnoj podlozi svemira. Pojaviše se druge linije, označavajući sazvežđa na noćnom nebu. Da li bi Groton mogao da načini njihovu astrološku analizu?
<BR>&nbsp;&nbsp;&nbsp;&nbsp;&nbsp;"U redu", reče Afra. "Jedan-nula za tebe. Ponovo si se dočekao na noge. Ali ovoga puta neću dozvoliti da se izvučeš iz poštene rasprave. Hoću tvoje lično mišljenje o ovoj besmislici."
<BR>&nbsp;&nbsp;&nbsp;&nbsp;&nbsp;Bolje da mu je uvalila nameštenu kocku, pomisli Ajvo suvo.
<BR>&nbsp;&nbsp;&nbsp;&nbsp;&nbsp;Ali je i on bio radoznao.
<BR>&nbsp;&nbsp;&nbsp;&nbsp;&nbsp;"Pa, jasno je da postoje izvesni objekti u svemiru", nastavi spremno Groton, "i da se nalaze u neprestanom kretanju, u odnosu na Zemlju, a i međusobno. To je jedan od razloga zbog kojih nam je potrebna pomoć kompjutera da bismo usmerili makroskop. Ove mase i njihova pomenuta kretanja u značajnom su međudejstvu. To jest, Sunce vuče za sobom svoju porodicu planeta i prisiljava ih na pojedinačne orbite, dok planete utiču na svoje satelite i menjaju orbite drugih planeta."
<BR>&nbsp;&nbsp;&nbsp;&nbsp;&nbsp;"Nije baš način na koji moderna teorija opisuje situaciju ali ćemo ga prihvatiti, razgovora radi. Znači, priznaje se. Sunčev sistem je u međudejstvu." Zvučala je nestrpljivo, željna da zada udarac.
<BR>&nbsp;&nbsp;&nbsp;&nbsp;&nbsp;"Isto tako, na Zemlji postoji određen broj ljudskih bića i ostalih živih stvorenja, i ona su u međusobnim odnosima, u međudejstvu po skoro neshvatljivo složenom obrascu. Mi jednostavno povlačimo paralelu između očiglednog kretanja..."
<BR>&nbsp;&nbsp;&nbsp;&nbsp;&nbsp;"Tu smo. Mars čini ljude ratobornima?"
<BR>&nbsp;&nbsp;&nbsp;&nbsp;&nbsp;"Ne! Ne postoji slučajna veza. Zemlja se u astrologiji smatra za središte vaseljene, a mesto rođenja pojedinca je središte njegove mape. Ovo se slučajno sasvim slaže s astronomijom; to je samo podešavanje tačke gledišta, za naše potrebe."
<BR>&nbsp;&nbsp;&nbsp;&nbsp;&nbsp;Baš kao što, pomisli Ajvo, i on sada izvodi svakojake vešte radnje da bi tačku gledišta makroskopa održao stabilnom. Bilo bi nemoguće postići bilo šta da je pokušao da se upravlja prema galaktičkom ili čak Sunčevom "mirovanju". Središte vaseljene moralo je da bude tamo gde i posmatrač.
<BR>&nbsp;&nbsp;&nbsp;&nbsp;&nbsp;Sada je posvećivao više pažnje razgovoru nego poluautomatskim popravkama položaja makroskopa, ali ga nešto vrati poslu. Izgubio je sliku? Da li se poremetio položaj?
<BR>&nbsp;&nbsp;&nbsp;&nbsp;&nbsp;Ne - Kovonov je jednostavno sklonio tablu. Kako je bilo lako zaboraviti na stvarnost, zaneti se, poverovati u svoje maštarije, a onda videti kako čudovišna ruka Božja izmiče podlogu. Moraće da se čuva personifikovanja; mogao bi da otkači zbog toga.
<BR>&nbsp;&nbsp;&nbsp;&nbsp;&nbsp;Podesio je sliku tako da je mogao da posmatra Kovonova u prirodnoj veličini. Ovaj se osvrnu, gotovo zaverenički, a onda izvuče iz fioke stola nekakvu karticu. Položi je na sto.
<BR>&nbsp;&nbsp;&nbsp;&nbsp;&nbsp;Bila je ispisana. Sada već vično, Ajvo uveća slova, izoštri ih, pročita. Nisu bila ruska!
<BR>&nbsp;&nbsp;&nbsp;&nbsp;&nbsp;S Z K S
<BR>&nbsp;&nbsp;&nbsp;&nbsp;&nbsp;Poruka za njega! Kovonov je pokušavao da stupi u vezu!
<BR>&nbsp;&nbsp;&nbsp;&nbsp;&nbsp;Minut kasnije Rus skloni karticu i ponovo uze tablu. Nastavio je da žvrlja izdanke.
<BR>&nbsp;&nbsp;&nbsp;&nbsp;&nbsp;Zar je to sve? Gde je ostatak?
<BR>&nbsp;&nbsp;&nbsp;&nbsp;&nbsp;"Ti dakle tvrdiš da položaj planeta na nebu u trenutku mog rođenja određuje moju sudbinu, bez obzira šta bih ja tu imala da kažem."
<BR>&nbsp;&nbsp;&nbsp;&nbsp;&nbsp;"Nikako. Samo želim da te navedem da priznaš mogućnost veze između rasporeda sazvežđa u bilo koje vreme, i ljudskih zbivanja. To ne mora da bude slučajna veza, ili čvrsta veza. Samo veza."
<BR>&nbsp;&nbsp;&nbsp;&nbsp;&nbsp;"Kopile jedno", reče ona bez žuči, "skoro da si me odvukao na svoju stranu."
<BR>&nbsp;&nbsp;&nbsp;&nbsp;&nbsp;Kopile? pomisli Ajvo. Je li to ona nevina devojka koja je tako smerno crvenela na samo pominjanje S Z K S-a? Ovo je morala biti njena druga strana.
<BR>&nbsp;&nbsp;&nbsp;&nbsp;&nbsp;"Naravno da postoji odnos!" nastavi ona jarosno. "Postoji veza između zrnca peska na dnu Indijskog okeana i zlatnog zuba mog dede. Ali to je uglavnom bez značaja; a čak i da nije, gde ti je dokaz da tvoja astrologija može da je razjasni kada nauka ne može."
<BR>&nbsp;&nbsp;&nbsp;&nbsp;&nbsp;"Astrologija jeste nauka. Zasnovana je na naučnom metodu i drži ga se. Disciplina je stroga kao u kojem god hoćeš polju."
<BR>&nbsp;&nbsp;&nbsp;&nbsp;&nbsp;"Geometrija."
<BR>&nbsp;&nbsp;&nbsp;&nbsp;&nbsp;"U redu. Kako dokazuješ 'osnovne teoreme geometrije'?"
<BR>&nbsp;&nbsp;&nbsp;&nbsp;&nbsp;"Kao što je U = 1/2 OV, za trougao? Ti si inženjer. Mora da postoji desetina načina da..."
<BR>&nbsp;&nbsp;&nbsp;&nbsp;&nbsp;"Biće dovoljan jedan. Misliš na konstrukciju i dokazivanje da je tvoja jednačina jedan puta osnovica puta visina, zbir podudarnih pravougaonih trouglova, ili tako nešto, zar ne? Ali, kako dokazuješ podudarnost? Samo mi ne pominji ono: ugao-stranica-ugao, ili stranica-stranica-stranica; hoću da znam kako, u konačnom objašnjenju, izvodiš svoje dokaze. Na kojoj osnovi?"
<BR>&nbsp;&nbsp;&nbsp;&nbsp;&nbsp;"Pa, ne možeš da dobiješ pouzdan geometrijski dokaz za polaznu teoremu, naravno. Moraš da pođeš od jedne pretpostavke, i da logički zaključuješ na osnovu nje. Stoga pretpostavljamo da je ceo trougao određen ako je određen jedan ugao između dve izmerene strane. To se svaki put pokaže savršeno valjano."
<BR>&nbsp;&nbsp;&nbsp;&nbsp;&nbsp;"Ali šta ako je pogrešno?"
<BR>&nbsp;&nbsp;&nbsp;&nbsp;&nbsp;"Nije pogrešno. Možeš da meriš trouglove čitav život i da nikad ne nađeš izuzetak."
<BR>&nbsp;&nbsp;&nbsp;&nbsp;&nbsp;"A šta kao primenim ugao-stranica-ugao na ravnu površinu - na torus?"
<BR>&nbsp;&nbsp;&nbsp;&nbsp;&nbsp;Ona samo što ne puče. "Površine moraju da se podudaraju. Znaš to."
<BR>&nbsp;&nbsp;&nbsp;&nbsp;&nbsp;Ajvu se učini da je Groton upravo zabeležio još jedan poen, ali ovaj iz nekog razloga nije hteo da se zadržava na tome. "Iskustvo je, dakle, tvoja vodilja", reče.
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"To je osnova astrologije, takođe."
<BR>&nbsp;&nbsp;&nbsp;&nbsp;&nbsp;"Iskustvo? Da položaj Marsa određuje čovekovu sudbinu?"
<BR>&nbsp;&nbsp;&nbsp;&nbsp;&nbsp;"Da zodijački raspored na rođenju osobe ukazuje na određene stvari u vezi s njegovim okruženjem i ličnošću. Astrolozi su mnogo vekova izvodili posmatranja i usavršavali tehnike - ovo je jedna od najstarijih disciplina - tako da je to danas nauka koja se približila preciznosti koliko je to moguće. Postoji još mnogo toga da se nauči, kao i u geometriji, ali je iskustvo, a ne pogađanje, ono što uslovljava našu primenu. Ne tvrdim da tvoju sudbinu određuju zvezde ili planete; samo želim da ukažem da je tvoj život propisan mnogim složenim činiocima i uticajima, na isti način na koji je određeno kretanje planeta i zvezda, i da ukupnost tvoga života i ukupnost vaseljene možda teku paralelnim tokom. Astrologija pokušava da povuče korisne paralele između ta dva nesumnjivo različita polja, iako nejasno u jednom može biti očigledno u drugom. Na taj način je moguće razjasniti činioce tvog života, koji inače ne bi bili potpuno razjašnjeni. Trenutak rođenja je jedina tačka oslonca koju možemo sa sigurnošću da odredimo, tako da moramo da jea upotrebimo kao polaznu tačku kad je reč o pojedincu - ali to je sve. Polazna tačka, kao što je tvoje izračunavanje odnosa stranica-ugao-stranica moguća polazna tačka za čitavu nauku o geometriji. Razlika je u tome što astrologija ne pokušava da odredi činjenice, jer su to stvari koje možeš sama da utvrdiš. Ona ne otkriva ništa skriveno. Umesto toga, olakšava izračunavanje i sud o onome sa čim se iskustvo već srelo."
<BR>&nbsp;&nbsp;&nbsp;&nbsp;&nbsp;Ajvo se priseti senatorovog objašnjenja razlike između istine i značenja u filozofiji.
<BR>&nbsp;&nbsp;&nbsp;&nbsp;&nbsp;"To zvuči bliže psihologiji nego astronomiji", reče Afra.
<BR>&nbsp;&nbsp;&nbsp;&nbsp;&nbsp;"I treba. Veza između astronomije i astrologije potpuno je površna. Zavisimo od astronomije kod proračunavanja kretanja planeta i slično, ali zatim se naši putevi razilaze. Metafizička zapažanja astronoma nemaju uticaja na astrologiju; ta gospoda jednostavno nisu stručna u ovoj oblasti, koliko god da to jesu u svom polju, kojim su, priznajem, ovladali takvom veštinom kakvu nisu ni pomišljali da primene na astrologiju. Dobrom astrologu nije potreban teleskop; potrebno mu je solidno znanje praktične psihologije."
<BR>&nbsp;&nbsp;&nbsp;&nbsp;&nbsp;Ajvo je sve vreme posmatrao Kovonova, ali nije bilo novog znaka. Bilo je vreme da se posavetuje. "Žao mi je što vas prekidam", reče, "ali izgleda da sam se zaglavio."
<BR>&nbsp;&nbsp;&nbsp;&nbsp;&nbsp;Afra mu priđe. "Oprosti. Dozvolila sam da se zanesem i potpuno sam zaboravila na tebe. Šta je bilo?"
<BR>&nbsp;&nbsp;&nbsp;&nbsp;&nbsp;Ajvo opisa šta se dešavalo u torusu.
<BR>&nbsp;&nbsp;&nbsp;&nbsp;&nbsp;"Očigledno hoće da obratiš pažnju na statuetu", reče ona.
<BR>&nbsp;&nbsp;&nbsp;&nbsp;&nbsp;Bilo je začuđujuće kako je umela da ga napravi glupim, i koliko brzo. Proveo je sliku kroz zid i niz hodnik do zajedničke prostorije.
<BR>&nbsp;&nbsp;&nbsp;&nbsp;&nbsp;S Z K S nije bio tamo, naravno, ali je ostalo postolje. Na njemu je ležao list hartije. Anonimna poruka, shvatio je, koja nije ukazivala ni na koga. Na njoj je pisalo, slovima teletajpa:
<BR>&nbsp;&nbsp;&nbsp;&nbsp;&nbsp;UZBUNJEN BROD. POLAZI DANAS IZ BAZE NA MESECU U 13.00 PO VREMENU TORUSA. NAORUŽAN. UBRZATI ODMAH PO OBAVEŠTENJU. HITNO.
<BR>&nbsp;&nbsp;&nbsp;&nbsp;&nbsp;"Bogo moj, za petama su nam!" zabrza Afra. "A ja ovde gubim dragoceno vreme na..."
<BR>&nbsp;&nbsp;&nbsp;&nbsp;&nbsp;"Naoružan?"
<BR>&nbsp;&nbsp;&nbsp;&nbsp;&nbsp;"To znači ugrađen laser. Trebalo je da bude strogo poverljivo, ali smo mi znali za to."
<BR>&nbsp;&nbsp;&nbsp;&nbsp;&nbsp;"Znači da je bilo skidanja kake."
<BR>&nbsp;&nbsp;&nbsp;&nbsp;&nbsp;"U samoodbrani. Svemir bi trebalo da bude bez oružja, što sprovode UN - ali Bred je sumnjao na jedan industrijski kompleks na Mesecu koji finansiraju UN. Katastrofalno nepraktično mesto za gradnju, jer se sve doprema sa Zemlje. Tako da smo zavirili. Verovatno služi dobrome - za održavanje mira - ali UN tamo grade flotu koja je veoma nalik na začetke armade. Svemirski laser je opasan na neodređenu daljinu - u šta bismo mogli da se uverimo iz prve ruke, ako ne budemo dobri."
<BR>&nbsp;&nbsp;&nbsp;&nbsp;&nbsp;"Zašto nas odmah ne spale? Mora da su nas opazili."
<BR>&nbsp;&nbsp;&nbsp;&nbsp;&nbsp;"Zato što žele da sačuvaju makroskop. Možeš da budeš siguran da će, ukoliko ga javno rasklope, uslediti tajno sklapanje. Grupa pokvarenjaka se dokopala svemirskog oružja UN, ili će ga se dokopati; i ovaj put to znamo samo zato što smo... skinuli kaku. Flota brodova i makroskop - valjda najveća sila koju je moguće imati. Možda je Borlend baš to istraživao. Imao je nos za takve stvari."
<BR>&nbsp;&nbsp;&nbsp;&nbsp;&nbsp;"A oni bi da sačuvaju tajnu o svom laseru", ubaci Groton. "Ako ga upotrebe, svi će znati, a to bi bilo gadno."
<BR>&nbsp;&nbsp;&nbsp;&nbsp;&nbsp;"I zato što je to jedini dovoljno precizan instrument da tačno usmeri tako uzak zrak na toliku razdaljinu, ovde kod nas", reče Afra. "Moraće da priđu vraški blizu da bi bili sigurni da će nas pogoditi iz prve, pogotovo ako manevrišu."
<BR>&nbsp;&nbsp;&nbsp;&nbsp;&nbsp;Ajvo je bio zapanjen ovakvom političkom realnošću. "Zašto nam ne pošalju ultimatum?"
<BR>&nbsp;&nbsp;&nbsp;&nbsp;&nbsp;"I priznaju svetu da im je neko digao makroskop ispred nosa? Tu tajnu svakako mogu da sačuvaju, ako i mi to učinimo. Možeš li da održiš vezu sa stanicom i pod ubrzanjem?"
<BR>&nbsp;&nbsp;&nbsp;&nbsp;&nbsp;"Misliš, ako poletimo i... ako postoji kompjuterski program za to", reče Ajvo. "Zar ne beleži svaku promenu našeg položaja, i vrši ispravke?"
<BR>&nbsp;&nbsp;&nbsp;&nbsp;&nbsp;"Naravno. Radio je to sve vreme dok si ti vežbao. Inače bi svaka zabeležena lokacija bila pogrešna za našu udaljenost od torusa. Ali bi pod stvarnim ubrzanjem došlo do pomaka, zbog naše promene pravca. Da li ti je ruka dovoljno mirna da to ispravi?"
<BR>&nbsp;&nbsp;&nbsp;&nbsp;&nbsp;"Mogu da pokušam", reče Ajvo.
<BR>&nbsp;&nbsp;&nbsp;&nbsp;&nbsp;Vezala ga je za sedište dok je on izoštravao sliku. "Moraćemo da pravimo pojedinačne pomake, i da nasumično menjamo pravac", reče ona. "Na taj način neće moći da budu sigurni kuda idemo."
<BR>&nbsp;&nbsp;&nbsp;&nbsp;&nbsp;"A kuda idemo?" upita Groton.
<BR>&nbsp;&nbsp;&nbsp;&nbsp;&nbsp;"Prema Neptunu", reče Ajvo, i nije se šalio.
<BR>&nbsp;&nbsp;&nbsp;&nbsp;&nbsp;"Šta su dve milijarde i osam stotina hiljada milja među prijateljima?" reče Afra, ali ni ona se nije šalila. Ajvo je bio siguran da će proći godine pre nego što stignu do te planete, ekonomičnom putanjom. Satelit, poslat 1977. godine prema četiri gasna džina, još je bio na manje od pola puta do njih.
<BR>&nbsp;&nbsp;&nbsp;&nbsp;&nbsp;"Možda ćemo moći da ih zavaramo za izvesno vreme - recimo, nekoliko sati - ali, da li će to promeniti ishod?" upita je Ajvo.
<BR>&nbsp;&nbsp;&nbsp;&nbsp;&nbsp;"Neće. Ako ne upotrebimo ubrzanje, oni imaju prednost. Na kraju bi nas stigli."
<BR>&nbsp;&nbsp;&nbsp;&nbsp;&nbsp;Ajvo je još držao u žiži odštampano upozorenje u zajedničkoj sobi na stanici. "Uh", reče, "neko menja poruku."
<BR>&nbsp;&nbsp;&nbsp;&nbsp;&nbsp;Tehničar, koji se prividno nemarno kretao, uze prvi list rukom u rukavici i postavi drugi. Ajvo pročita:
<BR>&nbsp;&nbsp;&nbsp;&nbsp;&nbsp;PRIKLJUČUJU ROBOTA. ODMAH UBRZAJTE. HITNO.
<BR>&nbsp;&nbsp;&nbsp;&nbsp;&nbsp;"Ja ću se postarati", reče Groton. "Jedna gravitacija, dok ne smislimo nešto bolje." Ajvo ga je čuo kako se provlači kroz otvor komore.
<BR>&nbsp;&nbsp;&nbsp;&nbsp;&nbsp;"Zašto ne podesimo pravac prema... u redu, Neptunu, zato što je pust i daleko napolju - i tako ih držimo na odstojanju? To će možda malo da potraje ali ćemo bar biti van opasnosti dok ne smislimo nešto bolje."
<BR>&nbsp;&nbsp;&nbsp;&nbsp;&nbsp;"U pravu si", reče Afra kiselo. "Sa milion milja na sat, u pravoj liniji, stigli bismo za četiri meseca. Sa stalnim ubrzanjem od jedne gravitacije, dostigli bismo tu brzinu za, uh, pola dana. Za nas petoro ima namirnica za godinu dana."
<BR>&nbsp;&nbsp;&nbsp;&nbsp;&nbsp;Osetiše težinu: Groton je ukjučio pogon. Pošli su - nekuda.
<BR>&nbsp;&nbsp;&nbsp;&nbsp;&nbsp;Ajvo, još na 'skopu, izgubi žižu, ali mu pođe za rukom da je ponovo vrati veštim popravnim manevrisanjem. Kompjuter je bio u poslu, držeći se unesene lokacije, ali nije razlikovao da li je slika izokrenuta ili nije, i bilo je jasno da teret broda donekle ometa proračune. Kompjuter nije koristio makroskop; procenjivao je promene prema potisku i vektoru i vodio se teleskopskim osmatranjem. Promene putanje bile su neophodne.
<BR>&nbsp;&nbsp;&nbsp;&nbsp;&nbsp;"Šta fali toj ideji?" upita on, trudeći se da to ne zazvuči plačljivo.
<BR>&nbsp;&nbsp;&nbsp;&nbsp;&nbsp;"Prvo, onaj robot može da upotrebi mnogo veće ubrzanje, budući da ga ne ometa ranjivo ljudsko telo. Stigao bi nas, postepeno, ako običan brod ne bi. Drugo, može se desiti da malo ogladnimo, ako uspemo da pobegnemo, kada prođe tih godinu dana."
<BR>&nbsp;&nbsp;&nbsp;&nbsp;&nbsp;"O!" Taj osećaj da je glup pretio je da postane hroničan. "Zar ne bismo mogli, ovaj, da proizvedemo još hrane? Da preradimo prirodne izvore ili da uzgajamo mladu pšenicu - video sam džakove..."
<BR>&nbsp;&nbsp;&nbsp;&nbsp;&nbsp;"Na Neptunu?"
<BR>&nbsp;&nbsp;&nbsp;&nbsp;&nbsp;Nije navaljivao dalje. "Za godinu dana možemo i da se vratimo. Ako se dotle promeni situacija. Politička, mislim."
<BR>&nbsp;&nbsp;&nbsp;&nbsp;&nbsp;"Pretpostavljam da bi mogla, i da bismo mogli. Preostaje samo da smislimo kako da umaknemo brodu-robotu."
<BR>&nbsp;&nbsp;&nbsp;&nbsp;&nbsp;"O!" Neprestano je zaboravljao na to. "Čekaj malo! Zar Džozef nije specijalno vozilo? Atomski toplotni štit, ili tako nešto. Bred mi je rekao da..."
<BR>&nbsp;&nbsp;&nbsp;&nbsp;&nbsp;"Pravimo verbalne krugove", reče ona. "Džozef verovatno može da obezbedi dovoljan potisak da nas odbaci sa ubrzanjem od deset G, iako smo opterećeni težinom kućišta makroskopa. Tu nema problema. Kada bi robot pokušao isto, brzo bi ostao bez hemijskog goriva."
<BR>&nbsp;&nbsp;&nbsp;&nbsp;&nbsp;"Koliko bi nam bilo potrebno da stignemo do Neptuna sa deset G?"
<BR>&nbsp;&nbsp;&nbsp;&nbsp;&nbsp;Za trenutak je ućutala, i on je znao da računa po kliznom pravilu. Ovo je bio problem koji nije mogla brzo da reši napamet, ili da odgovori iz sećanja, ali se uzdržao da je podseti da on to može.
<BR>&nbsp;&nbsp;&nbsp;&nbsp;&nbsp;"Uzimajući u obzir okret na polovini puta radi usporavanja, sa stalnom inercijom, maksimalnom brzinom od trinaest hiljada, dve stotine milja u sekundi - jao! To je četrnaesti deo brzine svetlosti! - stigli bismo za samo pet dana."
<BR>&nbsp;&nbsp;&nbsp;&nbsp;&nbsp;"Zašto ne?" upita on, zadovoljan.
<BR>&nbsp;&nbsp;&nbsp;&nbsp;&nbsp;"Ne postoji razlog vredan pomena. Naravno, svi bismo bili mrtvi pre kraja puta, ako je to uopšte smetnja."
<BR>&nbsp;&nbsp;&nbsp;&nbsp;&nbsp;"Mrtvi?"
<BR>&nbsp;&nbsp;&nbsp;&nbsp;&nbsp;"Imaš način da preživiš ubrzanje od deset G?"
<BR>&nbsp;&nbsp;&nbsp;&nbsp;&nbsp;Ajvo pomisli na pet dana sa stalnom telesnom težinom od tri četvrtine tone. A to je naravno trebalo da mu bude poznato: već je pomenula taj problem, iako ga je on prečuo. Imao je minute, ne dane, da razmišlja o tom ubrzanju.
<BR>&nbsp;&nbsp;&nbsp;&nbsp;&nbsp;"Suviše je tvojih 'protiv' na moja 'za'?" reče joj.
<BR>&nbsp;&nbsp;&nbsp;&nbsp;&nbsp;"A ako poletimo sa stalnim ubrzanjem od jedan G prema Neptunu? Koliko će vremena biti potrebno onoj krstarici UN da nas stigne?"
<BR>&nbsp;&nbsp;&nbsp;&nbsp;&nbsp;"Zavisi. Sada nam je glavni problem ona s posadom. Ako odmah odredi pravac i projektuje putanju za presretanje, do susreta bi moglo da dođe za dva dana. Ako primeni uobičajeniji pristup, ekonomišući s gorivom, i uračuna i naše manevrisanje, potrajaće duže. Ali pošto znaju da nemamo problema sa gorivom, ovaj drugi postupak je verovatniji. Ne žele da oštete makroskop. Verovatno će pokušati da nas zaokupe dok ne osposobe robota, znači još nekoliko dana duže."
<BR>&nbsp;&nbsp;&nbsp;&nbsp;&nbsp;"Kako znaju za naš pogon? Mislio sam da je to Bredov tajni projekt."
<BR>&nbsp;&nbsp;&nbsp;&nbsp;&nbsp;"Ništa nije toliko tajno - ne kada organizacija pokriva račune. Ali bi spektroskopska analiza zračenja našeg pogona ionako uklonila svaku sumnju koju bi mogli imati. To bi ih možda učinilo opreznijima kad je u pitanju približavanje, ali ih ne bi dugo zadržalo. Bili bi samo odlučniji da nas zarobe neoštećene, zbog toplotnog štita." Zastala je. "Ipak možemo da ih obmanjujemo neko vreme. Uputićemo se prema Suncu, i ako zapretimo održavanjem tog samoubilačkog pravca..."
<BR>&nbsp;&nbsp;&nbsp;&nbsp;&nbsp;"Ali Neptun je više napolju nego mi. Pravac će nas voditi dalje od Sunca."
<BR>&nbsp;&nbsp;&nbsp;&nbsp;&nbsp;"Ne kada Neptun bude u konjunkciji."
<BR>&nbsp;&nbsp;&nbsp;&nbsp;&nbsp;"Konjunkciji?"
<BR>&nbsp;&nbsp;&nbsp;&nbsp;&nbsp;"Sa suprotne strane Sunca u odnosu na Zemlju."
<BR>&nbsp;&nbsp;&nbsp;&nbsp;&nbsp;"Mislio sam da je to opozicija."
<BR>&nbsp;&nbsp;&nbsp;&nbsp;&nbsp;"Bre, brate!" reče ona u očajanju. Zatim: "Na šta si mislio, ako uopšte jesi, da potrošiš tih dodatnih nekoliko slobodnih dana?"
<BR>&nbsp;&nbsp;&nbsp;&nbsp;&nbsp;Uzdržao se od "slatkog" odgovora. "Na makroskop."
<BR>&nbsp;&nbsp;&nbsp;&nbsp;&nbsp;"A ja sam bila ubeđena da si se već bavio sličnim stvarima. Čovek se uči dok je živ."
<BR>&nbsp;&nbsp;&nbsp;&nbsp;&nbsp;"Mislio sam na njegove sadržaje."
<BR>&nbsp;&nbsp;&nbsp;&nbsp;&nbsp;"O!" Bio je njen red da se oseti glupo. To ju je na trenutak poremetilo. "Čini mi se da je naš problem prilično jasan. Ne možemo se nadati da ćemo da izbegnemo ona dva broda UN, ili da budemo brži od njih, niti da možemo da napravimo nekakvu čudesnu opremu koja bi ih omela. Ne nameravate valjda da podesite razarač uma da bude oružje za pojedinačnu upotrebu?"
<BR>&nbsp;&nbsp;&nbsp;&nbsp;&nbsp;"Ne. Ali ja sam ubeđen da taj kanal sadrži galaktičke informacije, samo kad bi mogla da se premosti prepreka. Dosad niko nije pogledao iza uvodnog niza." Tada se zapita da li uopšte ima nečega iza, ili se niz samo beskonačno ponavljao.
<BR>&nbsp;&nbsp;&nbsp;&nbsp;&nbsp;"Ne", reče ona, prigušenim glasom. Znao je da ponovo misli na Breda. "Ajvo... zaista misliš da bi trebalo... da diraš to?"
<BR>&nbsp;&nbsp;&nbsp;&nbsp;&nbsp;Bila je to prva iskrena briga koju je pokazala za njega, i puno mu je značila. "Ne može da me povredi. To smo već utvrdili."
<BR>&nbsp;&nbsp;&nbsp;&nbsp;&nbsp;"Nije te povredilo - zasad. Kakvo saznanje može da bude vredno tolikog rizika?"
<BR>&nbsp;&nbsp;&nbsp;&nbsp;&nbsp;"Ne znam." U tome je i bila ironija. Nije imao dokaza da tamo postoji nešto da se pronađe. "Ali ako ima pomoći za nas, mora da je tu. Oni - Galaksijci, ili šta su već - mora da nešto kriju. Čemu inače takav program? Ne verujem da zaista pokušavaju da nas unište, jer se ta stvar sama odaje. Mislim, u manjoj meri to te upozorava na sebe, kao što je bilo sa surlama. Obeshrabrenje bi bilo uspešnije kada ne bi bilo nikakvog signala. Sam signal je dokaz da postoji nešto što bi vredelo potražiti. Izaziva. To mu je nešto kao - ometanje." Nadao se da je tako.
<BR>&nbsp;&nbsp;&nbsp;&nbsp;&nbsp;"Ometanje!" reče ona, shvativši. "Da se spreči prodor nekog tuđinskog programa!"
<BR>&nbsp;&nbsp;&nbsp;&nbsp;&nbsp;"Ja sam to tako shvatio. Mora da je nešto prilično važno, da se opravda toliki trud."
<BR>&nbsp;&nbsp;&nbsp;&nbsp;&nbsp;"Da. Ali bi to moglo da bude nešto filozofsko, ili dugoročno. Nama je potrebno trenutno rešenje. Nešto nemoguće, poput poništavanja inercije ili trenutnog prenosa materije - a to prosto ne može da se dogodi."
<BR>&nbsp;&nbsp;&nbsp;&nbsp;&nbsp;"Mislio sam da ne škodi da pokušam."
<BR>&nbsp;&nbsp;&nbsp;&nbsp;&nbsp;I tako su se uputili prema Neptunu, ekonomičnom putanjom. Ovo daleko odredište bilo je podjednako dobro kao i bilo koje drugo. Kada se brod okrenuo i počeo svoje napredovanje prema Suncu - u stvari elipsoidnu putanju kao kod komete, koja će ga odvesti do Merkurove orbite pa opet u svemir - Ajvo je izveo svoj pokušaj. Nije morao da brine zbog neujednačenih skokova broda, i promena ubrzanja (smišljenih da zavaraju poteru) jer je razarač bio svuda, uvek u žiži.
<BR>&nbsp;&nbsp;&nbsp;&nbsp;&nbsp;Ne, nije bilo teško pronaći tuđinski signal. Znao je njegovu frekvenciju - ili, tačnije, njegovu posebnost - i bilo je lakše biti privučen nego ga izbeći. Ali je ipak osetio kako mu izbija znoj po telu dok je podešavao veliki prijemnik i puštao da se razvije obrazac. Poigravao se sa smrću: moguće umiranje uma, a sa njim možda i tela.
<BR>&nbsp;&nbsp;&nbsp;&nbsp;&nbsp;Dođoše: poznati razorni nizovi čiji je svršetak ukidao um. Slike su se ubrzano spajale u simbolička ustrojstva, ustrojstva u značenja...
<BR>&nbsp;&nbsp;&nbsp;&nbsp;&nbsp;Zašto je napad uvek bio u istom nizu? Čak i da je bio snimljen, beskrajno ponavljani program, čovek bi očekivao da ga nasumično uhvati, u sredini ili na kraju, podjednako često kao na početku. Kako je uspevao da deluje na primaoca utvrđenim redosledom bez obzira kada bi se zavirilo u njega?
<BR>&nbsp;&nbsp;&nbsp;&nbsp;&nbsp;Prekinuo je dodir, grčem prstiju koji ga je odbacio daleko u statički šum rubnog prijema, i sačekao nekoliko sekundi. Onda ponovo priđe.
<BR>&nbsp;&nbsp;&nbsp;&nbsp;&nbsp;Niz pođe od početka, ali ne kao prethodni put. Sada je tekao još brže, vrteći se kroz tvorevine, najvećom brzinom kojom je on mogao da ga prati. Bilo je to poput pregleda već poznatog materijala - što i jeste bilo.
<BR>&nbsp;&nbsp;&nbsp;&nbsp;&nbsp;Iznenađen, ponovo je izašao, zadovoljan utoliko što mu je pređašnje iskustvo dalo snage da se otrgne usred programa. Da li bi mogao da ga uskladi sebi? Signal koji je putovao petnaest hiljada godina? Smešna pomisao!
<BR>&nbsp;&nbsp;&nbsp;&nbsp;&nbsp;Uključio se još jednom - i pregled je bio tako brz da je postao površan. Stigavši do mesta gde je on prvi put prekinuo, program uspori, i uslediše mnogo mirniji nizovi. No, ovo je ipak bilo brže nego verzija koju je video na stanici.
<BR>&nbsp;&nbsp;&nbsp;&nbsp;&nbsp;Isključio se ponovo, uznemiren značenjem podjednako kao i pogubnim nizovima. Ovo nije bio, nije mogao da bude, snimak u uobičajenom smislu. Bilo je više poput... programiranog teksta. Serija lekcija koje su zadržavale svoju povratnu spregu, tako da su učenici mogli neprestano da se proveravaju i vraćaju na greške. Mehanički, ali vođen sposobnošću učenika. Takav tekst bio je najbliži pristup pisane reči živom učitelju, kao što se programirani instruktor-mašina približio živom biću bez uspostavljanja svesti. Razvoj učenikovog shvatanja materije oživljavao je mašinu ili tekst i stvarao iluziju svesti.
<BR>&nbsp;&nbsp;&nbsp;&nbsp;&nbsp;Čudno da mu to nije ranije palo na pamet! A bilo je ugrađeno u temelje programa. Trebalo je uvideti razliku između...
<BR>&nbsp;&nbsp;&nbsp;&nbsp;&nbsp;Kako je to razvijalo um! Postavke programa su se već prelivale u ljudske kalupe. Postavke su bile moguće, bile su razumljive, kako njemu tako i u odnosu na vaseljenu. Filozofija, psihologija, čak i astrologija, dobijale su nova značenja, dok je uklapao njihove osnove u svoje naraslo razumevanje.
<BR>&nbsp;&nbsp;&nbsp;&nbsp;&nbsp;"Afra", reče, zatvarajući oči pred opčinjavajućim nizom.
<BR>&nbsp;&nbsp;&nbsp;&nbsp;&nbsp;Bila je tamo. "Da, Ajvo."
<BR>&nbsp;&nbsp;&nbsp;&nbsp;&nbsp;"Može li se... reći nešto na takav način da... da je sve moguće..."
<BR>&nbsp;&nbsp;&nbsp;&nbsp;&nbsp;"Da bude primenjivo na više situacija?" predložila je, pokušavajući da mu pomogne.
<BR>&nbsp;&nbsp;&nbsp;&nbsp;&nbsp;"Ne. Na sve situacije. Mislim, da bude valjano bez obzira kako ga upotrebiš. Da važi za osobu, za kamen, za miris, za ideju.
<BR>&nbsp;&nbsp;&nbsp;&nbsp;&nbsp;"Figurativno, možda. 'Dobar' može da se primeni na sve, ili 'neobičan'. Ali to su subjektivne vrednosti..."
<BR>&nbsp;&nbsp;&nbsp;&nbsp;&nbsp;"Da! Koje se tiču onog koji saznaje. Ali i objektivne, tako da se svi slažu. Svi koji razumeju."
<BR>&nbsp;&nbsp;&nbsp;&nbsp;&nbsp;"Nisam sigurna da te razumem, Ajvo. Nemoguće je postići sveopšte slaganje a da se istovremeno očuva individualnost. To su suprotnosti."
<BR>&nbsp;&nbsp;&nbsp;&nbsp;&nbsp;"Ne mislim na ličnost. Tiče se učenja. Razumevanja. Tako da svako ko razume - ovo - može da razume sve. Primenjujući uputstva. Ovaj... programirani um, mislim."
<BR>&nbsp;&nbsp;&nbsp;&nbsp;&nbsp;"To zvuči skoro kao Teorija jedinstvenog polja proširena i na psihologiju."
<BR>&nbsp;&nbsp;&nbsp;&nbsp;&nbsp;"Ne znam. Šta je..."
<BR>&nbsp;&nbsp;&nbsp;&nbsp;&nbsp;"Rad Alberta Ajnštajna. Poslednjih dvadeset godina života proveo je pokušavajući da fizičke zakone vaseljene svede na jedinstven iskaz. Na taj način bi gravitacija, magnetizam i međudejstva atoma mogli biti izvedeni kao posebni slučajevi osnovne postavke. Praktične mogućnosti ovakvog sistema bile bi neizmerne."
<BR>&nbsp;&nbsp;&nbsp;&nbsp;&nbsp;"Tako da se teoreme jednog mogu primeniti na sve drugo?"
<BR>&nbsp;&nbsp;&nbsp;&nbsp;&nbsp;"Mislim da je tako, ako to shvatiš na taj način."
<BR>&nbsp;&nbsp;&nbsp;&nbsp;&nbsp;"Kao kad se astronomija primeni na psihologiju? I na muziku i umetnost i ljubav?"
<BR>&nbsp;&nbsp;&nbsp;&nbsp;&nbsp;"Ja zaista ne..." Još jedno ćutanje koje je odavalo nepriliku. "Preuzimaš Haroldovu ulogu?"
<BR>&nbsp;&nbsp;&nbsp;&nbsp;&nbsp;"Ne znam. Šta god da je, makroskop ga poseduje."
<BR>&nbsp;&nbsp;&nbsp;&nbsp;&nbsp;"Jedinstveno polje? Jesi li siguran?"
<BR>&nbsp;&nbsp;&nbsp;&nbsp;&nbsp;"U potpunosti. Zbir postavki koje važe za čitavo naše iskustvo, ko god ili šta god da smo."
<BR>&nbsp;&nbsp;&nbsp;&nbsp;&nbsp;Razmislila je pre nego što je odgovorila. "To bi mogao da bude ključ vaseljene, Ajvo."
<BR>&nbsp;&nbsp;&nbsp;&nbsp;&nbsp;"Ne. To je postavka razarača uma. Još ne razumem sve, ali uz nekoliko novih pregleda..."
<BR>&nbsp;&nbsp;&nbsp;&nbsp;&nbsp;"Stoj!" uzviknu ona. "Dalje od toga."
<BR>&nbsp;&nbsp;&nbsp;&nbsp;&nbsp;Da li je briga u njenom glasu bila briga za njega, ili za sudbinu makroskopa ako on ne uspe?
<BR>&nbsp;&nbsp;&nbsp;&nbsp;&nbsp;"Nisam mislio da prođem kroz to do... kraja. Tek toliko da..."
<BR>&nbsp;&nbsp;&nbsp;&nbsp;&nbsp;"Tek toliko da se upecaš. Nađi neki drugi način. Zaobiđi ga. Preskoči."
<BR>&nbsp;&nbsp;&nbsp;&nbsp;&nbsp;"Ne mogu. Moram da shvatim da bih mogao dalje. Inače neću moći da primenim te napredne postavke."
<BR>&nbsp;&nbsp;&nbsp;&nbsp;&nbsp;"Napredne post... bezumlje!"
<BR>&nbsp;&nbsp;&nbsp;&nbsp;&nbsp;"Sada ih vidim. Stvari o kojima naša vrsta nije ni sanjala. Zamisli koje prevazilaze našu stvarnost. Ali moram da ga uklonim, inače neću moći dalje."
<BR>&nbsp;&nbsp;&nbsp;&nbsp;&nbsp;"Ajvo, ne možeš da obuzdaš vatru tako što ćeš se ispeći u njoj. Moraš to da radiš s odstojanja, ne dodirujući. Oni - drugi su uronili u to..."
<BR>&nbsp;&nbsp;&nbsp;&nbsp;&nbsp;"Ne mislim da informacija mora da uništi. Višestrana je. Ako joj priđem s prave strane..."
<BR>&nbsp;&nbsp;&nbsp;&nbsp;&nbsp;"Ajvo", reče ona, zavodljivim tonom, i njen glas izazva u njemu pubertetske trnce. "Ajvo, da li je bilo potrebno da razumeš matematičku teoriju izdanaka da bi osvojio turnir?"
<BR>&nbsp;&nbsp;&nbsp;&nbsp;&nbsp;"Ne. To je... jednostavno vidim pravi put, korak po korak, kao da je staza kroz šumu, i tako pobeđujem. Nemam pojma o matišu, u stvari."
<BR>&nbsp;&nbsp;&nbsp;&nbsp;&nbsp;"Odakle onda to osećanje da je potrebno da shvatiš razarač? Zar nije dovoljno da znaš šta treba da izbegneš i zaobiđeš, za početak? Razmišljaj o tome kao o lošem potezu, Ajvo. Primamljivoj ali pogubnoj strategiji. Preskoči i pođi dalje."
<BR>&nbsp;&nbsp;&nbsp;&nbsp;&nbsp;On razmisli o ovome. "Pretpostavljam da bih mogao."
<BR>&nbsp;&nbsp;&nbsp;&nbsp;&nbsp;"Jednostavno se ne zadržavaj da shvatiš. Ne gledaj u vatru. Zatvori um, tako da možeš da prođeš kroz to."
<BR>&nbsp;&nbsp;&nbsp;&nbsp;&nbsp;"Da, mislim da mogu. Ali sve što naučim na taj način - biće kao da sastavljam radio prema nacrtu, ne znajući ništa o principima njegovog rada. Spojiti vod A za ulazom B. To nije istinsko znanje."
<BR>&nbsp;&nbsp;&nbsp;&nbsp;&nbsp;"Malo ko od nas poseduje pravo znanje, Ajvo. Jedna od osobina civilizacije je da je isuviše složena da bi svaka osoba savladala sve zanate. Moramo da idemo površinom stvari, da pritiskamo prekidače, da pamtimo postupke bez razmišljanja - mi opstajemo pomoću izvadaka - ali je i to dovoljno. Moramo da se pomirimo sa činjenicom da niko od nas neće nikada spoznati više od delića ukupnog znanja, i suštine naše kulture. Nije neophodno shvatiti - već prihvatiti."
<BR>&nbsp;&nbsp;&nbsp;&nbsp;&nbsp;Ponovo je bio u nedoumici. Je li ovo ona žena otrovnog jezika koja se nedavno sarkastično prepucavala sa Grotonom? Koja strana predstavlja njenu suštinu?
<BR>&nbsp;&nbsp;&nbsp;&nbsp;&nbsp;Ali reče samo jedno: "Šen bi mogao da razume."
<BR>&nbsp;&nbsp;&nbsp;&nbsp;&nbsp;"Mrziš ga, znam - kao što sam ja ponekad mrzela Breda. Ali takva osećanja su besmislena. Svako od nas mora da prihvati svoje mesto u životu, ili će se cela građevina srušiti. Svako od nas mora da bude kao Sendbergov klin."
<BR>&nbsp;&nbsp;&nbsp;&nbsp;&nbsp;"Čiji klin?"
<BR>&nbsp;&nbsp;&nbsp;&nbsp;&nbsp;"Veliki klin koji drži oblakoder. Takva uloga može da se čini ponižavajućom, ali je važna koliko i uloga tornja."
<BR>&nbsp;&nbsp;&nbsp;&nbsp;&nbsp;"Znači da sam ja važan koliko i Šen?"
<BR>&nbsp;&nbsp;&nbsp;&nbsp;&nbsp;"Naravno, Ajvo."
<BR>&nbsp;&nbsp;&nbsp;&nbsp;&nbsp;"Iako bi Šen mogao da povrati Breda a ja ne?"
<BR>&nbsp;&nbsp;&nbsp;&nbsp;&nbsp;Ona je ćutala, i on smesta zažali što je to rekao.
<BR>&nbsp;&nbsp;&nbsp;&nbsp;&nbsp;Posle prilično dugog vremena, ona progovori.
<BR>&nbsp;&nbsp;&nbsp;&nbsp;&nbsp;"Žao mi je. Govorila sam fraze. Nisam tako objektivna kao što su moje propovedi."
<BR>&nbsp;&nbsp;&nbsp;&nbsp;&nbsp;Više mu se dopadala fraza nego činjenica. "Ja ću - mislim da ću uspeti da izvučem neke podatke. Šta god da znače. Bez prethodnog razumevanja. U svakom slučaju, pokušaću."
<BR>&nbsp;&nbsp;&nbsp;&nbsp;&nbsp;"Hvala ti, Ajvo."
<BR>&nbsp;&nbsp;&nbsp;&nbsp;&nbsp;Ali ga je ipak naterala da se odmori, dok je ona ponovo presvlačila Bredu uprljanu odeću i hranila ga: kašikom, kao bebu. "Mogu ja", ponudila se Beatriks, ali Afra nije dala da je oslobode te dužnosti.
<BR>&nbsp;&nbsp;&nbsp;&nbsp;&nbsp;Onda su obedovali i njih četvoro - hladne koncentrate iz zaliha. Bio je to neveseo obed, jer se niko nije nadao nekoj značajnoj koristi od makroskopa, a Bredovo prisustvo je morbidno podsećalo na opasnost pokušaja. Bekstvo sa torusa bilo je spektakularan poduhvat, ali ne i razuman. Kako fizički da pobegnu od fizičke potere, bez obzira koliko će teorijskog saznanja steći? Njihova oprema je mogla to da postigne, ali ne i njihova smrtna tela.
<BR>&nbsp;&nbsp;&nbsp;&nbsp;&nbsp;Odmorivši se, Ajvo stavi naočari i ponovo preuze komande. Znao je da mu predstoji izuzetno precizno manevrisanje, jer je razarač uma bio čudovišno sunce koje ga je privlačilo u svoj oganj. Trebalo je da mu se približi, zaobiđe ga i otputuje dalje - ne opekavši se.
<BR>&nbsp;&nbsp;&nbsp;&nbsp;&nbsp;Na sličan način su svi zajedno morali da se približe Suncu i zaobiđu ga, na putanji prema Neptunu, istovremeno izbegavajući pretnju potere UN. Još jedan zajednički imenilac.
<BR>&nbsp;&nbsp;&nbsp;&nbsp;&nbsp;Simbolički obrasci se uobličiše, izranjajući iz kobnog niza. Kad bi sad još mogao samo da sledi njihov sadržaj ne unoseći se potpuno u značenje...
<BR>&nbsp;&nbsp;&nbsp;&nbsp;&nbsp;Kad bi još samo mogli, nekako, da prežive ubrzanje od deset G, tako da umaknu robotu...
<BR>&nbsp;&nbsp;&nbsp;&nbsp;&nbsp;Dobiti odgovor ne upijajući značenje. Upotrebiti napon a ne biti spržen. Ostati selektivna neznalica. Ukrasti med a ne biti izboden.
<BR>&nbsp;&nbsp;&nbsp;&nbsp;&nbsp;Više puta se uključivao i isključivao, svaki put saznajući previše. Napredak je bio tako logičan! Svaki korak je proširivao njegove horizonte, i pripremao ga za onaj sledeći, i izazivao divlju glad za savršenstvom. Bila je to pesma sirena, privlačila ga je iako je znao da donosi propast. Uprkos tome je napredovao, razvijajući ako ne imunitet, onda odbrambeni žulj na mozgu. Svaki prilaz odvodio ga je dalje, bez zalaženja u nekontrolisane dubine. Trebalo je samo držati na uzdi svoju prijemčivost, kočiti je, ne dopustiti da tuđinski program sasvim prevlada. Postajao je automatski slep za ključne delove, gradeći zid...
<BR>&nbsp;&nbsp;&nbsp;&nbsp;&nbsp;A onda je bio uhvaćen. Neizmerna gravitacija tog konceptualnog tela zarobila ga je pre nego što je mogao još jednom da se otrgne, i neodoljivo ga je uvukla u sebe. Suviše je znao! Prošao je preblizu, postao suviše svestan, tako da je njegov sporiji um prevazišao saznajnu smetnju. Nije bio u stanju da se odvoji od vatre spoznaje.
<BR>&nbsp;&nbsp;&nbsp;&nbsp;&nbsp;Strmoglavio se, nemoćan da se dalje opire...
<BR>&nbsp;&nbsp;&nbsp;&nbsp;&nbsp;I vaseljena je eksplodirala.
<BR>
<BR>&nbsp;&nbsp;&nbsp;&nbsp;&nbsp;Bilo je dovoljno samo prijateljstvo: preživeo je, iako je trebalo da umre. Bilo mu je kao da je prošao kroz čistilište i bio oslobođen kada je već trebalo da podlegne; njegova vizija pakla ostala je iza njega.
<BR>&nbsp;&nbsp;&nbsp;&nbsp;&nbsp;Iako se nije osećao najbolje, iskrcao se sa broda i kući pošao pešice. Bio je to dug put, od obale Virdžinije do Mejkona u Džordžiji. Okončao ga je 15. marta 1865, i proveo sledeća tri meseca oporavljajući se od groznice svetog Antona.
<BR>&nbsp;&nbsp;&nbsp;&nbsp;&nbsp;Tokom ovog oporavka od fizičke bede glavobolja, povraćanja, groznice, njegova osećanja su takođe trpela udarce. Dvadesetog aprila Mejkon je pao pred vojskom Unije pod komandom generala Vilsona, a odmah zatim je bio zarobljen i predsednik Džeferson Dejvis, nedaleko odatle. Nada je zatreptala i ugasila se; rat je bio izgubljen.
<BR>&nbsp;&nbsp;&nbsp;&nbsp;&nbsp;Gusi Lamar, devojka koju je voleo, udala se za bogatijeg i starijeg čoveka. Istina, ostala je Džina Henkins, ali je njegova strast prema njoj zbog nečega prošla. Prividno bezbrižni dani mladosti bili su iza njega; rat se postarao za to.
<BR>&nbsp;&nbsp;&nbsp;&nbsp;&nbsp;Pisao je pesme uz bol u zglobovima šaka, i znao je, dok ih je marljivo beležio na hartiju, da to nije najbolji način da izrazi svoje nemire. Poezija je, kao i muzika, oslikavala lepotu, a on se sa svojom zapaljenom crvenom kožom i nadutim mesom osećao malo pogodnim za to. Nesposoban da stvori nešto značajno, prihvatio je da drži predavanja na Veslijevom koledžu.
<BR>&nbsp;&nbsp;&nbsp;&nbsp;&nbsp;Oporavio se - ali ne sasvim. Sušica mu je napala i oštetila pluća, da nikad potpuno ne prezdrave. Stegla je svoj bezdušni stisak kada je pokušao ponovo da podučava, primoravši ga da odustane i od toga, iako mu je novac bio očajnički potreban. Konačno se pridružio bratu na poslu bibliotekara u hotelu Ekščejndž, i tako zarađivao za zadovoljavajući, iako isprazan život.
<BR>&nbsp;&nbsp;&nbsp;&nbsp;&nbsp;Zemlja je bila u obnovi. Nepravični zakoni i pokvarena vlast izazvali su zastoj u razvoju društva. Zavladalo je skoro sveopšte bezakonje. Velika očekivanja nacije pretvorila su se u apatiju i beznađe.
<BR>&nbsp;&nbsp;&nbsp;&nbsp;&nbsp;Ali se njegova lična sreća postepeno poboljšavala. Njujorški književni nedeljnik Okrugli sto objavio je neke njegove pesme i ohrabrio ga za dalji rad, jer je to bila neka vrsta književnog uspeha. A u proleće 1867. prečasni R. Dž. Skot, urednik Skotovog mesečnika, uzeo je sobu u hotelu. Bila je to prilika koja se nije smela propustiti.
<BR>&nbsp;&nbsp;&nbsp;&nbsp;&nbsp;Skotu se rukopis dopao.
<BR>&nbsp;&nbsp;&nbsp;&nbsp;&nbsp;Ipak, njegov brat Kliford bio taj koji je uspeo kao romanopisac. Izdavač koji je odbio njegov roman, objavio je Klifordov, Trnoviti plod, 1867. godine. Bila je to divna stvar, i bio je srećan zbog brata - ali kako je samo žudeo za sličnim uspehom!
<BR>&nbsp;&nbsp;&nbsp;&nbsp;&nbsp;Odbio je, kao i uvek, da se preda. Uprkos slabom zdravlju, otputovao je u Njujork, gde mu je bogati rođak pružio pomoć. Tražio je izdavača po gradu.
<BR>&nbsp;&nbsp;&nbsp;&nbsp;&nbsp;Roman je izražavao njegovu vatrenu želju da kaže sve, da prenese čitaocu svoj um i veru u celini. Bila je to neka vrsta duhovne autobiografije... i nikoga nije zanimala.
<BR>&nbsp;&nbsp;&nbsp;&nbsp;&nbsp;Konačno ga je objavio sam, iako je jedva podneo troškove. Bio je to jedini način. Sreo je još jednu staru poznanicu, Meri Dej, i ona koja nije bila procvetala u ono vreme, sada jeste.
<BR>&nbsp;&nbsp;&nbsp;&nbsp;&nbsp;Devetnaestog decembra 1867. oni su se venčali.
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
