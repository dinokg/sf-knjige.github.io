<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6.
<P>&nbsp;&nbsp;&nbsp;&nbsp;&nbsp;Ubrzali su prema Neptunu, udaljenom nešto manje od dva miliona milja. Ajvu nije bio potreban nikakav instrument da bi se divio njegovoj veličini. S ovog mesta u svemiru, planeta je imala prividno dvostruko veći prečnik nego Mesec, posmatran sa Zemlje.
<BR>&nbsp;&nbsp;&nbsp;&nbsp;&nbsp;Bio je to širok, zeleni disk, išaran tačkama i crtama, kao da se neko božansko biće nemarno poigralo izdanaka na njegovoj površini.
<BR>&nbsp;&nbsp;&nbsp;&nbsp;&nbsp;Bili su u slobodnom padu, a Bredova posuda zapečaćena i napajana vazduhom pomoću električne pumpe.
<BR>&nbsp;&nbsp;&nbsp;&nbsp;&nbsp;"Dosadno", promrmlja Afra šaljivo. "Najobičniji gasni džin koji nikog ne zanima."
<BR>&nbsp;&nbsp;&nbsp;&nbsp;&nbsp;Dosadno? Ajvu se dopala ironija, zato što nikada nije video veličanstveniji prizor. Kada bi se usredsredio, mogao je da sagleda više pojedinosti: nešto svetliji, žućkasti ekvatorijalni pojas, oivičen plavo-sivim trakama gore i dole, pegavo-zelena "umerena" područja, koja su se prelivala u crne polove - prilično uspeo efekt. Zemlja je u poređenju s ovim bila bezbojno, belo ništavilo. Neptunove mrlje bile su grupisane u središnjoj oblasti, uglavnom tamnosmeđe ili crne, i činilo mu se da se kreću, iako nije imao nikakav dokaz za to. Usamljeni, tamnoplavi krug ukazivao se blizu horizonta onoga što je smatrao severnom poluloptom. Planeta nije bila vidljivo sferična, ali je oko dopunjavalo ono što je znao da postoji. Zamislio je par nebeskih ruku kako pritiskaju planetu tako da joj se napinje stomak, zatežući opasač.
<BR>&nbsp;&nbsp;&nbsp;&nbsp;&nbsp;Sada je proučavao okolno "nebo". Bilo je prividno bez sunca, sa grozdovima zvezda oštrog sjaja. Najkrupnije telo, izuzev samog Neptuna, bio je disk nekoliko stepeni levo.
<BR>&nbsp;&nbsp;&nbsp;&nbsp;&nbsp;"Triton", reče Afra, primetivši smer njegovog pogleda. "Neptunov najveći mesec. Postoji i manji, Nereid, koji je udaljeniji nego mi sada. Orbita Nereida slična je kometi: veoma neobična za planetni satelit. Naravno, moguće je da postoje sateliti koje još nismo otkrili: oko većih planeta umeju da se pojave novi."
<BR>&nbsp;&nbsp;&nbsp;&nbsp;&nbsp;"Sve je tako zanimljivo", reče Beatriks, očigledno malo zainteresovana. Ajvo je pretpostavljao da se još nije oporavila od procesa topljenja, ali se trudila da to zadrži za sebe. "Ali, sad kad smo ovde, šta ćemo da radimo?"
<BR>&nbsp;&nbsp;&nbsp;&nbsp;&nbsp;Niko nije odgovorio. Neptun je već narastao, zeleni monarh kosmičkog mora oko njih.
<BR>&nbsp;&nbsp;&nbsp;&nbsp;&nbsp;"Izgleda tako veliki", reče Beatriks. "I divalj. Jeste li sigurni da nema opasnosti?"
<BR>&nbsp;&nbsp;&nbsp;&nbsp;&nbsp;Groton se nasmeši. "Neptun ima sedamnaest ili osamnaest puta veću masu od Zemlje, ali je mnogo ređi. Ovo što vidimo nije površina planete - već omotač. Zaista je veliki i divalj, ali ne brini - nećemo pokušati da se spustimo na njega. Ući ćemo u putanju oko njega."
<BR>&nbsp;&nbsp;&nbsp;&nbsp;&nbsp;"Ima da uživamo godinu dana u slobodnom padu", reče Afra.
<BR>&nbsp;&nbsp;&nbsp;&nbsp;&nbsp;Ajvo je posmatrao kako mrve njihovog obroka lebde nošene strujama veštačkog kruženja vazduha, i shvatio šta je htela da kaže. Bilo je zabavno doživeti bestežinsko stanje, ali ne i živeti u njemu. Prostor je bio suviše skučen za duži boravak četvoro ljudi; mišići bi mogli da atrofiraju, ako se telo ne razboli na neki drugi način. I bilo bi naporno držati Breda onako uskladištenog a istovremeno omogućiti dovod vazduha, ako ne i rizično. Topljenje je bilo predviđeno za veliku silu teže, i dugo zadržavanje u bestežinskom stanju moglo mu je škoditi.
<BR>&nbsp;&nbsp;&nbsp;&nbsp;&nbsp;Ne - putanja oko Neptuna nije bila rešenje.
<BR>&nbsp;&nbsp;&nbsp;&nbsp;&nbsp;"A Triton?" reče Groton. "Masa i veličina su približne Merkurovim, koliko ja znam. Površinska gravitacija bi trebalo da iznosi jednu četvrtinu zemaljske, a mogao bi ta postoji i trag atmosfere. Biće nam potrebna baza za izvođenje radova; ako ništa drugo, za proizvodnju vodonika za popunu tankova. Bilo bi prilično lako presresti Triton pod ovim uglom, budući da ga sustižemo."
<BR>&nbsp;&nbsp;&nbsp;&nbsp;&nbsp;"Zvuči sasvim dobro", reče Beatriks.
<BR>&nbsp;&nbsp;&nbsp;&nbsp;&nbsp;Groton se tek zagrevao: "Kako ja to vidim, naš osnovni cilj je da sprečimo da makroskop padne u ruke UN, ili nešto gore. Da bismo to postigli, neophodno je da ga što pre uklonimo iz blizine Zemlje. U tome smo uspeli. Sada nam je glavni zadatak da se obaveštavamo o situaciji kod kuće i da budemo spremni da ga vratimo kad se steknu uslovi. U međuvremenu, 'skop možemo da koristimo za osmatranje.
<BR>&nbsp;&nbsp;&nbsp;&nbsp;&nbsp;Ajvo se osmehnu. "Misliš, Samo Zineš..."
<BR>&nbsp;&nbsp;&nbsp;&nbsp;&nbsp;Afra ga zgromi pogledom. Ma, dobro. Zvalo se to osmatranje ili skidanje kake, bilo je besmisleno ići nazad slep.
<BR>&nbsp;&nbsp;&nbsp;&nbsp;&nbsp;"Šta je ovo?" upita Afra. Pogledaše se, zatečeni. Očito je sređivala svoju tašnicu tokom malopređašnjeg razgovora, i sada je razgledala stranicu iz steno-bloka.
<BR>&nbsp;&nbsp;&nbsp;&nbsp;&nbsp;Ajvo ugleda čudne znake na hartiji.
<BR>&nbsp;&nbsp;&nbsp;&nbsp;&nbsp;"To je stenotip - rukopisni oblik", reče Afra. "Nikad nisam čula za tako nešto! Ja koristim Gregov metod."
<BR>&nbsp;&nbsp;&nbsp;&nbsp;&nbsp;"A, stenografija", reče Groton. "Možeš da pročitaš?"
<BR>&nbsp;&nbsp;&nbsp;&nbsp;&nbsp;Afra se pozabavi polupoznatim simbolima. "Nema mnogo smisla. Piše: "Moj pešak je vezan."
<BR>&nbsp;&nbsp;&nbsp;&nbsp;&nbsp;"Još jedna poruka od Šena!" uzviknu Beatriks.
<BR>&nbsp;&nbsp;&nbsp;&nbsp;&nbsp;"Mora da je ostavio poruke svuda po stanici", reče Groton. "Ona višejezična, pa onaj simbol Neptuna, a sad i ovo. Sigurno ih je napisao odjednom, i rasporedio da ih nasumice pronalazimo..."
<BR>&nbsp;&nbsp;&nbsp;&nbsp;&nbsp;"Ali, zašto nam se nije direktno obratio?" zanimala se Beatriks. "Ako je bio dovoljno blizu da se dokopa Afrine tašne..."
<BR>&nbsp;&nbsp;&nbsp;&nbsp;&nbsp;"Šen je uvrnut", reče Ajvo. Ali je objašnjenje zvučalo neuverljivo čak i njemu samom. Kakva je još sitna iznenađenja genije imao za njih?
<BR>
<BR>&nbsp;&nbsp;&nbsp;&nbsp;&nbsp;Do trenutka kada je brod usporio do brzine približne orbitalnoj, Neptun je čudovišno narastao. Disk planete bio je petnaest puta veći od Mesečevog, posmatranog sa Zemlje, i njegovi valjajući atmosferski slojevi bili su zastrašujuće jasni. Veliki prstenovi boja sada su se jedva nazirali, umesto njih je tu bila trodimenzionalna smeša oblaka i gasa, uskovitlana, nalik fotografiji združenih uragana. Posmatrači su još bili predaleko da bi uočili kretanje; mogli su do mile volje da proučavaju zapanjujuće mnoštvo zaleđenih pojedinosti.
<BR>&nbsp;&nbsp;&nbsp;&nbsp;&nbsp;Ajvo je imao utisak da viri u kazan višeslojnih ulja, tek stavljen na vatru. Zamislio je Bredovu kadu na peći - i potisnuo tu sliku, zgrozivši se sebe. Sivo-plavi mehurovi, prečnika hiljadu milja, kao da su se uzdizali kroz stajaće, teške gasove, dok su se po ivicama vukla uskovitlana strujanja. Na jednom mestu je nedavni prolazak mehura ostavio savršeno oblikovan presek površine gasa, žuto naneseno na zeleno, i na ružičasto i crno. Na drugom, mase beličaste materije - vodonikov sneg - pritiskale su prividni okean ispod, nadimajući se naniže u sporom kretanju. Podsećale su ga na vruć vosak usut u hladnu vodu.
<BR>&nbsp;&nbsp;&nbsp;&nbsp;&nbsp;Ne, tamo nema spuštanja.
<BR>&nbsp;&nbsp;&nbsp;&nbsp;&nbsp;Afra se povukla u Džozefovu utobu da nadgleda manevrisanje. Ušli su u Tritonovu retrogradnu orbitu i sustizali mesec tempom koji je bio brz, meren miljama u minuti, ali spor zbog ogromnosti razmera. U poređenju s Neptunovim diskom od trideset jedne hiljade milja, sve je izgledalo patuljasto, a nakon njegovih duginih nijansi, satelit je delovao sumorno.
<BR>&nbsp;&nbsp;&nbsp;&nbsp;&nbsp;Ali je dete Triton ipak imalo svojih čari. Imao je tek deseti deo prečnika Neptuna ali je bio jedan i po put veći od Meseca, sa njegovom trostrukom masom. Po masi, Triton je bio div među satelitima Sunčevog sistema, iako su postojali i oni sa većim prečnikom. Rastao je dok njegov disk nije dostigao veličinu moćnog Neptuna, a zatim ga je nadrastao, tako da se činilo da postoje dve planete-sestre. Ali, dok je Neptun, iz njihovog ugla, bio olujan i blistav, Triton je bio tih i mračan. Površina mu je bila bezvremeno grebenita.
<BR>&nbsp;&nbsp;&nbsp;&nbsp;&nbsp;"Grebeni grubi", promrmlja Ajvo, očekujući da Afra kaže "Šta?" Ali ona nije bila tu.
<BR>&nbsp;&nbsp;&nbsp;&nbsp;&nbsp;Bilo je i kratera: moćno nazubljeno kameno prstenje, senovito u sredini, ponegde izbušeno manjim kraterima. Pa onda planine: naslagane bore po površini. Oskudna atmosfera maglila je obrise planete. I bilo je okeana.
<BR>&nbsp;&nbsp;&nbsp;&nbsp;&nbsp;"Mora da je smesa kiseonika i azota", reče Groton. "Voda ne dolazi u obzir." Radoznao, naterao je Ajva da tamo usmeri makroskop i otkuca šifru za spektroskopsku analizu.
<BR>&nbsp;&nbsp;&nbsp;&nbsp;&nbsp;"Atmosfera se uglavnom sastoji od neona i azota", reče Groton kad prouči dobijene podatke. "Sa nešto malo kiseonika i tragovima argona. Okean je tečno jedinjenje..."
<BR>&nbsp;&nbsp;&nbsp;&nbsp;&nbsp;Onda je ugledao predmet u svemiru.
<BR>&nbsp;&nbsp;&nbsp;&nbsp;&nbsp;"Pažnja!" Groton odreza u interkom. "Sustižemo nešto. Ne mislim na Triton."
<BR>&nbsp;&nbsp;&nbsp;&nbsp;&nbsp;"Brod?" stiže Afrin glas. "Šen?"
<BR>&nbsp;&nbsp;&nbsp;&nbsp;&nbsp;Ajvo usmeri mali izviđački teleskop na tu stranu. Stvar se odjednom izoštri: odlomak materije prečnika četrdeset milja. "Suviše je veliko", izjavi. "To je stena, ili neko drugo čvrsto telo - i nepravilno je." Proučio je pojedinačne pokazatelje, pošto su dovoljno brzo prestizali telo da se izmeri paralaksa. "Dugačko je oko pedeset milja, obim mu na najširem mestu iznosi trideset pet milja."
<BR>&nbsp;&nbsp;&nbsp;&nbsp;&nbsp;"Vidim ga!" uzviknu Afra. "Sada ga imamo na Džozefovom ekranu. Mi... ta stvar je u orbiti!"
<BR>&nbsp;&nbsp;&nbsp;&nbsp;&nbsp;"Ali ne oko Neptuna", pobuni se Groton. "Kreće se prema planeti. Da li je moguće..." zastao je da uzme dah. "Mesečev mesec? Ne mogu da verujem."
<BR>&nbsp;&nbsp;&nbsp;&nbsp;&nbsp;Ali je morao da poveruje. Dalje posmatranje i analiza pokazali su da je u pitanju Tritonov satelit, koji je kružio na daljini od deset hiljada milja, sa širom stranom okrenutom prema svom domaćinu. Pravac mu je bio "normalan" - suprotan od retrogradnog Tritona. Sastav: H <SUB>2</SUB>O.
<BR>&nbsp;&nbsp;&nbsp;&nbsp;&nbsp;Bila je to gromada tvrdog leda, tako hladnog da joj je površina morala biti čvršća od čelika, a na ivicama je bila prozirna. Svetlost zvezda je sjala kroz nju, razdvajajući se u prizmatske (mada veoma slabe) bleskove boja, neprestanu ivičnu predstavu.
<BR>&nbsp;&nbsp;&nbsp;&nbsp;&nbsp;"Kakva lepota!" uskliknu Afra. "Kako da ga nazovemo?"
<BR>&nbsp;&nbsp;&nbsp;&nbsp;&nbsp;"Šen", reče Groton kratko.
<BR>&nbsp;&nbsp;&nbsp;&nbsp;&nbsp;Ajvo je čekao da se Afra pobuni, ali iz interkoma nije dolazio odgovor. Verovatno je čekala da se on pobuni. Implikacije...
<BR>&nbsp;&nbsp;&nbsp;&nbsp;&nbsp;"Ovo", reče Groton, "predstavlja olakšanje. Ne moramo da uspostavljamo orbitu: jedna već čeka na nas."
<BR>&nbsp;&nbsp;&nbsp;&nbsp;&nbsp;"Ali moramo da se spustimo na Triton", pobuni se Ajvo. "Šen ne može da obezbedi silu teže koja nam je potrebna. Šen-mesec, mislim." Bio je nelagodno svestan nezadovoljene radoznalosti u vezi sa Šenom-osobom, koja nije prestajala da muči umove ostalih.
<BR>&nbsp;&nbsp;&nbsp;&nbsp;&nbsp;"Bez pogovora - ali ne možemo tek tako da se spustimo sa makroskopom na Džozefovom nosu. Balansirani smo za svemir, spuštanje bi nas skršilo."
<BR>&nbsp;&nbsp;&nbsp;&nbsp;&nbsp;"Ali, ako je brod izdržao deset gravitacija, a ovo je samo četvrt-G..."
<BR>&nbsp;&nbsp;&nbsp;&nbsp;&nbsp;"Izvini, ali mislim da to ovde ne važi. Deset-G je bilo stalno, bez promene; spuštanje bi bilo sasvim druga stvar. Posledica bi bila umnoženih deset-G."
<BR>&nbsp;&nbsp;&nbsp;&nbsp;&nbsp;"O." Groton barem nije bio nadmen zbog svog znanja. "Ali, ako brod ne može da se spusti, a mi ne možemo da ostanemo u slobodnom padu..."
<BR>&nbsp;&nbsp;&nbsp;&nbsp;&nbsp;"Planetni modul. Možemo da se spustimo. Biće lakše da se prebacujemo do tamo i nazad, i nećemo morati da izložimo makroskop riziku na tlu. Ne smemo samo da izgubimo Džozefov položaj kada ga napustimo. Ali, sa telom krupnim i sjajnim kao Šen, uza se, neće biti teško da se upravljamo. Moći ćemo da ga opazimo na nebu u svako doba, i bez teleskopa."
<BR>&nbsp;&nbsp;&nbsp;&nbsp;&nbsp;Ovi razlozi su očito delovali na Afru, jer su se već okretali prema Šenu. Gromada leda kao da je doplovila bliže, i jame i kvrge njene smrznute površine narastoše. Satelit ispuni ekran, sve dok im nije izgledalo da se spremaju za spuštanje na zavejanu arktičku ravnicu - samo što nije bilo uočljive sile teže.
<BR>&nbsp;&nbsp;&nbsp;&nbsp;&nbsp;Afra pažljivo izjednači brzine, vodeći brod pomoću sićušnih hemijskih stabilizatorskih mlaznica ugrađenih u bokove. Ajvo se pitao šta će se dogoditi kada pristanu, jer je kućište makroskopa štrčalo daleko izvan Džozefovog obima, a onda se setio da sa toliko malom silom privlačenja neće biti jačeg potresa. U stvari, bili su bliži uporednoj orbiti nego 'spuštanju', tako da je bilo preporučljivo ukotviti brod.
<BR>&nbsp;&nbsp;&nbsp;&nbsp;&nbsp;Pri relativnoj brzini od pedeset milja na sat, priđoše sa unutrašnje strane satelita; brzina pade na dvadeset, a zatim na pet milja. Šen im je izgledao nadohvat ruke, i nestao je osećaj da se nalaze ispod njega; činilo im se da se spuštaju balonom. Konačno, brzinom od jedne jedine milje na sat, pređoše poslednjih par metara i ostvariše dodir. Sleteli su.
<BR>&nbsp;&nbsp;&nbsp;&nbsp;&nbsp;"'Ajde da protegnemo noge", predloži Groton kada su mu žene prišle. "Vodena para će ukotviti brod kada se ohladi, a to će biti uskoro. Zasad nemamo drugog posla."
<BR>&nbsp;&nbsp;&nbsp;&nbsp;&nbsp;Izašli su na površinu, i to je podsećalo na let. Izlet izvan stvarnosti. Strujanje pare od izgubljene toplote njihovih odela odizalo ih je od hladnog tla, i morali su da upotrebe gasne mlaznice da bi kontrolisali kretanje. Odgurnuvši se blago, Ajvo odlebde tri metra uvis, osećajući se istovremeno moćno i nesigurno. Imati opipljivo tle tako blizu, a ne biti vezan za njega...
<BR>&nbsp;&nbsp;&nbsp;&nbsp;&nbsp;Šen je, kao i Triton, bio vezan za svog domaćina. Spustili su se na njegovu 'donju' površinu, i to je pojačalo pogrešan utisak. Triton je bio preveliki, preblizu; kada bi ga pogledali, činilo im se da su iznad njega, a kada bi odlebdeli previsoko, bilo je to kao padanje, iako su padali, u stvari, gore prema Šenu. Je li to bio san - ili košmar?
<BR>&nbsp;&nbsp;&nbsp;&nbsp;&nbsp;Ajvo se približio horizontu, a ovaj se nije povukao. Odlebdeo je preko ivice i morao da popravi pravac jer je 'tle' zaronilo dalje od njega, a novi horizont bio milju dalje. Ovo je zaista bio ravan svet; biloD je moguće survati se preko ivice, iako bi pad vodio dalje umesto dole. Prešao je i tu milju i otkrio nov horizont, udaljen pola milje. Još jedan, pomislio je, još jedan, a onda dosta. Ovo iskustvo ga je zamaralo.
<BR>&nbsp;&nbsp;&nbsp;&nbsp;&nbsp;Ali je, zanesen, prevalio dva sledeća - i naišao na Neptun.
<BR>&nbsp;&nbsp;&nbsp;&nbsp;&nbsp;Znao je da dominantna planeta nije bila veća nego što je izgledala sa broda. Podsećao se na to. Ali tada je bio u zatvorenom, zaštićen; ovde je bio izložen i prividno u pogibelji da se svakog časa sunovrati prema njoj. Njeno zjapeće lice ga je užasavalo, tako blizu, tako silovito - neka vrsta fizičkog razarača. Bog mora - užas čovekov.
<BR>&nbsp;&nbsp;&nbsp;&nbsp;&nbsp;Ajvo uključi mlaznicu i žurno se povuče.
<BR>
<BR>&nbsp;&nbsp;&nbsp;&nbsp;&nbsp;Morali su ponovo da podignu brod u svemir - za otprilike jednu milju - da bi izveli odvajanje modula; sada je Afra preuzela upravljanje hemijskom letelicom dok je Groton vratio Džozefa nazad na Šen. Ajvo i Beatriks su posmatrali manevar sa prizemljenog kućišta makroskopa, i on nije mogao da odredi ko je od njih dvoje bio nervozniji. Nezgoda, ili čak najmanji kvar - i mogli su da ostanu trajno nasukani. Dok ih smrt ne rastavi - uskoro.
<BR>&nbsp;&nbsp;&nbsp;&nbsp;&nbsp;Nezgoda se nije dogodila. Utovarili su minimalnu količinu namirnica u modul i otisnuli se svi zajedno ka Tritonu. Ajvo nije dozvolio sebi da razmišlja normalno sve dok grubo spuštanje nije bilo obavljeno. Iskustvo ga je pošteno prestravilo, i znao je da je i sa Beatriks bilo slično.
<BR>&nbsp;&nbsp;&nbsp;&nbsp;&nbsp;Ovde su konačno imali silu teže. Ponovo u skafanderima, zakoračili su na svoju novu planetu-mesec i pogledali oko sebe.
<BR>&nbsp;&nbsp;&nbsp;&nbsp;&nbsp;Nalazili su se u dolini koju su oblikovali zavojiti zidovi susednih kratera, sada veliki planinski visovi uzdignuti sa svih strana. U daljini su se nazirali drugi visovi. Nedaleko od mesta spuštanja ležala je ogromna pukotina: geološki poremećaj koji je krivudao između kratera, V-procep, pun tečnosti na dnu. Površina tla bila je prekrivena prašinom, pomalo nalik na suv sneg, sa stenama koje su u neredu izbijale iz nje. Moćni Neptun pružao je mutno osvetljenje: ovde nije bilo ni traga od Sunčeve svetlosti kakve je bilo na Zemlji.
<BR>&nbsp;&nbsp;&nbsp;&nbsp;&nbsp;"Pa, sad imamo svoj svet", reče Beatriks sumnjičavo, pošto su se vratili u modul. "Šta da radimo s njim?"
<BR>&nbsp;&nbsp;&nbsp;&nbsp;&nbsp;"Moraćemo da logorujemo u modulu dok ovde ne izgradimo stalnu naseobinu", reče Groton zamišljeno. "Ali pre nego što to učinimo, treba da nađemo pogodno mesto u okolini."
<BR>&nbsp;&nbsp;&nbsp;&nbsp;&nbsp;Afra je svukla svoj skafander u kabini pod pritiskom i upijajućom krpom brisala znoj sa tela. Ajvo tad opazi da je naga od pojasa naviše - i shvati da je situacija u kojoj su se našli pojačala grupno sadejstvo u toj meri da do tog trenutka nije ni primećivao šta ona radi. Zaključio je da će proći još puno vremena pre nego što ponovo bude mesta za stidljivost, jer je tu četvoro ljudi moralo da raspolaže sa samo nekoliko kubnih jardi. Makroskop je bio udoban u poređenju s modulom.
<BR>&nbsp;&nbsp;&nbsp;&nbsp;&nbsp;"Prvo bih volela da znam koliko dugo ćemo ostati." reče ona. "Hoće li nas Šen-osoba ovde pronaći, i ako je tako, kada? Nema smisla graditi nešto otmeno ako je u pitanju samo nekoliko dana." Nije prekidala umivanje.
<BR>&nbsp;&nbsp;&nbsp;&nbsp;&nbsp;Ajvo se setio trupa bez grudi, dok ga je posmatrao kako se topi, i bio je u iskušenju da pruži ruku i uveri se da je ovo pred njim stvarno. Uzdržao se.
<BR>&nbsp;&nbsp;&nbsp;&nbsp;&nbsp;"Ajvo?" požuri ga Beatriks.
<BR>&nbsp;&nbsp;&nbsp;&nbsp;&nbsp;On poskoči. "Mislim da Šen neće doći. Sve što budemo radili, moraćemo da radimo sami."
<BR>&nbsp;&nbsp;&nbsp;&nbsp;&nbsp;"Možeš li ti da ga nađeš ili ne možeš?" zatraži Afra, svlačeći donji deo skafandera. "Ili da stupiš u vezu. Sve si tajanstveniji, a tu je i ta stvar s tim pesnikom..."
<BR>&nbsp;&nbsp;&nbsp;&nbsp;&nbsp;Beatriks je prekide u onome što je pretilo da se pretvori u tiradu. "Afra!"
<BR>&nbsp;&nbsp;&nbsp;&nbsp;&nbsp;"Ali on odbija da sarađuje! Ne možemo da trpimo..."
<BR>&nbsp;&nbsp;&nbsp;&nbsp;&nbsp;Dođe red na Harolda da je prekine. "Ako vi ostali pristajete da to ostavite na miru, ja ću se pozabaviti Šenom. Izvestiću vas kada budem imao nešto. U međuvremenu, ništa nas ne sprečava da se smestimo ovde. Biće nam potrebna operativna baza, bez obzira na društvo. Hajde da sve lepo uradimo po redu i vidimo šta će se dogoditi."
<BR>&nbsp;&nbsp;&nbsp;&nbsp;&nbsp;Afra kao da nije bila potpuno zadovoljna, ali je samo slegnula ramenima, navukla šorts i čistu bluzu. U četvrtini normalne gravitacije nije bilo potrebe za grudnjakom. "Ako i pronađemo odgovarajuće mesto, kako misliš da izgradiš 'stalno boravište'? Jedini građevinski materijal koji ovde imamo u neograničenim količinama jeste kamen, i ledena prašina, a to je ipak izvesno ograničenje."
<BR>&nbsp;&nbsp;&nbsp;&nbsp;&nbsp;"Svestan sam ograničenja. Ali mislim da bi Ajvo mogao još jednom da zaviri u makroskop i da nam nabavi neke galaktičke nacrte. Ovo bi morala da bude prilično uobičajena situacija, u galaktičkom smislu, i trebalo bi da postoje priručnici za preživljavanje. Zašto da ih ne upotrebimo?"
<BR>&nbsp;&nbsp;&nbsp;&nbsp;&nbsp;"Mogu da pokušam. Reci mi kakvu vrstu podataka želiš, i potražiću ti ih. Ne mogu da upotrebim automatski kompjuterski obrazac za pretraživanje, budući da je ovo intelektualni problem, ali..."
<BR>&nbsp;&nbsp;&nbsp;&nbsp;&nbsp;"Odlično. Ja ću da uradim plan, pa ćemo ponovo da razgovaramo, i za koji dan ćemo te prebaciti gore do 'skopa. Čini mi se da bi trebalo da odredimo ograničenje vremena u slobodnom padu - recimo, najviše jednom u tri dana. Je li to dovoljno razumno?"
<BR>&nbsp;&nbsp;&nbsp;&nbsp;&nbsp;Afra i Ajvo potvrdiše. Ukoliko je među njima postojalo vođstvo, polako se premeštalo ka Grotonu, možda zato što su njihovi trenutni problemi bili vezani za tehnologiju - ili, pomisli Ajvo, upravo zbog njegove staloženosti.
<BR>&nbsp;&nbsp;&nbsp;&nbsp;&nbsp;"Da li će biti sam?" upita Beatriks.
<BR>&nbsp;&nbsp;&nbsp;&nbsp;&nbsp;"Hm, da, i to", složi se Groton. "Možda bi trebalo da utvrdimo još jedno pravilo, da niko ne ostaje sam. Taj makroskop je opasan, kao što znamo - ali i Triton. Moraćemo sve vreme da pazimo jedni na druge, jer ako izgubimo makar jednog člana, možda nećemo moći da opstanemo kao grupa."
<BR>&nbsp;&nbsp;&nbsp;&nbsp;&nbsp;"Da li da uredimo da svako od nas radi sve poslove?" bilo je Afrino sledeće pitanje. "U ovom trenutku samo Ajvo ume da radi sa makroskopom. Harold i ja možemo da pilotiramo..."
<BR>&nbsp;&nbsp;&nbsp;&nbsp;&nbsp;"Ako ne možemo da opstanemo kada nismo svi zajedno", primeti Ajvo, "malo je važno šta znamo pojedinačno. Opstajemo kao grupa ili nikako."
<BR>&nbsp;&nbsp;&nbsp;&nbsp;&nbsp;"Ima nečeg morbidnog u tome", složi se Groton, "ako zanemarimo mogućnost da neko bude privremeno onesposobljen. Hajde onda da podelimo zaduženja, i da se ljudi obuče da zamene jedni druge ako to okolnosti nalože. Ajvo, ti ćeš, naravno, na 'skop. Afra, ti si pilot, jer ću ja biti građevinski inženjer. Beatriks..."
<BR>&nbsp;&nbsp;&nbsp;&nbsp;&nbsp;"Kuvanje i pranje", reče ona, i svi se nasmejaše.
<BR>
<BR>&nbsp;&nbsp;&nbsp;&nbsp;&nbsp;Beatriks je bila s njim prvog dana na makroskopu. Afra ih je bezbedno prevezla sa Tritona na makroskop, a zatim se ponovo spustila da pravi društvo Grotonu i pomogne mu u nadgledanju radova. On je ostao dole u svom skafanderu, i niko se nije setio da ga upozori na pravilo: nikad sami. Ajvo se potrudio da 'zapamti' brojna potraživanja, i sada je preostalo da otkrije galaktičku stanicu koja je imala potrebne proizvode. Slabo je poznavao pojmove iz elektronike, ali se nadao da će moći da izjednači ponudu sa potražnjom.
<BR>&nbsp;&nbsp;&nbsp;&nbsp;&nbsp;Prvi zadatak je bio težak: pregled galaktičke fizičke tehnologije. Ali Beatriks je bila tamo kada bi se vratio iz čudesnih kosmičkih vizija, i bila je vesela i skromna, hrabrila je i saosećala. Ajvo je shvatio zašto je Groton, nipošto intelektualna nula, izabrao ovakvu ženu umesto inženjerki koje je mogao da ima. Ono što mu je bilo potrebno kada bi mu večna otkrića uzdrmala temelje verovanja, bio je osećaj topline, a ona je oko sebe nosila prijatnu auru matice Zemlje.
<BR>&nbsp;&nbsp;&nbsp;&nbsp;&nbsp;Ponovo se setio Bredove primedbe da prosečnost nije mana, i još jednom duboko osetio njenu ispravnost. Inteligencija se mogla definisati kao lakoća rešavanja problema - ali to je bio samo jedan od darova potrebnih za život. Šta je s pitanjem kako biti spreman na život sa drugima? Po toj definiciji, Beatriks je bila najmudrija među njima.
<BR>&nbsp;&nbsp;&nbsp;&nbsp;&nbsp;"Sada znam šta je Lenir mislio kada je govorio o vezi muzike i poezije", rekao je kada je skinuo šlem i naočari, sa vrtoglavicom od muzike sfera i metrike kontakta. "Pravila su ista - ovde."
<BR>&nbsp;&nbsp;&nbsp;&nbsp;&nbsp;"Lenir?" upita ona. "Sidni Lenir, onaj što je pisao o močvarama?"
<BR>&nbsp;&nbsp;&nbsp;&nbsp;&nbsp;On je pogleda, uvidevši da se izleteo. "Znaš za njega?"
<BR>&nbsp;&nbsp;&nbsp;&nbsp;&nbsp;"Pomalo. Nikad nisam razumela tumačenja koja su mi davali u školi, ali su mi se dopadali neki stihovi. Rekla bih da sam više volela američke pesnike, jer su mi bili nekako bliži. Sećam se kako sam bila tužna kad sam čula onu o Anabel Li."
<BR>&nbsp;&nbsp;&nbsp;&nbsp;&nbsp;"Anabel - ko?"
<BR>&nbsp;&nbsp;&nbsp;&nbsp;&nbsp;"Od gospodina Poa. Uvek sam verovala da je Italijan, zbog one reke. Mislim, pisao je o njoj. Zapamtila sam je zato što me je rasplakala."
<BR>&nbsp;&nbsp;&nbsp;&nbsp;&nbsp;Ajvo se zagleda u nju, ženu od trideset sedam godina, koja je samo jednom ispoljila tugu za ono kratko vreme koliko ju je poznavao. "Sećaš li je se još?"
<BR>&nbsp;&nbsp;&nbsp;&nbsp;&nbsp;"Mislim da ne, Ajvo. Bilo je tako davno. Čekaj da vidim." Zamislila se. "Ona je bila dete, i ja bejah dete. / U kraljevstvu kraj mora to bi; / ali volesmo se ljubavlju koja je više no ljubav bila - / ja i moja Anabel Li." Zatresla je glavom. "Umrla je - bio je to vetar, došao iz oblaka - ali je on svejedno zauvek voleo."
<BR>&nbsp;&nbsp;&nbsp;&nbsp;&nbsp;"Nisam znao da voliš poeziju", reče on. "Koja je tvoja pesma za sva vremena?"
<BR>&nbsp;&nbsp;&nbsp;&nbsp;&nbsp;"A, tu pamtim", reče ona, a lice joj ožive. Kada je prvi put sreo, Ajvo je ocenio da ima najmanje četrdeset godina, ali je zatim saznao njeno pravo doba; sada se činilo da se podmladila za još desetak godina. Ljudi postaju nekako više živi kada su zaokupljeni nečim što ih zaista zanima. "Bila je tako tužna, ali ja sam je najviše volela. Mislim, ne znam je više, ali je bila moja omiljena. Govorila je o Isusu Hristu i kako su ga ubili kada je izašao iz šuma. O, kako bih volela da se setim kako je išla..."
<BR>&nbsp;&nbsp;&nbsp;&nbsp;&nbsp;"Nazad u šume moj Gospodar minu, umoran minu, umoran minu / Nazad u šume moj Gospodar hrama; umoran od ljubavi i srama."
<BR>&nbsp;&nbsp;&nbsp;&nbsp;&nbsp;"To je ta! O, Ajvo, to je ta! Otkud je znaš?"
<BR>&nbsp;&nbsp;&nbsp;&nbsp;&nbsp;"Balada o Drveću i Gospodaru", reče on, "od Lenira."
<BR>&nbsp;&nbsp;&nbsp;&nbsp;&nbsp;"Da, da, zaboravila sam, on ju je napisao! Ali, kako je znaš?"
<BR>&nbsp;&nbsp;&nbsp;&nbsp;&nbsp;"Znam - veliki deo njegovih radova. "Ja - pa, to je duga priča, i mislim da to više nije važno."
<BR>&nbsp;&nbsp;&nbsp;&nbsp;&nbsp;"Ali jeste, Ajvo! On je tako dobar pesnik... znam da jeste ... moraš da mi ispričaš. Setila sam je se, čini mi se. Izašao je iz šuma - Kada Smrti Sram izmamiše iz njega..."
<BR>&nbsp;&nbsp;&nbsp;&nbsp;&nbsp;"Ispod drveća ga izvukoše poslednjega; / I baš na drvetu ubiše ga / Kada je iz šuma izašao."
<BR>&nbsp;&nbsp;&nbsp;&nbsp;&nbsp;U očima su joj bile suze koje nisu mogle da padnu zbog slabe gravitacije. "Pronašao je mir među drvećem - a onda su ga razapeli na drvo. Dobro, na drveni krst. Grozno."
<BR>&nbsp;&nbsp;&nbsp;&nbsp;&nbsp;Udubila se na trenutak u to. "Ali nisi mi rekao kako znaš Sidnija Lenira."
<BR>&nbsp;&nbsp;&nbsp;&nbsp;&nbsp;Ajvo je bio dirnut njenim iskrenim odobravanjem i zanimanjem. "Bila je to jedna vrsta igre koju smo igrali. Vidiš, niko od nas nije znao ko su mu roditelji..."
<BR>&nbsp;&nbsp;&nbsp;&nbsp;&nbsp;"Nisi znao? Ajvo, gde si ti to bio?"
<BR>&nbsp;&nbsp;&nbsp;&nbsp;&nbsp;"Deo... projekta. Uzeli su ljude svih rasa i izmešali ih tokom nekoliko generacija, tako da su dobili decu koja su bila kombinacija rasa. Zamisao je bila da se dođe do prvobitnog ljudskog materijala, ili bar da se dobije nešto slično onom što bi čovek bio da se nisu razdvojile sve te rase. Da bi se videlo da li je takav bolji od - u redu, belih i žutih i mrkih i crnih. Hteli su da svedu kulturne uticaje i načine jedan jedini, tako da nismo imali roditelje. Samo nadzornike."
<BR>&nbsp;&nbsp;&nbsp;&nbsp;&nbsp;"Strašno, Ajvo. Nisam znala."
<BR>&nbsp;&nbsp;&nbsp;&nbsp;&nbsp;"Nije to bilo tako loše. U stvari, bilo je prilično zabavno. Nikada nismo bili gladni ili zapostavljeni, niti nam je bilo hladno, i davali su nam sve najbolje. Bilo je to dosta podsticajno, kakva je i bila zamisao. Bilo nas je nekoliko stotina, svi istih godina i - rase. Dok nisam napustio projekt, nisam ni znao da nisam normalan Amerikanac."
<BR>&nbsp;&nbsp;&nbsp;&nbsp;&nbsp;"Valjda nisi..."
<BR>&nbsp;&nbsp;&nbsp;&nbsp;&nbsp;"Ne smatraju nas belcima."
<BR>&nbsp;&nbsp;&nbsp;&nbsp;&nbsp;"Ali to ne bi trebalo da ima značaja. Ne u Americi."
<BR>&nbsp;&nbsp;&nbsp;&nbsp;&nbsp;Nije hteo da zalazi u detalje. "U svakom slučaju, budući da nismo imali roditelje ni rođake, neki od nas su ih izmišljali. Posle je to postalo sasvim ozbiljna stvar. Izabrali bismo ličnost iz istorije i pratili rodoslov da izradimo sopstveno srodstvo s njom. Imali smo ceo svet na raspolaganju, naravno - sva vremena i sve rase. Dokazivali smo kako ti preci po nečemu liče na nas, ili obratno. Moj predak je bio Sidni Lenir."
<BR>&nbsp;&nbsp;&nbsp;&nbsp;&nbsp;"Mislim da je to veoma lepo, Ajvo. Ali kako si se odlučio za njega?"
<BR>&nbsp;&nbsp;&nbsp;&nbsp;&nbsp;"Rekao bih da je zbog sviranja flaute. Znaš, Lenir je bio izvrstan flautista - možda najbolji na svetu u to vreme. Pre nego što je počeo ozbiljnije da se bavi poezijom, nekoliko godina je zarađivao za život svirajući prvu flautu u uglednom orkestru, iako je imao tuberkulozu."
<BR>&nbsp;&nbsp;&nbsp;&nbsp;&nbsp;Ona se ukoči. "Flauta? Ne shvatam - Ajvo! Ti sviraš flautu!"
<BR>&nbsp;&nbsp;&nbsp;&nbsp;&nbsp;Potvrdio je.
<BR>&nbsp;&nbsp;&nbsp;&nbsp;&nbsp;"Jesi li je poneo sa sobom? Mora da si odličan muzičar!"
<BR>&nbsp;&nbsp;&nbsp;&nbsp;&nbsp;"Da, poneo sam je - jedina stvar koju sam poneo. Tako bi i Lenir učinio. Rekao bih da muzika jeste moja jača strana. Jedini dar, osim onog matematičko-logičkog. Nikada se nisam posebno trudio, ali sam umeo da sviram flautu bolje nego iko drugi."
<BR>&nbsp;&nbsp;&nbsp;&nbsp;&nbsp;Dovršivši još jednu seansu sa makroskopom, popustio je njenim navaljivanjima, sklopio flautu i svirao za nju. Tonovi su bili čudno izobličeni u skučenom prostoru i pri nultoj gravitaciji, ali je ona zaneseno slušala.
<BR>&nbsp;&nbsp;&nbsp;&nbsp;&nbsp;Za nju? Svirao je i za sebe, zato što je voleo flautu. Milovao je instrument puštajući da muzika struji kroz njegovo biće kao da su to samo dve stanice između kompozitora i publike. Proživljavao je svaki ton, osećao kako mu se duša širi i obnavlja, ponesena melodijom. Bila je to tema koja ga je približila pretku.
<BR>&nbsp;&nbsp;&nbsp;&nbsp;&nbsp;Posle se to između njih pretvorilo u običaj, jer mu je sviranje donosilo mir, a ona je istinski uživala. Muzikom je terao mraz sa pustog pejzaža Šen-satelita; uzdizao je muzikom moćni Neptun, ali je Šenova orbita oko ovog prvog uzrokovala redovno pomračenje impresivnih razmera. Muzikom je dozivao duh Zemlje u njihovo izgnanstvo.
<BR>&nbsp;&nbsp;&nbsp;&nbsp;&nbsp;Ponekad je ostavljao signal galaktičkih stanica da bi osmatrao Zemlju i pokupio naslove njujorških novina jer je Beatriks volela da zna šta se dešava kod kuće. Ove seanse s njom bile su prijatne u mnogo čemu, kao bilo šta što je ikad iskusio.
<BR>&nbsp;&nbsp;&nbsp;&nbsp;&nbsp;Dole je, u međuvremenu došlo do impresivnog napretka. Ako je Ajvova genijalnost bila u sviranju flaute, Grotonova je bila u mašinstvu.
<BR>&nbsp;&nbsp;&nbsp;&nbsp;&nbsp;"Problem je ovaj", objasnio je Groton. "Aparatura premašuje informaciju. Obim pojedinačnih poslova potrebnih za podizanje makar grubog skloništa na ovakvom mestu, uz poteškoće s temperaturom, gravitacijom i atmosferom, zastrašujući je. Rezanje, sklapanje, obrada, izolacija, montaža, testiranje - mnogo hiljada radnih sati, da ne pominjem opremu! Stoga je potrebno da znam kako grupa poput naše, sa makroskopom, atomskim pogonom, planetnim modulom i nešto ručnog alata može da teraformira svet kakav je Triton za, ovaj, šest meseci. Mora da negde postoji takav program. Nađi mi taj program!"
<BR>&nbsp;&nbsp;&nbsp;&nbsp;&nbsp;Ajvo ga je našao. Jedna od dalekih galaktičkih stanica imala je kompletan prikaz, od A do Š, počev od načina da se uzemlji raketa tehnologije prvog stupnja i to tako da se toplota i energija zračnog motora iskoriste na planeti - sve do bontona propisanog za proslavu useljenja.
<BR>&nbsp;&nbsp;&nbsp;&nbsp;&nbsp;Groton je proveo zamoran mesec projektujući prvo prosto poluelektronsko predrobotsko oruđe: neku vrstu vođenog mehaničkog oruđa, prilagođenog da prima naredbe od galaktičkog informacionog zraka. Ova naprava je znatno olakšala posebne zadatke drugih mašina, i rad se višestruko ubrzao.
<BR>&nbsp;&nbsp;&nbsp;&nbsp;&nbsp;Tuđinska fabrika otopila je kamen Tritona, pomešala ga sa hemijskim elementima dobijenim iz okeana i proizvela kvalitetan, otporan, neprovodan materijal koji ne propušta vazduh i vezuje se nekoliko časova posle sastavljanja bez obzira na temperaturu okoline. Druge jedinice su nosile ogromne blokove ovog 'galaktita', lake u četvrtini gravitacije, ali i dalje teške kao inertna masa, do mesta kraj jezera koje je Groton izabrao za ljudsku naseobinu. Uskoro se tamo našla piramida od domina, stranice pedeset stopa, potpuno izolovana. Vazdušne komore su bile složenije, ali je nedelju dana posla po uputstvima signala bilo dovoljno. Ovaj zamak bio je pod pritiskom, sa grejanjem i osvetljenjem, i grupa je mogla da se useli i udobno stanuje bez svemirskih odela.
<BR>&nbsp;&nbsp;&nbsp;&nbsp;&nbsp;U međuvremenu je Afra obavljala posao dadilje. Beatriks je bila preuzela prvih nekoliko smena, ali je grupa zaključila da je bolje da se smenjuju, na duže staze. Ajvo je u tom trenutku prevodio strašno složene podatke, potrebne za sklapanje prvih mašina. Jedva je razumevao pojmove ili koncepte, i često je morao da se savetuje sa Grotonom o pitanjima vezanim za elementarnu elektroniku. Nije se usuđivao da razvija svoje veoma ograničeno razumevanje kroz sam program, jer je tako mogao da otvori put razaraču. Bio je prisiljen da radi u neznanju, a to je bilo pakleno zamorno.
<BR>&nbsp;&nbsp;&nbsp;&nbsp;&nbsp;Ali nije bilo lako ni kada je ostajao nasamo sa Afrom. Bila je suviše oštroumna, suviše lepa, suviše gorka. Ajvo je znao da to nije njena krivica, ali je bilo teško mirno prihvatati njenu prikrivenu hladnoću.
<BR>&nbsp;&nbsp;&nbsp;&nbsp;&nbsp;"Nikad nisi upoznao svoje roditelje?" upita ona u jednoj pauzi.
<BR>&nbsp;&nbsp;&nbsp;&nbsp;&nbsp;"Niko od nas tamo." Beatriks je očigledno razgovarala sa ostalima. Pa, kad joj nije rekao da to ne radi.
<BR>&nbsp;&nbsp;&nbsp;&nbsp;&nbsp;"Koliko vas je bilo tamo?"
<BR>&nbsp;&nbsp;&nbsp;&nbsp;&nbsp;"Tri stotine i trideset. Naravno, možda su postojale i druge grupe, drugih godišta; tamo smo svi bili rođeni iste godine. U nekoliko meseci, u stvari." Zašto je odjednom postala tako radoznala o njegovoj prošlosti? Ili je to bio samo način da se ubije vreme?
<BR>&nbsp;&nbsp;&nbsp;&nbsp;&nbsp;"Znači, ti i Bred i Šen ste vršnjaci?"
<BR>&nbsp;&nbsp;&nbsp;&nbsp;&nbsp;"Da." Čim je to izgovorio, opazio je zamku. Bred joj je rekao da su to bile različite grupe, a on joj je upravo priznao da nije bilo tako.
<BR>&nbsp;&nbsp;&nbsp;&nbsp;&nbsp;Ćutala je toliko dugo da je osetio potrebu da prekine tišinu. "Znaš, ideja je bila da se kombinuju..."
<BR>&nbsp;&nbsp;&nbsp;&nbsp;&nbsp;"Znam!" A onda, kajući se zbog svoje nabusitosti, reče: "Jednostavno mi je suviše teško da prihvatim da je Bred pripadao odvojenoj rasi. Nisam imala pojma o tome."
<BR>&nbsp;&nbsp;&nbsp;&nbsp;&nbsp;Ovo licemerno čistunstvo u Afri, iako je slutio da ga poseduje, bilo je ružno iznenađenje za Ajva. "Razlikovali smo se po izgledu, ali su razlike bile male. Bred je bio vrlo svetle puti, dok su neki bili znatno tamniji od mene. Je li to važno?" Suvišno pitanje.
<BR>&nbsp;&nbsp;&nbsp;&nbsp;&nbsp;"Jeste, jeste, važno je, Ajvo." Okrenula se od njega i zagledala napolje, preko leda. "O, znam da bi trebalo da kažem da sam devojka iz Džordžije, vaspitana u dvadesetom veku, bez predrasuda. Znam da je važno šta je osoba, a ne njeno poreklo, i da su svi jednaki u našem društvu. Da je prividna inferiornost obojenog stanovništva plod nedovoljnog kulturnog i ekonomskog položaja i da nema genetsku osnovu. Kada Crna Sila pali geta i pljačka prodavnice, jasno mi je da iz njih govori nezadoljstvo koje je samozadovoljna belačka većina negovala čitav vek. Da je potrebno samo da udružimo snage, sve rase i potkulture, da izgradimo bolje društvo i zaboravimo zla iz prošlosti. Ali - ja sam htela da se udam za njega!"
<BR>&nbsp;&nbsp;&nbsp;&nbsp;&nbsp;Obrnula se prema njemu, stežući ogradu. "Jednostavno ne mogu da volim crnca. Iako čak ne znam ni zašto. Sve moje iskustvo..."
<BR>&nbsp;&nbsp;&nbsp;&nbsp;&nbsp;Otpustila se i zalebdela, pokrivajući lice obema rukama. "Bred, Bred, ipak te volim..."
<BR>&nbsp;&nbsp;&nbsp;&nbsp;&nbsp;Proklet ovako ili onako, Ajvo je ćutao, prisećajući se hiljada finih načina kojima je upozoravan na svoju inferiornost, posle raspuštanja projekta. Liberali su rado izjavljivali da je diskriminacija stvar prošlosti, ali ih je malo stanovalo u blizini crnačkih porodica. Službeno, rasno razdvajanje više nije postojalo, ali je otkrio, ubrzo, koliko je neprijatno moglo da bude kada se stroga neslužbena pravila nisu poštovala. Čuo je od drugih kako su slobodna radna mesta, inače oglašavana sa 'isti uslovi za sve', postajala 'popunjena' kada bi se obojeni pojavili - i ponovo se otvarala za prvog sledećeg belca. Bred je izabrao da 'pusti da prođe' - i uzdigao se suviše visoko, i prebrzo za odmazdu, kada je procurila istina. A ta istina očito nije stigla do Afrinih ušiju, na stanicu. Ajvo je izabrao da ne pusti da prođe - i platio ceh. On sam nije bio jednom trećinom kavkaske, jednom trećinom mongolske rase; bio je jednom trećinom Negroid. 1/3K + 1/3M + 1/3N = N. Bio je manje inteligentan od čistokrvnog belca, iako su testovi belaca govorili drugačije; bio je manje čist, iako se podjednako često kupao i prao zube omiljenom belom zubnom pastom; bio je neuhvatljivo ali konačno niži, i to su znali svi u Americi, šta god da su izjavljivali za javnu upotrebu. Svejedno da li je to bilo 'Gubi se, crnčugo!' kao 1960. godine, ili ukočena ljubaznost iz sedamdesetih, ili selektivno slepilo u osamdesetim - bio je uljez u društvu.
<BR>&nbsp;&nbsp;&nbsp;&nbsp;&nbsp;Bilo je nemoguće ne reagovati. Mržnja je rađala mržnju, i avetinjski bleda koža nekog stranca naterala bi ga da se trenutno ukoči i pomisli 'Belac!' koliko god se trudio da ostane objektivan. A ipak je bio bezglavo gurnut u ljubav na prvi pogled prema najbeljoj puti od sviju...
<BR>&nbsp;&nbsp;&nbsp;&nbsp;&nbsp;Afra dođe k sebi. "Nisam u pravu. Znam to. Ali ne mogu to tek tako da promenim. Tras i gotovo. Mogu da nazivam sebe belom licemerkom i da se osećam krivom, ali to ostaje moja priroda." Pogledala ga je na način koji je boleo. "Ti i Bred i Šen - svi zajedno?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Boja kože, IQ i pol - sve zajedno?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Zašto me je lagao!" bolno je uzviknula.
<BR>&nbsp;&nbsp;&nbsp;&nbsp;&nbsp;Odgovor nije bio potreban.
<BR>&nbsp;&nbsp;&nbsp;&nbsp;&nbsp;"I ti, Ajvo - i ti me lažeš!"
<BR>&nbsp;&nbsp;&nbsp;&nbsp;&nbsp;"Da." Poluistina je istovremeno i polulaž.
<BR>&nbsp;&nbsp;&nbsp;&nbsp;&nbsp;"I ti si učestvovao u slobodnoj ljubavi. Imao si više iskustva..."
<BR>&nbsp;&nbsp;&nbsp;&nbsp;&nbsp;"Projekt se raspao kada nam je bilo petnaest godina."
<BR>&nbsp;&nbsp;&nbsp;&nbsp;&nbsp;"Prekini. Čitam te, Ajvo. Reci mi istinu. Pričaj mi o sebi i Bredu i Šenu."
<BR>&nbsp;&nbsp;&nbsp;&nbsp;&nbsp;"To nije..." Zaćutao je. Ona će dobiti šta hoće, koliko god on odlagao. "Tamo je bilo sto sedamdeset dečaka i sto šezdeset devojčica. Odgajani smo zajedno od rođenja - jedna velika spavaonica, bez razdvajanja polova. Sami smo birali sobe i cimere i nije bilo satnice."
<BR>&nbsp;&nbsp;&nbsp;&nbsp;&nbsp;"Komuna", reče ona kratko.
<BR>&nbsp;&nbsp;&nbsp;&nbsp;&nbsp;"Komuna. Ali odrasli su se pojavljivali kad god bi došlo do ozbiljne nevolje, tako da smo svi bili svesni da nas neprestano posmatraju. Nije nam smetalo. Većina klinaca bila je prilično bistra."
<BR>&nbsp;&nbsp;&nbsp;&nbsp;&nbsp;"Zato su i bili izabrani", reče Afra. "Odrastao čovek je trebalo da bude genije."
<BR>&nbsp;&nbsp;&nbsp;&nbsp;&nbsp;"Genetika i okruženje i statistika ukazivali su da bi negde unutar grupe trebalo da postoji nešto kao genije, zaista. Svaki dan smo imali nastavu, koja je počinjala čim bi dete bilo u stanju da odgovori na podsticaj. Možda i pre toga, ne sećam se više. Imali smo visoko kaloričnu hranu i bili zaštićeni od svih poznatih bolesti. Uživali smo neprestanu telesnu i duhovnu stimulaciju. Mislim da je broj odraslih nadzornika bio jednak broju dece, ali su se pojavljivali samo na nastavi. Skoro smo svi govorili i čitali do svoje treće godine, čak i oni najmanje bistri."
<BR>&nbsp;&nbsp;&nbsp;&nbsp;&nbsp;"Dinamika grupe", reče ona. "Takmičenje."
<BR>&nbsp;&nbsp;&nbsp;&nbsp;&nbsp;"Valjda. Ali, oni su neprekidno njuškali - odrasli, mislim. Bila je to još jedna igra - preći ih. Lažirati rezultate, glumiti san i slično. Bili su toliko bezazleni. Možda zato što su imali sve te škole. Suviše su verovali svojim testovima i prisluškivačima i grafikonima."
<BR>&nbsp;&nbsp;&nbsp;&nbsp;&nbsp;"Mogu da zamislim. A devojčice?"
<BR>&nbsp;&nbsp;&nbsp;&nbsp;&nbsp;Nije se pravio da je pogrešno razumeo. "Znale su da su žene. Jedan broj dece bio je strog u vezi s tim. Ali četvorogodišnja deca ne posmatraju seks kao odrasli. Analni element..."
<BR>&nbsp;&nbsp;&nbsp;&nbsp;&nbsp;"A Šen? Tako je dobio ime, zar ne?"
<BR>&nbsp;&nbsp;&nbsp;&nbsp;&nbsp;"Moguće. Davali smo imena jedni drugima; za odrasle smo bili samo brojevi. Radi ravnopravnosti, valjda. Zato je moje ime šala. Šen - on se rano zainteresovao za jezike..."
<BR>&nbsp;&nbsp;&nbsp;&nbsp;&nbsp;"Koliko rano?"
<BR>&nbsp;&nbsp;&nbsp;&nbsp;&nbsp;"To niko ne zna. Jednostavno izgleda da je odjednom naučio šest ili sedam jezika, uz engleski, mislim da je umeo i da ih piše. Tada ga nisam poznavao - nikad ga nisam ni upoznao, što se toga tiče. Mislim da ih je naučio desetak do treće godine."
<BR>&nbsp;&nbsp;&nbsp;&nbsp;&nbsp;Afra proguta ovo bez reči.
<BR>&nbsp;&nbsp;&nbsp;&nbsp;&nbsp;"I bio je veoma lep. Stoga je delio sobu sa mnogo dece, i isprva su ga svi voleli, tako da je bio sehr sch¸n. Mislim da sehr znači..."
<BR>&nbsp;&nbsp;&nbsp;&nbsp;&nbsp;"Razumem. Koliko daleko mogu da odu četvorogodišnjaci?"
<BR>&nbsp;&nbsp;&nbsp;&nbsp;&nbsp;"U seksu? Kao i svi drugi, što se tiče radnji. Čini mi se. Barem je Šen mogao, i ... devojčice. Ali mu je to uskoro dosadilo."
<BR>&nbsp;&nbsp;&nbsp;&nbsp;&nbsp;"I dalje me lažeš, zaobilazno, ali ne mogu da odredim o čemu. Kako se Bred uklopio u to?"
<BR>&nbsp;&nbsp;&nbsp;&nbsp;&nbsp;"Bio je Šenov najbolji drug. Jedini drug na kraju, možda. Šenu u stvari niko nije bio potreban. Mislim da je to bilo zato što su njih dvojica bili najpametniji, iako je Šen bio klasa za sebe."
<BR>&nbsp;&nbsp;&nbsp;&nbsp;&nbsp;Ponovo je zaćutala, i znao je da razmišlja o Bredovom IQ od dve stotine petnaest. "Bili su - cimeri."
<BR>&nbsp;&nbsp;&nbsp;&nbsp;&nbsp;"Da." Onda je shvatio smer njenih misli. "Moraš da razumeš - nije bilo nikakvih društvenih pravila spolja. Nikakvih ograničenja." Ali je to i njega mučilo kao i nju; branio je sve to iz potrebe. "Sve je to bila igra - homo ili hetero ili grupna..."
<BR>&nbsp;&nbsp;&nbsp;&nbsp;&nbsp;"Grupna!"
<BR>&nbsp;&nbsp;&nbsp;&nbsp;&nbsp;Ajvo slegnu ramenima. "Objektivno, šta ima loše u tome?"
<BR>&nbsp;&nbsp;&nbsp;&nbsp;&nbsp;"Izgleda da imam više predrasuda nego što sam mislila."
<BR>&nbsp;&nbsp;&nbsp;&nbsp;&nbsp;Ajvo je otkrivao koliko je razumnija izgledala njihova zajednička predrasuda. "Ali u tome nije bilo nikakvog izazova. To ništa nije značilo. Zato smo najveći deo energije trošili na učenje, i nadmudrivanje sa trapavim odraslima."
<BR>&nbsp;&nbsp;&nbsp;&nbsp;&nbsp;"Koliko je bilo pametno prosečno dete, ako nadzornici nisu znali?"
<BR>&nbsp;&nbsp;&nbsp;&nbsp;&nbsp;"Ne znam ni ja. Ali mislim da su odrasli verovali da je sto dvadeset pet, dok je u stvari bilo dvadeset pet ili trideset poena više."
<BR>&nbsp;&nbsp;&nbsp;&nbsp;&nbsp;Ponovo se zamislila, možda je dočaravala život u grupi gde bi bila jedva prosečna. Ali njene sledeće reči pokazaše nešto drugo: "Vaši stručnjaci nisu dobro uradili domaći zadatak. Zar nisu znali šta se dešava sa decom lišenom života u porodici?"
<BR>&nbsp;&nbsp;&nbsp;&nbsp;&nbsp;"Nije bilo moguće imati..."
<BR>&nbsp;&nbsp;&nbsp;&nbsp;&nbsp;"Bilo je moguće, da su malo hteli da se pomuče. Mogli su da daju svako dete na usvajanje, ili bar na negu, s tim da se obrazuje i stimuliše i šta god hoćeš, u centru. To bi onda bilo slično načinu na koji se odvijao Pekamski eksperiment."
<BR>&nbsp;&nbsp;&nbsp;&nbsp;&nbsp;Ajvo pokuša da sakrije iznenađenje zbog ove njene primedbe. Bila je obaveštenija nego što je mislio, uprkos onome što je znao o njenim sposobnostima. "Nije im bio potreban porodični sklad. Hteli su mozgove."
<BR>&nbsp;&nbsp;&nbsp;&nbsp;&nbsp;"I tako su sami sebe porazili, okupivši grupu razularenih vršnjaka. Kada nema roditeljskog vaspitanja, merila grupe vršnjaka rano ovladavaju - a to nisu uvek 'fina' merila. Ako se prosečno američko dete iskvari do izvesne mere usled prezaposlenosti, nebrige i odsutnosti roditelja, nasilja na TV i u novinama, i zlobe podjednako zapostavljenih vršnjaka, koji su im glavna veza sa svetom, zamisli koliko je sve to gore kod dece koja nikad nisu imala porodicu! Bez podstreka na uspeh u korisnim poslovima, bez razvoja savesti. Za to je potreban otac u kući, ili dobra, odlučna zamena za oca. A ideja da su samo osobe sa visokim obrazovanjem kvalifikovane da podižu decu - nije čudo da su stvorili nekog kao Šen!"
<BR>&nbsp;&nbsp;&nbsp;&nbsp;&nbsp;Ajvo to dotle nije posmatrao na taj način, ali je sad uvideo da ima smisla. Ono što je doživeo ovde sa Haroldom i Beatriks i Afrom, podsticalo ga je na ostvarenja kakvima se pre nije ni približio. I - dopadalo mu se. Svađe, opasnost, težak rad i neprestana trvenja, bilo je svega toga - ali su ipak gurali zajedno, i to je bilo bolje nego život kojim je živeo na Zemlji.
<BR>&nbsp;&nbsp;&nbsp;&nbsp;&nbsp;"Zar Šenu nije brzo dosadila i ta igra žmurke s odraslima? Šta je učinio?"
<BR>&nbsp;&nbsp;&nbsp;&nbsp;&nbsp;Nazad na glavnu temu. "Otišao je."
<BR>&nbsp;&nbsp;&nbsp;&nbsp;&nbsp;"Iz nadgledane spavaonice? Zatvorenog logora? Gde je otišao?"
<BR>&nbsp;&nbsp;&nbsp;&nbsp;&nbsp;"Niko tačno ne zna. Jednostavno je nestao."
<BR>&nbsp;&nbsp;&nbsp;&nbsp;&nbsp;"Ponovo lažeš. Bred je znao."
<BR>&nbsp;&nbsp;&nbsp;&nbsp;&nbsp;"Može biti."
<BR>&nbsp;&nbsp;&nbsp;&nbsp;&nbsp;"A i ti - i ti si znao. Znaš i sad! Čak ni Bred nije mogao da ga dovede, ali ti bi mogao - ali nećeš."
<BR>&nbsp;&nbsp;&nbsp;&nbsp;&nbsp;Ajvo nije odgovorio.
<BR>&nbsp;&nbsp;&nbsp;&nbsp;&nbsp;"I sve je povezano s onom tvojom pesmom, i planetom Neptun, i onim prokletim vezanim pešakom."
<BR>&nbsp;&nbsp;&nbsp;&nbsp;&nbsp;Da li je konačno sastavila slagalicu? Šen je to očito želeo. Zna li koliko bi lako mogla da prizove genija, zna li gde se on nalazi? Da li naslućuje posledice prebrzog prizivanja?
<BR>&nbsp;&nbsp;&nbsp;&nbsp;&nbsp;Piramida - zapravo tetrahedron - postala je raskošni centar pod tapkanjem metalnih nožica kojima se upravljalo iz svemira. Jedna strana je bila u visini tla, a trougao trouglova uzdizao se prema Neptunu. Jednolični, spolja neprobojni blokovi, pretvarali su se unutra u udobnost dvadeset prvog veka. Svako je imao svoju sobu - Groton i Beatriks stan sa električnim priključcima i usavršenim vodovodom. Sunđerasti topli tepisi prekrivali su podove, a zidovi su bili obojeni prijatnim bojama.
<BR>&nbsp;&nbsp;&nbsp;&nbsp;&nbsp;S energijom i mašinskim pogonom, i neiscrpnim galaktičkim programom, Groton je stvarao čuda, u naletima. Proizveo je napravu koja je materijal Tritona pretvarala u proteine, i još jednu koja je stvarala polje sile što je obuhvatilo šire područje oko tetrahedrona i obrazovalo atmosferu sličnu Zemljinoj. Treća je opet služila da poveća gravitaciju i približi njihovu težinu, na ovoj ograničenoj planetnoj oazi, normalnoj, zemaljskoj.
<BR>&nbsp;&nbsp;&nbsp;&nbsp;&nbsp;Pretvaranje materije, polje sile, kontrola gravitacije - sve je to zbunjivalo Ajvovu maštu. Pretpostavljali su da će galaktička tehnologija biti naprednija od zemaljske, ali je stvarnost bila pomalo neverovatna. Koliko će decenija - koliko vekova - biti potrebno Zemlji da sama razvije ove stvari? Surlaši sa Sunga nikada nisu dostigli ovaj stepen razvoja. Oni, doduše, nisu bili u stanju da zaobiđu razarač i dođu do programa iza njega. Inače bi mnogi njihovi materijalni problemi bili rešeni.
<BR>&nbsp;&nbsp;&nbsp;&nbsp;&nbsp;Pitanje koje se iznova nametnulo: Zašto je onda postojao razarač? Odgovor koji se takođe nametao: Nije bilo dovoljno podataka.
<BR>&nbsp;&nbsp;&nbsp;&nbsp;&nbsp;Ajvo je pokušao da Grotonu oda priznanje na dostignućima. "Ja sam samo inženjer koji sledi uputstva", odgovori ovaj veselo. Ovo je delimično bilo istinito, pošto je njegov položaj postao sličan detetu koje uključuje televizor da odgleda rad stručnjaka. Ali koliko god je program bio detaljan, Groton je zaslužio pohvalu jer ga je primenio na njihov slučaj. Bio je to njegov trijumf.
<BR>&nbsp;&nbsp;&nbsp;&nbsp;&nbsp;Više nisu morali da hode golim tlom u skafanderima. Majušnu zvezdu na nebu zamenilo je veštačko sunce, tako da su svetlost i toplota zasipali predeo dvanaest sati od dvadeset četiri, s ruba polja sile. Beatriks je zasadila pasulj iz brodskih zaliha hrane, i sada je nicao u bašti sa veštačkom protonskom podlogom pored šanca punog H <SUB>2</SUB>O - to jest pravog veštačkog jezera.
<BR>&nbsp;&nbsp;&nbsp;&nbsp;&nbsp;Da bi doprineo kvalitetu života, Ajvo se postarao da fotografiše slike sa glavnog ekrana makroskopa i da redovno štampa zemaljske novine, časopise i knjige. Ostali su bezbedno mogli da ih čitaju, bez bojazni od susreta s razaračem, pošto su samo žive slike 'ubijale'. Umesto da bude samotno, mrazno izgnanstvo, njihov boravak na Tritonu je za nekoliko meseci rada postao dobrovoljno letovanje.
<BR>&nbsp;&nbsp;&nbsp;&nbsp;&nbsp;Groton je konačno zamenio Ajva na makroskopu, odrekavši se privilegije neprekidnog dežurstva na mesecu, koje su mu garantovali nepresušni radni uspesi. "Mašinama će prijati odmor", izjavio je. "Reko sam im da se pojave na poslu u ponedeljak u osam, i to trezne." Po prvi put od početka ove avanture, njih dvojica su se našli zajedno nasamo, sa dosta vremena za razgovor.
<BR>&nbsp;&nbsp;&nbsp;&nbsp;&nbsp;Ajvo je slutio da postoji razlog za to, jer je Groton imao i drugih važnih poslova, a već se pokazao kao neumoran radnik. Afra je bila uklonjena i premeštena na dužnost tehničkog pomoćnika, a Beatriks je, naravno, bila glavna dadilja. Da li je Groton ovo namerno omogućio?
<BR>&nbsp;&nbsp;&nbsp;&nbsp;&nbsp;Jeste. "Sećaš se da se bavim astrologijom?" rekao je.
<BR>&nbsp;&nbsp;&nbsp;&nbsp;&nbsp;Ovo nije bila tema koju je Ajvo očekivao. "Da, uzeo si datum mog rođenja i važnija iskustva."
<BR>&nbsp;&nbsp;&nbsp;&nbsp;&nbsp;Činilo mu se tako davno! Tamo, s one strane topljenja - potpuno odvojeno postojanje, koje se već povuklo u sećanje. Da li je to nešto značilo, za potrebe astrologije, što je detinjstvo koje je Ajvo prisvojio, pripadalo Sidniju Leniru? Osetio je žaoku krivice, ali se plašio da bi u ovom trenutku objašnjenje bilo pogrešno shvaćeno. "A čuo sam još onomad kako o tome raspravljaš sa Afrom."
<BR>&nbsp;&nbsp;&nbsp;&nbsp;&nbsp;"Da, sjajna cura, ali zatvorenog uma za neke ideje." Ajvo je to i sam zaključio. "Nema veze. Ne tražim da bilo ko drugi prihvati moje poglede, i ubeđen sam da astrologiju drže njene sopstvene vrednosti. Nego, radio sam horoskope za svakog člana naše grupe, ali je tvoj obavijen nekom tajnom."
<BR>&nbsp;&nbsp;&nbsp;&nbsp;&nbsp;Ajvo se pitao kako je pronašao vremena i za to, pored divovskog posla koji je radio na Tritonu. Ovde je delio Afrino čuđenje: kako je ovaj sposobni i realistični inženjer mogao ozbiljno da shvati jednu nadrinauku? Groton kao da nije razlikovao maštu od zbilje, a opet je njegov pristup svemu bio sasvim praktičan.
<BR>&nbsp;&nbsp;&nbsp;&nbsp;&nbsp;"Ako nemaš ništa protiv", reče Groton posle kratke ćutnje, "voleo bih da porazgovaramo o tome."
<BR>&nbsp;&nbsp;&nbsp;&nbsp;&nbsp;"Što da ne. Moram da priznam da ne verujem u astrologiju više nego Afra, ali nemam ništa protiv pitanja."
<BR>&nbsp;&nbsp;&nbsp;&nbsp;&nbsp;"Možeš li da kažeš da znaš dovoljno o astrologiji da bi razumno verovao ili ne verovao?"
<BR>&nbsp;&nbsp;&nbsp;&nbsp;&nbsp;Ajvo se nasmeši. "Ne. Stoga mislim da sam neopredeljen."
<BR>&nbsp;&nbsp;&nbsp;&nbsp;&nbsp;"Iznenađujuće je koliko je većina ljudi pouzdana kada je u pitanju ono što vole ili ne vole, veruju ili ne veruju, iako im je obaveštenost zapravo suviše oskudna za bilo kakav zasnovan stav. Da sam ja prethodno izabrao da ne verujem u postojanje signala iz svemira koji bi mogao da napravi usavršene mašine, naš boravak na Tritonu bio bi manje udoban nego što jeste. Predrasuda je često skupa."
<BR>&nbsp;&nbsp;&nbsp;&nbsp;&nbsp;Ajvo shvati da je upravo dobio još jednu poduku o otvorenosti uma. Imao je primedbi na Afrine poglede o rasi; ali je njegov um bio jednostran u pitanju astrologije. I, slično Afri, još nije mogao da promeni svoje poglede: astrologija je za njega bila u suštini prevara. Bio je zadrt koliko i ona.
<BR>&nbsp;&nbsp;&nbsp;&nbsp;&nbsp;"Ali to je ipak nebitno", reče Groton. "Hteo bih da ti dam delove dva opisa, a ti da proceniš koji ti više pristaje. Neka vrsta psihološke vežbe - ali nemoj pogrešno da razumeš. Ne pokušavam da te psihoanaliziram. Ovo bi moglo da mi bude od pomoći da rešim problem koji imam, a tebi možda da pokaže nešto od onog šta astrologija znači u praksi."
<BR>&nbsp;&nbsp;&nbsp;&nbsp;&nbsp;"Samo ožeži."
<BR>&nbsp;&nbsp;&nbsp;&nbsp;&nbsp;"Čudan izbor reči." Groton zastade da sredi misli. "Evo prvog opisa: ova osoba je rešena da zađe u suštinu stvari i da kontroliše mehanizme života. Ovaj stav uvek ohrabruje svesnu reakciju na podstruje trenutne situacije. Najviše što ta osoba uspeva jeste da prepozna osnovnu jedinicu iskustva, ili da uspostavi neočekivane i korisne veze; u najgorem slučaju, sposobna je da gaji sumnju ili ohrabri polovične napore. Život je za nju svakako uzbudljiv, i bez sumnje se oslanja na svoje snage. U suštini je neustrašiva, i voli brze i odlučne poteze, prihvatajući punu odgovornost za svoje postupke. Ne mari mnogo za apstraktna načela i malo se brine za druge ljude."
<BR>&nbsp;&nbsp;&nbsp;&nbsp;&nbsp;Groton ućuta. "A evo i drugog: ova osoba je spremna da se zapita o prirodi stvarnosti na razne teške načine. Želja joj je da sve svede na praktičnu osnovu. U najboljem slučaju, uspeva da usmeri ili sažme svoju energiju i energiju drugih, radi veće lične koristi. U najgorem slučaju, sklona je da postane nezadovoljna i nedruštvena. Život za nju mora da bude svrsishodan; lako ju je stimulisati. Ima velike zamisli, optimistična je, društvena do preterivanja i često lakoverna. Potreban joj je izazov da bi dala sve od sebe, inače postaje dogmatična i zavidna. Realistična je u manje bitnim stvarima, a u onim važnim zadrti idealista."
<BR>&nbsp;&nbsp;&nbsp;&nbsp;&nbsp;Ajvo razmisli o ovome. "Obe su suviše uopštene. I nisam siguran da mi se bilo koja preterano dopada. Ali druga mi se čini bliža. Ja zaista volim da pomažem ljudima, ali to često ne uspeva. I radije se probijam teškim radom nego dramatičnim postupcima. A sigurno nisam neustrašiv."
<BR>&nbsp;&nbsp;&nbsp;&nbsp;&nbsp;"To je i moj utisak. Ljudske osobine nisu precizno date, i svi posedujemo pomalo od svake, tako da su opisi ličnosti na nekim mestima neizbežno neodređeni. Ali onaj prvi teško da ti odgovara. To je Arijes, Ovan, u dvanaestoj kuće. Ovan je vatreni znak - zato sam pomenuo tvoj izbor reči."
<BR>&nbsp;&nbsp;&nbsp;&nbsp;&nbsp;"Moj...?"
<BR>&nbsp;&nbsp;&nbsp;&nbsp;&nbsp;"Rekao si: 'samo ožeži'."
<BR>&nbsp;&nbsp;&nbsp;&nbsp;&nbsp;"A!"
<BR>&nbsp;&nbsp;&nbsp;&nbsp;&nbsp;"Druga osoba je Akvarijus, Vodolija, u šestoj kući - vazdušni element. Mogao bih da zaređam sa drugim planetama - ovde je bilo sunce, naravno - ali je ovo tipična razlika. Izgleda da ti odgovara Vodolija, a ne Ovan."
<BR>&nbsp;&nbsp;&nbsp;&nbsp;&nbsp;"A po rođenju?"
<BR>&nbsp;&nbsp;&nbsp;&nbsp;&nbsp;"Ovan."
<BR>&nbsp;&nbsp;&nbsp;&nbsp;&nbsp;"Znači da sam izrod. Ne znam gde pripadam. Ko je rođen u znaku Vodolije?"
<BR>&nbsp;&nbsp;&nbsp;&nbsp;&nbsp;"Nagađao sam po nečemu što je pomenula moja žena. Sidni Lenir."
<BR>&nbsp;&nbsp;&nbsp;&nbsp;&nbsp;Ajvo oseti ružan duševni potres. Nazovinauka ili ne, ovo je bilo opasno blizu. Hoćeš da kažeš da bi trebalo da sam vatra iako sam, izgleda, vazduh. Da nisi pogrešno izračunao?"
<BR>&nbsp;&nbsp;&nbsp;&nbsp;&nbsp;"Ne. Eto u čemu je zagonetka. Sve sam pažljivo proverio, i greške nema. Tvoja ličnost je potpuno različita od one na koju ukazuje tvoj horoskop, a tvoje lično iskustvo samo pojačava razliku. Moguće je da sam pogrešio u nekom detalju, ali nipošto u toj meri. Zato: pod pretpostavkom da su moja načela valjana, ili datum tvog rođenja nije onaj koji si mi dao, ili..."
<BR>&nbsp;&nbsp;&nbsp;&nbsp;&nbsp;"Ili...?"
<BR>&nbsp;&nbsp;&nbsp;&nbsp;&nbsp;"Igraš li šah?"
<BR>&nbsp;&nbsp;&nbsp;&nbsp;&nbsp;"Ne." Ajvo nije rekao ništa na ovu naglu promenu teme.
<BR>&nbsp;&nbsp;&nbsp;&nbsp;&nbsp;"Ja slučajno igram. Nisam bogzna kakav igrač, ali sam dosta igrao pre nego što sam pronašao korisnije načine da ispunim vreme. Zato verujem da znam šta znači ona poruka."
<BR>&nbsp;&nbsp;&nbsp;&nbsp;&nbsp;"Poruka."
<BR>&nbsp;&nbsp;&nbsp;&nbsp;&nbsp;"Šenova poslednja. Sećaš se: "Moj pešak je vezan." To je šahovski izraz."
<BR>&nbsp;&nbsp;&nbsp;&nbsp;&nbsp;"Nije mi poznat."
<BR>&nbsp;&nbsp;&nbsp;&nbsp;&nbsp;"Mislim da jeste, Ajvo, ali ću ti objasniti. Svaka figura u šahu ima različitu vrednost i različito se kreće. Pešak je sporedna figura koja vredi jedan poen, i kreće se pravo napred za jedno polje. Konj i lovac vrede po tri poena, i kretanje im je srazmerno složenije i većeg dometa. Top vredi pet poena, a kraljica devet ili deset, tako da je jasno da je vrlo moćna figura. Poeni stoje samo kao opšti pokazatelji strateške vrednosti; naravno, ne beleži se numerički rezultat. Kraljica se kreće koliko daleko želi, u svim pravcima; snagu joj daje upravo pokretljivost, a njeno prisustvo potpuno menja situaciju u igri."
<BR>&nbsp;&nbsp;&nbsp;&nbsp;&nbsp;"Nisam potpuno razumeo objašnjenje, ali ću ti verovati na reč."
<BR>&nbsp;&nbsp;&nbsp;&nbsp;&nbsp;"Nije važno. Suština je da ne smeš da zaboraviš na kraljicu. Može da te napadne sa bilo koje udaljenosti, dok je pešak sasvim ograničen. To znači da kraljica može da napadne i matira kralja bez opasnosti po sebe, dok pešak mora da bude branjen."
<BR>&nbsp;&nbsp;&nbsp;&nbsp;&nbsp;"Matira? Branjen?"
<BR>&nbsp;&nbsp;&nbsp;&nbsp;&nbsp;Groton uzdahnu. "Izgleda da zaista ne znaš da igraš šah! Evo." Doneo je tablu i na njoj kredom nacrtao šahovsku tablu. Table su, po svemu sudeći, bile veoma popularne među inženjerima. "Polja su crna i bela, ali to zaboravi zasad." Upisao je nekoliko slova. "Ovde je crna kraljica - zaokružena je. Mogao bi da bude i crni konj, naravno: princip je isti. Ona je u kraljevom redu - osmo mesto, dok su sve bele u sedmom i osmom redu." Nije obraćao pažnju na Ajvovu zbunjenost. "Belog pešaka sada napada kraljica, ali ne može da ga uzme jer je vezan. O tome je govorio Šen."
<BR>
<BR>&nbsp;&nbsp;&nbsp;&nbsp;&nbsp;Ajvo je proučavao sliku. "Drago mi je što je bar tebi nešto jasno."
<BR>&nbsp;&nbsp;&nbsp;&nbsp;&nbsp;Groton je neumorno sledio svoju logiku. "Igra se protiv kralja, znaš. Ne smeš da dozvoliš da se nađe u šahu. Protivnik će te opomenuti ako igraš protivno pravilima; u šahu nema takvih grešaka. Gledaj - pešak odigra ovako, na redu je crni i kraljica daje šah kralju. Zato pešak ne može da igra sve dok je vezan. Mora da brani kralja."
<BR>&nbsp;&nbsp;&nbsp;&nbsp;&nbsp;"Mislim da mi je to jasno. Pešak je kao telohranitelj - ako se skloni, atentat."
<BR>&nbsp;&nbsp;&nbsp;&nbsp;&nbsp;"Tako nekako. Ali evo i ostatka: pešak je posebna figura, posebno u ovom slučaju, jer će se pretvoriti u kraljicu, ili drugu figuru po izboru, ako stigne u poslednji red. To može da promeni čitav tok igre, jer je dodatna kraljica u završnici strašna."
<BR>&nbsp;&nbsp;&nbsp;&nbsp;&nbsp;"Tom kralju se izgleda loše piše, tako zarobljenom u uglu."
<BR>&nbsp;&nbsp;&nbsp;&nbsp;&nbsp;"Beli pešak se pretvara u belu kraljicu; to je dobro za kralja. U stvari, to znači da beli može da dobije partiju - samo kad bi taj pešak mogao da odigra. Zbog toga mora da bude oslobođen; to je ključ igre."
<BR>&nbsp;&nbsp;&nbsp;&nbsp;&nbsp;"Mi smo beli?"
<BR>&nbsp;&nbsp;&nbsp;&nbsp;&nbsp;"Tako je. A crni je tuđinska inteligencija. Petnaest hiljada svetlosnih godina duboko u Galaksiji."
<BR>&nbsp;&nbsp;&nbsp;&nbsp;&nbsp;"Razarač."
<BR>&nbsp;&nbsp;&nbsp;&nbsp;&nbsp;"Mislim na njega. Neko je postavio tu tuđinsku kraljicu, i ona sad preti našem kralju, čak sa drugog kraja table. A mi imamo samo pešake da je zadrže."
<BR>&nbsp;&nbsp;&nbsp;&nbsp;&nbsp;"A već smo izgubili šest pešaka."
<BR>&nbsp;&nbsp;&nbsp;&nbsp;&nbsp;"Tačno. Sedmi i osmi su na tabli, u sedmom redu. A jedan je vezan - onaj važan. Onaj koji bi mogao da postane kraljica."
<BR>&nbsp;&nbsp;&nbsp;&nbsp;&nbsp;"A ko je taj - u životu, mislim?"
<BR>&nbsp;&nbsp;&nbsp;&nbsp;&nbsp;"Ovaj." Groton uperi težak prst u Ajva.
<BR>&nbsp;&nbsp;&nbsp;&nbsp;&nbsp;"Ja? Zato što umem pomalo da upotrebljavam makroskop?"
<BR>&nbsp;&nbsp;&nbsp;&nbsp;&nbsp;"Zato što možeš da pozoveš belu kraljicu. Šena."
<BR>&nbsp;&nbsp;&nbsp;&nbsp;&nbsp;"Ali, kako sam ja to vezan?" Sad kad se našao na tragu, Groton je bio uporan kao Afra.
<BR>&nbsp;&nbsp;&nbsp;&nbsp;&nbsp;"I ja sam se pitao. Ti si očigledno Šenov pešak, a on je potvrdio da je umešan tako što nam je slao one tajanstvene ceduljice. Mislim da bi se pojavio kad bi mogao. Rekao nam je i zašto ne može, samo treba to da protumačimo." Groton pogleda u svoj crtež. "Tog pešaka vezuje kraljica, a tebe vezuje razarač. Ako taj pešak pođe još samo jedno polje napred, tu će biti još jedna kraljica. Znači da je zapravo vezana kraljica, maskirana u pešaka. Oni su jedno; jedno u drugom."
<BR>&nbsp;&nbsp;&nbsp;&nbsp;&nbsp;"Recimo da je tako, ali..."
<BR>&nbsp;&nbsp;&nbsp;&nbsp;&nbsp;"I to objašnjava nekoliko stvari, na primer dvojstvo na mojim mapama. Stoga mora biti tačno..."
<BR>&nbsp;&nbsp;&nbsp;&nbsp;&nbsp;"Šta mora biti tačno?"
<BR>&nbsp;&nbsp;&nbsp;&nbsp;&nbsp;"Da si ti Šen. Vatreni znak.
<BR>&nbsp;&nbsp;&nbsp;&nbsp;&nbsp;"Kako da ne. A veza?" Neoprezne reči - ali je igra ionako bila gotova.
<BR>&nbsp;&nbsp;&nbsp;&nbsp;&nbsp;"Prošao si deo koji je onesposobio Breda i ubio senatora. Preživeo si, verovatno zato što si bio ispod kritične tačke. Ali Šen je u tvom umu, nesvestan ili negde zatvoren. Pošteđen je zato što je tvoj um izložen, a ti si samo pešak. Ali onog trenutka kad izađe - kada se pretvoriš u kraljicu - ta memorija je tamo, spremna da te uništi. On to zna. Zato ne može da se pojavi: njegov pešak je vezan."
<BR>&nbsp;&nbsp;&nbsp;&nbsp;&nbsp;Ajvo klimnu glavom. "Potrajalo je, ali si na kraju uspeo."
<BR>&nbsp;&nbsp;&nbsp;&nbsp;&nbsp;"Znao si, dakle, da je tako? Mislio sam da je to možda skriveno od tebe." Groton pogleda kroz portal prema smrznutoj zaravni, bez vidljivog zadovoljstva zbog svog uspeha. "Tvoj horoskop je ukazao na to, naravno. Moralo je da postoji neko objašnjenje za pogrešku u izradi mape, koje bi se složilo sa njenim tumačenjem, ali je greška, kao što se često događa, bila u samom tumačenju. Sada je pitanje kako osloboditi pešaka? Ne možemo da izvučemo kraljicu, a nemamo mnogo figura na tabli. Naravno, to nije tako jednostavno kao što sam predstavio - ovaj primer ima svoje nedostatke, čak i ako ga posmatramo samo kao šahovski - ali bih mogao, ako je to vredno truda, da napravim analogiju. Izgleda da ćemo nas četvoro morati to da učinimo, ako hoćemo da bude učinjeno. Slažeš li se?"
<BR>&nbsp;&nbsp;&nbsp;&nbsp;&nbsp;"Mislim da je tako. Ali kako izbrisati memoriju? Čak i kad bi se to moglo, Šen verovatno ne bi sam mogao da upotrebi makroskop. Ne dok je tamo onaj signal."
<BR>&nbsp;&nbsp;&nbsp;&nbsp;&nbsp;"Ne znam. Ovo izlazi iz domena inženjerstva, bojim se. Ali možemo da održimo sastanak, pa neka se i Afra pozabavi time. Ali jedna druga stvar..."
<BR>&nbsp;&nbsp;&nbsp;&nbsp;&nbsp;"Znam. Šta će se dogoditi kada se pojavi Šen. Sa mnom."
<BR>&nbsp;&nbsp;&nbsp;&nbsp;&nbsp;"Tako je."
<BR>&nbsp;&nbsp;&nbsp;&nbsp;&nbsp;"Neće me biti. Ja zapravo postojim samo u Šenovoj mašti."
<BR>&nbsp;&nbsp;&nbsp;&nbsp;&nbsp;"Tvoj horoskop ukazuje i na to. Jasno nam je imenovao, na svoj ponekad zamršen način, Šena umesto Ajva. Ali i pored toga, izgledaš mi sasvim stvaran."
<BR>&nbsp;&nbsp;&nbsp;&nbsp;&nbsp;"Nisam. Kada je Šen postao sit svega i odlučio da ode - što se dogodilo kada mu je bilo otprilike pet godina - učinio je to tako što je izmislio bezazlenu ličnost, i oslobodio je. Nekoga ko nije suviše bistar, da nadzornici projekta ne obrate pažnju, ali ni sumnjivo glup. Nekog više ili manje bezbojnog, ali opet ne preterano. Nekog prosečnog u svojoj izuzetnosti, ako razumeš šta hoću da kažem. I tako je on sve to uzeo u obzir i izgradio tako nešto u jednom delu svoga uma, a onda zaspao. Ja sam ono što je preostalo - originalna programirana ličnost. Nekako je to uspeo da poturi drugoj deci koja su ga znala, i ona su zaboravila kakav je bio i poverovala da sam ja oduvek postojao. Svi sem Breda, naravno. On je na neki način pazio na mene. Ali ja sam bio rođen već izgrađen, sa pet godina, i nikada nisam imao detinjstvo u okviru projekta."
<BR>&nbsp;&nbsp;&nbsp;&nbsp;&nbsp;"Mnogi smatraju da je uzrast od pet do deset godina zlatno doba detinjstva."
<BR>&nbsp;&nbsp;&nbsp;&nbsp;&nbsp;"Ne i u Peker Plejsu, broj tristatrideset! Kada sam stigao tamo, sve je bilo gotovo. Na to sam mislio kada sam ti rekao da nemam događaj iz detinjstva za tebe. Sve je bilo - namešteno."
<BR>&nbsp;&nbsp;&nbsp;&nbsp;&nbsp;Groton pusti to objašnjenje da prođe. "I Šen se nikada nije vratio?"
<BR>&nbsp;&nbsp;&nbsp;&nbsp;&nbsp;"Pa, potrebno je prizvati ga. To je moj posao - da ocenim kada je vreme. Ali, nije bilo razloga da se vraća. Svakodnevni život mu je nepodnošljivo prazan, tako da je prizemno bitisanje prepustio meni."
<BR>&nbsp;&nbsp;&nbsp;&nbsp;&nbsp;"Otišao je samo zato što mu je bilo dosadno? To nije baš verovatno, zar ne? Zašto je Šenu moralo da bude dosadno? I zašto bi svoj povratak načinio nedobrovoljnim - s njegove strane, mislim? Sklon sam da verujem u neki mnogo važniji razlog za tako uređenu situaciju."
<BR>&nbsp;&nbsp;&nbsp;&nbsp;&nbsp;"Šta bi još moglo da bude?" upita Ajvo nesigurno. Razumevanje sopstvenog postojanja počinjalo je da mu izgleda nedovoljno.
<BR>&nbsp;&nbsp;&nbsp;&nbsp;&nbsp;Groton nije krio da je nezadovoljan. "Možda ću morati pažljivije da pogledam mape."
<BR>&nbsp;&nbsp;&nbsp;&nbsp;&nbsp;"Nek ti je sa srećom. U međuvremenu ću da otaljavam što bolje mogu."
<BR>&nbsp;&nbsp;&nbsp;&nbsp;&nbsp;"Da otaljavaš? Ja bih to nazvao zrelim prilagođavanjem stvarnoj situaciji sa tvoje strane."
<BR>&nbsp;&nbsp;&nbsp;&nbsp;&nbsp;"Ovo je najlepši opis očajanja koji sam danas čuo! Kada se on probudi - a moraće da se probudi, kada dođe vreme - utopiću se u njegovu ličnost, a sa mnom i sva moja sećanja i težnje, i neće me više biti. Kao kad planetoid padne na sunce."
<BR>&nbsp;&nbsp;&nbsp;&nbsp;&nbsp;"To je ono čega sam se bojao. Kada pešak postane kraljica, to više nije pešak, ni na koji način. Jasno mi je zašto nikad nisi žurio da prizoveš Šena."
<BR>&nbsp;&nbsp;&nbsp;&nbsp;&nbsp;"Jeste, sebičan sam. Sad kad sam ovde, hoću da živim. Hoću da se dokažem. Ne volim Šena."
<BR>&nbsp;&nbsp;&nbsp;&nbsp;&nbsp;"Verujem da bih se jednako osećao." Groton razmisli još jedan trenutak. "Onaj trik s izdancima..."
<BR>&nbsp;&nbsp;&nbsp;&nbsp;&nbsp;"To je jedan od ono malo darova koje mi je Šen ostavio da ne budem potpuni nikogović. To, i sviranje flaute. Nadzornici su imali zabave napretek tražeći razloge zbog kojih sam toliko napredovao u ovim oblastima, a isto toliko zaostajao u drugim. Mislim da su razvili sasvim novu teoriju o dečjim mogućnostima, i zaključili da bi u normalnom porodičnom životu oba talenta bila potisnuta. Ne znam tačno. Bilo kako bilo, tu možeš da vidiš Šenovu punu snagu - samo što je on takav skoro u svemu."
<BR>&nbsp;&nbsp;&nbsp;&nbsp;&nbsp;"I tako si ti isprašio prvaka stanice u izdancima, posle samo jedne probne igre, a da se nisi ni oznojio."
<BR>&nbsp;&nbsp;&nbsp;&nbsp;&nbsp;"Ne bih baš rekao. Postoje granice, a izdanci znaju da budu prilično složeni."
<BR>&nbsp;&nbsp;&nbsp;&nbsp;&nbsp;"A-ha. A moja žena kaže da si najbolji flautist kojeg je ikada čula. A slušala je same majstore: luda je za klasičnom muzikom."
<BR>&nbsp;&nbsp;&nbsp;&nbsp;&nbsp;"Nikad mi to nije rekla."
<BR>&nbsp;&nbsp;&nbsp;&nbsp;&nbsp;"Ne bi ona to."
<BR>&nbsp;&nbsp;&nbsp;&nbsp;&nbsp;"Pa, nisam se ni nadao da će ovo zauvek ostati tajna."
<BR>&nbsp;&nbsp;&nbsp;&nbsp;&nbsp;"Upoznajemo tvoje sposobnost, jednu po jednu. Suviše smo bliski, ovde na Tritonu, da bismo sačuvali svoje tajne."
<BR>&nbsp;&nbsp;&nbsp;&nbsp;&nbsp;"Pretpostavljam da je tako u čistilištu."
<BR>&nbsp;&nbsp;&nbsp;&nbsp;&nbsp;"Ne. Tako je među prijateljima. Zajedništvo u svemu, zdravo zajedništvo." Ponovo je zaćutao, zabrinut. "Znaš, Ajvo, i pored svega toga, ne dopada mi se previše ovakav razvoj događaja. Možda mi je Vodolija draži od Ovna. Afra će ionako uskoro i sama da ukapira. Šta kažeš, da ostavimo sve kako jeste, za neko vreme, da vidimo šta će biti?"
<BR>&nbsp;&nbsp;&nbsp;&nbsp;&nbsp;Ajvo zahvalno klimnu glavom.
<BR>
<BR>&nbsp;&nbsp;&nbsp;&nbsp;&nbsp;Radovi na bazi nastavili su se po planu, sve dok fizički pogon nije bio dovršen. Tada ih, sa nestankom žurbe, ponovo pritisnu izolovanost. Triton nije bio Zemlja, bez obzira koliko je postao udoban, i oni su bili sve više svesni toga. Vesti sa Zemlje nisu bile ohrabrujuće; bledela je nada da je njihov povratak politički moguć u sledećih nekoliko godina.
<BR>&nbsp;&nbsp;&nbsp;&nbsp;&nbsp;Ajvo je provodio određeno vreme na makroskopu, tumačeći procese od kojih su imali samo teorijsku korist. Bila su to istinski moćna polja sile, sposobna da sabiju čvrst kamen i stanje raspadnute materije; zatim složeni roboti, sposobni da naprave još makroskopa. Čemu takva čuda? Već su imali sve što im treba, osim svojih domova.
<BR>&nbsp;&nbsp;&nbsp;&nbsp;&nbsp;Groton je proširio atmosfersku kupolu i uveo još neka poboljšanja. Beatriks je kuvala i prala veš, ručno (iako su lako mogli da imaju hranu i čistu odeću bez obe ove radnje), i obrađivala i plevila baštu, a galaktičke naprave za ove poslove stajale su bez posla.
<BR>&nbsp;&nbsp;&nbsp;&nbsp;&nbsp;Afra je pokazala najviše predanosti. Napravila je čudesnu laboratoriju i sate i sate provodila zatvorena u njoj. Tražila je da joj se pronađu određene galaktičke medicinske tehnike, a onda bi se zanela onim što bi joj Ajvo poslušno doneo, dok joj oči ne bi utonule u duplje, obnevidele. Zahtevala je da dobije vezu sa makroskopom u laboratoriji, iako su svi znali da je samoubistvo pogledati u njega. Velika staklena posuda u koju je premestila Bredovu protoplazmu (koja se sablasno penila zbog provetravanja) ležala je na polici, morbidno nadgledajući njene napore.
<BR>&nbsp;&nbsp;&nbsp;&nbsp;&nbsp;"Ne dopada mi se ovo", izjavio je Groton ostalima kada ona nije bila tu. "Ne mogu da verujem da pomišlja da obnovi Breda i da ga sama operiše. Ali bojim se da baš to misli."
<BR>&nbsp;&nbsp;&nbsp;&nbsp;&nbsp;"Da li je imala obuku iz hirurgije?" upita Ajvo.
<BR>&nbsp;&nbsp;&nbsp;&nbsp;&nbsp;"Nije. Pokušava sve da nauči sama, sada. Ubiće ga."
<BR>&nbsp;&nbsp;&nbsp;&nbsp;&nbsp;"Šta namerava da uradi?" upita Beatriks, zabrinuta.
<BR>&nbsp;&nbsp;&nbsp;&nbsp;&nbsp;"Koliko sam shvatio, hoće da ukloni oštećeno nervno tkivo i ponovo ga uzgoji, ili zameni galaktičkim proizvodom. Kao da ugrađuje veštačku ruku."
<BR>&nbsp;&nbsp;&nbsp;&nbsp;&nbsp;"Ali njemu je sagoreo mozak..." reče Beatriks.
<BR>&nbsp;&nbsp;&nbsp;&nbsp;&nbsp;Ajvo razmisli o ovome. Kako je moguće zameniti bilo koji deo mozga bez drastične promene ličnosti? Čak i ako to Afri pođe za rukom, proizvod ne bi bio onaj Bred koga je poznavala. A civilizacija koja je postavila razarač sigurno je poznavala uspešne korektivne tehnike, i postarala bi se da ih učini neupotrebljivim, da bi sačuvala podignuti zid. Spasenje nije moglo ležati u tom pravcu.
<BR>&nbsp;&nbsp;&nbsp;&nbsp;&nbsp;Ili je on racionalizovao, ljubomoran zbog mogućeg povratka rivala? Zar u onom portretu Vodolije nije bilo nečega o tome kako teži da postane dogmatičan i ljubomoran?
<BR>&nbsp;&nbsp;&nbsp;&nbsp;&nbsp;"Ona ne može da ga povrati ako joj ne podesim stanicu", primeti.
<BR>&nbsp;&nbsp;&nbsp;&nbsp;&nbsp;"Jesi li siguran? Ne zaboravi da je nadgledala njegovo topljenje. Zahtevala je da ima vezu s ekranom makroskopa. A taj signal za obnavljanje se sam uključuje, kao onda kad je potrebno da oživi rastopinu bez ikoga da nadgleda. Ja bih rekao da ona to može - i hoće."
<BR>&nbsp;&nbsp;&nbsp;&nbsp;&nbsp;"Ne znam. Ne bih da rizikujem."
<BR>&nbsp;&nbsp;&nbsp;&nbsp;&nbsp;I ovo su morali da ostave kako jeste. Bili su sputani. Svako mešanje moglo je lako da izazove nevolju umesto da je spreči.
<BR>&nbsp;&nbsp;&nbsp;&nbsp;&nbsp;Afrine pripreme bližile su se kraju. Znali su to po načinu na koji je pevušila u laboratoriji, po izrazu iščekivanja, iako je odbijala da odgovara na pitanja.
<BR>&nbsp;&nbsp;&nbsp;&nbsp;&nbsp;Kada je napetost postala neizdržljiva, Groton ode da se objasni s njom - i otkri da se zaključala. "Mog'o bih časkom da prođem tuda", gunđao je, jer je upravljao izgradnjom prostorije, vrata i brave, i mašine su mu još bile na raspolaganju. "Ali čemu to? Ona je odlučila da ide do kraja, a to je nepokolebljiva cura. Sva od vatre i zemlje."
<BR>&nbsp;&nbsp;&nbsp;&nbsp;&nbsp;Ajvo je već prepoznavao astrološke aluzije. Vatra gori a zemlja izdržava - ili tako nešto. "Zar ćemo joj dopustiti da to uradi?"
<BR>&nbsp;&nbsp;&nbsp;&nbsp;&nbsp;"Ko je 'za' da je zaustavimo čistom fizičkom silom?" reče Groton, i slegnu ramenima. Ni Ajvo ni Beatriks nisu hteli da glasaju za to.
<BR>&nbsp;&nbsp;&nbsp;&nbsp;&nbsp;"Ali možemo da je nadgledamo", reče Ajvo. "Znamo da je to što radi propast, ali ne znamo tačno kakva. Biće potrebno sastaviti ono što ona polupa."
<BR>&nbsp;&nbsp;&nbsp;&nbsp;&nbsp;"Doslovno", složi se Groton. "Nas, ako provalimo unutra."
<BR>&nbsp;&nbsp;&nbsp;&nbsp;&nbsp;"Mislio sam na makroskop."
<BR>&nbsp;&nbsp;&nbsp;&nbsp;&nbsp;Groton razrogači oči. "Idemo!" uzviknu. "Beatriks, ti ostani ovde - ali ne ulazi kod nje, bez obzira šta čuješ. Samo ako pozove u pomoć."
<BR>&nbsp;&nbsp;&nbsp;&nbsp;&nbsp;Ona klimnu glavom, prestrašena. Izgledala je iscrpljeno u tom trenutku; bila je izgubila san, i smršala. Do ovog pogleda Ajvo nije shvatao koliko se duboko Beatriks, jedina žena pored Afre na Tritonu, osećala umešanom u ovu krizu. Zašto je tako često zaboravljao da i drugi ljudi imaju osećanja koja ih muče?
<BR>&nbsp;&nbsp;&nbsp;&nbsp;&nbsp;Dva muškarca navukoše skafandere, žurno proveriše jedan drugog i teško potrčaše u vrt pod kupolom. Visoka pšenica i ječam povijali su se na povremenom veštačkom povetarcu (Beatriks je tvrdila da je kao pravi, ali je poticao iz mašine a ne iz prirode), a zelene stabljike krompira bujale su u blizini izlaza. Srcoliko narandžasto lišće puzavice slatkog krompira okretalo se prema suncu. Kontrolisana mutacija bila je teorijski dostupna zahvaljujući galaktičkom programiranju, ali Beatriks nije htela da čuje za to: prihvatila je samo zemaljske biljke iz zaliha koje je mogla sama da uzgaja i rasađuje.
<BR>&nbsp;&nbsp;&nbsp;&nbsp;&nbsp;Projurili su baštenskom stazom (šljunak, sa beskorisnim korovom zasađenim sa strane) i probili se kroz atmosfersko polje sile u kiši kristala; temperatura vazduha koji su poneli sa sobom smestala je pala na vrednost koja mu je onemogućavala da preživi kao gas, i njegova vodena para je očvrsla i raspršila se. Iza kupole za njihovim leđima, trenutni protivudar smrznuo je najbliže biljke i stvorio lokalnu snežnu mećavu.
<BR>&nbsp;&nbsp;&nbsp;&nbsp;&nbsp;S one strane prozirnog štitnika, površina Tritona ostala je kakva je bila: gola pustara na sto osamdeset stepeni ispod nule. Tamo gde je prestajalo more toplog kiseonika-vodonika, počinjalo je more hladnog kiseonika-azota, s poljem koje ih je razdvajalo od površine do dna.
<BR>&nbsp;&nbsp;&nbsp;&nbsp;&nbsp;Planetni modul stajao je dve milje daleko, u osami. Nespretno potrčaše prema njemu, još u dejstvu sile teže od jedan-G. Sto jardi posle kupole ova sila ustupala je mesto nešto nižoj od prosečne gravitacije Tritona. Zbijač gravitacije prikupljao je privlačnu silu područja od sto kvadratnih milja u krug od sto kvadratnih jardi, uzimajući sa veće površine u korist manje. Oprema nije mogla potpuno da oduzme gravitaciju sa bilo kog mesta, niti da je uveća bez ograničenja; ovo je više bio usmerivač nego polje, ili pojačivač. Bili su im na raspolaganju i drugi moćni procesi, ali, kako je Groton ukazao tokom jedne rasprave o tehnologiji, krajnosti nisu bile preporučljive. Veća neravnoteža mogla je da uništi atmosferu i veći deo površine Tritona, čak i da pomeri mesec iz sadašnje orbite. Zašto rizikovati?
<BR>&nbsp;&nbsp;&nbsp;&nbsp;&nbsp;Pravili su duge skokove, pazeći da ovi budu niski zbog brzine, i kroz četvrtinu gravitacije hitro napredovali prema modulu.
<BR>&nbsp;&nbsp;&nbsp;&nbsp;&nbsp;Iako su nedeljama dokono čekali, Ajvo je sada osećao da bi samo jedan izgubljen minut mogao da znači da je prekasno. Prvi je stigao do modula, popeo se u skokovima uz lestvice, i ušao u vazdušnu komoru. Osećao se tako nespretno posle blagodeti polja sile! Uživali su bili u izumima tehnologije drugog stupnja, a sada su bili vraćeni na svoj, prvi stupanj.
<BR>&nbsp;&nbsp;&nbsp;&nbsp;&nbsp;Pustio je vazduh u komoru i prošao unutra, čisteći komoru za Grotonov ulazak. Aktivirao je unutrašnje grejanje, ne zbog pridošlica, već da obezbedi pravilan rad opreme. Ova mašinerija bila je predviđena da radi na 'udobnim' temperaturama - recimo u rasponu od pedeset stepeni od tačke smrzavanja.
<BR>&nbsp;&nbsp;&nbsp;&nbsp;&nbsp;Ajvo je sad znao kako da upravlja modulom, iako nije bio vičan pilot. Komande su bile namerno jednostavne, i česti izleti do baze na Šenu brzo su ga podučili svemirskom jahanju prvog stupnja tehnologije. Uzletanje je bilo rutina.
<BR>&nbsp;&nbsp;&nbsp;&nbsp;&nbsp;Konačno su dolebdeli do kućišta makroskopa. Ovo je bilo održavano pod stalnim pritiskom i temperaturom, zbog osetljive senzorske aparature i priključenog kompjutera. Svukli su se u lakšu odeću i prionuli na posao. Nisu strahovali od razarača, pošto je Ajvo znao kako da zaštiti um od njegovog uticaja a Groton je već dugo vežbao pod kontrolisanim uslovima i utvrdio da nije ugrožen ako se ne usredsredi potpuno.
<BR>&nbsp;&nbsp;&nbsp;&nbsp;&nbsp;Groton je i sam pokušao da upotrebi makroskop, da bi olakšao sebi početnu gradnju, ali je otkrio da ga ono ograničenje koje mu štiti um, sprečava da primi one tuđinske signale iza. Prosečan um bio je prijemčiv za oboje, ili ni za jedno. Ajvo je bio izrod - možda zato što nije bio potpuna osoba.
<BR>&nbsp;&nbsp;&nbsp;&nbsp;&nbsp;Dugo nije vežbao s ovako male razdaljine, iako je znao da bi makroskop teorijski mogao da uhvati bilo šta, čak i sopstvenu aparaturu, uz odgovarajuća podešavanja. Jasnoća je u ovim slučajevima bila ipak slaba: suviše jak signal bio je gori nego suviše slab. Podesio je najmanji domet i usmerio na mesec ispod njih.
<BR>&nbsp;&nbsp;&nbsp;&nbsp;&nbsp;Pojavi se deo unutrašnjosti Tritona: gola stena. Zatim, pošto je pronašao visinu, ukaza se površina, pomalo maglovita ali vidljiva. Pojurio je preko kratera i pukotina i okeana, vodeći prijemnik prema kupoli, dok je Groton posmatrao. I Groton je mogao to da obavi, pošto je to bio osnovni nemisaoni nivo. Ali je zahvaljujući praksi Ajvo razvio mnogo veću veštinu, a bili su u žurbi.
<BR>&nbsp;&nbsp;&nbsp;&nbsp;&nbsp;"Spuštamo se na devedeset pet", primeti Groton. Ajvo shvati da ovaj nikada nije imao priliku da posmatra taj manevar.
<BR>&nbsp;&nbsp;&nbsp;&nbsp;&nbsp;"Ovo nije baš doslovno spuštanje. Brže je ovako nego da se unesu tačne koordinate logora. Ipak, ne bih to oprobao na većoj udaljenosti." Nešto ga je kočilo u vezi s Grotonovom primedbom, ali je bio suviše zaokupljen da bi mogao da odredi šta. Tada se nađoše ispod kupole. Usporio je, tražeći put u piramidu, i dalje, prema laboratoriji. Na trenutak su videli Beatriks koja je sedela u kuhinji, nervozna, i Groton uzdahnu. Zaista je voli, pomisli Ajvo, za koga je to bilo otkriće, premda je od početka bilo očigledno.
<BR>&nbsp;&nbsp;&nbsp;&nbsp;&nbsp;Naposletku je pronašao Afrinu laboratoriju i doveo čitavu prostoriju u podnošljivo jasnu perspektivu. Bila je tamo, ispružena na ležaju; još nije započela svoj... projekt. "Stigli smo na vreme", reče on. "Ne znam da li je to dobro ili loše."
<BR>&nbsp;&nbsp;&nbsp;&nbsp;&nbsp;"Ja se nadam da je dobro. Što bi bilo loše?"
<BR>&nbsp;&nbsp;&nbsp;&nbsp;&nbsp;"Zato što smo predaleko da bilo šta učinimo ako bude nevolje - a čini mi se da će biti. Odavde možemo samo da posmatramo."
<BR>&nbsp;&nbsp;&nbsp;&nbsp;&nbsp;Groton zamišljeno klimnu glavom. "Zaljubljen si u nju."
<BR>&nbsp;&nbsp;&nbsp;&nbsp;&nbsp;Primedbe nije izgledala drska niti neprimerena. "Otkako sam je prvi put video. Bred mi je predstavio: Afra Glin Samerfild, i ja sam... eto, to je bilo to."
<BR>&nbsp;&nbsp;&nbsp;&nbsp;&nbsp;"Zašto bi to Bred učinio?"
<BR>&nbsp;&nbsp;&nbsp;&nbsp;&nbsp;"Učinio šta? Pa, videli smo se prvi put."
<BR>&nbsp;&nbsp;&nbsp;&nbsp;&nbsp;"Izmislio ime. Zar nisi znao?"
<BR>&nbsp;&nbsp;&nbsp;&nbsp;&nbsp;"Hoćeš da kažeš da se ne zove Afra? Ili Samerfild? Ne razumem."
<BR>&nbsp;&nbsp;&nbsp;&nbsp;&nbsp;"Ne zove se Glin. Ne znam kako joj je srednje ime, ali nije to. Mislim da je porodično, Džouns ili Smit... ili tako nešto."
<BR>&nbsp;&nbsp;&nbsp;&nbsp;&nbsp;Ajva kao da je udarila kap. "Bred! Namerno je to uradio!"
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Ime, zar ne vidiš? Izmislio ga je zbog mene."
<BR>&nbsp;&nbsp;&nbsp;&nbsp;&nbsp;"Ništa te ne razumem, Ajvo. Nisi se valjda zaljubio u ime?"
<BR>&nbsp;&nbsp;&nbsp;&nbsp;&nbsp;Ajvov pogled bio je prikovan tamo gde je ležala Afra. Setio se kako je onomad ležala na njegovoj postelji, izmučena i divna, odmah posle nesreće s razaračem. "Nisi čuo o meni i Sidniju Leniru? Rekao sam Beatriks, a ti si pravio i taj horoskop..."
<BR>&nbsp;&nbsp;&nbsp;&nbsp;&nbsp;"Moja žena nije sklona da prepričava ono što joj neko kaže. Mora da je osetila da su podaci poverljivi. Pomenula je samo da voliš Lenirovu poeziju. Na žalost, nisu mi poznati njegovi radovi."
<BR>&nbsp;&nbsp;&nbsp;&nbsp;&nbsp;"A. Pa eto, dopada mi se taj pesnik. Proučavao sam njegov život i dela, i sve što je u vezi s njim, i instinktivno reagujem na svaki pomen..."
<BR>&nbsp;&nbsp;&nbsp;&nbsp;&nbsp;"Uh-uh. Ona ključna rečenica koju sam ti dao, još u osvit vremena. Bio je to..."
<BR>&nbsp;&nbsp;&nbsp;&nbsp;&nbsp;"Citat iz Lenirove Simfonije - možda njegovog najvećeg dela. Čim sam to čuo, znao sam da sam potreban Bredu, i da je ozbiljno. Postoji neka vrsta - ah, bratstva između vaspitanika projekta; to se zove nagon grupe. Izuzetno je jak, možda čak neodoljiv. Nisam mogao da odbijem takav poziv."
<BR>&nbsp;&nbsp;&nbsp;&nbsp;&nbsp;"Pa da - i deca iz kibuca imaju to. A to ime, šta je s njim?"
<BR>&nbsp;&nbsp;&nbsp;&nbsp;&nbsp;"Glin. Iz druge velike pesme. Močvare Glina."
<BR>&nbsp;&nbsp;&nbsp;&nbsp;&nbsp;Groton napregnu pamćenje. "Zar se nismo provezli pored..."
<BR>&nbsp;&nbsp;&nbsp;&nbsp;&nbsp;"Močvara Glina. U Džordžiji. Da. Iste one koje su inspirisale Lenira. Poema mu je prvi put štampana anonimno, ali je doživela takva priznanja... U svakom slučaju, zato sam bio tamo umesto da tražim neki dobro plaćen posao na Severu, kao što su mnogi drugi radili. Godinama sam pratio njegova istorijska putovanja."
<BR>&nbsp;&nbsp;&nbsp;&nbsp;&nbsp;"Znači tako je to bilo, a?"
<BR>&nbsp;&nbsp;&nbsp;&nbsp;&nbsp;"Da, tako je to bilo. A Bred je to savršeno razumeo."
<BR>&nbsp;&nbsp;&nbsp;&nbsp;&nbsp;"Znači, nije se samo igrao imenima. Hteo je da te Afra privuče. A ona je iz Džordžije, kao tvoje močvare."
<BR>&nbsp;&nbsp;&nbsp;&nbsp;&nbsp;"Lenir je bio iz Džoržije. Borio se u Ustanku - Građanskom ratu, za tebe - za Konfederaciju."
<BR>&nbsp;&nbsp;&nbsp;&nbsp;&nbsp;"Ne shvatam Bredove motive. Afra tvrdi da su ona i Bred bili vereni. Zašto bi on izazivao takvu nevolju?"
<BR>&nbsp;&nbsp;&nbsp;&nbsp;&nbsp;"Možda mu je Šen bio toliko potreban. Znao je da se ne bih povukao dok je tu Afra, a ni ona dok je on tu. Čak je - čak nas je gurnuo jedno na drugo, tek da bude siguran da sam uhvatio virus. Kad je uredio da mi ona pokaže stanicu... Nije potrebno mnogo s takvom devojkom. A ja nikako da shvatim!"
<BR>&nbsp;&nbsp;&nbsp;&nbsp;&nbsp;"Ljubav je slepa."
<BR>&nbsp;&nbsp;&nbsp;&nbsp;&nbsp;"Poštena i slepa. Bilo je tako očigledno. Osiguranje za slučaj da ne uspe s razaračem. Ajvo prikačen uz Afrinu suknju - a jedini način da se pustim bio je oslobađanje Šena."
<BR>&nbsp;&nbsp;&nbsp;&nbsp;&nbsp;"Ti možeš da probudiš Šena? Kad god odlučiš?"
<BR>&nbsp;&nbsp;&nbsp;&nbsp;&nbsp;"Mogu. Ali ne mogu ponovo da ga uspavam kada ga jednom probudim."
<BR>&nbsp;&nbsp;&nbsp;&nbsp;&nbsp;"A Šen ne daje ni pet para za Afru?"
<BR>&nbsp;&nbsp;&nbsp;&nbsp;&nbsp;"Ma, ni paru. Šena bi mogao da zainteresuje neko ravan njemu, ali Afra..."
<BR>&nbsp;&nbsp;&nbsp;&nbsp;&nbsp;"Zaostala osoba. Jasno mi je kako je moglo da mu bude dosadno pet godina. Niko mu na svetu nije... čekaj! 'Moj pešak je vezan!' - da li je to moglo da se odnosi na tebe i Afru? Ne možeš da se oslobodiš jer bi je tako izgubio?"
<BR>&nbsp;&nbsp;&nbsp;&nbsp;&nbsp;Ajvo razmisli o tome. "Moguće. Ali mislim da je to slučajno. Za Šena ne postoji ljubav."
<BR>&nbsp;&nbsp;&nbsp;&nbsp;&nbsp;"A ni za Breda, reko bih. Nikada nisam čuo za tako mutnu rabotu. Iskoristiti sopstvenu verenicu..."
<BR>&nbsp;&nbsp;&nbsp;&nbsp;&nbsp;"On nikada nije tako opisivao njihov odnos", reče Ajvo suvo. "Postoji još jedan razlog zbog koga se bojim da oslobodim Šena. On je potpuno bezobziran. Možda bi i mogao da reši naš problem s razaračem, ali..."
<BR>&nbsp;&nbsp;&nbsp;&nbsp;&nbsp;"Ali nisi siguran u kojoj će boji kraljica videti sebe? Sve više cenim tvoju opreznost."
<BR>&nbsp;&nbsp;&nbsp;&nbsp;&nbsp;Ajvo je cenio što je cenjen, pošto je tako dugo čuvao svoju tajnu. Njegov početni utisak o Grotonu bio je tako nepovoljan - i tako pogrešan. Video je debelog belog šmokljana, umesto da vidi svoju predrasudu. Sada je taj čovek - nipošto debeo! - bio njegov najbliži saveznik. Na sličan način je počeo da ceni Beatriksine ljudske vrline: ona je tako jasno i tako različito od Afre pokazala da postoje i druge stvari osim lepote i pameti. Afra...
<BR>&nbsp;&nbsp;&nbsp;&nbsp;&nbsp;Afra je još spavala, ili se odmarala. Disanje joj je bilo pravilno. "Čini mi se da nije tako kasno kao što sam mislio. Možda bi bilo dobro da se smenjujemo na straži, dok se nešto ne dogodi."
<BR>&nbsp;&nbsp;&nbsp;&nbsp;&nbsp;"Dobra ideja. Odsoviću neki sat, pa ćeš onda ti." I Groton se odgurnu i ostade da lebdi u vazduhu, kao da je na dušeku, potpuno opušten.
<BR>&nbsp;&nbsp;&nbsp;&nbsp;&nbsp;Ajvo je osmatrao laboratoriju. Osećao je grižu savesti zbog ovog špijuniranja, ali se plašio da postupi drugačije. Nije smeo da dozvoli da joj se nešto dogodi. Bredova varka je bila očigledna - posmatrano unazad - ali razorno uspešna. Afra je zaista zaokupila Ajvovu maštu, i osećao je žmarce svaki put kada bi je pogledao ili pomislio na nju. Ona jeste bila izuzetna žena i jeste bila iz Džordžije, bez obzira na mane. Neka se to zove ludilo, ili zabluda; bio je osuđen, na neodređeno vreme.
<BR>&nbsp;&nbsp;&nbsp;&nbsp;&nbsp;Da li je Bred nju i zaista voleo, ili je, kako je sam rekao, bio opčinjen? Ajvo je sumnjao u to. Dozvolio je sebi da zaboravi koliko je Bred umeo da bude ciničan kad su u pitanju međuljudski odnosi. Mnogi vaspitanici projekta bili su takvi. Većinom su imali velike sposobnosti ali malo savesti, posebno prema spoljnom svetu, sa Šenom kao logičnom krajnošću. Bili su nezavisni, moralno koliko i individualno i finansijski. Bredu je uvek bio važniji izazov nego drugi ljudi. Afra je možda bila samo najpogodnija trenutna zabava u slobodno vreme na stanici, intrigantna kao klasični WASP-ovac i upotrebljiva za posebne namene, kao što je bilo vezivanje Šenovog pešaka. Devojka iz Džordžije, za istoričara iz Džordžije.
<BR>&nbsp;&nbsp;&nbsp;&nbsp;&nbsp;Ako joj uspe da oživi Breda, onakvog kakvog ga je poznavao, to bi mogla da donese pravu propast. Njena trenutna grozničava aktivnost bila je nesumnjivo posledica kajanja zbog sopstvene zablude. Bred je bio poput Ajva: s manom. Imao je crnačku krv u venama, melanin u koži. Ako ga izgubi - ubediće sebe da je to zbog rasnih predrasuda.
<BR>&nbsp;&nbsp;&nbsp;&nbsp;&nbsp;Ipak - neka je blagoslovena za taj osećaj krivice! Zar to nije, u suštini, savest? Prosečne osobe su pod kontrolom ponosa i krivice; natprosečnima ova svojstva nedostaju, i zbog toga su opasni po zajednicu. Čak je i fini rasizam obrazovanih belih Južnjaka imao svoja pravila i obzire i nije obavezno, sam po sebi, predstavljao zlo.
<BR>&nbsp;&nbsp;&nbsp;&nbsp;&nbsp;S druge strane, Šen nije posedovao intelektualne ili etičke obzire. Nije osećao krivicu niti stid. Bio je užasan.
<BR>&nbsp;&nbsp;&nbsp;&nbsp;&nbsp;Afra se promeškolji. Protegla se na način koji ne bi primenila u društvu i otišla do kupatila. Ono nije bilo u vidokrugu, i Ajvo je nije pratio tamo. Zahvaljujući svojoj savesti, nije bio voajer.
<BR>&nbsp;&nbsp;&nbsp;&nbsp;&nbsp;Posle nekoliko minuta se pojavila i otišla do tezge. Iznad tezge je bila postavljena elektronska oprema, i on vide da je pomoćni ekran usmerila pravo dole, u visini glave. Čitav minut i po zamišljeno je posmatrala prozirnu posudu, a onda se povila da izvuče kadu iz donjeg odeljka.
<BR>&nbsp;&nbsp;&nbsp;&nbsp;&nbsp;Više nije bilo sumnje: trebalo je da počne.
<BR>&nbsp;&nbsp;&nbsp;&nbsp;&nbsp;"Harolde."
<BR>&nbsp;&nbsp;&nbsp;&nbsp;&nbsp;Groton se probudi, na trenutak razmahujući rukama, pre no što se navikao na bestežinsko stanje. Stadoše da je posmatraju.
<BR>&nbsp;&nbsp;&nbsp;&nbsp;&nbsp;Afra otvori ventil i pusti da gusta tečnost poteče u kadu. Odmakla se i posmatrala. Ajvo pokuša da pogodi njene misli, ali mu nije išlo. Ono što se penušalo u posudi bio je Bred Karpenter: njen voljeni.
<BR>&nbsp;&nbsp;&nbsp;&nbsp;&nbsp;"Ne vidim nikakve instrumente", reče Groton. "Ako joj je na umu operacija..."
<BR>&nbsp;&nbsp;&nbsp;&nbsp;&nbsp;Zaista. Nije se mogla videti nikakva posebna oprema. Ali ako je odustala od toga, šta je nameravala? Svakako ne da ga večno neguje.
<BR>&nbsp;&nbsp;&nbsp;&nbsp;&nbsp;Protoplazma, oslobođena i puštena u odgovarajuću sredinu, kao da je reagovala. Prelivala se i caklila. Afra ispra staklenu posudu vodom i prosu i nju u kadu. I - zrak se uključi.
<BR>&nbsp;&nbsp;&nbsp;&nbsp;&nbsp;Bili su tamo, na makroskopu, koristeći ga da je špijuniraju - a ipak je tuđinski signal bio u stanju da se istovremeno emituje kroz sistem. Ovo je bilo svojstvo za koje Ajvo nije znao.
<BR>&nbsp;&nbsp;&nbsp;&nbsp;&nbsp;Još jednom se oformilo oko, meduza, pulsirajući opnaš, kičmenjak u razvoju.
<BR>&nbsp;&nbsp;&nbsp;&nbsp;&nbsp;"Znaš", reče Groton. "Postoji jednostavan odgovor - ako je to izvodljivo. Šta bi se dogodilo kad bi proces bio zaustavljen trenutak ranije? Tek delić životnog veka..."
<BR>&nbsp;&nbsp;&nbsp;&nbsp;&nbsp;"Kao da se razarač nije ni dogodio?" Bilo je jednostavno... suviše jednostavno. Zašto galaktički priručnik nije predlagao tako nešto?
<BR>&nbsp;&nbsp;&nbsp;&nbsp;&nbsp;"Mogla bi da prođe kroz to jednom ili dvaput, tek da odredi mesto. Da ga fiksira. Kada ga pronađe - pa, mora da je nešto pripremila. Možda bi mu nedostajala neka nedavna sećanja, ali bi to ona lako nadoknadila."
<BR>&nbsp;&nbsp;&nbsp;&nbsp;&nbsp;Oblik je produžio da se razvija, dostigavši stupanj udisanja vazduha.
<BR>&nbsp;&nbsp;&nbsp;&nbsp;&nbsp;"Ili", nagađao je Groton, "mogla bi da proba s promenama na rastopini. Kada bi bilo moguće izolovati oštećene ćelije u tečnom stanju i zameniti ih zdravom protoplazmom..."
<BR>&nbsp;&nbsp;&nbsp;&nbsp;&nbsp;"Ali to bi bila protoplazma sa nekim drugim hromozomskim rasporedom!" reče Ajvo. "I gde bi je nabavila?"
<BR>&nbsp;&nbsp;&nbsp;&nbsp;&nbsp;Nisu se usuđivali da nagađaju.
<BR>&nbsp;&nbsp;&nbsp;&nbsp;&nbsp;Afra je dovukla mašinu sa rašljastim elektrodama. Ajvo se prisećao da je tražio uputstva za to od makroskopa, ali nije razumeo njenu svrhu. Afra joj je očigledno pažljivije proučila namenu. Sada je shvatio da je upotrebila kadu od metala, a ne od plastike: poslužiće joj kao električni provodnik.
<BR>&nbsp;&nbsp;&nbsp;&nbsp;&nbsp;"Udar neposredno pre razarača", reče Groton. "Da se proces zaustavi baš tamo."
<BR>&nbsp;&nbsp;&nbsp;&nbsp;&nbsp;"Ali topljenje se odigralo posle razarača", reče Ajvo, još neodređeno zabrinut. "Proces je takav da je svako iskustvo deo plazme. Ne možeš ga oduzeti tempiranjem vremena - a da ne narušiš čitav sistem, a to je opasno. Ja ne bih..."
<BR>&nbsp;&nbsp;&nbsp;&nbsp;&nbsp;"Uskoro ćemo saznati", reče Groton. "Gledaj."
<BR>&nbsp;&nbsp;&nbsp;&nbsp;&nbsp;Četiri sata obnavljanja su nekako brzo protekla. Ajvo je bespomoćno posmatrao. Afra je postavila jednu elektrodu na ivicu kade i tamo je pričvrstila; drugu, u obliku diska, položila je na glavu koja se menjala. Određujući vreme prema osećaju, kako se činilo, dodirnula je prekidač.
<BR>&nbsp;&nbsp;&nbsp;&nbsp;&nbsp;Poteče struja. Ajvo vide kako se oblik u posudi trza.
<BR>&nbsp;&nbsp;&nbsp;&nbsp;&nbsp;Oblik, sada očigledno Bred, prestade da se menja. Očni kapci mu zadrhtaše, grudi se podigoše.
<BR>&nbsp;&nbsp;&nbsp;&nbsp;&nbsp;"Da li je moguće da je uspela?" reče Groton s nevericom.
<BR>&nbsp;&nbsp;&nbsp;&nbsp;&nbsp;"Nešto je učinila. Ali se ipak plašim da je iskustvo sa razaračem negde u njemu, i čeka da se dogodi. Možda tek kad prođe nekoliko sati, ili dana..."
<BR>&nbsp;&nbsp;&nbsp;&nbsp;&nbsp;Ili to govore njegova ljubomorna nadanja?
<BR>&nbsp;&nbsp;&nbsp;&nbsp;&nbsp;"Uh-uh."
<BR>&nbsp;&nbsp;&nbsp;&nbsp;&nbsp;Nešto očigledno nije bilo u redu. Obličje u kadi, umesto da se potpuno razbudi, ponovo se menjalo.
<BR>&nbsp;&nbsp;&nbsp;&nbsp;&nbsp;"Ide unazad!" uzviknu Ajvo. "Nije ga zaustavila, već okrenula!"
<BR>&nbsp;&nbsp;&nbsp;&nbsp;&nbsp;"Onda bi trebalo da se topi, zar ne?"
<BR>&nbsp;&nbsp;&nbsp;&nbsp;&nbsp;"Ne topi se!"
<BR>&nbsp;&nbsp;&nbsp;&nbsp;&nbsp;Šta god se dešavalo, nije bilo deo procesa koji su prethodno videli. Zrak je ostao uključen, a Afra je posmatrala, s rukom na ustima, bespomoćna. Promena se ubrza.
<BR>&nbsp;&nbsp;&nbsp;&nbsp;&nbsp;Glava je groteskno narasla, noge se skupile. Telo se uvuklo u sebe. Šake i stopala postadoše bezoblični, a onda se pretvoriše u gole vrhove. Figura je počela da podseća na ogromnu morsku zvezdu, sa sisaljkama na donjoj strani pipaka.
<BR>&nbsp;&nbsp;&nbsp;&nbsp;&nbsp;I tu se zaustavila, potpuno neljudska.
<BR>&nbsp;&nbsp;&nbsp;&nbsp;&nbsp;Afra vrisnu. Ajvo je video kako joj se otvaraju usta, usne zatežu preko pravilnih belih zuba, jezik podiže. Video je kako joj se grudi iznova uzdižu, i skoro da je mogao da čuje njene očajničke, zastrašujuće krike. Vrištala je dok joj pljuvačka nije postala ružičasta.
<BR>&nbsp;&nbsp;&nbsp;&nbsp;&nbsp;U kadi se zvezdolika stvar trzala i bacakala. Podigla je pipak kao da nešto traži, a onda ga mlitavo prebacila preko ivice. Zrak se sada isključio, dodatni dokaz da je to bio kraj. Stvorenje se na trenutak zgrčilo, skoro podigavši telo sa dna, a onda je zadrhtalo i smirilo se, i pet udova se ispružilo.
<BR>&nbsp;&nbsp;&nbsp;&nbsp;&nbsp;Polako je promenilo boju, posivelo. Bilo je mrtvo.
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
