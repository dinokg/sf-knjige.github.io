<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>VAZDUŠNI LET
<P>&nbsp;&nbsp;&nbsp;&nbsp;&nbsp;49.
<BR>&nbsp;&nbsp;&nbsp;&nbsp;&nbsp;Duga putovanja kroz planetnu atmosferu nisu bila prihvaćena među Naseljivačima kao deo njihovog društva. Na Naseobinama su se susretali samo sa srazmerno kratkim udaljenostima, za čije su savlađivanje bili sasvim dovoljni liftovi, noge ili, ređe, električna kola. Putovanja između Naseobina obavljala su se raketama.
<BR>&nbsp;&nbsp;&nbsp;&nbsp;&nbsp;Mnogi Naseljivači - bar tamo natrag u Sunčevom sistemu - često su boravili u svemiru, tako da im je kretanje kroz njega bilo u podjednakoj meri obično kao i hodanje. Samo su retki Naseljivači, međutim, putovali do Zemlje, gde je jedino postojalo kretanje kroz atmosferu i gde se koristio vazdušni let.
<BR>&nbsp;&nbsp;&nbsp;&nbsp;&nbsp;Naseljivači koji su se u vakuumu osećali kao kod kuće najednom bi iskusili neobuzdan užas kada bi se suočili sa zviždukom vazduha duž letelice za koju su znali da ne počiva ni na kakvom čvrstom uporištu.
<BR>&nbsp;&nbsp;&nbsp;&nbsp;&nbsp;No, putovanje vazduhom povremeno je predstavljalo očiglednu neophodnost na Eritru. Bio je to, kao i Zemlja, veliki svet, sa takođe prilično gustom atmosferom (koja se isto tako mogla disati). U bibliotekama na Rotoru nalazile su se knjige o vazduhoplovstvu, a bilo je i nekoliko emigranata sa Zemlje koji su posedovali aeronautičko iskustvo.
<BR>&nbsp;&nbsp;&nbsp;&nbsp;&nbsp;U Kupoli su se, tako, nalazila dva mala vazduhoplova, pomalo nezgrapna i primitivna, nepodesna za razvijanje velikih brzina i za vratolomna manevrisanja - ali ipak upotrebljiva.
<BR>&nbsp;&nbsp;&nbsp;&nbsp;&nbsp;U stvari, sama neupućenost Rotora u aeronautički inženjering pokazala se od pomoći u jednom pogledu. Vazduhoplovi iz Kupole bili su znatno kompjuterizovaniji od bilo koje odgovarajuće letelice na Zemlji. Štaviše, Siver Dženar je ova plovila uglavnom držao za složene robote koji su slučajno sagrađeni u obliku aviona. Vremenske prilike na Eritru bile su znatno blaže nego što su uopšte mogle biti na Zemlji, budući da zračenje slabe snage sa Nemezis nije bilo dovoljno da pokrene velike i snažne oluje, što je smanjivalo izglede da se robot-vazduhoplov nađe u opasnosti. I to značajno smanjivalo.
<BR>&nbsp;&nbsp;&nbsp;&nbsp;&nbsp;Proishodilo je da je doslovce svako mogao da upravlja sirovim i neuglačanim letelicama iz Kupole. Jednostavno biste kazali avionu šta želite da učini i on bi to učinio. Ukoliko bi poruka bila nejasna ili izgledala opasna robotskom mozgu letelice, on bi zatražio razjašnjenje.
<BR>&nbsp;&nbsp;&nbsp;&nbsp;&nbsp;Dženar je posmatrao kako se Marlena penje u kabinu aviona uz izvesnu prirodnu opreznost, ako već ne uz grčeviti užas Evgenije Insinje koja se držala podalje od poprišta događaja. ("Ne pojavljuj se u blizini", naredio je on ozbiljno Insinji, "naročito ako budeš izgledala kao neko ko je uveren da prisustvuje predstojećoj katastrofi. Uspaničićeš samo devojku.")
<BR>&nbsp;&nbsp;&nbsp;&nbsp;&nbsp;Insinji je izgledalo da u svakom slučaju ima razloga za paniku. Marlena je bila premlada da bi pamtila svet gde je letenje kroz vazduh predstavljalo običnu stvar. Prilično je mirno primila prevoz raketom na Eritro, ali kako će reagovati na ovaj nepojamni let kroz vazduh?
<BR>&nbsp;&nbsp;&nbsp;&nbsp;&nbsp;Pa ipak, Marlena se popela u kabinu i smestila na svoje sedište uz krajnje spokojan izraz na licu.
<BR>&nbsp;&nbsp;&nbsp;&nbsp;&nbsp;Da li je moguće da uopšte nije shvatala ozbiljnost situacije? "Marlena, dušo, poznato ti je šta ćemo učiniti, zar ne?"
<BR>&nbsp;&nbsp;&nbsp;&nbsp;&nbsp;"Jeste, čika Sivere. Pokazaćeš mi Eritro."
<BR>&nbsp;&nbsp;&nbsp;&nbsp;&nbsp;"Iz vazduha, znaš. Letećeš kroz vazduh."
<BR>&nbsp;&nbsp;&nbsp;&nbsp;&nbsp;"Da. To si mi već rekao."
<BR>&nbsp;&nbsp;&nbsp;&nbsp;&nbsp;"Da li te pomisao na to uznemirava?"
<BR>&nbsp;&nbsp;&nbsp;&nbsp;&nbsp;"Ne, čika Sivere, ali zato tebe silno uznemirava."
<BR>&nbsp;&nbsp;&nbsp;&nbsp;&nbsp;"Samo zbog tebe, dušo."
<BR>&nbsp;&nbsp;&nbsp;&nbsp;&nbsp;"Ja sam potpuno u redu." Ona se okrenu, sasvim mirnog lica, prema njemu dok se uspinjao za njom i smeštao u sedište. "Mogu da razumem što je majka zabrinuta", nastavi, "ali ti si još više zabrinut. Uglavnom ti polazi za rukom da to prikriješ, ali da se samo vidiš kako oblizuješ usne, bilo bi ti neprijatno. Smatraš da će, ako se dogodi nešto loše, to biti tvoja krivica, a ta pomisao nikako ti ne da mira. No, svejedno, ništa se neće dogoditi."
<BR>&nbsp;&nbsp;&nbsp;&nbsp;&nbsp;"Jesi li sigurna u to, Marlena?"
<BR>&nbsp;&nbsp;&nbsp;&nbsp;&nbsp;"Potpuno sigurna. Ništa mi neće biti na Eritru."
<BR>&nbsp;&nbsp;&nbsp;&nbsp;&nbsp;"To si kazala povodom kuge, ali nije sada reč o tome."
<BR>&nbsp;&nbsp;&nbsp;&nbsp;&nbsp;"Svejedno o čemu je reč. Ništa mi neće biti na Eritru."
<BR>&nbsp;&nbsp;&nbsp;&nbsp;&nbsp;Dženar blago odmahnu glavom u neverici i neizvesnosti, a onda zažali zbog toga, jer je znao da je ona pročitala poruku podjednako lako kao da se pojavila najkrupnijim slovima na ekranu kompjutera. Ali u čemu je bila razlika? Čak i da je uspeo da potisne stvar i da se držao kao da je kakav bronzani kip, ona bi ga svejedno prozrela.
<BR>&nbsp;&nbsp;&nbsp;&nbsp;&nbsp;"Idemo u vazdušnu komoru u kojoj ćemo ostati neko vreme", reče on, "kako bih mogao da proverim reakcije mozga letelice. Potom ćemo proći kroz još jedna vrata i avion će onda uzleteti u vazduh. Javiće se dejstvo ubrzanja koje će te potisnuti unazad, a zatim ćemo ploviti kroz vazduh, a između nas i tla neće biti ničega. To ti je jasno, nadam se?"
<BR>&nbsp;&nbsp;&nbsp;&nbsp;&nbsp;"Ne bojim se", uzvrati Marlena tiho.
<BR>
<BR>&nbsp;&nbsp;&nbsp;&nbsp;&nbsp;50.
<BR>&nbsp;&nbsp;&nbsp;&nbsp;&nbsp;Vazduhoplov se držao postojanog kursa povrh golog predela talasastih brda.
<BR>&nbsp;&nbsp;&nbsp;&nbsp;&nbsp;Dženar je znao da je Eritro živ u geološkom pogledu, kao i da su preduzeta geološka izučavanja pokazala da su postojala razdoblja u njegovoj istoriji kada je bio pun planina. Planine su se još mogle susresti tu i tamo na njegovoj cismeganskoj polulopti - polulopti povrh koje je naduveni krug planete Megas, oko koje je Eritro kružio, počivao gotovo nepomično na nebu.
<BR>&nbsp;&nbsp;&nbsp;&nbsp;&nbsp;Ovde, na transmeganskoj strani, međutim, ravnice i brda predstavljali su glavnu osobenost dva velika kontinenta.
<BR>&nbsp;&nbsp;&nbsp;&nbsp;&nbsp;Marleni, koja nikada ranije u životu nije videla neku planinu, čak su i niski brežuljci delovali uzbuđujuće.
<BR>&nbsp;&nbsp;&nbsp;&nbsp;&nbsp;Na Rotoru su postojale rečice, razume se, a sa visine sa koje su posmatrali Eritro njegove reke nisu se od njih razlikovale.
<BR>&nbsp;&nbsp;&nbsp;&nbsp;&nbsp;Dženar pomisli: Marlenu čeka iznenađenje kada ih bude videla izbliza.
<BR>&nbsp;&nbsp;&nbsp;&nbsp;&nbsp;Marlena se ljubopitljivo zagledala u Nemezis koja je već prošla najvišu, podnevnu tačku i stala da se spušta prema zapadu. "Ona se ne kreće, zar ne, čika Sivere?", upita devojka.
<BR>&nbsp;&nbsp;&nbsp;&nbsp;&nbsp;"Kreće se", uzvrati Dženar. "Odnosno, bar se Eritro okreće u odnosu na Nemezis, ali u ritmu od jednom dnevno, dok Rotor načini pun krug jednom u svaka dva minuta. Poređenja radi, Nemezis, viđena odavde sa Eritra, kreće se nešto manje od sedam stotina puta sporije nego viđena sa Rotora. Ovde izgleda da počiva nepomična, ali ipak to nije sasvim slučaj."
<BR>&nbsp;&nbsp;&nbsp;&nbsp;&nbsp;A onda, bacivši brz pogled prema Nemezis, on dodade: "Nikada nisi videla Zemljino Sunce, Sunce Solarnog sistema, znaš; čak i da jesi, nisi ga zapamtila, budući da si tada bila beba. Sunce je bilo znatno manje, viđeno sa mesta gde se nalazio Rotor u Sunčevom sistemu."
<BR>&nbsp;&nbsp;&nbsp;&nbsp;&nbsp;"Manje?" ponovi iznenađeno Marlena. "Ali kompjuter mi je kazao da je Nemezis manja."
<BR>&nbsp;&nbsp;&nbsp;&nbsp;&nbsp;"I jeste, u stvarnosti. Rotor se, međutim, nalazi znatno bliže Nemezis nego što je ikada bio Suncu, tako da Nemezis izgleda veća."
<BR>&nbsp;&nbsp;&nbsp;&nbsp;&nbsp;"Od Nemezis nas deli četiri miliona kilometara, zar ne?"
<BR>&nbsp;&nbsp;&nbsp;&nbsp;&nbsp;"A od Sunca nas je razdvajalo sto pedeset miliona kilometara. Da se nalazimo na tolikoj udaljenosti od Nemezis, dobijali bismo manje od jedan odsto njene svetlosti i toplote nego što do nas stiže sada. Da smo, pak, ovako blizu Suncu kao što smo blizu Nemezis, u trenu bismo se pretvorili u paru. Sunce je znatno krupnije, sjajnije i toplije od Nemezis."
<BR>&nbsp;&nbsp;&nbsp;&nbsp;&nbsp;Marlena nije gledala prema Dženaru, ali bila je dovoljna, kako izgleda, i njegova boja glasa. "Po načinu na koji pričaš, čika Sivere, čini mi se da bi voleo da se vratiš u blizinu Sunca."
<BR>&nbsp;&nbsp;&nbsp;&nbsp;&nbsp;"Tamo sam rođen, tako da me ponekad obuzme nostalgija."
<BR>&nbsp;&nbsp;&nbsp;&nbsp;&nbsp;"Ali Sunce ja tako toplo i sjajno. Mora da je opasno."
<BR>&nbsp;&nbsp;&nbsp;&nbsp;&nbsp;"Mi nismo gledali pravo u njega. A ni ti ne bi trebalo da predugo gledaš u Nemezis. Skreni pogled, dušo."
<BR>&nbsp;&nbsp;&nbsp;&nbsp;&nbsp;Dženar baci još jedan brz pogled na Nemezis, međutim. Počivala je na zapadnom nebu, crvena i ogromna, sa prividnim prečnikom od četiri lučna minuta, odnosno osam puta veća nego što je Sunce izgledalo sa nekadašnjeg mesta Rotora. Bio je to miran, crveni krug svetlosti, ali Dženar je znao da bi se na njemu, u srazmerno retkim prilikama, javile protuberance, a onda bi na tom vedrom pročelju po nekoliko minuta zablistala bela mrlja koju je bilo bolno posmatrati. Blage sunčeve pege, zagasito crvene, predstavljale su češću pojavu, ali one nisu bile tako upadljive.
<BR>&nbsp;&nbsp;&nbsp;&nbsp;&nbsp;On promrmlja jedno naređenje avionu koji je potom dovoljno skrenuo da Nemezis ostane dalje pozadi, vam neposrednog vidokruga.
<BR>&nbsp;&nbsp;&nbsp;&nbsp;&nbsp;Marlena baci poslednji, zamišljeni pogled na Nemezis, a zatim upravi oči ka prizorima Eritra koji su se prostirali pod njima.
<BR>&nbsp;&nbsp;&nbsp;&nbsp;&nbsp;"Čovek se navikne na to da je sve ružičasto", reče ona. "U stvari, posle izvesnog vremena i ne izgleda tako ružičasto."
<BR>&nbsp;&nbsp;&nbsp;&nbsp;&nbsp;Dženar je to i sam zapazio. Uspevao je da razabere razlike u nijansama i senkama, tako da mu je svet pod njima sve manje delovao monohromatski. Reke i mala jezera delovali su rumenije i tamnije od kopnenih površina, dok je nebo bilo mrko. Eritrova atmosfera rasipala je sasvim malo crvene svetlosti Nemezis.
<BR>&nbsp;&nbsp;&nbsp;&nbsp;&nbsp;Najbeznadežnija stvar u vezi sa Eritrom bila je, međutim, ogoljenost njegovog kopna. Iako sasvim malih razmera, Rotor je imao zelena polja, žute žitnice, raznobojne voćke, bučne životinje, kao i svu silu zvukova i boja ljudskih naseobina i zdanja.
<BR>&nbsp;&nbsp;&nbsp;&nbsp;&nbsp;Ovde su postojali jedino tišina i beživotnost.
<BR>&nbsp;&nbsp;&nbsp;&nbsp;&nbsp;Marlena se namrgodi. "Postoji život na Eritru, čika Sivere."
<BR>&nbsp;&nbsp;&nbsp;&nbsp;&nbsp;Dženar nije uspeo da razabere da li je to Marlena izrekla kao tvrdnju, postavila pitanje ili odgovorila na njegove misli koje su joj bile saopštene jezikom njegovog tela. Da li je insistirala na nečemu ili je tražila da bude uspokojena?
<BR>&nbsp;&nbsp;&nbsp;&nbsp;&nbsp;"Svakako", uzvrati on. "Obilje života. Ima ga posvuda. Ne samo u vodi. Postoje i takve prokariote koje žive u vodenim skramama što optaču čestice tla."
<BR>&nbsp;&nbsp;&nbsp;&nbsp;&nbsp;Posle izvesnog vremena na obzorju pred njima stade da se pomalja okean, u početku kao jednostavna tamna linija, a zatim kao sve šira traka kako mu se vazduhoplov približavao.
<BR>&nbsp;&nbsp;&nbsp;&nbsp;&nbsp;Dženar obazrivo pogleda Marlenu postrance, motreći na njene reakcije. Ona je čitala o okeanima Zemlje, razume se, i mora da je videla slike na holoviziji, ali nema te stvari koja čoveka uistinu može da pripremi za neposredno iskustvo. Dženar koji je bio jednom (jednom!) na Zemlji kao turista, video je ivicu okeana. Nikada se, međutim, nije našao povrh nekog okeana, a da pri tom nema kopno na vidiku, tako da nije bio siguran ni u vlastite reakcije.
<BR>&nbsp;&nbsp;&nbsp;&nbsp;&nbsp;On se talasao pod njima, a onda je kopno stalo da se smanjuje iza njih, da se tanji, sve dok ga nije nestalo. Dženar pogleda nadole uz osećanje mučnine u dubini stomaka. Na um mu je pala jedna rečenica iz nekog drevnog epa: "tamnovino more". Okean ispod njih uistinu je nalikovao na ogromnu, ustalasanu masu crvenog vina, sa ružičastom penom tu i tamo.
<BR>&nbsp;&nbsp;&nbsp;&nbsp;&nbsp;Nikakvi belezi nisu se mogli uočiti u tom ogromnom telu vode, niti je postojalo neko mesto gde bi se spustili. Iščezla je i sama predstava o "mestu". No, znao je da je, čim bi poželeo da se vrati, dovoljno da jednostavno naredi avionu da ih prebaci do kopna. Kompjuter na letelici vodio je računa o njihovom položaju preko brzine i pravca kretanja i tačno je znao gde se nalazi kopno, pa čak i gde je Kupola.
<BR>&nbsp;&nbsp;&nbsp;&nbsp;&nbsp;Prošli su ispod jednog debelog oblačnog pokrova i okean se zatamnio. Na jednu Dženarovu reč avion se digao iznad oblaka. Nemezis je ponovo zasjala, a pod njima se više nije mogao videti okean. Umesto njega, javilo se more ružičastih kapljica, navirući i uzdižući se tu i tamo, tako da su pramenovi magle stali da povremeno promiču pokraj prozora.
<BR>&nbsp;&nbsp;&nbsp;&nbsp;&nbsp;A onda oblaci kao da stadoše da se razmiču, a između njihovih ivica ponovo počeše da se ukazuju letimični prizori tamnovinog mora.
<BR>&nbsp;&nbsp;&nbsp;&nbsp;&nbsp;Marlena je posmatrala napola otvorenih usta, gotovo bez daha. A onda prošaputa: "To je sve voda, zar ne, čika Sivere?"
<BR>&nbsp;&nbsp;&nbsp;&nbsp;&nbsp;"Hiljade kilometara u svim pravcima, Marlena - a mestimično i po deset kilometara u dubinu."
<BR>&nbsp;&nbsp;&nbsp;&nbsp;&nbsp;"Kada bi pao dole, pretpostavljam da bi se utopio."
<BR>&nbsp;&nbsp;&nbsp;&nbsp;&nbsp;"Neka te to ne brine. Ova letelica neće pasti u vodu."
<BR>&nbsp;&nbsp;&nbsp;&nbsp;&nbsp;"Znam da neće", uzvrati Marlena samouvereno.
<BR>&nbsp;&nbsp;&nbsp;&nbsp;&nbsp;Postoji još jedan prizor, pomisli Dženar, koji valja pokazati Marleni.
<BR>&nbsp;&nbsp;&nbsp;&nbsp;&nbsp;Marlena ga prekide u razmišljanju. "Ponovo postaješ nervozan, čika Sivere."
<BR>&nbsp;&nbsp;&nbsp;&nbsp;&nbsp;Dženara je počela da zabavlja činjenica da se već navikao da uzima zdravo za gotovo ovakve Marlenine opaske. "Još nisi videla Megas", reče on, "a upravo sam se pitao da li bi trebalo da ti ga pokažem. Vidiš, Eritro je samo jednom stranom okrenut prema Megasu, a Kupola je podignuta na onoj suprotnoj, tako da Megas nikada nije na našem nebu. Ako bismo, međutim, nastavili da letimo u ovom pravcu, dospeli bismo do cismeanske polulopte i videli bismo ga kako se pojavljuje povrh obzorja.
<BR>&nbsp;&nbsp;&nbsp;&nbsp;&nbsp;"Volela bih da to vidim."
<BR>&nbsp;&nbsp;&nbsp;&nbsp;&nbsp;"U redu, ali pripremi se. Ogroman je. Uistinu ogroman. Gotovo dvostruko širi od Nemezis, a gotovo izgleda kao da umalo nije pao na nas. Neki ljudi naprosto ne mogu da izdrže taj prizor. Neće, međutim, pasti. Ne može. Nemoj to izgubiti iz vida."
<BR>&nbsp;&nbsp;&nbsp;&nbsp;&nbsp;Popeli su se na veću visinu i ubrzali. Okean se pružao pod njima u naboranoj jedoobraznosti, mestimično zatamnjen oblacima.
<BR>&nbsp;&nbsp;&nbsp;&nbsp;&nbsp;Konačno, Dženar reče: "Ako pogledaš malo udesno napred, zapazićeš kako Megas počinje da se pomalja povrh obzorja. Skrenućemo ka njemu."
<BR>&nbsp;&nbsp;&nbsp;&nbsp;&nbsp;U prvi mah ličilo je na majušnu mrlju svetlosti duž obzorja, ali onda je stalo da lagano buja. Konačno, sve širi luk zagasito crvenog kruga počeo je da se podiže povrh obzorja. Bio je upadljivo zagasitiji od Nemezis, koja se i dalje mogla videti desno od njih, iza aviona, i nešto niže na nebu.
<BR>&nbsp;&nbsp;&nbsp;&nbsp;&nbsp;Kako se Megas povećavao, ubrzo je postalo očigledno da ono što se pomolilo nije bio pun krug svetlosti, već nešto malo više od polukruga.
<BR>&nbsp;&nbsp;&nbsp;&nbsp;&nbsp;Marlena reče sa zanimanjem: "To, dakle, podrazumevaju pod "fazama", zar ne?"
<BR>&nbsp;&nbsp;&nbsp;&nbsp;&nbsp;"Tačno. Vidimo jedino onaj deo koji osvetljava Nemezis. Kako Eritro kruži oko Megasa, Nemezis izgleda da se približava Megasu i mi vidimo sve manji i manji osvetljeni deo planete. A onda, kada se Nemezis nađe tik iznad ili ispod Megasa, sve što vidimo jeste tanušna kriva svetlosti na granici Megasa; to je, naime, sve što vidimo od njegove osvetljene polulopte. Ponekad, zapravo, Nemezis čak zađe iza Megasa. Nemezis je tada pomračena, što omogućuje da se pojave sve prigušenije zvezde noći, a ne samo one sjajne koje se vide čak i kada je Nemezis na nebu. Za vreme pomračenja možeš razabrati jedan veliki krug tame u kome uopšte nema zvezda i koji ti pokazuje gde je Megas. Kada se Nemezis ponovo pojavi sa druge strane, opet vidiš tanušnu krivu svetlosti."
<BR>&nbsp;&nbsp;&nbsp;&nbsp;&nbsp;"Čudesno", reče Marlena. "To je kao predstava na nebu. A pogledaj samo Megas - sa svim tim pokretnim prugama."
<BR>&nbsp;&nbsp;&nbsp;&nbsp;&nbsp;One su se pružale preko osvetljenog dela globusa, debele i crvenkasto-smeđe, prošarane narandžastim; lagano su se okretale.
<BR>&nbsp;&nbsp;&nbsp;&nbsp;&nbsp;"Posredi su olujne trake", reče Dženar. "Stvaraju ih strahoviti vetrovi koji duvaju u raznim pravcima. Ako se pažljivije zagledaš, videćeš kako se obrazuju mrlje koje se šire, krećući se, da bi se potom razudile i iščezle."
<BR>&nbsp;&nbsp;&nbsp;&nbsp;&nbsp;"Uistinu izgleda kao holovizijska predstava", reče Marlena ushićeno. "Kako ljudi mogu da to neprekidno ne posmatraju?"
<BR>&nbsp;&nbsp;&nbsp;&nbsp;&nbsp;"Astronomi to čine. Posmatraju posredstvom kompjuterizovanih uređaja postavljenih na ovoj polulopti. Video sam to lično u našoj opservatoriji. Znaš, imali smo jednu planetu sličnu ovoj tamo, nazad, u Sunčevom sistemu. Zove se Jupiter, a čak je veća od Megasa."
<BR>&nbsp;&nbsp;&nbsp;&nbsp;&nbsp;Planeta se u međuvremenu sasvim podigla iznad obzorja, nalik kakvom naduvanom balonu koji se, na neki način, delimično udubio na svojoj levoj polovini.
<BR>&nbsp;&nbsp;&nbsp;&nbsp;&nbsp;Marlena reče: "Predivno je. Da je Kupola podignuta s ove strane Eritra, svi bi ovo mogli da osmatraju."
<BR>&nbsp;&nbsp;&nbsp;&nbsp;&nbsp;"U stvari, ne, Marlena. Stvari ipak ne stoje tako. Većini ljudi ne dopada se Megas. Kazao sam ti da neki imaju utisak da Megas pada, što ih ispunjava strahom."
<BR>&nbsp;&nbsp;&nbsp;&nbsp;&nbsp;Marlena uzvrati nestrpljivo: "Samo bi nekolicina bila u takvoj zabludi."
<BR>&nbsp;&nbsp;&nbsp;&nbsp;&nbsp;"U početku su uvek samo nekolicina, ali takve zablude po pravilu su zarazne. Strahovi se šire, tako da neki ljudi koji se sami od sebe ne bi uplašili postaju žrtve straha svojih suseda. Zar to nisi nikada zapazila?"
<BR>&nbsp;&nbsp;&nbsp;&nbsp;&nbsp;"Jesam", reče ona uz prizvuk gorčine. "Ako jedan mladić zaključi da je neka lutkica zgodna, onda i svi ostali tako misle. Počinju da se nadmeću..." Ona zastade, kao da joj je nelagodno.
<BR>&nbsp;&nbsp;&nbsp;&nbsp;&nbsp;"Zarazni strah jedan je od razloga što smo podigli Kupolu na drugoj polulopti. Drugi je taj što kad je Megas stalno na nebu astronomska osmatranja postaju otežana na ovoj polulopti. Ali mislim da je vreme da se vratimo. Znaš kakva ti je majka. Uhvatiće je panika."
<BR>&nbsp;&nbsp;&nbsp;&nbsp;&nbsp;"Pozovi je i kaži joj da je s nama sve u redu."
<BR>&nbsp;&nbsp;&nbsp;&nbsp;&nbsp;"Ne moram to da učinim. Brod neprekidno šalje naše signale. Zna da je sve u redu s nama - u fizičkom pogledu. Ali nju to i ne brine", reče on, značajno se kucnuvši po slepoočnici.
<BR>&nbsp;&nbsp;&nbsp;&nbsp;&nbsp;Marlena se zavali u sedište, a licem joj minu izraz dubokog nezadovoljstva. "Kakav bol. Znam da će svi reći: 'To je samo stoga što te voli', ali ipak je užasno dosadno. Zašto naprosto ne može da mi veruje na reč kada joj kažem da će sa mnom sve biti u redu?"
<BR>&nbsp;&nbsp;&nbsp;&nbsp;&nbsp;"Zato što te voli", uzvrati Dženar, naloživši tiho vazduhoplovu da ih vrati natrag, "kao što i ti voliš Eritro."
<BR>&nbsp;&nbsp;&nbsp;&nbsp;&nbsp;Marlenino lice odmah se razvedri. "Oh, stvarno ga volim."
<BR>&nbsp;&nbsp;&nbsp;&nbsp;&nbsp;"Da, da. Sasvim je uočljivo po svakoj tvojoj reakciji na njegovu pomenu."
<BR>&nbsp;&nbsp;&nbsp;&nbsp;&nbsp;I Dženar se upita kako bi Evgenija Insinja reagovala na ovo.
<BR>
<BR>&nbsp;&nbsp;&nbsp;&nbsp;&nbsp;51.
<BR>&nbsp;&nbsp;&nbsp;&nbsp;&nbsp;Reagovala je burno. "Šta hoćeš time da kažeš, ona voli Eritro? Kako može da voli jedan mrtav svet? Da li je moguće da si joj isprao mozak? Postoji li neki razlog zbog koga si je mogao nagovoriti da ga voli?"
<BR>&nbsp;&nbsp;&nbsp;&nbsp;&nbsp;"Evgenija, budi razumna. Da li stvarno veruješ da je moguće ispiranjem mozga navesti Marlenu na bilo šta? Da li ti je ikada tako nešto pošlo za rukom?"
<BR>&nbsp;&nbsp;&nbsp;&nbsp;&nbsp;"Šta se onda dogodilo?"
<BR>&nbsp;&nbsp;&nbsp;&nbsp;&nbsp;"Pokušao sam, zapravo, da je dovedem u situacije koje joj se neće dopasti ili koje će je zaplašiti. Ako sam išta pokušao, onda je to bilo da je navedem 'ispiranjem mozga' da joj se Eritro ne dopadne. Znam iz iskustva da Rotorijanci, odrasli u tesnom, majušnom svetu Naseobine, mrze beskrajna prostranstva Eritra; Ne dopada im se crvenilo svetlosti; ne dopada im se ogromna masa okeana; ne dopadaju im se zatamnjujući oblaci; ne dopada im se Nemezis; a ponajmanje im se dopada Megas. Sve te stvari ih deprimiraju i plaše. A sve sam njih pokazao Marleni. Odvezao sam je nad okean, a onda i čak do mesta gde se vidi kako ceo Megas počiva iznad obzorja."
<BR>&nbsp;&nbsp;&nbsp;&nbsp;&nbsp;"I?"
<BR>&nbsp;&nbsp;&nbsp;&nbsp;&nbsp;"Ništa joj to nije smetalo. Kazala je da se već navikla na crvenu svetlost i da joj više ne izgleda nesnosno crvena. Okean je ni najmanje nije zaplašio, a za strašni Megas je našla da je zanimljiv i zabavan."
<BR>&nbsp;&nbsp;&nbsp;&nbsp;&nbsp;"Ne mogu da verujem."
<BR>&nbsp;&nbsp;&nbsp;&nbsp;&nbsp;"Moraš. Istina je."
<BR>&nbsp;&nbsp;&nbsp;&nbsp;&nbsp;Insinja utonu u misli, a onda nevoljno reče. "Možda je to znak da je već zaražena tom..."
<BR>&nbsp;&nbsp;&nbsp;&nbsp;&nbsp;"Kugom. Čim smo se vratili odveo sam je na novo skeniranje mozga. Još nismo dobili potpune rezultate analize, ali preliminarni pregled ne pokazuje nikakve promene. Moždani obrasci se menjaju značajno i upadljivo čak i kod lakih slučajeva kuge. Kod Marlene naprosto nema ničeg takvog. No, palo mi je naum nešto zanimljivo. Znamo da je Marlena obdarena sposobnošću opažanja, da je kadra da primećuje sve moguće sitnice. Osećanja teku sa drugih na nju. Ali jesi li ikada primetila da se nešto slično događa u suprotnom smeru? Da li njena osećanja teku prema drugima?"
<BR>&nbsp;&nbsp;&nbsp;&nbsp;&nbsp;"Ne shvatam šta imaš na umu."
<BR>&nbsp;&nbsp;&nbsp;&nbsp;&nbsp;"Zna kada sam nesiguran i malo zabrinut, ma koliko se ja to trudio da prikrijem, odnosno kada sam miran i bez straha. Postoji li, međutim, neki način na koji bi ona mogla nagnati ili podstaći da postanem nesiguran ili malo brižan, odnosno miran i bez straha? Ako može da otkrije te stvari, može li i da ih izazove?"
<BR>&nbsp;&nbsp;&nbsp;&nbsp;&nbsp;Insinja se zagleda u njega. "Mislim da je to ludo!" uzvrati ona glasom prigušenim od neverice.
<BR>&nbsp;&nbsp;&nbsp;&nbsp;&nbsp;"Možda. Ali da li si ipak ikada primetila nešto u tom smislu kod Marlene? Razmisli malo."
<BR>&nbsp;&nbsp;&nbsp;&nbsp;&nbsp;"Ne moram da razmislim. Nikada nisam primetila ništa slično."
<BR>&nbsp;&nbsp;&nbsp;&nbsp;&nbsp;"Ne", promrmlja Dženar, "pretpostavio sam da nisi. Svakako bi joj se dopalo da te navede da se osećaš manje nervoznom oko nje, a to joj ipak ne polazi za rukom. Međutim... Istina je, doduše, da ako se ograničimo samo na Marlenine sposobnosti opažanja, one su pojačane od kako je stigla na Eritro. Da li se slažeš?"
<BR>&nbsp;&nbsp;&nbsp;&nbsp;&nbsp;"Da. Slažem se."
<BR>&nbsp;&nbsp;&nbsp;&nbsp;&nbsp;"Ali nije samo to. Postala je i izrazito intuitivna. Zna da je imuna na kugu. Sigurna je da joj se na Eritru ništa neće dogoditi. Posmatrala je okean pod sobom u čvrstom uverenju da avion neće pasti i da se neće utopiti. Da li su joj se ovakve stvari događale i na Rotoru? Zar se tamo nije osećala nelagodno i nesigurno kada je smatrala da za to ima razloga, kao uostalom i svaka druga mlada osoba?"
<BR>&nbsp;&nbsp;&nbsp;&nbsp;&nbsp;"Jeste! Svakako."
<BR>&nbsp;&nbsp;&nbsp;&nbsp;&nbsp;"Ali ovde je postala nova devojka. Potpuno samouverena. Zašto?"
<BR>&nbsp;&nbsp;&nbsp;&nbsp;&nbsp;"Ne znam zašto."
<BR>&nbsp;&nbsp;&nbsp;&nbsp;&nbsp;"Da li to Eritro na nju deluje? Ne, nemam na umu ništa slično kugi. Postoji li neko drugo dejstvo? Nešto potpuno različito? Reći ću ti tačno šta imam na umu. I ja sam to osetio."
<BR>&nbsp;&nbsp;&nbsp;&nbsp;&nbsp;"Šta si osetio?"
<BR>&nbsp;&nbsp;&nbsp;&nbsp;&nbsp;"Izvestan optimizam u vezi sa Eritrom. Nije mi smetala njegova pustoš, niti bilo šta drugo. Mene on, doduše, nikada nije bacao u očajanje, niti me je ozbiljno ispunjavao nelagodnošću, ali nikada mi se ova planeta nije stvarno dopadala. Na ovom putovanju sa Marlenom, međutim, postala mi je nekako draža nego tokom svih prethodnih deset godina koliko već boravim ovde. Možda je moguće, pomislio sam, da je Marlenino oduševljenje zarazno, odnosno da ga to ona nekako izaziva u meni. Ili, pak, to nešto oko Eritra što deluje na nju - deluje i na mene, u njenom prisustvu."
<BR>&nbsp;&nbsp;&nbsp;&nbsp;&nbsp;"Mislim, Sivere", reče Insinja sarkastično, "da bi bolje bilo da se sam podvrgneš skeniranju mozga."
<BR>&nbsp;&nbsp;&nbsp;&nbsp;&nbsp;"Dženar podiže veđe. "Zar misliš da to nisam učinio? Podvrgavam se tome periodično još od časa kada sam stupio ovde. Nije bilo nikakvih drugih promena osim onih neumitnih koje se javljaju usled starenja."
<BR>&nbsp;&nbsp;&nbsp;&nbsp;&nbsp;"Ali da li si proverio svoj um od kako si se vratio sa tog putovanja avionom?"
<BR>&nbsp;&nbsp;&nbsp;&nbsp;&nbsp;"Razume se. To sam najpre učinio. Nisam ja budala. Još nemam potpune analize, ali preliminarni pregled ne ukazuje ni na kakvu promenu."
<BR>&nbsp;&nbsp;&nbsp;&nbsp;&nbsp;"Pa šta ćeš sada preduzeti."
<BR>&nbsp;&nbsp;&nbsp;&nbsp;&nbsp;"Ono što je logično. Marlena i ja ćemo izići iz Kupole i stupiti na površinu Eritra."
<BR>&nbsp;&nbsp;&nbsp;&nbsp;&nbsp;"Ne!"
<BR>&nbsp;&nbsp;&nbsp;&nbsp;&nbsp;"Preduzećemo sve mere predostrožnosti. Ja sam već izlazio."
<BR>&nbsp;&nbsp;&nbsp;&nbsp;&nbsp;"Ti možda jesi", uzvrati Insinja tvrdoglavo, "ali ne i ona. Ona nikada nije."
<BR>&nbsp;&nbsp;&nbsp;&nbsp;&nbsp;Dženar uzdahnu. Zatim se okrenu u stolici, uputivši pogled prema lažnom prozoru u zidu kancelarije kao da je pokušavao da prodre kroz njega i pronikne do crvenila koje se pružalo napolju. Zatim ponovo pogleda Insinju.
<BR>&nbsp;&nbsp;&nbsp;&nbsp;&nbsp;"Napolju je ogroman, nov svet", reče on, "koji ne pripada nikome i ničemu osim nama. Možemo ga uzeti i razviti, imajući u vidu sve nauke koje smo stekli iz budalaste zloupotrebe našeg prvobitnog planetnog doma. Ovoga puta možemo sazdati dobar svet, čist svet, pristojan svet. Već ćemo se navići na njegovo crvenilo. Možemo ga oživeti našim vlastitim biljkama i životinjama. Možemo dovesti do procvata kopna i mora i upraviti planetu na vlastiti evolucioni put."
<BR>&nbsp;&nbsp;&nbsp;&nbsp;&nbsp;"A kuga? Šta je sa njom?"
<BR>&nbsp;&nbsp;&nbsp;&nbsp;&nbsp;"Možemo da uklonimo kugu i da načinimo od Eritra idealno stanište za nas."
<BR>&nbsp;&nbsp;&nbsp;&nbsp;&nbsp;"Ako odstranimo toplotu i silu teže i promenimo hemijski sastav, možemo i Megas načiniti idealan za nas."
<BR>&nbsp;&nbsp;&nbsp;&nbsp;&nbsp;"Da, Evgenija, ali moraš priznati da kuga spada u drugačiju kategoriju od toplote, gravitacije i globalne hemije."
<BR>&nbsp;&nbsp;&nbsp;&nbsp;&nbsp;"Ali kuga je podjednako pogubna na svoj način."
<BR>&nbsp;&nbsp;&nbsp;&nbsp;&nbsp;"Evgenija, mislim da sam ti rekao da je Marlena najvažnija osoba koju imamo."
<BR>&nbsp;&nbsp;&nbsp;&nbsp;&nbsp;"Meni svakako jeste."
<BR>&nbsp;&nbsp;&nbsp;&nbsp;&nbsp;"Tebi je ona važna jednostavno stoga što ti je kćer. Nama ostalima važna je zbog onoga što može da učini."
<BR>&nbsp;&nbsp;&nbsp;&nbsp;&nbsp;"A šta to može da učini? Da tumači jezik naših tela? Da izvodi trikove?"
<BR>&nbsp;&nbsp;&nbsp;&nbsp;&nbsp;"Uverena je da je imuna na kugu. Ako je to tačno, onda nas može poučiti..."
<BR>&nbsp;&nbsp;&nbsp;&nbsp;&nbsp;"Ako je. U pitanju je detinjasta maštarija i ti to znaš. Ne gaji lažne nade."
<BR>&nbsp;&nbsp;&nbsp;&nbsp;&nbsp;"Tamo, napolju, prostire se jedan svet - i ja ga želim."
<BR>&nbsp;&nbsp;&nbsp;&nbsp;&nbsp;"Zvučiš mi sad kao Pit. Da li bi za taj svet rizikovao moju kćer?"
<BR>&nbsp;&nbsp;&nbsp;&nbsp;&nbsp;"Tokom ljudske istorije znatno je više rizikovano za znatno manje."
<BR>&nbsp;&nbsp;&nbsp;&nbsp;&nbsp;"Tim gore po ljudsku istoriju. U svakom slučaju, na meni je da donesem odluku. Ona je moja kćer."
<BR>&nbsp;&nbsp;&nbsp;&nbsp;&nbsp;Dženar joj se obrati prigušenim glasom u kome kao da se sadržala beskrajna tuga. "Volim te, Evgenija, ali jednom sam te izgubio. U meni je sve vreme tinjala slabašna nada da ću jednom uspeti da te povratim. Ali sada se bojim da ću morati ponovo da te izgubim - i to zauvek. Jer, vidiš, moram ti reći da nije na tebi da odlučiš. Nije čak ni na meni. Na Marleni je. Ma šta bude poželela, ona će to već nekako i učiniti. A kako poseduje sposobnost da za čovečanstvo zadobije jedan svet, spreman sam da joj pomognem da uradi ono što želi, uprkos tebi. Molim te, moraš to prihvatiti, Evgenija."
</P></TD></TR></TABLE>
<P class="next">
<A HREF=p26.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
