<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>SUSRET
<P>&nbsp;&nbsp;&nbsp;&nbsp;&nbsp;86.
<BR>&nbsp;&nbsp;&nbsp;&nbsp;&nbsp;Glasom koji se činio napola zlovoljnim a napola začuđenim, Evgenija Insinja primeti: "Marlena je jutros pevušila nešto kao 'Dome, dome, dome među zvezdama, gde svetovi plešu, slobodni'."
<BR>&nbsp;&nbsp;&nbsp;&nbsp;&nbsp;"Znam tu pesmu", reče Dženar, klimnuvši glavom. "Otpevao bih ti je ako mi obećaš da nećeš pobeći, zgrožena mojim sluhom."
<BR>&nbsp;&nbsp;&nbsp;&nbsp;&nbsp;Upravo behu završili s ručkom. Sada su ručavali zajedno svakog dana, na šta je Dženar gledao s tihim zadovoljstvom, mada je tema razgovora uvek bila Marlena, i mada je Dženar osećao da mu se Insinja, možda, okrenula iz očaja - jer, s kim je drugim mogla da bez bojazni o tome razgovara?
<BR>&nbsp;&nbsp;&nbsp;&nbsp;&nbsp;Nije mu to bilo važno. Šta god da je bilo po sredi...
<BR>&nbsp;&nbsp;&nbsp;&nbsp;&nbsp;"Nikada je ranije nisam čula da peva", nastavi Insinja. "Mislila sam da uopšte nema sluha. Međutim, ispostavilo se da ima vrlo lep alt."
<BR>&nbsp;&nbsp;&nbsp;&nbsp;&nbsp;"To je, Evgenija, samo znak da je srećna - ili uzbuđena - ili, jednostavno, vrlo zadovoljna zbog nečega. Moje lično mišljenje je da je našla svoje mesto u svemiru, da je našla neki svoj poseban smisao življenja. Nije nam svima suđeno da ga nađemo. Većina među nama, zapravo, pliva u prazno, nastojeći da pronađe smisao svom životu, da bi se sve okončalo ili u gromovitom očaju ili tihoj predaji. Ja, lično, pripadam ovom drugom tipu."
<BR>&nbsp;&nbsp;&nbsp;&nbsp;&nbsp;Insinji pođe za rukom da iscedi osmeh. "Nadam se da ne misliš tako i o meni."
<BR>&nbsp;&nbsp;&nbsp;&nbsp;&nbsp;"Ne, Evgenija, ti nisi 'gromovito očajna', ali imaš običaj da nastavljaš da vojuješ izgubljene bitke."
<BR>&nbsp;&nbsp;&nbsp;&nbsp;&nbsp;Ona obori pogled. "Misliš li na Krajla?"
<BR>&nbsp;&nbsp;&nbsp;&nbsp;&nbsp;"Ako ti misliš da mislim, onda mislim", odgovori Dženar. "Ali, zapravo, mislio sam na Marlenu. Bila je napolju već desetinu puta. Uživa u tome, to je čini srećnom, a ti i dalje sediš tu i jadikuješ. Šta te to toliko muči u vezi s time, Evgenija?"
<BR>&nbsp;&nbsp;&nbsp;&nbsp;&nbsp;Insinja se odsutno igrala svojom viljuškom. "Osećaj gubitka" odgovori ona napokon. "Nepravde. Krajl beše doneo svoju odluku, i ja sam ga izgubila. Marlena je donela svoju - i sada gubim i nju. Ako nije u pitanju kuga, onda je u pitanju Eritro."
<BR>&nbsp;&nbsp;&nbsp;&nbsp;&nbsp;"Znam." On posegnu za njenom rukom, i ona mu je, nesvesno, prepusti.
<BR>&nbsp;&nbsp;&nbsp;&nbsp;&nbsp;"Marlena sve više vremena provodi napolju, u toj potpunoj pustolini, i sve je manje zainteresovana da bude ovde, s nama. Naposletku će iznaći način da neprekidno boravi napolju, da se vraća u sve dužim razmacima - i napokon će zauvek tamo ostati."
<BR>&nbsp;&nbsp;&nbsp;&nbsp;&nbsp;"Verovatno si u pravu, ali život i nije ništa drugo do li simfonija stalnih gubitaka. Gubiš svoju mladost, pa roditelje, svoje ljubavi, prijatelje, utehe, zdravlje, i na kraju život. Poricati to, svejedno bi značilo izgubiti sve to, i izgubiti, pri tom, i svoj unutrašnji mir."
<BR>&nbsp;&nbsp;&nbsp;&nbsp;&nbsp;"Ona nikada nije bila srećno dete, Sivere."
<BR>&nbsp;&nbsp;&nbsp;&nbsp;&nbsp;"Sebe kriviš zbog toga?"
<BR>&nbsp;&nbsp;&nbsp;&nbsp;&nbsp;"Mogla sam imati... više razumevanja za nju."
<BR>&nbsp;&nbsp;&nbsp;&nbsp;&nbsp;"Nikada nije prekasno. Marlena je želela za sebe čitav jedan svet, sada ga ima. Želela je da svoje moći, koje su za nju oduvek predstavljale samo teret, preobrati u sredstvo neposrednog opštenja sa nekim drugim umom, a sada je i to dobila. Želiš li da je primoraš da se toga odrekne? Zar bi poželela da sopstveni gubitak - njeno manje ili više neprekidno prisustvo u tvojoj blizini - nadoknadiš tako što ćeš nju gurnuti u gubitak veći no što oboje možemo i zamisliti - da ne ispolji sva izvanredna svojstva svog izuzetnog uma?"
<BR>&nbsp;&nbsp;&nbsp;&nbsp;&nbsp;Isinja se za trenutak nasmeja iako su joj oči iskrile od suza. "Ti bi, Sivere, i zeca nagovorio da izađe iz svoje rupe!"
<BR>&nbsp;&nbsp;&nbsp;&nbsp;&nbsp;"Zaista? Ipak sve moje reči nikada nisu bile tako delotvorne kao Krajlovo ćutanje."
<BR>&nbsp;&nbsp;&nbsp;&nbsp;&nbsp;"Bilo je i drugih uticaja", odvrati Insinja i namršti se. "Ipak, ne mari. Sada si tu, Sivere, i predstavljaš mi najveću utehu."
<BR>&nbsp;&nbsp;&nbsp;&nbsp;&nbsp;Dženarov glas zvučao je žalostivo. "To je najpouzdaniji znak da sam zaista star onoliko koliko mi je godina - da mi je, naime, najveća uteha to što tebi služim kao uteha. Vatra još samo tinja kada od nje više ne očekujemo ništa drugo do li da posluži kao uteha."
<BR>&nbsp;&nbsp;&nbsp;&nbsp;&nbsp;"Nema, naravno, ništa lošeg u tome."
<BR>&nbsp;&nbsp;&nbsp;&nbsp;&nbsp;"Naravno, ni najmanje. Verujem, čak, da su mnogi parovi prošli kroz žestine strasti i duboke ekstaze, ne našavši, nikad, oslonac jedno u drugome; i, naposletku, mogu poželeti da sve to zamene za malo međusobne podrške. Ne znam. Tihe pobede su tako tihe. Suštinske, ali, često, nedovoljno cenjene."
<BR>&nbsp;&nbsp;&nbsp;&nbsp;&nbsp;"Misliš na sebe, jadni moj Sivere?"
<BR>&nbsp;&nbsp;&nbsp;&nbsp;&nbsp;"Znaš, Evgenija, proveo sam čitav svoj život trudeći se da ne upadnem u zamku samosažaljenja i nemoj me uterivati u to, samo da bi gledala kako se uvijam."
<BR>&nbsp;&nbsp;&nbsp;&nbsp;&nbsp;"Oh, Sivere, nisam to mislila da kažem."
<BR>&nbsp;&nbsp;&nbsp;&nbsp;&nbsp;"Najzad! To sam hteo da čujem. Vidiš kako sam bistar. Ali, znaš, ako ti treba zamena za Marlenino prisustvo, ja sam tu, i biću tu kad god ti zatreba oslonac. Ništa me ne bi moglo odvojiti od tebe - osim tebe same, ako me ne želiš."
<BR>&nbsp;&nbsp;&nbsp;&nbsp;&nbsp;Ona stisnu njegovu ruku. "Sivere, ja te ne zaslužujem."
<BR>&nbsp;&nbsp;&nbsp;&nbsp;&nbsp;"Nemoj to koristiti kao izgovor. Spreman sam da se žrtvujem za tebe, i ne treba da me u tome sprečavaš."
<BR>&nbsp;&nbsp;&nbsp;&nbsp;&nbsp;"Zar, zbilja, nisi nikada našao nekog vrednijeg od mene?"
<BR>&nbsp;&nbsp;&nbsp;&nbsp;&nbsp;"Nisam ni tražio. Niti sam ikada osetio da su žene Rotora bile imalo zainteresovane za mene. Osim toga, šta bih učinio s nekim 'vrednijim'? Bilo bi glupo od mene dati se nekom kao zaslužen poklon. Mnogo je romantičnije biti nezasluženi poklon, dar nebesa."
<BR>&nbsp;&nbsp;&nbsp;&nbsp;&nbsp;"Da izigravaš božansko, udostojavajući nedostojnog?"
<BR>&nbsp;&nbsp;&nbsp;&nbsp;&nbsp;Dženar spremno klimnu glavom. "Da, da, to mi se dopada. Upravo je to slika koja mi se mota po glavi."
<BR>&nbsp;&nbsp;&nbsp;&nbsp;&nbsp;Insinja se ponovo nasmeja, ovog puta znatno opuštenije. "I ti si šašav, znaš. Iako to do sada, iz nekog razloga, nisam uočila."
<BR>&nbsp;&nbsp;&nbsp;&nbsp;&nbsp;"Svako ima svoje skrivene vrtove. Kada me budeš, bez žurbe, naravno, još bolje upoznala - "
<BR>&nbsp;&nbsp;&nbsp;&nbsp;&nbsp;Prekinu ga oštar zvuk komunikatora.
<BR>&nbsp;&nbsp;&nbsp;&nbsp;&nbsp;Lice mu se smrači. "Eto ti, Evgenija. Taman te namamim, ni sam ne znajući kako, taman si spremna da se istopiš u mom naručju, i prekine nas ovo. Oho-ho!" Glas mu se najednom sasvim izmeni. "Od Saltada Levereta."
<BR>&nbsp;&nbsp;&nbsp;&nbsp;&nbsp;"Ko je to?"
<BR>&nbsp;&nbsp;&nbsp;&nbsp;&nbsp;"Ne poznaješ ga. Teško da ga bilo ko zna. Osoba najbliža pustinjaku od svih ljudi koje sam ikada upoznao. Radi u asteroidnom pojasu, naprosto stoga jer mu se tamo sviđa. Doduše, tog matorog kešu nisam video već godinama. Ni sam ne znam zbog čega ga nazivam matorim; naime, mojih je godina... Gle, poruka je zapečaćena - namenjena samo meni. Dovoljno poverljiva, da bi trebalo da zatražim da se udaljiš pre no što je otvorim.
<BR>&nbsp;&nbsp;&nbsp;&nbsp;&nbsp;Insinja odmah ustade, ali joj Dženar dade znak da ponovo sedne. "Ma daj, ne budi luda. Tajnost je jedna od boleština birokratije. Mene za to nije briga."
<BR>&nbsp;&nbsp;&nbsp;&nbsp;&nbsp;On pritisnu palčevima na odgovarajuća mesta i na papiru se ukazaše slova. "Ponekad se pitam šta bi se dogodilo da primalac poruke slučajno ostane bez palčeva..." zausti Dženar, a onda zaneme.
<BR>&nbsp;&nbsp;&nbsp;&nbsp;&nbsp;I dalje nem, on joj pruži poruku.
<BR>&nbsp;&nbsp;&nbsp;&nbsp;&nbsp;"Smem li da pročitam ovo?" upita ona.
<BR>&nbsp;&nbsp;&nbsp;&nbsp;&nbsp;Dženar zavrte glavom. "Ne bi smela, ali koga je briga? Pročitaj."
<BR>&nbsp;&nbsp;&nbsp;&nbsp;&nbsp;Ona prelete pogledom preko redova. "Tuđinski brod? Spušta se ovde?"
<BR>&nbsp;&nbsp;&nbsp;&nbsp;&nbsp;Dženar potvrdno klimnu glavom. "Tako piše."
<BR>&nbsp;&nbsp;&nbsp;&nbsp;&nbsp;"A Marlena? Ona je tamo napolju?!" uzviknu uzbuđeno Insinja.
<BR>&nbsp;&nbsp;&nbsp;&nbsp;&nbsp;"Eritro će je štititi."
<BR>&nbsp;&nbsp;&nbsp;&nbsp;&nbsp;"Otkud znaš? Možda je brod pun tuđinaca. Stvarnih. Vasionaca. Ta stvar na Eritru možda ne može ništa protiv njih..."
<BR>&nbsp;&nbsp;&nbsp;&nbsp;&nbsp;"I mi smo tuđinci za njega, pa ipak nas lako drži u šahu."
<BR>&nbsp;&nbsp;&nbsp;&nbsp;&nbsp;"Moram napolje."
<BR>&nbsp;&nbsp;&nbsp;&nbsp;&nbsp;"Kakvog bi to smi..."
<BR>&nbsp;&nbsp;&nbsp;&nbsp;&nbsp;"Moram biti uz nju. Pođi sa mnom, pomozi mi! Vratićemo je nazad u Kupolu."
<BR>&nbsp;&nbsp;&nbsp;&nbsp;&nbsp;"Ako su ti osvajači zbilja moćni i zlih namera, ni ovde nećemo biti sigurni."
<BR>&nbsp;&nbsp;&nbsp;&nbsp;&nbsp;"Oh, Sivere, je li sad vreme za logiku? Molim te. Moram biti sa svojom kćerkom!"
<BR>
<BR>&nbsp;&nbsp;&nbsp;&nbsp;&nbsp;87.
<BR>&nbsp;&nbsp;&nbsp;&nbsp;&nbsp;Proučavali su, napokon, sveže pristigle fotografije. Tesa Vendel je klimala glavom. "Neverovatno. Čitav svet je potpuno pust, sem ovde."
<BR>&nbsp;&nbsp;&nbsp;&nbsp;&nbsp;"Inteligencija je posvuda", oglasi se Meri Blankovic, nabrana čela. "Više nema dvoumljenja, iz ove blizine. Bio ovaj svet pust, ili ne, inteligencija je tu."
<BR>&nbsp;&nbsp;&nbsp;&nbsp;&nbsp;"I, kažeš, najintenzivnije prisutna pod tom kupolom?"
<BR>&nbsp;&nbsp;&nbsp;&nbsp;&nbsp;"Da, kapetane. Lako se da uočiti, i posve je prepoznatljiva. Izvan kupole impulsi su nešto drugačiji i nije mi jasno šta mogu predstavljati."
<BR>&nbsp;&nbsp;&nbsp;&nbsp;&nbsp;"Nismo nikada do sada bili u prilici da se susretnemo sa bilo kojom drugom vrstom visoke inteligencije, te, stoga, naravno... zausti Vu.
<BR>&nbsp;&nbsp;&nbsp;&nbsp;&nbsp;Vendelova se okrete ka njemu. "Misliš li da je inteligencija van kupole ne-ljudskog porekla?"
<BR>&nbsp;&nbsp;&nbsp;&nbsp;&nbsp;"Budući da smo se složili da ljudi tokom trinaest godina nisu stigli da iskopaju tunele uzduž i popreko satelita, kakav nam drugi zaključak preostaje?"
<BR>&nbsp;&nbsp;&nbsp;&nbsp;&nbsp;"A kupola? Jesu li tamo ljudi?"
<BR>&nbsp;&nbsp;&nbsp;&nbsp;&nbsp;"To je potpuno druga stvar", odgovori Vu, "i ona niukoliko ne zavisi od pleksona Blankoviceve. Mogu se videti astronomski instrumenti. Kupola - ili jedan njen deo - služi kao astronomska osmatračnica."
<BR>&nbsp;&nbsp;&nbsp;&nbsp;&nbsp;"Pa, zar ne bi i vanzemaljci mogli biti astronomi?" dobaci sarkastično Džarlou.
<BR>&nbsp;&nbsp;&nbsp;&nbsp;&nbsp;"Naravno", ozbiljno odgovori Vu, "ali sa odgovarajućim svojim instrumentima. Međutim, ovo što vidim meni izgleda kao kompjuterizovani infracrveni skener identičan onima koje imamo na Zemlji... Ali, hajde da stvar postavimo ovako: Zaboravimo na prirodu inteligencije koju imamo pred sobom. Ja prepoznajem instrumente koji su ili načinjeni u Sunčevom sistemu, ili su ugrađeni po nacrtima iz Sunčevog sistema. Oko toga, čini mi se, nema dvojbe. Teško bi mi bilo da zamislim da bi neka tuđinska inteligencija, bez kontakta sa ljudskom rasom, bila u stanju da izgradi nešto do te mere identično našim instrumentima."
<BR>&nbsp;&nbsp;&nbsp;&nbsp;&nbsp;"Vrlo dobro", prihvati Vendelova. "Slažem se s tobom, Vu. Šta god da se nalazi na satelitu, ljudska bića jesu, ili su bila, pod tom kupolom."
<BR>&nbsp;&nbsp;&nbsp;&nbsp;&nbsp;Krajl Fišer se odlučno umeša. "Nemoj tek tako reći 'ljudska bića', kapetane. Bolje reci - 'Rotorijanci'. Drugih ljudskih bića ovde ne može biti, izuzev nas samih."
<BR>&nbsp;&nbsp;&nbsp;&nbsp;&nbsp;"I to je nepobitno", saglasi se Vu.
<BR>&nbsp;&nbsp;&nbsp;&nbsp;&nbsp;"Ali, to je malena kupola", umeša se Blankoviceva. "Na Rotoru je bilo na desetine hiljada ljudi."
<BR>&nbsp;&nbsp;&nbsp;&nbsp;&nbsp;"Šezdeset hiljada", promrmlja Fišer.
<BR>&nbsp;&nbsp;&nbsp;&nbsp;&nbsp;"Nisu se mogli svi smestiti u tu kupolu."
<BR>&nbsp;&nbsp;&nbsp;&nbsp;&nbsp;"Što se toga tiče", reče Fišer, "možda ima još kupola. Mogli bismo obleteti ovaj svet i hiljadu puta, i da nam ipak promakne niz stvari."
<BR>&nbsp;&nbsp;&nbsp;&nbsp;&nbsp;"Ovo je jedino mesto gde sam uočila promenu u ponašanju pleksona", primeti Blankoviceva. "Da ima još kupola, sigurna sam da bih uočila bar još neku od njih."
<BR>&nbsp;&nbsp;&nbsp;&nbsp;&nbsp;Fišer nije odustajao. "Postoji i druga mogućnost - naime da vidimo samo delić nekog većeg zdanja koje bi se, po svemu što znamo, moglo protezati miljama ispod površine planete."
<BR>&nbsp;&nbsp;&nbsp;&nbsp;&nbsp;"Rotorijanci su došli ovamo sa svojom Naseobinom", reče Vu. "Naseobina, možda, još uvek postoji. Možda ih je i mnogo više. Ova kupola možda je tek neka vrsta ispostaje."
<BR>&nbsp;&nbsp;&nbsp;&nbsp;&nbsp;"Nismo uočili nikakvu Naseobinu", primeti Džarlou.
<BR>&nbsp;&nbsp;&nbsp;&nbsp;&nbsp;"Nismo ni gledali", odvrati Vu. "U celosti smo se usredsredili na satelit."
<BR>&nbsp;&nbsp;&nbsp;&nbsp;&nbsp;"Nisam zapazila inteligenciju nigde, osim na ovom svetu", napomenu Blankoviceva.
<BR>&nbsp;&nbsp;&nbsp;&nbsp;&nbsp;"Ni ti nisi gledala", brecnu se Vu. "Da bismo otkrili Naseobinu, ili više njih, trebalo je da pretražujemo ovdašnji prostor tačku po tačku. Ali od trenutka kada si otkrila pleksone na ovom svetu, prestala si da se dalje obazireš."
<BR>&nbsp;&nbsp;&nbsp;&nbsp;&nbsp;"Ako hoćeš da ponovo pogledam, učiniću to."
<BR>&nbsp;&nbsp;&nbsp;&nbsp;&nbsp;Vendelova podiže ruku. "Ako ima Naseobina, zašto one nisu dosad nas primetile? Nismo učinili ništa da prikrijemo rad naših generatora. Na kraju krajeva, bili smo prilično sigurni da je ovaj zvezdani sistem sasvim pust."
<BR>&nbsp;&nbsp;&nbsp;&nbsp;&nbsp;"Možda su malo previše samopouzdani, kapetane", primeti Vu. "Ni oni nisu tragali za nama, i jednostavno su nas prevideli. Ili, ukoliko su nas i uočili, možda nisu sigurni ko smo, ili šta smo, te, baš kao i mi, oklevaju da prvi povuku potez. Ipak, ono što bih naglasio jeste da nam je poznata bar jedna tačka na ovom ogromnom satelitu gde mora biti ljudskih bića, i moje je mišljenje da nam ne preostaje drugo nego da se spustimo i stupimo u kontakt s njima."
<BR>&nbsp;&nbsp;&nbsp;&nbsp;&nbsp;"Misliš li da bismo bili bezbedni?" upita Blankoviceva.
<BR>&nbsp;&nbsp;&nbsp;&nbsp;&nbsp;"Verujem da bismo", odvrati Vu čvrsto. "Ne mogu nas tek tako upucati. Pre toga, sigurno bi poželeli da saznaju više o nama. Osim toga, ako nam se sva hrabrost iscrpljuje u tome da ostanemo i visimo ovde u neznanju, u tom slučaju ništa nećemo uraditi, te bi još jedina preostala stvar bila da se vratimo i ispričamo šta smo otkrili. Zemlja će nakon toga poslati ovamo čitavu flotu nadsvetlosnih letelica, ali nam baš neće biti zahvalna što smo se vratili sa minimumom informacija. Ući ćemo u istoriju kao ekspedicija koja je ustuknula pred ciljem." On se neodređeno nasmeši. "Vidite, kapetane, dobro sam savladao Fišerovu lekciju."
<BR>&nbsp;&nbsp;&nbsp;&nbsp;&nbsp;"Znači, ti predlažeš da se ide dole i da se stupi u kontakt", zaključi Vendelova.
<BR>&nbsp;&nbsp;&nbsp;&nbsp;&nbsp;"Apsolutno."
<BR>&nbsp;&nbsp;&nbsp;&nbsp;&nbsp;"Ti, Blankoviceva?"
<BR>&nbsp;&nbsp;&nbsp;&nbsp;&nbsp;"Radoznala sam. Ne toliko zbog kupole, koliko zbog mogućeg prisustva neke tuđe inteligencije. Volela bih da ustanovimo o čemu se radi."
<BR>&nbsp;&nbsp;&nbsp;&nbsp;&nbsp;"Džarlou?"
<BR>&nbsp;&nbsp;&nbsp;&nbsp;&nbsp;"Voleo bih da smo naoružani, ili da imamo vezu sa Zemljom. Ukoliko nam se nešto loše desi, Zemlja neće apsolutno ništa saznati o ishodu naše misije. Moguće je da će potom našim tragom poći neko isto tako nepripremljen kao i mi, i isto tako lišen svakog predznanja. Ukoliko, pak, preživimo kontakt, vratićemo se sa suštinski značajnim otkrićima. Mislim da treba da prihvatimo rizik."
<BR>&nbsp;&nbsp;&nbsp;&nbsp;&nbsp;Fišer upita tihim glasom: "Nameravaš li da i mene pitaš za mišljenje, Kapetane?"
<BR>&nbsp;&nbsp;&nbsp;&nbsp;&nbsp;"Znam da želiš da se spustiš da bi video Rotorijance."
<BR>&nbsp;&nbsp;&nbsp;&nbsp;&nbsp;"Upravo tako, i zato bih da predložim da se spustimo što tiše i neprimetnije. Ja ću izaći iz broda, sam, kao osmatrač. Ukoliko bilo šta krene naopako, vi ćete brzo uzleteti i krenuti ka Zemlji, ostavljajući me ovde, za sobom. Možemo sebi dozvoliti da me otpišete kao gubitak, što, dabome, nije slučaj s ovim brodom."
<BR>&nbsp;&nbsp;&nbsp;&nbsp;&nbsp;"Zašto baš ti?" upita brzo Vendelova, i licem joj minu senka napetosti.
<BR>&nbsp;&nbsp;&nbsp;&nbsp;&nbsp;"Zato što - u najmanju ruku - poznajem Rotorijance. A i želim da idem."
<BR>&nbsp;&nbsp;&nbsp;&nbsp;&nbsp;"I ja, takođe", oglasi se Vu. "Moram biti s vama."
<BR>&nbsp;&nbsp;&nbsp;&nbsp;&nbsp;"Zašto da se obojica izlažemo opasnosti?"
<BR>&nbsp;&nbsp;&nbsp;&nbsp;&nbsp;"Jer su dvojica bezbednija nego jedan. I zato što, u slučaju nužde, jedan možda može da se spase dok drugi odvlači pažnju napadača. A ponajviše želim da pođem baš zbog toga što, kako rekoste, poznajete Rotorijance. Moguće je i da ih krivo prosudite."
<BR>&nbsp;&nbsp;&nbsp;&nbsp;&nbsp;"Dobro, onda, spustićemo se", zaključi Vendelova. "Fišer i Vu izići će iz broda. Ako se, u bilo kom trenutku, ne slože u pogledu onoga što im valja činiti, Vu će biti taj koji će odlučiti."
<BR>&nbsp;&nbsp;&nbsp;&nbsp;&nbsp;"Zašto?" upita razočarano Fišer.
<BR>&nbsp;&nbsp;&nbsp;&nbsp;&nbsp;"Vu upravo reče da Rotorijance, baš zato što ih poznaješ, možeš krivo prosuditi", odgovori Vendelova odlučno ga pogledavši. "I, ja se slažem s njim."
<BR>
<BR>&nbsp;&nbsp;&nbsp;&nbsp;&nbsp;88.
<BR>&nbsp;&nbsp;&nbsp;&nbsp;&nbsp;Marlena je plivala u sreći. Osećala se kao da je obujmljuju neke nežne ruke, kako je zaštićuju i skrivaju. Posmatrala je crvenkastu svetlost Nemezis i osećala vetrić na obrazima. Oblaci bi povremeno zastirali deo ili i čitavo zamašno telo Nemezis, čineći da svetlost zgasne i sve poprimi nekakav sivkasti preliv.
<BR>&nbsp;&nbsp;&nbsp;&nbsp;&nbsp;Mogla je, međutim, da podjednako dobro vidi i pri sivkastoj i pri crvenkastoj svetlosti, kao i pri senkama i polusenkama koje su stvarale nepojmljivo lepe oblike. Bez obzira na to što bi povetarac postajao svežiji kada god bi oblaci zaklonili Nemezis, nikada joj nije bilo neprijatno hladno. Činilo se kao da joj Eritro prosvetljava vidike, kao da zagreva vazduh oko njenog tela kada se ukaže potreba, kao da se, jednostavno, o njoj brine na sve moguće načine.
<BR>&nbsp;&nbsp;&nbsp;&nbsp;&nbsp;I, mogla je da i dalje razgovara s njim. Već je o ćelijama koje su tvorile život na Eritru naučila da razmišlja kao o Eritru samom. Kao o planeti. Zašto da ne? Kako je, uostalom, moglo biti drugačije? Svaka je ćelija, sama za sebe, bila samo ćelija - mnogo, zapravo, primitivnija nego ćelije njenog vlastitog tela. Tek su sve prokariote zajedno tvorile organizam koji je, obavijajući planetu, povezujući je milijardama triliona tanušnih veza i ispunjavajući je, prožimajući i podvrgavajući je sebi, mogao i sam biti smatran planetom.
<BR>&nbsp;&nbsp;&nbsp;&nbsp;&nbsp;Kako je to čudno, pomisli Marlena. Taj džinovski životni oblik nikada, pre nailaska Rotora, ni pojma nije imao da osim njega postoji i neka drugačija vrsta života.
<BR>&nbsp;&nbsp;&nbsp;&nbsp;&nbsp;Njena pitanja i utisci nisu, međutim, morali da se zadrže isključivo u njenom umu. Eritro bi se katkad uobličio pred njom, poput tankih pramenova sivkaste izmaglice, poprimajući utvarni izgled ljudskog stvora koji je na rubovima podrhtavao. Uvek je, istovremeno, bio prisutan osećaj nestvarnosti. Nije ih mogla videti, ali je van svake sumnje mogla osetiti kako milioni nevidljivih ćelija nestaju svakog sekunda i istog časa ustupaju mesto milionima novih. Nijedna pojedinačna prokariota nije mogla dugo opstati izvan svoje vodene koprene, te je svaka tek za trenutak bila deo obličja; ali samo obličje bilo je onoliko trajno koliko je to želelo da bude, i nikad nije menjalo svoj privid.
<BR>&nbsp;&nbsp;&nbsp;&nbsp;&nbsp;Eritro, međutim, nikada nije ponovo poprimio Orinelov oblik. Shvatio je, a da mu to nije trebalo reći, da taj oblik budi određen nemir u Marleni. Njegova pojava bila je sada neutralna, menjajući se, ponekad, u skladu sa Marleninim lutalačkim mislima. Eritro je, uverila se, bio u stanju da prati tanane promene u njenom umu bolje i od nje same; prilagođavao im se, izgledajući sasvim kao neki lik iz njenih najskrivenijih misli, ali, isto tako, čim bi ona pokušala da se na njega usredsredi i raspozna ga, lagano bi se povukao i poprimio neki drugačiji izgled. Ponekad bi krajičkom oka mogla da uoči pojedinosti: liniju majčinog obraza, istaknut Siverov nos, crte lica devojčica i dečaka s kojima je išla u školu.
<BR>&nbsp;&nbsp;&nbsp;&nbsp;&nbsp;Prava simfonija međusobnog opštenja. Nije to toliko bio razgovor koji su među sobom vodili koliko neka vrsta mentalnog baleta koji nije umela da opiše - nešto beskrajno umirujuće, beskrajno raznoliko, delimično menjajući obris, delimično menjajući glas, i delom menjajući misao.
<BR>&nbsp;&nbsp;&nbsp;&nbsp;&nbsp;Bila je to komunikacija u toliko mnogo različitih dimenzija da bi se osetila potpuno ispražnjenom, lišenom života i na samu pomisao da bi se iz nekog razloga morala vratiti na opštenje isključivo putem reči. Njen dar percepcije, prepoznavanja govora tela, beše se rascvetao i preobrazio u nešto drugo, što nikada ranije nije mogla ni zamisliti. Misli su mogle biti razmenjivane brže - i dublje - nego putem neverovatne sirovosti reči.
<BR>&nbsp;&nbsp;&nbsp;&nbsp;&nbsp;Eritro joj je protumačio - ispunio je, bolje rečeno - šokom neizbežnim pri svakom susretu sa drugim umovima. Umovima. U množini. Sa jednim umom je lako. Drugi svet, drugi um. Ali sustret sa mnoštvom umova, nagomilanih jedan preko drugog, svaki sa svojim osobenostima, pretapajući se međusobno u malenom prostoru... Nezamislivo.
<BR>&nbsp;&nbsp;&nbsp;&nbsp;&nbsp;Misli kojima je Eritro ispunjavao Marlenin um bile su, možda, tek maglovito izrecive rečima, i na krajnje nezadovoljavajući način. Iza tih reči, preplavljujući ih i potiskivajući ih, stajala su osećanja, emocije, kao i neuronski treptaji koji su Eritro primoravali na sve nove i nove promene u sagledavanju stvari.
<BR>&nbsp;&nbsp;&nbsp;&nbsp;&nbsp;Eksperimentisao je sa umovima - pokušavao da ih "oseti". Ne da ih oseti u ljudskom smislu reči; u pitanju je bilo nešto sasvim drugačije, nešto što je tek izdaleka moglo biti izraženo ljudskim jezikom i saznanjima. Pri svemu tome, neki od tih umova su se izvitoperavali, osipali, pa i postajali neprijatni. Eritro je napokon prekinuo sa tim svojim nasumičnim traganjem za umovima, usredsređujući se na one koji su mogli podneti kontakt s njim.
<BR>&nbsp;&nbsp;&nbsp;&nbsp;&nbsp;"I tako si naišao na mene?" upita Marlena.
<BR>&nbsp;&nbsp;&nbsp;&nbsp;&nbsp;"Našao sam te."
<BR>&nbsp;&nbsp;&nbsp;&nbsp;&nbsp;"Ali, zašto? Zašto si me uopšte tražio?" upita ona, ne prikrivajući radoznalost.
<BR>&nbsp;&nbsp;&nbsp;&nbsp;&nbsp;Obličje se ustalasa i postade čvršće. "Tek da te nađem."
<BR>&nbsp;&nbsp;&nbsp;&nbsp;&nbsp;To nije bio nikakav odgovor. "Zašto želiš da budem s tobom?"
<BR>&nbsp;&nbsp;&nbsp;&nbsp;&nbsp;Obličje poče ponovo da bledi i misao koja dopre do nje beše zamagljena. "Samo zato da bi bila sa mnom."
<BR>&nbsp;&nbsp;&nbsp;&nbsp;&nbsp;A onda ga nestade.
<BR>&nbsp;&nbsp;&nbsp;&nbsp;&nbsp;Beše nestao, zapravo, samo njegov privid. Marlena se i dalje osećala zaštićenom, kao u nečijem toplom naručju. Ali, zašto je prikaza nestala? Da li ju je uznemirila svojim pitanjima?
<BR>&nbsp;&nbsp;&nbsp;&nbsp;&nbsp;A onda začu neki zvuk.
<BR>&nbsp;&nbsp;&nbsp;&nbsp;&nbsp;Na jednom pustom svetu čovek vrlo brzo upamti sve zvuke, jer ih nema mnogo. Tu su zvuk vode koja teče, i znatno tananije strujanje vazduha u pokretu; tu su i predvidljivi šumovi koje čovek sam stvara, bilo da je u pitanju stopalo koje dotiče tle, šuškanje odeće ili zvuk sopstvenog daha.
<BR>&nbsp;&nbsp;&nbsp;&nbsp;&nbsp;Marlena, međutim, beše začula nešto što nije bilo nijedno od toga, i okrenu se u pravcu iz kojeg zvuk beše prispeo. I iznad stene što joj se uzdizala s leve strane pojavi se glava nekog čoveka.
<BR>&nbsp;&nbsp;&nbsp;&nbsp;&nbsp;Prva joj je pomisao, naravno, bila da je po sredi neko iz Kupole ko je došao po nju, i namah oseti navalu besa. Hoće li je već jednom ostaviti na miru? Nikada više neće poneti sa sobom taj odašiljač, i oni će, zaista, moći da je ulove tek pukim slučajem.
<BR>&nbsp;&nbsp;&nbsp;&nbsp;&nbsp;Ali, nije prepoznala lice - a do tada već beše upoznala svakoga u Kupoli. Nije ih, možda, znala sve poimenično, niti išta o njima, ali znala bi, posve sigurno, kada bi ugledala neko lice iz Kupole, da ga je već ranije srela.
<BR>&nbsp;&nbsp;&nbsp;&nbsp;&nbsp;Ovo lice, međutim, nikada ranije ne beše srela u Kupoli.
<BR>&nbsp;&nbsp;&nbsp;&nbsp;&nbsp;Oči su netremice zurile u nju. Usta su bila delom otvorena, kao u čoveka koji dahće. A onda, ko god da je to bio, gotovo se strmeknu preko stene i potrča ka njoj.
<BR>&nbsp;&nbsp;&nbsp;&nbsp;&nbsp;Nije se ni makla. Osećaj zaštićenosti nije jenjavao. Nije se plašila.
<BR>&nbsp;&nbsp;&nbsp;&nbsp;&nbsp;Čovek se zaustavi na nekoliko metara od nje, i dalje ne skidajući pogleda sa njenog lica, naginjući se unapred kao da se susreo s preprekom koju ne može da pređe, koja mu ne dozvoljava da načini ijedan dalji korak.
<BR>&nbsp;&nbsp;&nbsp;&nbsp;&nbsp;Napokon, on se oglasi, glasom čoveka koji kao da se guši: "Rouzen!"
<BR>
<BR>&nbsp;&nbsp;&nbsp;&nbsp;&nbsp;89.
<BR>&nbsp;&nbsp;&nbsp;&nbsp;&nbsp;Marlena ga je pažljivo posmatrala. Njegovi jedva vidljivi pokreti odavali su žudnju i zračili nečim što je delovalo prisvajajuće: izražavao je posedovanje, bliskost, pripadnost.
<BR>&nbsp;&nbsp;&nbsp;&nbsp;&nbsp;Marlena ustuknu jedan korak. Kako je to moguće? Zašto bi on...
<BR>&nbsp;&nbsp;&nbsp;&nbsp;&nbsp;Bleda uspomena na holosliku koju beše jednom videla dok je još bila sasvim malena devojčica...
<BR>&nbsp;&nbsp;&nbsp;&nbsp;&nbsp;I, na posletku, više nije imalo smisla da poriče. Koliko god to nemoguće zvučalo, koliko god bilo nezamislivo...
<BR>&nbsp;&nbsp;&nbsp;&nbsp;&nbsp;Ona se još više zguri u svom zaštitnom omotaču i promuca: "Oče?"
<BR>&nbsp;&nbsp;&nbsp;&nbsp;&nbsp;On pojuri k njoj kao da želi da je uzme u naručje, ali ona ponovo ustuknu. On zastade, zateturavši se i uhvati se rukom za čelo kao da ga obuzima vrtoglavica.
<BR>&nbsp;&nbsp;&nbsp;&nbsp;&nbsp;"Marlena", izgovori on. "Marlena, hteo sam da kažem."
<BR>&nbsp;&nbsp;&nbsp;&nbsp;&nbsp;Izgovorio joj je ime nepravilno, pomisli ona. Akcenat nije na prvom slogu. Ali, njemu se to moglo činiti ispravnim. Kako je i mogao znati?
<BR>&nbsp;&nbsp;&nbsp;&nbsp;&nbsp;A onda se pojavi još jedan čovek i stade pored njega. Imao je ravnu crnu kosu, široko lice, uzane oči i žućkastu boju kože. Marlena nikada ne beše videla čoveka koji bi ličio na ovog. Ona proguta knedlu i pokuša da ne zija toliko.
<BR>&nbsp;&nbsp;&nbsp;&nbsp;&nbsp;Drugi čovek tiho, s nevericom, upita prvog: "Je li to vaša kćerka, Fišere?"
<BR>&nbsp;&nbsp;&nbsp;&nbsp;&nbsp;Marlena razrogači oči. Fišer! To jeste bio njen otac.
<BR>&nbsp;&nbsp;&nbsp;&nbsp;&nbsp;Njen otac, međutim, i ne pogleda drugog čoveka. Nije skidao pogled s nje. "Jeste."
<BR>&nbsp;&nbsp;&nbsp;&nbsp;&nbsp;"Znači, već u prvom deljenju karata, Fišere", dodade drugi čovek, još tiše. "Stigli ste ovamo i prva osoba koju ste ugledali bila je vaša kćer."
<BR>&nbsp;&nbsp;&nbsp;&nbsp;&nbsp;Fišer s naporom pokuša da odvoji pogled od svoje kćeri, ali bez uspeha. "Da, Vu, mislim da je to ona. Marlena, tvoje prezime je Fišer, zar ne? Majka ti se zove Evgenija Insinja. Jesam li u pravu? Moje ime je Krajl Fišer i ja sam tvoj otac."
<BR>&nbsp;&nbsp;&nbsp;&nbsp;&nbsp;On raširi ruke.
<BR>&nbsp;&nbsp;&nbsp;&nbsp;&nbsp;Marlena je bila savršeno svesna da preklinjući izraz u očima njenog oca beše potpuno iskren, ali ona ipak odstupi još jedan korak i hladno upita: "Kako to da si ovde?"
<BR>&nbsp;&nbsp;&nbsp;&nbsp;&nbsp;"Došao sam sa Zemlje da bih te našao. Da bih tebe našao. Posle svih ovih godina."
<BR>&nbsp;&nbsp;&nbsp;&nbsp;&nbsp;"Zašto si želeo da me nađeš? Ostavio si me dok sam još bila beba."
<BR>&nbsp;&nbsp;&nbsp;&nbsp;&nbsp;"Morao sam to tada da učinim, ali nikada nisam odustajao od toga da dođem po tebe."
<BR>&nbsp;&nbsp;&nbsp;&nbsp;&nbsp;Jedan drugi glas - oštar, čeličan - odjednom se umeša u razgovor. "Znači, došao si po Marlenu? Ni zbog čega drugog?"
<BR>&nbsp;&nbsp;&nbsp;&nbsp;&nbsp;Evgenija Insinja stajala je tamo, bleda, bezbojnih usana, drhtavih ruku. Iza nje je stajao Siver Dženar, više nego zaprepašćen, ali s jasnom namerom da se drži po strani. Nijedno od njih dvoje nije nosilo zaštitnu odeću.
<BR>&nbsp;&nbsp;&nbsp;&nbsp;&nbsp;"Mogla sam to i pomisliti", nastavi Insinja užurbanim, poluhisteričnim glasom. "Znala sam da se radi o ljudima sa neke od Naseobina, o ljudima iz Sunčevog sistema. Pomišljala sam i da bi se moglo raditi o nekoj tuđinskoj vrsti života. Pretresla sam sve mogućnosti kojih sam se mogla setiti, sve mi je padalo na um kada mi je saopšteno da na planetu sleće brod stranog porekla, ali nikada ni pomislila ne bih da se to Krajl Fišer vraća u velikom stilu. I to, po Marlenu!"
<BR>&nbsp;&nbsp;&nbsp;&nbsp;&nbsp;"Došao sam s drugima, u jednoj veoma važnoj misiji. Ovo je Čao-Li Vu, kolega iz posade. I... i..."
<BR>&nbsp;&nbsp;&nbsp;&nbsp;&nbsp;"I eto, sretosmo se. Je li ti ikada palo na pamet da bismo se nas dvoje mogli ponovo sresti? Ili su ti misli bile zaokupljene isključivo Marlenom? U čemu se sastoji ta tvoja veoma važna misija? Da nađeš Marlenu?"
<BR>&nbsp;&nbsp;&nbsp;&nbsp;&nbsp;"Ne, nije to cilj naše misije. To je bila samo moja želja."
<BR>&nbsp;&nbsp;&nbsp;&nbsp;&nbsp;"A ja?"
<BR>&nbsp;&nbsp;&nbsp;&nbsp;&nbsp;Fišer obori pogled. "Došao sam po Marlenu."
<BR>&nbsp;&nbsp;&nbsp;&nbsp;&nbsp;"Došao si po nju? Da je povedeš sa sobom?"
<BR>&nbsp;&nbsp;&nbsp;&nbsp;&nbsp;"Mislio sam..." poče Fišer, ali glas mu zape u grlu.
<BR>&nbsp;&nbsp;&nbsp;&nbsp;&nbsp;Vu ih je radoznalo posmatrao. Dženar se zamišljeno mrštio, ispunjen pritajenom ljutnjom.
<BR>&nbsp;&nbsp;&nbsp;&nbsp;&nbsp;Insinja se okrete svojoj kćeri. "Marlena, želiš li da pođeš bilo kuda s ovim čovekom?"
<BR>&nbsp;&nbsp;&nbsp;&nbsp;&nbsp;"Ne idem nikud i ni sa kim, majko", odvrati Marlena mirno.
<BR>&nbsp;&nbsp;&nbsp;&nbsp;&nbsp;"Eto ti odgovora, Krajle", reče Insinja. "Ne možeš me ostaviti sa jednogodišnjim detetom, i doći posle petnaest godina i naprosto reći: 'Onako uzgred, poveo bih je sa sobom'. A da na mene i ne pomisliš. Ona jeste tvoja kćer, ali samo biološki, nikako drugačije. Moja je po pravu trinaestogodišnje ljubavi i pažnje."
<BR>&nbsp;&nbsp;&nbsp;&nbsp;&nbsp;"Nema smisla da se raspravljaš zbog mene, majko", reče Marlena.
<BR>&nbsp;&nbsp;&nbsp;&nbsp;&nbsp;Čao-Li Vu istupi korak napred. "Izvinite. Mene jesu predstavili, ali niko meni nije bio predstavljen. Gospođo?"
<BR>&nbsp;&nbsp;&nbsp;&nbsp;&nbsp;"Evgenija Insinja Fišer", odvrati ona i pokaza prstom na Krajla. "Njegova nekadašnja žena."
<BR>&nbsp;&nbsp;&nbsp;&nbsp;&nbsp;"A ovo je vaša kćerka, gospođo?"
<BR>&nbsp;&nbsp;&nbsp;&nbsp;&nbsp;"Da. Ovo je Marlena Fišer."
<BR>&nbsp;&nbsp;&nbsp;&nbsp;&nbsp;Vu se lagano izvi. "A ovaj gospodin?"
<BR>&nbsp;&nbsp;&nbsp;&nbsp;&nbsp;"Moje ime je Siver Dženar", reče Dženar, "i zapovednik sam Kupole koju vidite tamo na horizontu."
<BR>&nbsp;&nbsp;&nbsp;&nbsp;&nbsp;"Ah, odlično. Zapovedniče, voleo bih da porazgovaram s vama. Žao mi je što je ovde posredi porodični spor, ali on nema nikakve veze s našom misijom."
<BR>&nbsp;&nbsp;&nbsp;&nbsp;&nbsp;"A u čemu se, zapravo, sastoji vaša misija?" dopre do njih jedan novi glas. Prema njima je koračao čovek sede kose i izvijenih usana, držeći u rukama nešto što je veoma podsećalo na neko vatreno oružje.
<BR>&nbsp;&nbsp;&nbsp;&nbsp;&nbsp;"Zdravo, Sivere", dobaci on prolazeći pored Dženara.
<BR>&nbsp;&nbsp;&nbsp;&nbsp;&nbsp;Dženar beše zaprepašćen. "Saltade? Šta ćeš ti ovde?"
<BR>&nbsp;&nbsp;&nbsp;&nbsp;&nbsp;"Zastupam Načelnika Pita sa Rotora. Ponavljam svoje pitanje, gospodine. U čemu se sastoji vaša misija? I kako vam je ime?"
<BR>&nbsp;&nbsp;&nbsp;&nbsp;&nbsp;"Ah, na ovo drugo nije teško odgovoriti", reče Vu. "Ja sam dr Čao-Li Vu. A vi, gospodine?"
<BR>&nbsp;&nbsp;&nbsp;&nbsp;&nbsp;"Saltad Leveret."
<BR>&nbsp;&nbsp;&nbsp;&nbsp;&nbsp;"Drago mi je. Dolazimo u miru", dodade Vu, bacivši pogled na oružje.
<BR>&nbsp;&nbsp;&nbsp;&nbsp;&nbsp;"Nadam se da je tako", primeti smrknuto Leveret. "Moja flotila ima šest brodova i svi motre na vašu letelicu."
<BR>&nbsp;&nbsp;&nbsp;&nbsp;&nbsp;"Odista?" upita Vu. "Ovako mala Kupola sa tako snažnom flotom?"
<BR>&nbsp;&nbsp;&nbsp;&nbsp;&nbsp;"Ta mala kupola samo je naša ispostava", odvrati Leveret. "Moja flota zaista je u blizini. I nemojte ništa pokušavati."
<BR>&nbsp;&nbsp;&nbsp;&nbsp;&nbsp;"Verujem vam na reč", prihvati Vu. "Ali, samo jedan maleni brod dolazi sa Zemlje. Stigao je dovde jer raspolažemo mogućnošću nadsvetlosnog letenja. Znate na šta mislim? Let brži od svetlosti."
<BR>&nbsp;&nbsp;&nbsp;&nbsp;&nbsp;"Znam šta ste mislili da kažete."
<BR>&nbsp;&nbsp;&nbsp;&nbsp;&nbsp;Dženar iznenada upita: "Govori li on istinu Marlena?"
<BR>&nbsp;&nbsp;&nbsp;&nbsp;&nbsp;"Da čika Sivere", stiže odgovor.
<BR>&nbsp;&nbsp;&nbsp;&nbsp;&nbsp;"Zanimljivo", promumla Dženar.
<BR>&nbsp;&nbsp;&nbsp;&nbsp;&nbsp;"Ushićen sam činjenicom da je ova mlada dama potvrdila moje reči", nastavi Vu mirno. "Treba li, možda, da pretpostavim da je ona rotorski ekspert za pitanja nadsvetlosnih letova?"
<BR>&nbsp;&nbsp;&nbsp;&nbsp;&nbsp;"Bez suvišnih pitanja", odvrati Leveret nestrpljivo. "Zašto ste ovde? Niko vas nije zvao."
<BR>&nbsp;&nbsp;&nbsp;&nbsp;&nbsp;"Ne, odista, niko. Nismo znali da ovde ima ikoga ko bi se protivio našem dolasku. Ali, molim vas da se, bez stvarne potrebe ne prepuštate neprijateljskim osećanjima. Na bilo koji vaš pogrešan potez, naš će brod nestati u hipersvemiru."
<BR>&nbsp;&nbsp;&nbsp;&nbsp;&nbsp;"Nije sasvim siguran u to", upade Marlena hitro.
<BR>&nbsp;&nbsp;&nbsp;&nbsp;&nbsp;Vu se namršti. "Dovoljno sam siguran. Čak i da pokušate, i uspete, da nam uništite brod, naša matična baza na Zemlji zna gde smo i dobija neprekidne izveštaje. Ako nam se bilo šta loše desi, sledeća ekspedicija će se sastojati od pedeset nadsvetlosnih borbenih krstarica. Nemojte to rizikovati, gospodine."
<BR>&nbsp;&nbsp;&nbsp;&nbsp;&nbsp;"Laže", ponovo upade Marlena.
<BR>&nbsp;&nbsp;&nbsp;&nbsp;&nbsp;"Šta time misliš, Marlena?" upita Dženar.
<BR>&nbsp;&nbsp;&nbsp;&nbsp;&nbsp;"Pa, to što kaže da baza na Zemlji zna gde se nalaze. To nije tačno, i on to vrlo dobro zna."
<BR>&nbsp;&nbsp;&nbsp;&nbsp;&nbsp;"Sasvim dovoljno, Saltade", zaključi Dženar. "Ovi ljudi ne raspolažu mogućnošću hiperkomunikacije."
<BR>&nbsp;&nbsp;&nbsp;&nbsp;&nbsp;Vuov izraz lica ne promeni se ni za dlaku. "Zasnivate li svoj stav na nagađanjima jedne devojčice?"
<BR>&nbsp;&nbsp;&nbsp;&nbsp;&nbsp;"Nije to nagađanje. Nema sumnje da je tako, Saltade. Objasniću ti kasnije. Za sada, veruj mi na reč."
<BR>&nbsp;&nbsp;&nbsp;&nbsp;&nbsp;"Pitajte mog oca", iznenada reče Marlena. "On će vam reći." Nije ni sama sasvim shvatala kako je njen otac mogao išta znati o njenom daru - sigurno ga nije imala, ili, bar, ispoljavala kao jednogodišnja beba. Ipak, bilo joj je savršeno jasno da on zna. Kao da je to u njoj odzvanjalo, mada ostali nisu ništa primećivali.
<BR>&nbsp;&nbsp;&nbsp;&nbsp;&nbsp;"Ne vredi Vu", reče napokon Fišer. "Marlena nas čita kao otvorenu knjigu."
<BR>&nbsp;&nbsp;&nbsp;&nbsp;&nbsp;Po prvi put je izgledalo da Vua napušta njegova hladnokrvnost. On se namrgodi i zajedljivo upita: "Kako išta možeš znati o ovoj devojci, makar ti i bila kćer? Nisi je video petnaest godina."
<BR>&nbsp;&nbsp;&nbsp;&nbsp;&nbsp;"Imao sam, nekada, mlađu sestru", odvrati Fišer tiho.
<BR>&nbsp;&nbsp;&nbsp;&nbsp;&nbsp;Odjednom se zainteresovavši Dženar upita: "Ah, pa to vam je, dakle, u porodici. Zanimljivo. Pa, dr Vu, kao što vidite, imamo ovde pravi, živi detektor laži, te prema tome nema smisla obmanjivati nas. Budimo, dakle, otvoreni jedni prema drugima. Zašto ste došli ovamo?"
<BR>&nbsp;&nbsp;&nbsp;&nbsp;&nbsp;"Da bismo spasli Sunčev sistem. Pitajte mladu damu - pošto je ona, izgleda, ovde apsolutni autoritet - da li vam sada govorim istinu."
<BR>&nbsp;&nbsp;&nbsp;&nbsp;&nbsp;"Naravno da govorite istinu, dr Vu", primeti Marlena. "Znamo za opasnost koja vam preti. Moja je majka, zapravo, to ustanovila."
<BR>&nbsp;&nbsp;&nbsp;&nbsp;&nbsp;"I mi smo otkrili opasnost", dodade Vu, "bez ikakve pomoći vaše majke."
<BR>&nbsp;&nbsp;&nbsp;&nbsp;&nbsp;Saltad Leveret stade pažljivo odmeravati sve prisutne. "Mogu li znati o čemu to govorite?"
<BR>&nbsp;&nbsp;&nbsp;&nbsp;&nbsp;"Veruj mi, Saltade, Janus Pit zna sve o tome", odgovori Dženar. "Žao mi je što ti to nije saopštio, ali, ako ga sada pozoveš, budi siguran da će to učiniti. Reci mu da imamo posla s ljudima koji su u stanju da putuju nadsvetlosnim brzinama, i da možda postoji mogućnost da se nagodimo s njima."
<BR>
<BR>&nbsp;&nbsp;&nbsp;&nbsp;&nbsp;90.
<BR>&nbsp;&nbsp;&nbsp;&nbsp;&nbsp;Njih četvorica sedeli su u Dženarovim odajama pod Kupolom, i Dženar je pokušavao da od sebe odagna osećaj, koji ga je svega preplavljivao, da se radi o istorijskom trenutku. Bio je to prvi slučaj interstelarnog pregovaranja u čitavoj povesti ljudske rase. Čak i da su sva četvorica do tada bili potpuno anonimni ljudi, samo zbog ovog sadašnjeg trenutka njihova imena ostaće da na vjeki vjekov odzvanjaju hodnicima istorije.
<BR>&nbsp;&nbsp;&nbsp;&nbsp;&nbsp;Dvojica naspram dvojice.
<BR>&nbsp;&nbsp;&nbsp;&nbsp;&nbsp;Tamo, na strani Sunčevog sistema (zapravo Zemlje - ali ko bi i pomislio da će rastrošena Zemlja zastupati Sunčev sistem, da će upravo Zemlja ostvariti letove nadsvetlosnim brzinama, a ne neka od naprednijih, samosvesnih Naseobina) nalazili su se Čao-Li Vu i Krajl Fišer.
<BR>&nbsp;&nbsp;&nbsp;&nbsp;&nbsp;Vu je bio govorljiv i ubedljiv. Matematičar, ali i pragmatičan duh. Nasuprot njemu, Fišer (Dženar, zapravo, još nije mogao da poveruje da ponovo vidi tog čoveka pred sobom), sedeo je tih, izgubljen u mislima, i sa malim udelom u raspravi.
<BR>&nbsp;&nbsp;&nbsp;&nbsp;&nbsp;S druge strane kraj njega, sedeo je Saltad Leveret, sumnjičav i nesiguran zbog živog kontakta sa trojicom ljudi odjednom, ali čvrst; nedostajala mu je jedino Vuova urođena govorljivost, ali mu to, dabome, nije ni malo smetalo da se jasno i precizno izrazi.
<BR>&nbsp;&nbsp;&nbsp;&nbsp;&nbsp;Što se njega samog tiče, on je, kao i Fišer, uglavnom ćutao, čekajući da preostali reše stvar - jer je znao nešto što ostaloj trojici nije bilo poznato.
<BR>&nbsp;&nbsp;&nbsp;&nbsp;&nbsp;Beše se već spustila i noć, i časovi su se otegli. Najpre im je bio poslužen ručak, a potom i večera. Povremeno bi, da odagnaju napetost, prekidali pregovore, i Dženar iskoristi jednu takvu pauzu da bi obišao Insinju i Marlenu.
<BR>&nbsp;&nbsp;&nbsp;&nbsp;&nbsp;"Ne ide tako loše", reče im on. "Obe strane mogu mnogo da dobiju."
<BR>&nbsp;&nbsp;&nbsp;&nbsp;&nbsp;"A Krajl?" upita Insinja nervozno. "Je li potezao pitanje Marlene?"
<BR>&nbsp;&nbsp;&nbsp;&nbsp;&nbsp;"Iskreno rečeno, Evgenija, Marlena uopšte nije predmet razgovora i ta tema nije ni pokretana. Međutim, mislim da je vrlo nesrećan."
<BR>&nbsp;&nbsp;&nbsp;&nbsp;&nbsp;"I treba da bude", procedi Insinja puna gorčine.
<BR>&nbsp;&nbsp;&nbsp;&nbsp;&nbsp;Dženar je oklevao. "Šta ti kažeš, Marlena?"
<BR>&nbsp;&nbsp;&nbsp;&nbsp;&nbsp;Marlena ga pogleda svojim tamnim, nedokučivim očima. "Ja sam to već prevazišla, čika Sivere."
<BR>&nbsp;&nbsp;&nbsp;&nbsp;&nbsp;"To tvoje malo srce prilično je surovo", primeti Dženar.
<BR>&nbsp;&nbsp;&nbsp;&nbsp;&nbsp;Ali Insinja prasnu na njega. "Zašto i ne bi bilo? Napustiti dete u detinjstvu!"
<BR>&nbsp;&nbsp;&nbsp;&nbsp;&nbsp;"Ne, nisam surova", nastavi Marlena, razmišljajući. "Ako budem u stanju da ga smirim, biću vrlo zadovoljna. Ali, vidiš, ja ne pripadam njemu. Niti tebi, majko. Žao mi je, ali meni je mesto ovde, na Eritru. Čika Sivere, reći ćeš mi šta je odlučeno, zar ne?"
<BR>&nbsp;&nbsp;&nbsp;&nbsp;&nbsp;"Već sam ti obećao da hoću."
<BR>&nbsp;&nbsp;&nbsp;&nbsp;&nbsp;"Važno mi je."
<BR>&nbsp;&nbsp;&nbsp;&nbsp;&nbsp;"Znam."
<BR>&nbsp;&nbsp;&nbsp;&nbsp;&nbsp;"Trebalo bi da sam tamo s vama, i da zastupam Eritro."
<BR>&nbsp;&nbsp;&nbsp;&nbsp;&nbsp;"Mislim da je Eritro sve vreme prisutan, ali i ti ćeš biti uključena pre no što se sve okonča. Čak ni da ti to nisam obećao - a jesam - mislim da će se Eritro svakako za to postarati." Dženar se potom brzo vrati da se priključi razgovoru.
<BR>&nbsp;&nbsp;&nbsp;&nbsp;&nbsp;Čao-Li sedeo je zavaljen u svoju naslonjaču i na njegovom kamenom licu nije bilo ni tračka umora.
<BR>&nbsp;&nbsp;&nbsp;&nbsp;&nbsp;"Hajde da sumiramo dosadašnji razgovor", predloži on. "Bez mogućnosti nadsvetlosnog leta Susedna zvezda - ili, Nemezis, kako je vi nazivate - ostaje najbliža zvezda Sunčevom sistemu, tako da bi svaki brod sa Zemlje, koji se uputi ka zvezdama, morao ovde imati svoju prvu stanicu. Međutim, kada čitavo čovečanstvo bude ovladalo nadsvetlosnim brzinama razdaljine više neće predstavljati odlučujući faktor, i ljudi više neće tragati za najbližom, već za najpogodnijom zvezdom. Tragaće se za zvezdama poput Sunca, oko kojih bi kružila bar jedna planeta slična Zemlji. Nemezis bi u takvim okolnostima bila ostavljena po strani.
<BR>&nbsp;&nbsp;&nbsp;&nbsp;&nbsp;Rotor, koji je do sada, očigledno, u nameri da zaštiti ovaj sistem od drugih i zadrži ga samo za sebe, od tajnovitosti stvorio pravi fetiš, neće više za tim imati nikakve potrebe. Ne samo da ovaj sistem više neće izgledati poželjan drugim Naseobinama, nego bi to možda mogao biti slučaj i sa samim Rotorom. I on bi mogao da bira, ukoliko to zaželi, i da se i sam uputi u potragu za zvezdama poput Sunca. U spiralnim kracima galaksije postoje milijarde takvih zvezda.
<BR>&nbsp;&nbsp;&nbsp;&nbsp;&nbsp;Može se, takođe, dogoditi da vi sada jednostavno uperite svoje oružje u mene i zatražite da vam kažem sve što znam o letovima nadsvetlosnim brzinama, kako biste Rotoru pribavili neophodna saznanja. Međutim, ja sam matematičar, i to teorijski, i ono što znam bilo bi vam od ograničene koristi. Čak i da zarobite naš brod, vrlo biste malo saznali. Ono što treba da učinite jeste da grupu svojih naučnika i tehničara pošaljete na Zemlju, gde bi dobili odgovarajuća saznanja i obuku.
<BR>&nbsp;&nbsp;&nbsp;&nbsp;&nbsp;Zauzvrat, želimo ovaj svet, koji nazivate Eritrom. Imam utisak da ga ni na koji način niste još zaposeli, sa izuzetkom, razume se, ove Kupole ovde, koja se koristi za astronomska i razne druge vrste istraživanja. Vaš se život ne odvija ovde, već na Naseobinama.
<BR>&nbsp;&nbsp;&nbsp;&nbsp;&nbsp;Naseobine Sunčevog sistema uvek mogu da otplutaju u potrazi za novim, suncolikim zvezdama. Ljudi na Zemlji, međutim, nemaju tu mogućnost. Ima nas osam milijardi koji moramo biti evakuisani tokom narednih nekoliko hiljada godina, i što se sistem Nemezis bude više približavao Sunčevom sistemu, Eritro će kao prihvatna stanica postajati sve pogodniji za Zemljane, bar dotle dok ne pronađemo svetove nalik na Zemlju, gde bismo se potom prebacili.
<BR>&nbsp;&nbsp;&nbsp;&nbsp;&nbsp;Predlažem, dakle, da se vratimo na Zemlju sa jednim Rotorijancem po vašem izboru, da bismo imali dokaz da smo zaista bili ovde. Izgradiće se još brodova i ponovo ćemo doći ovamo - možete biti sigurni u to, jer nam je Eritro neophodan. U povratku na Zemlju povešćemo i vašu grupu naučnika, i upoznati ih sa svim pojedinostima letova nadsvetlosnim brzinama - isto saznanje podelili bismo i sa ostalim Naseobinama. Čini li vam se da sam verno preneo sve o čemu smo se do sada dogovorili?"
<BR>&nbsp;&nbsp;&nbsp;&nbsp;&nbsp;"Nije to tako jednostavno", odvrati Leveret. "Eritro bi morao biti teraformiran da bi mogao da prihvati veći broj Zemljana."
<BR>&nbsp;&nbsp;&nbsp;&nbsp;&nbsp;"Jeste, izostavio sam tehničke pojedinosti", složi se Vu. "I o tome bi trebalo da se porazgovara, ali taj ćemo posao prepustiti drugima."
<BR>&nbsp;&nbsp;&nbsp;&nbsp;&nbsp;"Upravo tako. U ime Rotora nastupaće Načelnik Pit i Savet."
<BR>&nbsp;&nbsp;&nbsp;&nbsp;&nbsp;"Svezemaljska vlada zastupaće našu stranu. Međutim, imajući u vidu koliki je ulog u pitanju, ne vidim gotovo nikakvu mogućnost da ne postignemo dogovor."
<BR>&nbsp;&nbsp;&nbsp;&nbsp;&nbsp;"Moraćemo da se pobrinemo za obezbeđenje. Koliko možemo verovati Zemlji?"
<BR>&nbsp;&nbsp;&nbsp;&nbsp;&nbsp;"Pa, pretpostavljam, isto onoliko koliko se i Zemlja može pouzdati u Rotor. Trebaće nam godinu dana, možda pet, možda i svih deset, da se stvar u potpunosti osigura. U svakom slučaju, biće potrebne godine da se izgradi dovoljno brodova da bi se započelo sa programom - programom koji će potrajati nekoliko hiljada godina i biti priveden kraju kada budemo morali da napustimo Zemlju, odnosno započnemo kolonizaciju Galaksije."
<BR>&nbsp;&nbsp;&nbsp;&nbsp;&nbsp;"Pod pretpostavkom da se u to ne umešaju tuđe civilizacije", progunđa Leveret.
<BR>&nbsp;&nbsp;&nbsp;&nbsp;&nbsp;"Na tome moramo stajati sve dok se ne uverimo u suprotno. Ipak, to ostaje za budućnost. Da li ste sada spremni da porazgovarate sa svojim Načelnikom? Možete li što pre odabrati Rotorijanca koji će poći s nama, i dozvoliti nam da odemo što je pre moguće?"
<BR>&nbsp;&nbsp;&nbsp;&nbsp;&nbsp;Fišer se odjednom nagnu unapred. "Mogu li da predložim da moja kćer, Marlena, bude ta koja..."
<BR>&nbsp;&nbsp;&nbsp;&nbsp;&nbsp;Ali, Dženar mu ne dozvoli da završi misao. "Žao mi je, Krajle. Razgovarao sam s njom. Ona ne želi da napušta ovaj svet."
<BR>&nbsp;&nbsp;&nbsp;&nbsp;&nbsp;"Ako njena majka želi da pođe s njom, onda, možda..."
<BR>&nbsp;&nbsp;&nbsp;&nbsp;&nbsp;"Ne, Krajle. Njena majka nema nikakve veze s tim. Čak i da vi poželite da vam se Evgenija vrati, i da Evgenija odluči da pođe s vama, Marlena bi ipak ostala na Eritru. A ukolko biste vi odlučili da ostanete ovde sa njom, ni time ne biste ništa dobili. Marlena je izgubljena za vas, baš kao i za svoju majku."
<BR>&nbsp;&nbsp;&nbsp;&nbsp;&nbsp;"Ali, ona je dete!" uzviknu ljutito Fišer. "Ona nije u stanju da donosi odluke!"
<BR>&nbsp;&nbsp;&nbsp;&nbsp;&nbsp;"Na nesreću po vas, i Evgeniju, i sve nas ovde, a možda i po čovečanstvo, ona jeste u stanju da donosi te odluke. Zapravo, obećao sam joj da ćemo je kada završimo s razgovorom - a mislim da smo završili - upoznati s našim odlukama."
<BR>&nbsp;&nbsp;&nbsp;&nbsp;&nbsp;"Ali, sigurno je da to nije neophodno", primeti Vu.
<BR>&nbsp;&nbsp;&nbsp;&nbsp;&nbsp;"Hajde, Sivere, ne moramo valjda jednu devojčicu da pitamo za odobrenje", dobaci Leveret.
<BR>&nbsp;&nbsp;&nbsp;&nbsp;&nbsp;"Molim vas, saslušajte me. Jeste neophodno, i bojim se da je moramo pozvati. Dopustite mi jednu malu probu. Predlažem da Marlena dođe ovamo i da joj saopštimo naše odluke. Ako neko od vas misli da to nije poželjno, neka izađe. Neka lepo ustane i izađe."
<BR>&nbsp;&nbsp;&nbsp;&nbsp;&nbsp;"Mislim, Sivere, da gubiš osećaj za realnost", usprotivi se Leveret. "Ja nemam nameru da se natežem s jednom malodobnicom. Idem da razgovaram s Pitom. Gde ti je komunikator?"
<BR>&nbsp;&nbsp;&nbsp;&nbsp;&nbsp;On se pridiže, ali se istog trenutka zatetura i pade.
<BR>&nbsp;&nbsp;&nbsp;&nbsp;&nbsp;Vu odskoči, sav uzbunjen. "Gospodine Leveret..."
<BR>&nbsp;&nbsp;&nbsp;&nbsp;&nbsp;Leveret se obrnu na leđa i ispruži ruku... "Molim vas, neka mi neko pomogne..."
<BR>&nbsp;&nbsp;&nbsp;&nbsp;&nbsp;Dženar mu pomože da se pridigne i sedne u stolicu. "Šta se dogodilo?" upita on.
<BR>&nbsp;&nbsp;&nbsp;&nbsp;&nbsp;"Ne znam", odgovori Leveret. "Osetio sam, za trenutak, gotovo zaslepljujući bol u glavi."
<BR>&nbsp;&nbsp;&nbsp;&nbsp;&nbsp;"Znači, nisi bio u stanju da izađeš iz prostorije", zaključi Dženar i okrenu se Vuu. "Pošto i vi smatrate da nema potrebe razgovarati s Marlenom, biste li vi pokušali da izađete iz prostorije?"
<BR>&nbsp;&nbsp;&nbsp;&nbsp;&nbsp;Vrlo pažljivo, netremice gledajući Dženara, Vu se polako podiže sa fotelje, trgnu se, i sruči nazad.
<BR>&nbsp;&nbsp;&nbsp;&nbsp;&nbsp;"Možda je ipak bolje da pozovete mladu damu", učtivo primeti on.
<BR>&nbsp;&nbsp;&nbsp;&nbsp;&nbsp;"Da, mislim da ćemo morati", složi se Dženar. "Ono što ta gospođica zahteva jeste, u najmanju ruku, zakon na ovom svetu."
<BR>
<BR>&nbsp;&nbsp;&nbsp;&nbsp;&nbsp;91.
<BR>&nbsp;&nbsp;&nbsp;&nbsp;&nbsp;"Ne!" uzviknu Marlena sa tolikom žestinom da joj se glas skoro pretvori u vrisak. "Ne smete to da učinite!"
<BR>&nbsp;&nbsp;&nbsp;&nbsp;&nbsp;"Ne smemo da učinimo - šta?" upita Leveret. Sede obrve kao da mu se behu skupile u jednu jedinu tačku iznad očiju.
<BR>&nbsp;&nbsp;&nbsp;&nbsp;&nbsp;"Da koristite Eritro kao tranzitnu stanicu - ili za bilo šta drugo."
<BR>&nbsp;&nbsp;&nbsp;&nbsp;&nbsp;Leveret je ljutito zurio u nju. Usne mu se skupiše kao da će nešto da kaže, ali se Vu umeša. "Zašto ne, gospođice? Ovo je pust, neiskorišćen svet."
<BR>&nbsp;&nbsp;&nbsp;&nbsp;&nbsp;"Nije pust. I nije neiskorišćen. Čika Sivere, reci im."
<BR>&nbsp;&nbsp;&nbsp;&nbsp;&nbsp;"Ono što Marlena želi da kaže jeste da se na Eritru nalazi bezbroj ćelija prokariota, sposobnih za fotosintezu. Otuda i kiseonik u atmosferi."
<BR>&nbsp;&nbsp;&nbsp;&nbsp;&nbsp;"Vrlo dobro", reče Vu. "Kakve to ima veze?"
<BR>&nbsp;&nbsp;&nbsp;&nbsp;&nbsp;Dženar pročisti grlo. "Svaka za sebe, ćelije su primitivne kao i bilo koji oblik života na nivou virusa, ali, po svemu sudeći, ne smemo ih posmatrati kao pojedinačne ćelije. Sve zajedno, one čine neku vrstu organizma neverovatne složenosti, koji se proteže širom planete."
<BR>&nbsp;&nbsp;&nbsp;&nbsp;&nbsp;"Organizma?" upita Vu, i dalje veoma učtivo.
<BR>&nbsp;&nbsp;&nbsp;&nbsp;&nbsp;"Da, jedinstvenog organizma, i Marlena ga naziva imenom planete, pošto su njih dvoje u vrlo prisnim odnosima."
<BR>&nbsp;&nbsp;&nbsp;&nbsp;&nbsp;"Ozbiljno govorite? A kako ste saznali za taj organizam?"
<BR>&nbsp;&nbsp;&nbsp;&nbsp;&nbsp;"Uglavnom preko Marlene."
<BR>&nbsp;&nbsp;&nbsp;&nbsp;&nbsp;"Preko ove mlade dame", upita Vu, "koja je možda, naprosto - histerična?"
<BR>&nbsp;&nbsp;&nbsp;&nbsp;&nbsp;"Nemojte ubuduće izricati ništa protiv nje", upozori ga Dženar opominjuće podižući prst. "Nisam baš siguran da Eritro - organizam - ima mnogo smisla za humor. Kako rekoh, saznali smo poglavito preko Marlene - ali ne isključivo preko nje. Kada je Saltad Leveret maločas ustao da pođe, nešto ga je oborilo na pod. Kada ste i vi, po svemu sudeći, pokušali da učinite isto to, ispoljili ste nesumnjive znake nelagodnosti. Na taj način dejstvuje Eritro. On štiti Marlenu, delujući neposredno na naše umove. U ranim danima našeg prisustva na ovom svetu, planeta je, najverovatnije nenamerno, prouzrokovala malu epidemiju mentalnog obolenja koju smo nazvali kugom. Bojim se da je planeta, ukoliko to zaželi, u stanju da u svakome od nas izazove nepopravljive mentalne poremećaje; isto tako, i da nas poubija. Molim vas da se ne igrate s tim."
<BR>&nbsp;&nbsp;&nbsp;&nbsp;&nbsp;"Hoćete reći da nije Marlena ta koja..." zausti Fišer.
<BR>&nbsp;&nbsp;&nbsp;&nbsp;&nbsp;"Ne, Krajle. Marlena poseduje određene moći, ali ne takve da bi mogla da ljudima nanese bol. Eritro je ovde opasan."
<BR>&nbsp;&nbsp;&nbsp;&nbsp;&nbsp;"Kako da otklonimo tu opasnost?" upita Fišer.
<BR>&nbsp;&nbsp;&nbsp;&nbsp;&nbsp;"Za početak, treba slušati šta Marlena kaže. Dalje, dopustite meni da razgovaram s njom. Eritro me, napokon, poznaje. I, verujte mi na reč kada vam kažem da ću raditi u interesu Zemlje. Ni ja ne želim da milijarde ljudi stradaju bez razloga."
<BR>&nbsp;&nbsp;&nbsp;&nbsp;&nbsp;On se onda okrenu ka Marleni. "Ti, dušo, zar ne, znaš da je Zemlja u opasnosti? Majka ti je pokazala kako prolazak Nemezis blizu Zemlje može ovu potonju sasvim uništiti."
<BR>&nbsp;&nbsp;&nbsp;&nbsp;&nbsp;"Znam to, čika Sivere", odvrati Marlena, već na ivici plača, "ali Eritro pripada samom sebi."
<BR>&nbsp;&nbsp;&nbsp;&nbsp;&nbsp;"Možda bi on i bio spreman da nam iziđe u susret. Dozvoljava, eto, da Kupola opstane na njegovoj površini. Izgleda da mu to ne smeta."
<BR>&nbsp;&nbsp;&nbsp;&nbsp;&nbsp;"Ali, pod Kupolom je manje od hiljadu ljudi i svi su oni unutra. Eritru Kupola ne smeta, jer mu omogućava da proučava ljudska bića."
<BR>&nbsp;&nbsp;&nbsp;&nbsp;&nbsp;"Može to nastaviti da čini i kada ovamo dođe još ljudi sa Zemlje."
<BR>&nbsp;&nbsp;&nbsp;&nbsp;&nbsp;"Osam milijardi ljudi?"
<BR>&nbsp;&nbsp;&nbsp;&nbsp;&nbsp;"Ne, ne svih osam milijardi. Ovde bi ostali samo privremeno, a onda bi, posle nekog vremena, krenuli dalje. Ni u jednom trenutku broj ljudi na Eritru ne bi premašivao tek delić ukupne populacije."
<BR>&nbsp;&nbsp;&nbsp;&nbsp;&nbsp;"Ali, bilo bi ih na milione. Sigurna sam. Nijh ne biste mogli nagurati pod jednu kupolu i snabdevati ih hranom i vodom i svime što bi im bilo potrebno. Morali biste da ih rasporedite po Eritru, i, dabome, da ga teraformirate. Eritro to ne bi preživeo. Morao bi, znači, da se brani."
<BR>&nbsp;&nbsp;&nbsp;&nbsp;&nbsp;"Jesi li sigurna u to?"
<BR>&nbsp;&nbsp;&nbsp;&nbsp;&nbsp;"Morao bi. Zar se ti ne bi branio?"
<BR>&nbsp;&nbsp;&nbsp;&nbsp;&nbsp;"To bi značilo smrt milijardi ljudi."
<BR>&nbsp;&nbsp;&nbsp;&nbsp;&nbsp;"Žao mi je", odvrati ona i stisnu usne. "Postoji, možda, i drugačiji način", dodade ona malo potom.
<BR>&nbsp;&nbsp;&nbsp;&nbsp;&nbsp;"Kakav drugačiji način?" gunđavo dobaci Leveret. "Šta to ona priča?"
<BR>&nbsp;&nbsp;&nbsp;&nbsp;&nbsp;Marlena brzo osmotri Levereta, a onda ponovo vrati pogled na Dženara. "Ne znam, ali Eritro zna. U stvari, kaže - kaže da način postoji, ali da nije u stanju da mi ga objasni."
<BR>&nbsp;&nbsp;&nbsp;&nbsp;&nbsp;Dženar podiže obe ruke da zaustavi, kako se činilo, pravu bujicu pitanja. "Pustite mene da govorim", zatraži on.
<BR>&nbsp;&nbsp;&nbsp;&nbsp;&nbsp;Potom se ponovo obrati Marleni, tihim i blagim glasom. "Marlena, budi spokojna. Nema nikakve svrhe da budeš zabrinuta zbog Eritra. Dobro ti je poznato da se i sam može od svega odbraniti. Reci mi, šta hoćeš da kažeš time da Eritro nije u stanju da ti objasni."
<BR>&nbsp;&nbsp;&nbsp;&nbsp;&nbsp;Marlena kao da beše ostala bez daha, boreći se za vazduh. "Eritro zna da način postoji, ali, budući da nema ljudsko iskustvo, ljudsku nauku, ni ljudski način razmišljanja, nije u stanju da objasni."
<BR>&nbsp;&nbsp;&nbsp;&nbsp;&nbsp;"Saznanje o načinu je, dakle, ovde, u našim umovima?"
<BR>&nbsp;&nbsp;&nbsp;&nbsp;&nbsp;"Da, čika Sivere."
<BR>&nbsp;&nbsp;&nbsp;&nbsp;&nbsp;"Zar ne može, onda, da istraži ovde prisutne umove?"
<BR>&nbsp;&nbsp;&nbsp;&nbsp;&nbsp;"Boji se da ih ne povredi. Može, da ga ne povredi, da istraži smo moj um."
<BR>&nbsp;&nbsp;&nbsp;&nbsp;&nbsp;"Nadam se", primeti Dženar. "Ali, da li je to saznanje prisutno u tvom umu?"
<BR>&nbsp;&nbsp;&nbsp;&nbsp;&nbsp;"Nije, naravno. Ali, on može da upotrebi moj um kao sondu da prodre u ostale, ovde prisutne. U tvoj. Očev. Svih ostalih."
<BR>&nbsp;&nbsp;&nbsp;&nbsp;&nbsp;"Da li je to bezbedno?"
<BR>&nbsp;&nbsp;&nbsp;&nbsp;&nbsp;"Eritro misli da jeste, ali - oh, čika Sivere, toliko se plašim!"
<BR>&nbsp;&nbsp;&nbsp;&nbsp;&nbsp;"Sve je to ludost", prošapta Vu, i Dženar brzo stavi prst na svoje usne.
<BR>&nbsp;&nbsp;&nbsp;&nbsp;&nbsp;Fišer ustade. "Marlena, ne smeš..."
<BR>&nbsp;&nbsp;&nbsp;&nbsp;&nbsp;Dženar mu ljutito naloži da sedne. "Ništa ne možete da učinite, Krajle. U pitanju je sudbina milijardi - to u beskraj ponavljamo - i, organizmu mora biti omogućeno da učini sve što uzmogne. Marlena?"
<BR>&nbsp;&nbsp;&nbsp;&nbsp;&nbsp;Marlena pogleda uvis. Izgledalo je kao da je u transu. "Čika Sivere", promuca ona. "Zagrli me!"
<BR>&nbsp;&nbsp;&nbsp;&nbsp;&nbsp;Primicala se Dženaru, klecavih kolena, na ivici da padne. Dženar je primi u naručje i čvrsto zagrli. "Marlena - opusti se, sve će biti dobro." I on pažljivo sede u svoju stolicu, čvrsto i dalje grleći njeno ukrućeno telo.
<BR>
<BR>&nbsp;&nbsp;&nbsp;&nbsp;&nbsp;92.
<BR>&nbsp;&nbsp;&nbsp;&nbsp;&nbsp;Bilo je to poput neme eksplozije svetlosti posvuda oko čitavog sveta. Ništa drugo van toga nije postojalo.
<BR>&nbsp;&nbsp;&nbsp;&nbsp;&nbsp;Dženar čak nije bio svestan da je Dženar. Njegovo ja nije postojalo. Postojala je samo blistava, sveprožimajuća magla velike složenosti; širila se i razdvajala u pramenove koji su, čak i razdvojeni, poprimali istu tu složenost.
<BR>&nbsp;&nbsp;&nbsp;&nbsp;&nbsp;Uskovitlavanje, najpre, i smirivanje, potom, a onda širenje u trenutku kada bi se sve još jednom ponovilo. I tako, unedogled, hipnotički, kao nešto što je oduvek postojalo i što će zauvek postojati, bez kraja.
<BR>&nbsp;&nbsp;&nbsp;&nbsp;&nbsp;Neprestano survavanje u otvor koji se stalno širio, a da nije izgledao širi. Neprestna promena bez stvarne promene. Mali pramenovi što obrazuju nove složenosti.
<BR>&nbsp;&nbsp;&nbsp;&nbsp;&nbsp;Stalno iznova. Bez zvuka, bez osećaja. Čak i bez ičeg vidljivog. Svest o nečemu što je imalo svojstva svetlosti a da nije bilo svetlost. Bio je to um koji postaje svestan sebe.
<BR>&nbsp;&nbsp;&nbsp;&nbsp;&nbsp;A onda, bolno - ukoliko je bol postojao u vaseljeni - i uz jecaj - ukoliko je u vaseljeni postojao taj zvuk - počelo je da bledi i obrće se sve brže i brže, u jednu tačku svetlosti koja još jednom sevnu i nestade.
<BR>
<BR>&nbsp;&nbsp;&nbsp;&nbsp;&nbsp;93.
<BR>&nbsp;&nbsp;&nbsp;&nbsp;&nbsp;Vaseljena je bila gotovo opipljiva u svom postojanju.
<BR>&nbsp;&nbsp;&nbsp;&nbsp;&nbsp;Vu se protegnu i upita: "Je li još neko ovo osetio?"
<BR>&nbsp;&nbsp;&nbsp;&nbsp;&nbsp;Fišer potvrdno klimnu glavom.
<BR>&nbsp;&nbsp;&nbsp;&nbsp;&nbsp;"Ja sam po prirodi vernik", reče Leveret. "Ako je ovo ludilo, svi smo, onda, zajedno ludi."
<BR>&nbsp;&nbsp;&nbsp;&nbsp;&nbsp;Međutim, Dženar se i dalje, uz izraz neizrecivog bola, nadvijao nad Marlenu. Ona je rastrzano disala.
<BR>&nbsp;&nbsp;&nbsp;&nbsp;&nbsp;"Marlena, Marlena."
<BR>&nbsp;&nbsp;&nbsp;&nbsp;&nbsp;Fišer skoči na noge. "Je li joj dobro?"
<BR>&nbsp;&nbsp;&nbsp;&nbsp;&nbsp;"Ne mogu vam na to odgovoriti", promrmlja Dženar. "Živa je, ali, to nije dovoljno."
<BR>&nbsp;&nbsp;&nbsp;&nbsp;&nbsp;Ona otvori oči. Gledala je u Dženara, praznim, neusredsređenim pogledom.
<BR>&nbsp;&nbsp;&nbsp;&nbsp;&nbsp;"Marlena", prošapta očajnički Siver.
<BR>&nbsp;&nbsp;&nbsp;&nbsp;&nbsp;"Čika Sivere", oglasi se napokon devojčica tanušnim glasom.
<BR>&nbsp;&nbsp;&nbsp;&nbsp;&nbsp;Dženar duboko udahnu vazduh. Ipak, prepoznala ga je.
<BR>&nbsp;&nbsp;&nbsp;&nbsp;&nbsp;"Ne mrdaj se", reče joj on. "Čekaj dok sasvim ne prođe."
<BR>&nbsp;&nbsp;&nbsp;&nbsp;&nbsp;"Prošlo je. Tako mi je drago da je prošlo."
<BR>&nbsp;&nbsp;&nbsp;&nbsp;&nbsp;"Jesi li dobro?"
<BR>&nbsp;&nbsp;&nbsp;&nbsp;&nbsp;Oklevala je za tenutak, a onda potvrdi: "Mislim da jesam. I Eritro kaže da jesam."
<BR>&nbsp;&nbsp;&nbsp;&nbsp;&nbsp;"Jeste li dosegnuli to skriveno saznanje koje nam je neophodno?" upita je Vu.
<BR>&nbsp;&nbsp;&nbsp;&nbsp;&nbsp;"Jesam, dr Vu. Jesam." Ona podiže ruku da obriše znoj koji joj se beše skupio na obrvama. "Saznanje o tome, upravo, nalazi se u vama."
<BR>&nbsp;&nbsp;&nbsp;&nbsp;&nbsp;"U meni?" ponovi silovito Vu. "O čemu se u stvari radi?"
<BR>&nbsp;&nbsp;&nbsp;&nbsp;&nbsp;"Ja to nisam u stanju da razumem", reče Marlena. "Možda ćete vi biti u stanju, ako pokušam da vam objasnim."
<BR>&nbsp;&nbsp;&nbsp;&nbsp;&nbsp;"Da mi objasnite - šta?"
<BR>&nbsp;&nbsp;&nbsp;&nbsp;&nbsp;"Nešto, kao da gravitacija odbija stvari umesto da ih privlači."
<BR>&nbsp;&nbsp;&nbsp;&nbsp;&nbsp;"Gravitaciono odbijanje, da", reče Vu. "Propratna pojava kretanja nadsvetlosnim brzinama." On udahnu vazduh i jedva primetno se isprsi. "Moje otkriće."
<BR>&nbsp;&nbsp;&nbsp;&nbsp;&nbsp;"Pa, u tom slučaju", nastavi Marlena, "ako nadsvetlosnom brzinom prođete blizu Nemezis, doći će do gravitacionog odbijanja. Što se brže krećete, veće će odbijanje biti."
<BR>&nbsp;&nbsp;&nbsp;&nbsp;&nbsp;"Da. Brod će biti pomeren s putanje."
<BR>&nbsp;&nbsp;&nbsp;&nbsp;&nbsp;"Ali, zar neće i Nemezis biti odgurnuta u suprotnom pravcu?"
<BR>&nbsp;&nbsp;&nbsp;&nbsp;&nbsp;"Da, srazmerno svojoj masi. Ali, njeno pomeranje bilo bi sasvim neznatno."
<BR>&nbsp;&nbsp;&nbsp;&nbsp;&nbsp;"Ipak, ukoliko bi se to neprestano ponavljalo, tokom stotina godina?"
<BR>&nbsp;&nbsp;&nbsp;&nbsp;&nbsp;"I dalje bi otklon bio skoro zanemarljiv."
<BR>&nbsp;&nbsp;&nbsp;&nbsp;&nbsp;"Ali, putanja zvezde bi se pomerila, i tokom svetlosnih godina razlika između sadašnje i buduće putanje sve više bi se povećavala, tako da bi, na kraju, Nemezis možda prošla na dovoljnoj udaljenosti od Zemlje, ne nanoseći nikakvu štetu."
<BR>&nbsp;&nbsp;&nbsp;&nbsp;&nbsp;"Pa..." zausti Vu.
<BR>&nbsp;&nbsp;&nbsp;&nbsp;&nbsp;"Može li se tako nešto sprovesti u delo?" upita Leveret.
<BR>&nbsp;&nbsp;&nbsp;&nbsp;&nbsp;"Možemo da pokušamo. Jedan asteroid, prolazeći normalnom brzinom, uranja u hipersvemir u trilionitom delu sekunde, vraćajući se, ponovo normalnom brzinom, milion milja dalje. Asteroidi u orbiti oko Nemezis uvek bi prelazili u hipersvemir sa iste strane." Za trenutak, izgledao je sasvim izgubljen u mislima. Sigurno bih i sam došao na tu zamisao, samo da sam imao malo vremena za razmišljanje", reče on kao da se pravda.
<BR>&nbsp;&nbsp;&nbsp;&nbsp;&nbsp;"Ipak, još uvek možete steći priznanje, kao da se radi o vašem otkriću", reče Dženar. "Na kraju krajeva, Marlena je tu ideju izvukla iz vašeg uma."
<BR>&nbsp;&nbsp;&nbsp;&nbsp;&nbsp;On prelete pogledom preko ostale trojice i dodade: "Pa, gospodo, osim ukolko nešto zbilja opasno ne krene naopačke, zaboravimo na Eritro kao prihvatnu stanicu - što on ionako ne bi dozvolio. Više ne treba da brinemo ni oko evakuacije Zemlje - ukoliko uspemo da u punoj meri i funkcionalno iskoristimo gravitaciono odbijanje. I, mislim da smo mnogo dobili time što smo i Marlenu uključili u naš mali razgovor."
<BR>&nbsp;&nbsp;&nbsp;&nbsp;&nbsp;"Čika Sivere", oglasi se Marlena.
<BR>&nbsp;&nbsp;&nbsp;&nbsp;&nbsp;"Da, dušo?"
<BR>&nbsp;&nbsp;&nbsp;&nbsp;&nbsp;"Strašno sam pospana."
<BR>
<BR>&nbsp;&nbsp;&nbsp;&nbsp;&nbsp;94.
<BR>&nbsp;&nbsp;&nbsp;&nbsp;&nbsp;Tesa Vendel posmatrala je Krajla Fišera s dubokom ozbiljnošću. "Ponavljam sebi, neprestano - on se vratio, on se vratio. Mislila sam da se nikada više nećeš vratiti, pošto jednom pronađeš Rotorijance."
<BR>&nbsp;&nbsp;&nbsp;&nbsp;&nbsp;"Marlena je bila prva osoba - baš prva osoba na koju sam naišao."
<BR>&nbsp;&nbsp;&nbsp;&nbsp;&nbsp;Zurio je u prazno, i Vendelova ga prepusti njegovim mislima. Moraće da ponovo dobro o svemu razmisli. U stvari, pred oboma je stajalo mnogo razmišljanja, i to mnogo stvari.
<BR>&nbsp;&nbsp;&nbsp;&nbsp;&nbsp;Behu poveli sa sobom jednog žitelja Rotora: bila je to Ranai D'Obison, neurofizičar. Pre dvadeset godina, radila je u jednom sanatorijumu na Zemlji. Trebalo bi da to bude nepobitan dokaz za one koji je se sećaju i koji će je prepoznati. Postojaće i podaci pomoću kojih će biti izvršena identifikacija. Biće živi dokaz onoga što su postigli.
<BR>&nbsp;&nbsp;&nbsp;&nbsp;&nbsp;I Vu se, kao ličnost, beše izmenio. Bio je pun planova kako bi se gravitaciono odbijanje moglo iskoristiti da se Nemezis pomeri sa svoje putanje. (Prihvatio je to ime, Nemezis, ali, ako mu pođe za rukom da načini plan, ta zvezda, ispostaviće se na kraju, uopšte neće biti Zemljina zla sudbina.)
<BR>&nbsp;&nbsp;&nbsp;&nbsp;&nbsp;Postao je i znatno skromniji. Nije nameravao da traži nikakvo priznanje za svoja otkrića, u šta Vendelova jedva da je bila u stanju da poveruje. Rekao je samo da se do ideje došlo tokom zajedničkog sastanka, i nakon toga se o tome od njega više nije mogla izvući nijedna reč.
<BR>&nbsp;&nbsp;&nbsp;&nbsp;&nbsp;Štaviše, beše doneo konačnu odluku da se vrati u sistem Nemezis, i to ne samo zato da bi rukovodio projektom. Želeo je da ostane tamo. "Otići ću, makar i pešice", imao je običaj da kaže.
<BR>&nbsp;&nbsp;&nbsp;&nbsp;&nbsp;Vendelova postade svesna da je Fišer posmatra i da se, jedva primetno, mršti. "Zašto si mislila da se neću vratiti, Tesa?"
<BR>&nbsp;&nbsp;&nbsp;&nbsp;&nbsp;Ona smesta odluči da ne treba okolišati. "Tvoja žena je mlađa od mene, Krajle. Bila sam sigurna da će se čvrsto držati svoje kćeri. I, pošto si ti bio toliko očajnički uporan u tome da ponovo zadobiješ svoju kćer, mislila sam..."
<BR>&nbsp;&nbsp;&nbsp;&nbsp;&nbsp;"Da bih ostao sa Evgenijom, jer bi to bio jedini način?"
<BR>&nbsp;&nbsp;&nbsp;&nbsp;&nbsp;"Otprilike."
<BR>&nbsp;&nbsp;&nbsp;&nbsp;&nbsp;Fišer odmahnu glavom. "Bojim se da to ne bi bilo rešenje, kako god da su se stvari razvijale. Najpre mi se učinilo da preda mnom stoji Rouzen - moja sestra. Zbog očiju, prevashodno, mada ne samo zbog njih. Marlena liči na Rouzen, ali je i mnogo više od toga. Tesa, moja kćerka nije više ljudsko biće. Objasniću ti to kasnije. Ja..." On zastade i odmahnu glavom.
<BR>&nbsp;&nbsp;&nbsp;&nbsp;&nbsp;"Nije važno, Krajle. Objasnićeš mi kada to budeš mogao."
<BR>&nbsp;&nbsp;&nbsp;&nbsp;&nbsp;"Nije to potpuni gubitak. Video sam je, živa je, dobro joj je. Pa, najzad, mislim da, zapravo, više od toga nisam ni želeo. Nekako je, posle ovog iskustva, Marlena postala - pa, naprosto Marlena. Što se ostatka mog života tiče, Tesa, ti si jedino što želim."
<BR>&nbsp;&nbsp;&nbsp;&nbsp;&nbsp;"Na najbolji mogući način, Krajle?"
<BR>&nbsp;&nbsp;&nbsp;&nbsp;&nbsp;"Na najbolji mogući, Tesa. Razvešću se, i formalno. Mi ćemo se formalno venčati. Vuu ću prepustiti Rotor i Nemezis, a ti i ja ćemo se vratiti na Zemlju, ili neku Naseobinu na kojoj želiš da živiš. Oboje ćemo imati dobre mirovine, i možemo mirno prepustiti Galaksiju, sa svim njenim problemima, drugim ljudima. Mi smo dovoljno učinili, Tesa. Da li je to ono što i ti želiš?"
<BR>&nbsp;&nbsp;&nbsp;&nbsp;&nbsp;"Jedva čekam na to, Krajle."
<BR>&nbsp;&nbsp;&nbsp;&nbsp;&nbsp;Sat vremena kasnije, još uvek su bili u zagrljaju.
<BR>
<BR>&nbsp;&nbsp;&nbsp;&nbsp;&nbsp;95.
<BR>&nbsp;&nbsp;&nbsp;&nbsp;&nbsp;"Toliko mi je bilo drago što nisam bila prisutna", reče Insinja. "Stalno mislim na to. Jadna Marlena. Mora da se napatila."
<BR>&nbsp;&nbsp;&nbsp;&nbsp;&nbsp;"Jeste. Ali, uspela je, uspela je da spase Zemlju. Sada tu više ni Pit ništa ne može. Na neki način, sve što je u životu činio pokazuje se, sada, beskorisnim. Ne samo da više nema svrhe sav taj njegov projekat oko tajnog podizanja nove civilizacije, već će, šta više, morati da pomogne oko projekta spasavanja Zemlje. Moraće. Rotor više nije skriven. Može se do njega stići kad god se poželi, i čitavo bi se čovečanstvo, na Zemlji i van nje, okrenulo protiv nas ukoliko se ne bismo ponovo priključili ljudskoj rasi. A sve to ne bi bilo moguće bez Marlene."
<BR>&nbsp;&nbsp;&nbsp;&nbsp;&nbsp;Insinja, trenutno, nije razmišljala o opštem dobru. "Ali, kada je bila u nevolji, ustrašena, tebi se okrenula da je zaštitiš, ne Krajlu."
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"I ti si je prihvatio, ne Krajl."
<BR>&nbsp;&nbsp;&nbsp;&nbsp;&nbsp;"Da, Evgenija, ali nemoj da gradiš nikakve mistične predstave o tome. Jednostavno, mene poznaje, Krajla ne."
<BR>&nbsp;&nbsp;&nbsp;&nbsp;&nbsp;"Ti baš kao da ne uviđaš tananost čitave stvari, Sivere. Ali, šta da radim, takav si. Drago mi je, naravno, što je tebi pošla u zagrljaj. On to nije zasluživao."
<BR>&nbsp;&nbsp;&nbsp;&nbsp;&nbsp;"Ostanimo na tome. On to nije zasluživao. Ali, sada - molim te, Evgenija, Krajl sada odlazi. Nikada se više neće vratiti. Video je svoju kćer. Video ju je kako iznalazi način da se spasi Zemlja. Sve zajedno, ne zavidim mu, a ne bi trebalo ni da mu ti zavidiš. Pa, ako nemaš ništa protiv, promenio bih temu. Znaš li da Ranai D'Obison odlazi s njima?"
<BR>&nbsp;&nbsp;&nbsp;&nbsp;&nbsp;"Da, svi pričaju o tome. Pa, neće mi nedostajati. Mislim da joj Marlena nije bila bogzna kako simpatična."
<BR>&nbsp;&nbsp;&nbsp;&nbsp;&nbsp;"Na trenutke, Evgenija, to je i sa tobom bio slučaj. Ali, za Ranai je to silna stvar. Kada je jednom postalo jasno da kuga na Eritru više ne predstavlja izazovno polje za istraživanje, Ranain rad ovde izgubio je svaki dalji smisao. Ali, na Zemlji, dobiće priliku da svet upozna sa modernim tehnikama skeniranja. Veruj mi, ta će žena napraviti sjajnu karijeru."
<BR>&nbsp;&nbsp;&nbsp;&nbsp;&nbsp;"Dobro. Dobro za nju."
<BR>&nbsp;&nbsp;&nbsp;&nbsp;&nbsp;"Međutim, Vu će se vratiti ovamo. Izuzetno bistar čovek. Njegov je um bio na pragu otkrića. Znaš, siguran sam da će, kada se vrati ovamo da rukovodi Projektom gravitacionog odbijanja, zaželeti da zauvek ostane na Eritru. Mislim da ga je Eritro prihvatio, ili da ga poziva, kao i Marlenu. I, što je još zabavnije, mislim da je pozvao i Levereta."
<BR>&nbsp;&nbsp;&nbsp;&nbsp;&nbsp;"Šta misliš, Sivere, kako on to čini?"
<BR>&nbsp;&nbsp;&nbsp;&nbsp;&nbsp;"Kako bira, misliš? Zašto bira Vua, a ne Krajla? Zašto Levereta, a ne mene?"
<BR>&nbsp;&nbsp;&nbsp;&nbsp;&nbsp;"Pa, moram priznati da Vu osetno nadmašuje Krajla. Ali, Sivere, ti si, svakako, u svakom pogledu iznad Levereta. To, naravno, nikako ne znači da bih želela da te izgubim."
<BR>&nbsp;&nbsp;&nbsp;&nbsp;&nbsp;"Hvala ti. Pa, pretpostavljam da Eritro mora imati neke svoje kriterijume. Čak mi se ponekad javi maglovita ideja kakvi bi ti kriterijumi mogli biti."
<BR>&nbsp;&nbsp;&nbsp;&nbsp;&nbsp;"Ozbiljno?"
<BR>&nbsp;&nbsp;&nbsp;&nbsp;&nbsp;"Da. Kada je došlo do prodora u moj um, Eritro je to činio preko Marlene. Ulazio je, kroz Marlenu, u nas. Tada sam, čini mi se, uhvatio tračak njegovih misli. Ne svesno, naravno, ali kada je sve to prošlo, činilo mi se da znam neke stvari koje do tada nisam znao. Marlena ima tu čudnu moć da može da komunicira sa organizmom Eritra, i da Eritru omogućava da, putem njenog uma komunicira s drugim umovima; ipak, mislim da je to tek njena praktična prednost. Mislim da je Eritro odabrao nju iz nekog mnogo neobičnijeg razloga."
<BR>&nbsp;&nbsp;&nbsp;&nbsp;&nbsp;"Šta bi to moglo biti?"
<BR>&nbsp;&nbsp;&nbsp;&nbsp;&nbsp;"Zamisli, Evgenija, da si jedna nit konca. Kako bi se osećala kad bi iznenadno i nehotice postala svesna čipke u svojoj blizini? Ili, zamisli da si kružnica. Kako bi se osećala oči u oči sa savršenom kuglom? Eritro poznaje samo jednu vrstu uma - svog sopstvenog. Njegov je um ogromnog kapaciteta, ali, još uvek nije 'prohodao'. A takav je stoga što je sačinjen od triliona triliona ćelijskih jedinica, međusobno povezanih slabim vezama.
<BR>&nbsp;&nbsp;&nbsp;&nbsp;&nbsp;A onda se susreo sa ljudskim umovima, kod kojih je broj ćelija srazmerno vrlo mali, ali koje raspolažu neverovatnim brojem međuveza - neverovatne složenosti. Čipka umesto končića. Mora da je ostao zadivljen tom lepotom. Mora biti da mu se Marlenin um učinio najdivnijim od svih. Zato je i posegnuo za njom. Zar ne bi i ti učinila isto? Kada bi, recimo, imala priliku da se domogneš nekog Rembrantovog ili Van Gogovog originala? Zato ju je i štitio tako pomno. Zar ti ne bi na isti način štitila jedno neprocenjivo umetničko delo? Pa ipak, Eritro je bio spreman da Marlenu žrtvuje zarad dobrobiti čovečanstva. Nimalo prijatno po nju, ali, nesumnjivo, vrlo velikodušan potez od Eritra.
<BR>&nbsp;&nbsp;&nbsp;&nbsp;&nbsp;Zato i razmišljam o umu Eritra kao o strastvenom skupljaču neprocenjivih umetničkih dela, kolekcionaru predivnih umova."
<BR>&nbsp;&nbsp;&nbsp;&nbsp;&nbsp;Insinja se nasmeši. "Po tome, i Vuov i Leveretov um trebalo bi da su nešto veoma lepo."
<BR>&nbsp;&nbsp;&nbsp;&nbsp;&nbsp;"Eritru verovatno i jesu. I, nastaviće da ih prikuplja, kako naučnici sa Zemlje budu dolazili. Znaš, moguće je da će se na kraju izdvojiti grupa ljudi potpuno drugačijih od normalnih ljudi. Eritrova grupa. Možda će im, čak, pomoći da nađu sebi nov dom u svemiru, i, na koncu, možda će u galaksiji postojati dve vrste svetova: svetovi Zemljana, i svetovi mnogo efikasnijih pionira, pravih Vasionaca. Zanima me kako će to na kraju ispasti. To će sigurno značiti da će budućnost biti na strani pionira. U stvari, pomalo žalim zbog svega toga."
<BR>&nbsp;&nbsp;&nbsp;&nbsp;&nbsp;"Nemoj sada misliti na to", reče Insinja žurno. "Pusti da ljudi budućnosti lupaju glavu zbog budućnosti. Ovog trenutka, nas dvoje smo ljudska bića koja se međusobno odmeravaju po ljudskim standardima."
<BR>&nbsp;&nbsp;&nbsp;&nbsp;&nbsp;Dženar se radosno nasmeši, pokazujući ponovo svu dobroćudnost svog lica. "Drago mi je zbog toga, jer i ja nalazim da je tvoj um predivan, a nadam se da i ti slično misliš o mom."
<BR>&nbsp;&nbsp;&nbsp;&nbsp;&nbsp;"Oh, Sivere, uvek sam to mislila. Uvek."
<BR>&nbsp;&nbsp;&nbsp;&nbsp;&nbsp;Dženarov osmeh unekoliko izblede. "Ali, ima drugih tipova divota, znaš."
<BR>&nbsp;&nbsp;&nbsp;&nbsp;&nbsp;"Za mene više ne. Ti, Sivere, poseduješ sve vrste divota. Izgubili smo, možda, jutro, ali popodne je tek pred nama."
<BR>&nbsp;&nbsp;&nbsp;&nbsp;&nbsp;"U tom slučaju, Evgenija, šta bih više poželeo nego da kažem - dobro je što smo izgubili jutro, ako ćemo popodne moći da podelimo."
<BR>&nbsp;&nbsp;&nbsp;&nbsp;&nbsp;I njihove se ruke dodirnuše.
</P></TD></TR></TABLE>
<P class="next">
<A HREF=p39.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
